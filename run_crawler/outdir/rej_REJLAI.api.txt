40001001	Dioba tembo Yesus Kristus, turunan Daud, turunan Abraham. Kunei Abraham sapei Daud, gen-gen tembo Yesus Kristus adeba:
40001002	Abraham, Ishak, Yakub, Yehuda ngen pasuakne, Peres ngen Zerah (mak tobo'o genne Tamar), Hezron, Ram, Aminadab, Nahazon, Salmon, Boas (makne adeba Rahab), Obed (makne adeba Rut), Isai, Ngen Rajo Daud. Gen-gen yo adeba gen-gen kunei maso Daud sapei maso bangso Israel nuang moi Babel tetulis gen-gen berikut yo: Salomo (makne adeba kes ngenyan Uria), Rehabeam, Abia, Asa, Yosafat, Yoram, Uzia, Yotam, Ahaz, Hizkia, Manasye, Amon, Yosia, Yekhonya ngen kute pasuakne.
40001012	Gen-gen yo adeba gen-gen kunei maso bangso Israel nuang moi Babel sapei laherne Yesus tercatat gen-gen awei yo: Yekhonya, Sealtiel, Zerubabel, Abihud, Elyakhim, Azur, Zadok, Akhim, Eliud, Eleazar, Matan, Yakub, Yusuf maten Mariam. Ngen kunei Mariam do'oba laher Yesus de senbut Kristus.
40001017	Jijai kunei Abraham sapei Daud, kutene ade patblas keturunan kunei Daud sapei maso bangso Israel nuang moi Babel ade patblas turunan kulo. Kunei maso bangso Israel nuang moi Babel sapei laherne Kristus ade kulo patblas turunan.
40001018	Awei'oba cerito laherne Yesus Kristus: waktau Mariam betunang ngen Yusuf rupone Mariam bi ngandung kunei Roh Sucai kunei Allah ayok tobo'o nikeak.
40001019	Kerno Yusuf tunanganne tun de malim, si coa lok semelek Mariam nak muko tun dau, ca'o diem-diem si lok mutus hubungan tunanganne ngen Mariam.
40001020	Waktau si meker klokne'o, malaikat Tuhan keten lem mipaine. Malaikat'o madeak, "Yusuf turunan Daud, jibeak saben nikeak Mariam; kerno Anok de neak lem kandungan Mariam tejijai kerno kuaso Roh Sucai kunei Allah.
40001021	Mariam bakea melaher anok semanei. Ko harus melei genne Yesus, kerno Si bakea semlamat umat-Ne kunei duso-duso tobo'o."
40001022	Kutene tejijai, supaya jano de nadeak Tuhan liwet nebai-Ne genepba:
40001023	"Suang anok semulen'o bakea ngandung ngen melaher anok semanei, tobo'o melei genne Imanuel." (Imanuel adeba kunei bahaso Ibrani de taine, "Allah ade besamo ite".)
40001024	Sesudo klongon kunei tiduane, si temotoa periteak malaikat'o. Si nikeak Mariam.
40001025	Tapi Yusuf coa capua ngen Mariam sapei Mariam melaher anok semaneine, Yusuf pek gen-Ne Yesus.
40002001	Yesus laher neak kota Betlehem, taneak Yudea, waktau Rajo Herodes dong meriteak. Waktau'o kekedau tun pacok lemau bitang teko kunei timur moi kota Yerusalem.
40002002	Tobo'o betanye neak kute penan, "Janokah kumu namen penan Cupik de bakea jijai rajo tun Yahudi'o? Keme bi kemliak bitang de jijai tando-Ne neak timur. Kerno'o keme teko utuk sembeak Si."
40002003	Temi'uk hal'o, tun-tun Yerusalem kembiak tekanjet ngen liseak. Awei'o kulo Rajo Herodes, waktau kabar'o si temi'uk.
40002004	Rajo Herodes sudo'o mundang kute imem kepalo (ketib) ngen gu'au-gu'au agamo bangso Yahudi utuk teko moi istana. Si betanye ngen tobo'o, "Janokah kumu namen neak ipe Rajo Penyelamat de jenanjai Allah'o bakea laher?"
40002005	"Neak kota Betlehem, neak taneak Yudea, rajo. Simmet tobo'o hal'o sesuai ngen kabar de sudo tenulis nebai,
40002006	'Hoi kumu, tun-tun kota Betlehem, neak taneak Yudea, jibeak manggap kotanu bakea titik taine nebanding kota-kota utamo de ade neak taneak Yehuda. Kerno kunei lem kotanu bakea laher suang pemipin lai. Si bakea mipin Israel, umat-Ku.' "
40002007	Sudo temi'uk kabar'o, Rajo Herodes lajau mundang kekedau tun pacok lemau bitang'o moi istana utuk temau seca'o pribadi ngen si. Rajo Herodes betanye ngen tobo'o, tengen tepatne kumu kemliak bitang tando'o.
40002008	Sesudo pues ngen simmet tun-tun pacok lemau bitang'o, Rajo Herodes semayo tobo'o temrus maneune. Nadeakne, "Lalauba mesoa Anok'o sapei dapet. Amen sudo temau, segro melei namen uku. Uku kulo lok sembeak Si."
40002009	-
40002010	Lajau tobo'o lalau. Tobo'o kemliak igai bitang neak depeak timur. Tobo'o kembiak riang kemliak bitang'o! Bitang'o ade neak adep tobo'o, lajau bedan pas neak penan Anak'o.
40002011	Tobo'o masuk lem umeak'o, si kemliak Anok'o ngen mak-Ne, Mariam. Tobo'o sembeak Anok'o. Sesudo'o tobo'o mukok kutak harto. Si melei mas, kemenyen ngen mur utuk Anok'o.
40002012	Allah minget tobo'o supayo jibeak belek moi rajo Herodes. Jijai liwet dalen luyen.
40002013	Sesudo tun-tun pacok lemau bitang'o lalau malaikat Tuhan kemten diraine ngen Yusuf neak lem mipai, Malaikat'o madeak, "Klongonba, mokba Anok'o ngen mak-Ne, kerno Herodes mesoa Anok'o utuk munuak-Ne. Kerno'o klongonba mbin Anok ngen mak-Ne nyikir moi Mesir."
40002014	Tinggeaba neak di sapei Uku miling igai ngen ko. Yusuf klongon, klemen'o kulo simok Anok'o ngen mak-Ne nyikir moi Mesir.
40002015	Tobo'o tinggea neak di sapei Herodes ninggea. Hal'o tejijai jano awei de Tuhan madeak liwet nebai-Ne, "Uku medeu Anok-Ku keluea kunei Mesir."
40002016	Tiko Herodes namen tun-tun pacok lemau bitang'o kunei timur nikene, Herodes kembiak mengiak. Si meluak munuak kute anok-anok semanei de be omor duai taun mimbeak neak kota Betlehem ngen biding-bidingne. Hal'o pas ngen jano de nadeak tun pacok lemau bitang ngen si, tetang bitang'o timboa.
40002017	Hal'o tejijai awei jano de nadeak Nebai Yeremia,
40002018	"Tun-tun temi'uk saei neak kota Rama, sa'ei tun nginoi kembiak ibo; do'oba saei Rahel; dong nginoi kerno anok-anokne bi ninggea si coa lok nibur."
40002019	Sesudo Herodes ninggea, Malaikat Tuhan kemten dirai igai ngen Yusuf neak lem mipai. Waktau'o Yusuf gi masiak neak Mesir.
40002020	Malaikat'o madeak, "Tun-tun de lok munuak Anok'o bi ninggea. Kerno'o klongonba, mokba Anok ngen mak-Ne ngen lalauba moi Israel."
40002021	Sesudo Yusuf klongon, nembinne Anok ngen Mariam lalau moi Israel.
40002022	Tiko Yusuf temi'uk bahwo Arkhelaus, anok Herodes sudo gitei bakne jijai rajo neak kota Yudea, Yusuf saben moi mini. Sesudo'o si dapet petunjuk Tuhan lem mipai, si lalau moi daerah Galilea.
40002023	Neak di, si tinggea neak kota Nazaret. Hal'o tejijai awei de nadeak nebai-nebai tetang Anok'o: "Si bakea senbut Tun Nazaret."
40003001	Pado waktau'o tekoba Yohanes Pembaptis neak padang pasir daerah Yudea, ngen muloi bekhotbah.
40003002	Si madeak, "Bertobatbah kunei duso-dusonu kerno Allah bakea segro meriteak sebagai Rajo!"
40003003	Yohanes dioba de Nebai Yesaya nadeak, "Ade sa'ei tun menggang neak padang pasir, 'Seniapba dalen utuk Tuhan; nelu'usba dalen utuk-Ne.' "
40003004	Yohanes makei keracok kunei bulau uto, teng kunei babok, kembukne belalang ngen medau imbo.
40003005	Sesudo'o tekoba ngen Yohanes tun-tun kunei kota Yerusalem, kunei daerah Yudea ngen daerah biding Bioa Yordan.
40003006	Tobo'o makau duso-dusone lajau Yohanes membaptis tobo'o neak Bioa Yordan.
40003007	Tapi waktau Yohanes kemliak dau tun Farisi ngen tun Saduki teko utuk dibaptis, si madeak ngen tobo'o, "Udi tun jahat! Api madeak ngen udi amen udi nam nilok kunei murko gi bakea teko?
40003008	Kemtenba uleaknu amen ko bi betobat kunei duso-dusonu.
40003009	Jibeak kiro ko nam keluea kunei ukuman, ngen madeak Abraham adeba ninik puyongnu. Ingetba Allah nam jemijai turunan Abraham kunei butau-butau yo!
40003010	Kapok bi siap utuk tembang pun sapei balet-baletne pun de coa baik bueakne mestai tembang ngen nuang lem opoi.
40003011	Uku membaptis udi ngen bio'a betando udi bi tobat kunei duso-duso, tapi Si de bakea teko sesudo uku, bakea membaptis Udi ngen opoi ngen Roh Sucai kunei Allah. Si lebiak bekuaso kunei uku. Utuk mbin sepatu-Ne bae uku coa patas.
40003012	Alat utuk tempai bi neak tangen-Ne utuk mbersih gendum-Ne, gendum bakea nelunggukne neak lem tuoa, tapi kute kaleak-Ne bakea nembem neak lem opoi de coa nam padem."
40003013	Lalauba Yesus kunei daerah Galilea moi Bioa Yordan neak di Si teko ngen Yohanes utuk dibaptis.
40003014	Tapi Yohanes cemubo temgeak kinoi Yesus. Yohanes madeak, "Ukuba seharusne dibaptis ngen Bak. Uyo malah Bak de teko ngen uku."
40003015	Tapi Yesus jemawab, "Kunyauba hal'o tejijai, kerno ngen menea ite kemerjo kute kelok Allah." Jijai Yohanes membaptis Yesus.
40003016	Sesudo dibaptis, Yesus segro keluea kunei lem bio'a. Tibo-tibo lenget tukok ngen Yesus kemliak Roh Sucai kunei Allah tu'un awei burung daro moi das-Ne.
40003017	Lajau tiukba saei Allah de madeak, "Dioba Anok de Uku kemasiak, Si semnang atei-Ku."
40004001	Roh sucai kunei Allah mbin Yesus moi padang pasir utuk cenubo Iblis.
40004002	Sesudo puaso pat puluak bilai pat puluak malem. Yesus meraso nyemen.
40004003	Iblis teko ngen madeak ngen Yesus, "Amen Ko Anok Allah, keluakba butau-butau yo jijai ruti."
40004004	Tapi Yesus jemawab, "Neak lem Kiteb Ade tetulis awei yo: Manusio coa idup kunei ruti bae, tapi kulo Firman de nucep Allah."
40004005	Sesudo'o Iblis mbin Yesus moi kota Yerusalem, Kota Sucai. Iblis mbin Yesus neak bubung umeak Bait Allah.
40004006	Lajau Iblis madeak ngen Yesus, "Amen Ko Anok Allah? Tejunba moi mimbeak, kerno neak lem Kiteb Ade tetulis awei yo, 'Allah bakea meriteak malaikat-malaikat-Ne utuk semido Ko, ngen megong tangen-Nu kunyau kekea-Nu coa tatuk butau.' "
40004007	Yesus jemawab, "Tapi lem Kiteb Ade tetulis: 'Jibeak ko cemubo Tuhan Allahnu.' "
40004008	Sesudo'o Iblis mbin Yesus moi das tebo de lekat sekilai, Iblis kemten ngen Yesus kute negrai neak dunio serto kekayaanne.
40004009	"Kutene yo bakea uku semreak ngen-Ko, amen Ko sembeak uku, nadeak Iblis ngen Yesus."
40004010	Lajau Yesus jemawab, "Lalauba ko, Iblis! Kerno neak lem Kiteb Ade tetulis awei yo: Sembeakba Tuhan Allah ngen layanba Si bae!"
40004011	Akhirne Iblis teminggea Yesus, ngen malaikat-malaikat teko mlayan Si.
40004012	Waktau Yesus temi'uk bahwo Yohanes nasuk moi lem sel, nyikirba Si moi daerah Galilea.
40004013	Si lalau kunei kota Nazaret, lajau tinggea neak kota Kapernaun neak biding Daneu Galilea daerah Zebulon ngen Naftali.
40004014	Kerno Yesus menea awei'o jijaiba jano de nadeak Nebai Yesaya.
40004015	"Daerah sukau Zebulon ngen daerah sukau Naftali, neak dalen moi daneu sebe'ang Bioa Yordan, Galilea, daerah iso tun Yahudi.
40004016	Bangso de idup neak lem kegelapan, bi kemliak te'ang de kemliak te'ang! Bagi tobo'o de diem neak negrai tun-tun matei de kegelapan, be besinea cahayo te'ang!"
40004017	Muloi waktau'o Yesus semapei pesen yo, "Be tobatba kunei duso-dusonu, kerno Allah bakea segro meriteak jijai Rajo!"
40004018	Tiko Yesus dong melitas Daneu Galilea, Si kemliak ade duai penjalai kan, Simon (de senbut Petrus), ngen pasuakne Andreas. Tobo'o dong mambua jalai neak daneu.
40004019	Yesus madeak ngen tobo'o, "Maro milau ngen Uku, udi Uku majea jijai penjalai manusio."
40004020	Tobo'o segro teminggea jalaine, lajau temotoa Yesus.
40004021	Sesudo Yesus lalau kunei di, Si kemliak duai pasuak de luyen, adeba Yakobus ngen Yohanes anok-anok Zebedeus. Tobo'o besamo-samo ngen bakne Zebedeus dong menea jalai neak lem biduk. Yesus menok tobo'o kulo,
40004022	tobo'o lajau teminggea biduk ngen bakne, lajau temotoa Yesus.
40004023	Yesus lalau moi kute penan neak daerah Galilea. Si ngajea tun dau tetang Allah de bakea mriteak ngen-Si kulo kemaen tun-tun kunei olonne ngen cacet.
40004024	Tun-tun dau muloi temi'uk tetang Yesus. Neak kute negrai Syria. Tobo'o nembin tun-tun de derito kute mecem olon, Yesus kemaen kute tun de pasuk semat, gilo bukei ngen de pakuak.
40004025	Dau tun temotoa Yesus. Tobo'o teko kunei Galilea, kunei puluak kota, kunei Dekapolis, Yerusalem, Yudea ade kulo kunei daerah sebe'ang Bioa Yordan.
40005001	Tiko Yesus kemliak tun dau'o, Si kenek neak das tebo, sesudo Yesus temot, penotoa-Ne teko ngen-Si.
40005002	Yesus muloi ngajea tobo'o:
40005003	"Allah melei rahmat ngen tun de coa bedayo ngen de begatung ngen Tuhan bae; tobo'o adeba anggota umat Allah!
40005004	Allah melei rahmat ngen tun de beduko Allah bakea mibur tobo'o!
40005005	Allah melei rahmat ngen tun de tembeak ateine; Allah bakea tempat janjaine ngen tobo'o!
40005006	Allah melei rahmat tun de taat ngen Si; Allah bakea jemawab jano de tobo'o!
40005007	Allah melei rahmat ngen tun kemlok de semyang tun luyen. Allah bakea semyang tobo'o kulo.
40005008	Allah melei rahmat ngen tun de sucai ateine; tobo'o bakea kemliak Allah.
40005009	Allah melei rahmat ngen tun de mbin damoi neak antaro manusio; Allah bakea makau tobo'o adeba anok-anok-Ne!
40005010	Allah melei rahmat ngen tun de senikso kerno kemerjo priteak Allah; tobo'o adeba anggota umat Allah!
40005011	Allah melei rahmat ngen udi amen tun luyen madeak ko jahat, senikso ngen de pitneak kerno Uku.
40005012	Ko harus benea-benea riang, kerno upeaknu lai neak surgo. Nebai-nebai de idup ayok udi kulo bi senikso."
40005013	"Udi adeba silai dunio. Amen silai'o ijai ambea, nam coa udi nesinne igai? Coa de ade gunone igai. Seluyen nuang ngen nelat tun.
40005014	Udi adeba te'ang dunio. Kota neak das tebo coa nggea coa keten.
40005015	Coa gen tun midup lapu, sudo'o munyinne neak beak talam, tapi neak das kekea lapu sehinggo melei te'ang kute tun neak dasei'o.
40005016	Awei'o kulo seharusne te'angnu becayo neak muko tun, supayo tun'o kemliak plepnu de baik ngen mujai Allah de adeba Baknu neak surgo."
40005017	"Jibeakba ko mengiro Uku teko utuk mapus ukum Musa ngen ajaran para nebai. Uku teko iso utuk mapusne tapi utuk temunjuk tai de sebeneane.
40005018	Ingetba! Selamo lenget ngen bumai gi ade, do hurup atau titik de kembiak titik neak lem ukum Musa mestai tejijai!
40005019	Kerno'o api de melanggea saleak do periteak-periteak'o sekilai kulo de kembiak titik ngen majea tun luyen utuk menea awei'o, si bakea jijai de kembiak titik neak antaro umat Allah. Tapi api de kemerjo priteak-priteak'o ngen majea tun luyen awei'o kulo, si bakea jijai lai neak antaro umat Allah.
40005020	Jijai ingetba: Amen udi coa kemerjo periteak Allah lebiak kunei gu'au-gu'au agamo ngen tun-tun Farisi, udi coa bakea jijai umat Allah!"
40005021	"Udi bi temi'uk, ninik puyang ite temuan ajaran de awei yo: Jibeak munuak; api de munuak harus senidang.
40005022	Tapi Uku madeak ngen udi, tiep tun de mengiak ngen tun luyen, bakea senidang; api de mino tun luyen bakea de senidang neak pengadilan agamo Yahudi. Api de madeak, 'Coa blu'at ngen kidek plepne,' patut nuang moi opoi nerako.
40005023	Oleh kerno'o amen saleak su'ang kunei antaro udi gi dong melei kurban ngen Allah ngen lajau tinget ade tun de gis atei teadepne,
40005024	kelokne si teminggea kileak kurbanne neak muko penan kurban neak umeak semyang tun Yahudi, lajau lalau bedamoi ngen tun'o. Sesudo'o dapetba si belek igai melei kurbanne ngen Allah.
40005025	Amen ade tun madau udi moi pengadilan, beda moi ngen si selamo gi ade waktau, ayok sapei moi pengadilan. Amen coa tun'o bakea semreak udi ngen hakim, de bakea semreak udi ngen plisi. Lajau plisi bakea mbin masuk udi moi lem sel.
40005026	Ngen ingetba: Ko coa bakea keluea kunei sel'o, ayok ko mbayar dendonu sapei lunas."
40005027	"Udi bi temi'uk ajaran awei'o: Jibeak menea zina.
40005028	Tapi uyo uku madeak ngen udi: api bae kemliak selawei ngen nafsu, tun'o bi menea zina ngen selawei'o lem ateine.
40005029	Amen matai kanennu sembab ko beduso cenukeaba ngen nuangba! Lebiak baik saleak do anggota awoknu nyep kunei kute awoknu nuang moi lem nerako.
40005030	Amen tangen kanennu penyebab ko menea duso, tentok ngen muangba tangen'o! Lebiak baik nyep depeak tangennu kunei kute awoknu masuk lem nerako."
40005031	"Ade ajaran awei'o kulo: Tiep tun de sema'ok ngenyane harus melei su'et sa'ok ngen si.
40005032	Tapi uyo Uku madeak ngen udi: Tiep tun de sema'ok ngenyanne, padahal selawei'o coa nyeleweng, tun'o sembeb ngenyanne zinah; amen ngenyanne nikeak igai. Tun de mikeak ngen selawei de sena'ok si menea zinah."
40005033	"Udi namen bahwo pado ninik puyang ite temuan ajaran de awei yo: Jibeak muker janjai. Jano de bi ko jemanjai ngen supeak neak adep Allah, harus ko meneane.
40005034	Tapi uyo Uku madeak ngen udi: Jibeak perneak besupeak, baik kerno lenget jano bumai de adeba penan Allah.
40005035	Sebab lenget adeba penan Allah temot mriteak dunio yo ngen bumai adeba penan Allah mpek kekeane. Ngen jibeak besupeak kerno Yerusalem, sebab Yerusalem adeba kota Allah, Rajo kunei kute Rajo.
40005036	Jibeak kulo udi besupeak demi ulaunu, kerno udi coa nam mubeak lambea buk, jijai meleu jano putiak.
40005037	Nadeak bae 'Au' jano 'Coa' -- lebiak kunei'o asalne kunei Iblis."
40005038	"Udi ade ajaran awei'o: matai gitei matai, epen gitei epen.
40005039	Tapi uyo Uku madeak ngen udi: jibeak bales dendam teadep tun de menea de kidek ngen udi, api bae de tempok papea kanen nu, kunyauba si tempok kulo papea kideu nu.
40005040	Ngen tun de lok madau udi ngen hakim kerno si lok bajau nu, senreakba jubahnu.
40005041	Amen su'ang penguaso makso udi musung barangne keuak de kilo meter, musungba keuak duai kilo meter.
40005042	Amen tun minoi kunei udi, neleiba ngen si. Jibeak temulok tun de lok minjem kunei udi."
40005043	"Udi kulo namen ade ajaran awei yo: kemasiakba kekuatnu, jengikba musuaknu.
40005044	Tapi uyo Uku madeak ngen udi; kemasiakba musuaknu ngen bedu'oba utuk tobo'o de senikso udi,
40005045	supayo udi jijai anok-anok Baknu neak surgo. Sebab Allah sinea matai bilai utuk tun de jahat ngen tun baik, Allah kulo temu'un ujen utuk de benea ngen tun de jahat kulo.
40005046	Sebab amen udi bae, utuk jano Allah harus males jano de udi kulo menea? Padahal tukang tagiak pajak menea awei yo kulo.
40005047	Amen udi cuma melei salam ngen kekuatnu bae, jano bedane udi ngen si? Tun de coa pecayo Allah menea hal awei'o!
40005048	Kerno'o harusba udi sempurno serai ngen Allahnu de ade neak surgo."
40006001	"Ingetba jibeak udi menea periteak agamo neak adep dau tun utuk keneliak tun. Udi coa bakea dapet upeak (amal) kunei Baknu neak surgo, amen udi menea awei'o.
40006002	Amen udi melei sedekeak ngen tun peset, jibeak melei namen tun dau tetang hal'o awei de tun munafik. Tobo'o menea neak umeak semyang ngen dalen lai utuk nujai tun. Ingetba tobo'o dapet upeakne.
40006003	Tapi amen udi melei sedekeak, keleiba seca'o diem-diem, jibeak sapei tun namen.
40006004	Kunyauba tun luyen coa namen pelep nu'o, seluyen Baknu neak surgo'o Si kemliak plepnu de coa keten, ngen Si bakea melei upeak ngen ko."
40006005	Amen udi bedu'o, jibeakba bedu'o awei tun munafik, tobo'o galok bedu'o je neak lem umeak semyang ngen sipang-sipang dalen lai, kunyau tun namen, ingetba do'o upeak de bi temimo.
40006006	Tapi amen udi bedu'o, moiba lem biliknu, katubba bang ngen bedu'oba ngen Baknu de coa keten'o. Baknu de kemliak plepnu coa keten bakea melei upeak ngennu.
40006007	Amen udi bedu'o jibeakba miling ngen awei tun-tun de coa kenal Tuhan. Tobo'o sako, amen du'one panjang mako jano de tobo'o minoi bakea teni'uk.
40006008	Jibeakba udi awei tobo'o. Baknu bi namen jano de udi perlu, ayok udi minoine.
40006009	Kerno'o bedu'oba awei yo: 'Bak keme neak surgo: coa ade Allah seluyen ko. Kirone Ko senbeak ngen nehormat.
40006010	Ko ba Rajo keme. Kirone Ko mriteak neak bumai ngen neak Surgo.
40006011	Keleiba bilai yo kembuk segenepne de keme perlu.
40006012	Napunba keme kunei saleak keme, awei keme kulo sudo melei apun ngen tun de besaleak ngen keme.
40006013	Jibeak munyau keme coa pecayo waktau keme cenubo. tapi ne'uakba keme kunei kuaso Iblis. [Koba Rajo de kuaso ngen mulio utuk selamone. Amin.]'
40006014	Amen udi mapun tun besaleak ngen ko, Baknu neak surgo bakea mapun udi kulo.
40006015	Tapi amen udi coa melei apun ngen tun luyen, Baknu kulo coa bakea mapun saleaknu."
40006016	"Amen udi puaso, jibeakba papeanu murung awei tun munafik. Tobo'o sengajo kemten papea murung kunyau tun kemliak amen tobo'o dong puaso. Do'oba upeak de tobo'o bi temimo.
40006017	Tapi amen udi puaso, nepukba papeanu ngen senikekba buknu,
40006018	kunyau coa kemliak tun amen ko dong puaso, meluyen Baknu de coa keten'o bae. Si kemliak plepnu de coa keten ngen bakea melei upeak ngen ko."
40006019	"Jibeakba udi melungguk harto utuk dirainu neak bumai; olok menget musakne ngen tukang maling teko utuk malingne.
40006020	Tapi melunggukba hartonu neak surgo; neak di olok menget coa nam musakne ngen tukang maling coa nam malingne.
40006021	Kerno neak ipe hartonu ade, neak di kulo ateinu!"
40006022	"Matai adeba lapu de tem'ang awok. Amen matainu te'ang kute awoknu te'ang becayo.
40006023	Tapi amen matainu pudea, kute awoknu kembiak gelep. Amen lapu neak lem awoknu gelep, padeak kembiak gelepne do'o!"
40006024	"Coa ade do tun dapet kerjo ngen duai tuan. Sebab si lebiak mengasiak de do kunei de luyen atau si lebiak setia ngen tuan de do kunei pado de luyen. Awei yo kulo ngen udi. Udi coa dapet kerjo utuk Allah ngen harto.
40006025	Kerno'o ingetba; jibeakba renyeng tetang idupne, jano de lok udi mbuk ngen menem atau jano de lok udi makei. Iso ka idup lebiak kunei kembuk ngen awok lebiak kunei keracok au coa?
40006026	Denongba burung-burung neak lenget, de coa tembea ngen manen, coa melungguk asea panen neak lem tuoa. Tapi Baknu jemago tobo'o! Udi lebiak bodong kunei burung-burung'o, au coa?
40006027	Api neak antaro udi de kerno kerenyengne dapet manjang omorne kunyau didik?
40006028	Getai udi renyeng tetang keracoknu? Kenliakba bungai bungai de baes idup liea neak kebun imbo. Bungai-bungai'o coa kerjo ngen coa menea keracokne dewek.
40006029	Tapi Rajo Salomo de kembiak kayo, coa makeai keracok seba'es bungai-bungai'o!
40006030	Dukut neak imbo temuak tapi men nembem abis, tapi Allah merias dukut'o kembiak baes. Jano igai udi! Tapi udi coa pecayo!
40006031	Kerno'o jibeakba udi renyeng, ngen madeak, 'Jano de bakea ite mbuk' atau 'menem', atau 'jano de bakea ite makei'?
40006032	Hal-hal'oba de mesoa tun-tun de kemnal Allah. Tapi Baknu de neak Surgo namen, amen udi perlu kutene'o.
40006033	Tapi kesoaba kileak supayo Kerajaan Allah mriteak das idupnu ngen meneaba kelokne. Mako Allah bakea melei hal-hal de luyenne ngen ko.
40006034	Kerno'o jibeakba renyeng tetang bilai men, sebab bilai men ade."
40007001	"Jibeakba mutus tun luyen besaleak, mako Allah kulo bakea mutus udi besaleak.
40007002	Kerno awei udi mutus tun luyen besaleak, Allah kulo bakea mutus udi besaleak. Allah bakea mukua udi awei udi mukua tun luyen.
40007003	Getai udi kemliak debu kieu neak matai pasuak nu, tapi kieu neak lem matainu coa keten?
40007004	Kero udi dapet madeak ngen pasuaknu, 'Kunyauba uku kemluea debu kieu'o,' kunei matainu, tapi ade kieu neak lem matainu dewek?
40007005	Hoi tun munafik! Kemlueaba kileak kieu kunei matainu dewek, mako ko bakea kemliak ngen jelas, ngen dapet utuk kemluea debu kieu kunei matai pasuaknu.
40007006	Jibeak udi melei barang de sucai ngen kuyuk kerno kuyuk'o bakea belek semrangnu jau'eak, kerno bakea melat mutiaro'o."
40007007	"Minoiba, mako udi bakea temimo. Mesoaba mako udi bakea dapet. Kemtukba, mako bang bakea nukok utuknu.
40007008	Kerno tun de minoi bakea temimo tun de mesoa bakea dapet: ngen tun de kemtuk, bang bakea nukok utukne.
40007009	Jano ade neak antaro udi su'ang Bak, de melei butau ngen anokne, amen si minoi ruti?
40007010	Ngen melei dung, amen si minoi kan?
40007011	Amen udi de jahat, namen melei de baik ngen anok-anoknu. Jano igai Baknu neak surgo! Si bakea melei de baik ngen tobo'o de minoi ngen-Si.
40007012	Meneaba ngen tun luyen awei udi kemlok tun luyen menea ngen ko. Do'oba isai kute ukum Musa ngen kiteb paro nebai."
40007013	"Kerno bang ngen dalen moi nerako lai ngen dau tun liwetne.
40007014	Tapi bang de sepit ngen dalen de saro mbin tun ngen idup ngen didik tun de temaune."
40007015	"Atei-ateiba ngen nebai-nebai palsu. Tobo'o teko ngen udi awei domba, tapi tobo'o sebeneane awei srigala de teko utuk semrang udi.
40007016	Udi bakea kemnal kunei jano de tobo'o menea. Sakea tebok coa kemluea bueak anggur, sakea tebok coa manen bueak de senbut ara.
40007017	Kunei pun de baik bueakne baik, pun de coa baik bueakne coa baik kulo.
40007018	Coa mukin pun de baik, bueakne coa baik, pun de coa baik bueakne baik.
40007019	Tiep pun de bueakne coa baik tembang ngen nembem.
40007020	Awei kulo nebai-nebai palsu. Udi bakea kemnal tobo'o kunei jano de tobo'o menea."
40007021	"Coa kute tun de menggang ngen uku, 'Tuhan, Tuhan' jijai anggota umat Allah, tapi tun de kemerjo periteak Bapaku neak surgo, do'oba de jijai anggota umat Allah.
40007022	Pado Bilai Kiamat dau tun de bakea menggang ngen Uku, 'Tuhan, Tuhan, keme bi semapei pesen Allah lem gen-Nu. Keme kulo bi musir semat serto made dau mujizat lem gen-Nu. Kemerjo periteak Allah demi gen-Nu? Musir semat demi gen-Nu, ngen menea mujizat demi gen-Nu kulo?'
40007023	Tapi uku bakea jemawab, 'Uku coa perneak kemnal udi! Lalauba kunei yo, udi coa perneak kemerjo de periteak Allah!' "
40007024	"Jijai, tiep tun de temi'uk nadeak-Ku yo ngen kemerjone, si serai ngen tun de pacok, de temgok umeakne neak das butau.
40007025	Waktau tu'un ujen, ngen tekoba banjir serto ibut lai temiup umeak'o, umeak'o coa ubuak kerno mbangun neak das butau.
40007026	Tapi tiep tun de temi'uk nadeakku yo ngen coa kimerjone, si serai ngen tun bodong de temgok umeak neak das benei.
40007027	Waktau tu'un ujen, serto ibut lai temiup umeak'o, umeak'o ubuak ngen usakne kembiak luea biaso!"
40007028	Sesudo Yesus selesei ngajea, tun-tun de ade neak di kembiak heran, temi'uk isai ajaran-Ne.
40007029	Kerno Si majea tobo'o ngen kuaso, coa awei gu'au-gu'au agamo tobo'o.
40008001	Sesudo Yesus tu'un kunei tebo, kembiak dau tun temotoa Si.
40008002	Pado waktau'o tun de temuan olon babok de kembiak saben ite kemliakne teko ngen Si. Si sujud neak adep Yesus lajau madeak: Bak, amen Bak lok, Bak nam kema'en uku. Lajau sujud nyembeak Si, ngen madeak, "Tuhan, amen Tuhan lok, Tuhan nam kema'en uku."
40008003	Yesus, megong tun'o ngen madeak, "Uku lok, kaen ba!" Waktau'o kulo ka'enba tun'o kunei olonne'o.
40008004	Lajau Yesus madeak ngen si, "Ingetba! Jibeak ko melei namen hal yo ngen api bae. Tapi lalauba, ngen imem, ngen minoi Si maset ko, utuk bi ka'en. Sesudo'o mbin kurban de mriteak Musa utuk senreak ngen Tuhan. Kurban'o bakea tando jijai ngen tun dau bahwo ko sungguak bi ka'en!"
40008005	Tiko Yesus masuk kota Kapernaum, suang pemipin tentra Roma teko magea Si, ngen minoi tulung ngen-Si.
40008006	"Bak," nadeak pemipin tentra'o, "pelayanku bolon neak umeak. Si teguling pakuak neak penan tidua ngen kembiak derita."
40008007	Yesus madeak ngen si, "Uku bakea teko utuk kemaenne."
40008008	"Jibeak Bak," madeak pemipin tentra'o, "Uku coa patut temimo Bak neak lem umeakku. Bak priteak bae. Be pelayanku'o ka'en.
40008009	Uku temuan pemipin de dapet meriteak uku ngen ade kulo tentra-tentra de harus temotoa periteakku. Amen uku meluak saleak suang tentra'o, 'Lalau!', si kulo lalau. Uku madeak ngen de luyen, 'Mi yo!', si kulo teko; ngen amen uku mriteak pelayanku, 'Neaba dio!', si kulo meneanne."
40008010	Waktau Yesus temi'uk jano de nadeak pemipin tentra'o, Si kembiak heran. Lajau Si madeak ngen tun-tun de temotoa-Ne, "Luea biaso tun yo. Neak antaro tun Israel ati perneak Uku temau imen de klai yo!
40008011	Sungguak dau tun de teko kunei ipe bae utuk pesta besamo Dunio Blau temuan Allah Abraham, Ishak ngen Yakub.
40008012	Padahal tun-tun de seharusne ijai umat Allah'o bakea muang moi penan gelep neak luea. Neak di tobo'o bakea ngin doi ngen saro."
40008013	Lajau Yesus madeak ngen pemipin tentra'o, "Belekba, jano de ko pecayo, do'o bakea tejijai." Ngen waktau'o kulo Yesus kema'en pelayan tentra'o.
40008014	Yesus lalau moi umeak Petrus. Si kemliak setuang selawei Petrus dong teguling kerno demem.
40008015	Yesus megong tangen selawei'o lajau si ka'en. Si kolongon ngen muloi semiap jano de Yesus perlu.
40008016	Tiko waktau lok kelemen, tun-tun nembin ngen Yesus dau tun-tun de nasuk Iblis. Yesus musir roh-roh'o ngen kulo kema'en kute tun-tun de bolon ngen Firman-Ne.
40008017	Yesus menea kutene'o utuk gemnep awei de nadeak Nebai Yesaya, bel'o, "Siba de musung derito ite ngen kemaen olon ite."
40008018	Tiko Yesus kemliak dau tun kemliling-Ne, Si meluak penotoa-penotoa moi dipoa Daneu Galilea.
40008019	Lajau suang gu'au agamo teko ngen-Si nadeak ngen, "Pak gu'au, uku lok temotoa ko, moi ipe bae!"
40008020	Yesus jemawab, "Serigala temuan lubang ngen burung temuan sa'ang, tapi anok manusio coa temuan penan Si tidua."
40008021	Lajau suang penotoa de luyenne madeak, "Bak, nizin uku belek kileak utuk kemubua bakku."
40008022	Tapi Yesus jemawab, "Totoaba Uku, kunyauba tun-tun matei kemubua tun mateine dewek."
40008023	Yesus kenek moi lem biduk ngen penotoa-penotoa-Ne temotoa-Ne.
40008024	Tekoba badai de kembiak lai neak daneu'o sehinggo biduk'o tenulok umbok. Pado waktau'o Yesus gidong tidua.
40008025	Lajau tekoba penotoa-penotoa-Ne geminggut, "Bak! Tulungba! Ite celako!" tobo'o mekik.
40008026	Getai udi saben, nadeak Yesus, "Udi de ku'ang pecayo ngen Uku!" Sesudo'o kelongonba Yesus temgur ibut ngen daneu. Lajau daneu jijai kembiak tenang.
40008027	Penotoa-penotoa Yesus heran ngen. Tobo'o ngen madeak, "Luea biaso tun yo sehinggo ibut ngen umbok temotoa jano de neriteak-Ne!"
40008028	Tiko Yesus sapei neak dipoa daneu, neak daerah tun Gadara, neak di duai tun nasuk Iblis teko ngen-Si. Keduai tun'o kembiak ganas, sapei-sapei coa gok do tun binai liwet dalen'o.
40008029	Tobo'o keluea kunei guo-guo kubua menggang, "Anok Allah, jano de lok Ko menea ngen keme? Jano kolok semikso keme ayok waktaune?"
40008030	Coa uak kunei di ade dau jauak gidong mesoa upan.
40008031	Roh jahat'o kinoi ngen Yesus, "Amen Ko musir keme, meluakba keme kaliak moi lem jaueak-jaueak'o."
40008032	"Lalau!" nadeak Yesus. Roh jahat'o lajau kunei keduai tun lajau masuk moi lem jaueak. Jaueak-jaueak'o kulo mlilai ngen tejun kunei biding jurang moi lem daneu, lajau tenem.
40008033	Penjago-penjago jaueak'o mlilai moi kota ngen cemrito kute de tejijai kulo tetang jano de tejijai ngen keduai tun de nasuk Iblis'o.
40008034	Lajau kute tun neak kota'o lalau magea Yesus. Waktau tobo'o kemliak Yesus, tobo'o demsok supayo Si teminggea daerah tobo'o.
40009001	Yesus kenek neak lem biduk lajau nyeb'ang daneu, belek moi sadei-Ne.
40009002	Neak di tun mbin ngen-Si suang tun pakuak de teguling neak tikea. Waktau Yesus kemliak lai imen tobo'o, Si madeak ngen tun de pakuak'o, "Tabahba anok-Ku! Duso-dusonu bi napun."
40009003	Kekedau gu'au agamo neak di madeak lem atei, "Tun yo mino Allah!"
40009004	Tapi Yesus namen pekeran tobo'o, lajau madeak, "Getai pekerannu jahat?
40009005	Ipe de lebiak mudeak: madeak, 'Duso-dusonu bi napun', atau madeak, 'Klongonba ngen paneuba'?
40009006	Tapi uyo Uku bakea melei tando ngen ko bahwo neak bumai yo Anok Manusia temuan kuaso utuk mapun duso." Lajau Yesus madeak ngen tun lupuak'o, "Klongonba, naket tikeanu ngen belekba!"
40009007	Tun pakuak'o klongon ngen belek moi daseine.
40009008	Waktau tun-tun kemliak hal'o, tobo'o saben lajau mujai Allah, sebab Allah bi melei kuaso kembiak lai ngen manusio.
40009009	Sesudo Yesus teminggea penan'o. Waktau paneu, Si kemliak suang tun penagiak pajak de genne Matius, gidong temot neak kantor pajakne. Yesus madeak ngen si, "Maro totoa Uku!" Lajau Matius je ngen temotoa Yesus.
40009010	Waktau Yesus dong mukmei neak umeak Matius, tekoba kekedau tun penagiak pajak ngen tun-tun de nanggep coa baik neak masyarakat, milem mukmei besamo Yesus ngen penotoa-penotoa-Ne.
40009011	Ade tun-tun Farisi kemliak hal'o tobo'o madeak ngen penotoa-penotoa Yesus, "Getai gu'aunu mukmei sepok penagiak pajak ngen tun-tun coa baik?"
40009012	Yesus temi'uk jano de tobo'o temanye ngen jemawab, "Tun sehat coa perlu dokter tapi tun bolon bae.
40009013	Senlidikba jano tai ayat lem Kiteb Ade senbut: 'Uku kemlok atei de baik, ngen coa kurban binatang'. Sebab Uku teko coa utuk menok tun de bi baik meluyen tun de nanggep hino."
40009014	Sudo'o penotoa-penotoa Yohanes Pembaptis teko ngen Yesus. Lajau tobo'o betanye, "Getai keme ngen tun-tun Farisi puaso, tapi penotoa Bak coa?"
40009015	Yesus jemawab, "Kero pendapet udi? Nam coa! Tamu-tamu neak pesta nikeak besedi atei amen pengaten semanei besamo tobo'o? Sahe coa! Tapi bakea teko waktaune penganten semanei nemok kunei tobo'o. Waktau'oba tobo'o puaso.
40009016	Coa ade tun menet bajau de bian ngen de lambea kainde gi blau. Sebab kain penapit'o bakea semgit bajau'o sehinggo segitne tambea lai.
40009017	Awei'o kulo coa ade tun de temuang anggur blau moi lem katung babok de an. Sebab katung bakea pecuak ngen usak sehinggo anggurne tupeak. Anggur blau harus ne'eng moi lem katung de blau kulo. Supayo keduai-duaine tep baik."
40009018	Sementaro Yesus madeak ngen penotoa-penotoa Yohanes Pembaptis, tekoba dikup tun ketuai Umeak Semyang tun Yahudi. Si sujud neak adep Yesus ngen madeak, "Anok selaweiku pei ninggea. Tapi minoi tulung nien, Ko teko igai utuk megongne supayo si idup."
40009019	Yesus kelongon temotoa tun'o sesamo ngen penotoa-penotoa-Ne.
40009020	Neak tengeak dalen suang selawei bi duai belas taun ke'anne bolon teko ma'ok Yesus kunei belakang. Si meker, "Amen uku megong jubah-Ne, uku bakea ka'en." Lajau si megong ujung jubah Yesus.
40009021	Kerno nadeakne neak lem atei, "Negong kubae jubah-Ne, uku bakea ka'en."
40009022	Tiko'o Yesus jemling ngen dem'nong selawei'o lajau madeak ngen si, "Tabahba anok-Ku! Kerno udi percayo ngen-Ku, udi ka'en!" Pado waktau'o kulo selawei'o ka'en.
40009023	Sesudo'o Yesus sapei neak umeak pemipin Umeak Semyang. Tiko Yesus keliak pemain-pemain musik utuk tun ninggea ngen dau tun gu'ok.
40009024	Si madeak ngen tobo'o, "Kelueaba udi kutene! Anok yo coa matei, tapi tidua." Tobo'o kute temawai Yesus.
40009025	Sudo tun dau'o keluea, Yesus masuk moi lem bilik anok'o ngen megong tangenne. Lajau klongonba anok selawei'o.
40009026	Mako senbeaba kabar tetang hal'o sapei kute daerah.
40009027	Yesus lalau kunei di ngen neak tengeak dalen duai tun buto temotoa-Ne. Tobo'o menggang, "Anok Daud, semlenba keme!"
40009028	Tiko Yesus masuk moi lem umeak, ke duai tun buto'o teko ngen-Si. Yesus betanye ngen tobo'o, "Jano udi pecayo amen Uku nam kema'en udi?" "Pecayo, Bak!" tobo'o jemawab.
40009029	Lajau Yesus megong matai tobo'o samo madeak, "Kerno udi pecayo, jijai jano de udi kemlok."
40009030	Mako tobo'o nam ngeliak. Yesus minget ngen tobo'o ngen teges supayo jibeak madeak hal'o ngen api bae.
40009031	Tapi tobo'o lalau ngen semiar bito tetang Yesus, moi kute daerah'o.
40009032	Waktau keduai tun keluea, suang bisau de nasuk Iblis mbin ngen Yesus.
40009033	Yesus musir roh jahat'o ngen waktau'o kulo tun bisau nam miling igai. Tun dau heran ngen madeak, "Ati perneak keme kemliak hal de awei'o neak Israel."
40009034	Tapi tun-tun Farisi madeak, "Pemipin roh-roh jahatba de melei Si kuaso utuk musir roh jahat'o."
40009035	Yesus kliling kunei do kota moi kota de luyen kunei do sadei moi sadei de luyen. Si ngajea lem umeak-umeak semyang, ngen semiar Bito Baik tetang awei ipe Allah mriteak awei Rajo. Si kema'en tun-tun de saro ngen kute olon ngen cacet.
40009036	Waktau Yesus kemliak tun dau'o, Si selen ngen tobo'o, renyeng ngen coa bedayo, awei domba coa gen pengangon.
40009037	Lajau Yesus madeak ngen penotoa-penotoa-Ne, "Panenne dau tapi tukang panenne didik.
40009038	Kerno'o minoiba ngen tun temuan kebun, supayo nembo tukang panen utuk manenne."
40010001	Pado sewaktau bilai Yesus medeu keduai belas penotoa-penotoa-Ne bekopoa. Lajau Si melei kuaso ngen tobo'o utuk musir roh-roh jahat, ngen kema'en kute olon ngen kute cacet.
40010002	Gen keduai belas rasul'o: pertamo Simon (de senbut Petrus) ngen Andreas pasuakne, Yakobus ngen Yohanes pasuakne, anok-anok Zebedeus.
40010003	Sudo'o Filipus ngen Bartolomeus, Tomas ngen Matius penagiak pajak, Yakobus anok Alfeus ngen Tadeus,
40010004	lajau akhirne Simon de pejuang ngen Yudas Iskariot de menghianat Yesus.
40010005	Keduai belas rasul sudo'o nutus Yesus ngen dapet petunjuk-petunjuk yo, "Jibeakba lalau moi daerah tun-tun de coa Yahudi. Jibeak moi neak kota tun Samaria.
40010006	Tapi lalauba ngen tun-tun Israel, kerno tobo'o nyep.
40010007	Melei namen ngen tobo'o bahwo Allah mriteak awei Rajo.
40010008	Kemaenba tun-tun bolon; midup igai tun-tun matei; kemaenba tun-tun de olon babok de kembiak saben ite kemliakne, ngen nusirba roh-roh jahat udi bi temimo kutene'o ngen coa nasen. Jijai neleiba bae.
40010009	Jibeakba mbin caci mas, caci pirok, caci tembagai.
40010010	Jibeakba udi mbin katung sedekea, atau duai lembea keracok utuk pemaneunu. Sebab tun de kerjo bi harusne nejamin nafkahne.
40010011	Amen udi sapei neak kota atau sadei, kesoaba neak di suang tun de lok temapung udi. Tingeaba ngen si sapei udi berakat igai.
40010012	Waktau udi masuk umeak, nadeakba, 'Kirone Tuhan melei rahmat ngen udi.'
40010013	Amen tun-tun neak umeak'o temimo udi, kunyauba salamnu'o tep ngen tobo'o. Tapi amen tobo'o coa temimo udi, mokba igai salamnu'o.
40010014	Amen ade umeak atau kota de coa lok temimo udi atau coa lok temi'uk udi teninggea penan'o ngen kenibasbah debu kunei telapok kekeanu.
40010015	Ingetba! Pado Bilai Kiamat tun-tun neak kota Sodom ngen Gomora bakea lebiak Allah mapunne kunei tun-tun neak kota'o!"
40010016	"Keliakba: Uku mutus udi awei domba de coa bedayo neak tengeak-tengeak srigala ganas, udi harus pacok awei dung ngen baik atei awei burung daro.
40010017	Bejago-jago sebab udi bakea tenakep lajau senreak ngen pengadilan agamo tun Yahudi. Tobo'o bakea semikso udi neak umeak-umeak semyang tobo'o.
40010018	Kerno udi penotoa-Ku, udi bakea mbin ngen penguaso-penguaso ngen rajo-rajo. Ngen pado waktau'oba, ko bakea jijai saksai-Ku utuk tobo'o ngen tun-tun de coa kemnal Allah.
40010019	Amen udi nembin utuk nadeak, jibeakba udi temes tetang jano de bakea udi madeak, atau awei ipe udi miling. Sebab jano de harus udi madeak'o bakea nelei namen ngen udi pado waktaune.
40010020	Kerno de miling pado waktau'o iso udi, meluyen Roh Sucai kunei Bak de neak surgo, liwet udi.
40010021	Bakea tejijai amen tun semreak pasuakne dewek utuk nunuak ngen do'o kulo de bakea tejijai neak antaro Bak ngen Anokne. Anok-anok bakea mlawen ngen bak makne, ngen semreak tobo'o utuk nunuak.
40010022	Kerno udi penotoa-Ku, tun bakea jengik ngen udi. Tapi tun de tep pecayo ngen Uku sapei akhir, Allah bakea semlamat si.
40010023	Amen udi senikso neak de bueak kota mlilaiba moi kota de luyen. Uku madeak ngen ko: Ayok udi selsei lalau moi kute kota-kota Israel, Anok Manusio bi teko.
40010024	Suang gu'au lebiak lai kunei penotoa-penotoa-Ne ngen coa gen pelayan lebiak lai kunei tuanne.
40010025	Bi cukup amen suang murid jijai awei gu'aune, ngen suang pelayan awei tuanne. Amen kepalo keluarga senbut Beelzebul jano igai seisai umeakne. Tobo'o bakea dapet gen de kembiak kidek igai!"
40010026	"Jibeakba saben ngen manusio coa ade de tekunyin de coa bakea keten ngen coa ade de resio de coa bakea nukok.
40010027	Jano de Uku madeak ngen ko lem kelem harusba udi mulang lem te'ang kebilai. Ngen jano de nisik neak ti'uk melei namenba moi ipe bae.
40010028	Jibeakba saben ngen, tobo'o de munuak awok, tapi coa ade kuaso munuak jiwo. Sabenba ngen Allah de bekuaso mbenaso awok ngen jiwonu lem nerako.
40010029	Duai likup burung pipit nam tenukua ngen de caci de paling titik gone. Coa gen gok dikup neak pitok, amen coa Baknu kemlokne.
40010030	Kute buk neak ulaunu bi teitung.
40010031	Kerno'o jibeakba saben! Udi lebiak be go kunei pado burung-burung pipit."
40010032	"Api bae makau Uku neak muko umum bahwa si penotoa-Ku, Uku kulo bakea ngakau udi neak adep Bak-Ku de neak surgo.
40010033	Tapi api bae de mikar Uku neak muko umum bahwo si penotoa-Ku, Uku kulo bakea mikar udi neak adep Bak-Ku de neak surgo."
40010034	"Jibeak sako, bahwo Uku teko utuk mbin damoi neak dunio. Uku coa mbin damoi tapi betekea.
40010035	Uku teko sembab Anok semanei mlawen Bakne, Anok selawei mlawen Makne, setamang selawei mlawen setu'ang selaweine.
40010036	Ngen de bakea jijai musuak lai adeba anggota keluargonu dewek.
40010037	Tun de kemasiak bak atau makne lebiak kunei Uku, coa patut jijai penotoa-Ku. Awei'o kulo tun de kemasiak anokne semanei atau selawei lebiak kunei Uku.
40010038	Tun de coa lok musung salibne ngen temotoa Uku, si coa patut ijai penotoa-Ku.
40010039	Tun de kema'en idupne bakea nyep idupne. Tapi tun denyep idup kerno setia ngen Uku bakea dapet idupne."
40010040	"Tun de temimo udi temimo Uku, ngen tun de temimo de mutusku, Uku temimo Si.
40010041	Tun de temimo nebai kerno si nebai bakea temimo upeak suang nebai ngen api bae de temimo suang tun debaik kerno si baik bakea temimo upeak suang de baik.
40010042	Api bae melei bio'a kunyau cuma bio'a sengok bae ngen saleak suang tun-tun de coa penting yo, kerno si penotoa-Ku, pecayoba sahe si bakea temimo upeakne ngen si!"
40011001	Sesudo Yesus melei petunjuk ngen keduai belas penotoa-Ne, Si teminggea penan'o. Si lalau majea ngen semiar kabar kunei Allah neak kota-kota de pa'ok neak di.
40011002	Yohanes Pembaptis gi dong neak sel temi'uk tetang kerjo Kristus, lajau si meluak penotoa-penotoane lalau ngen Yesus utuk betanye,
40011003	"Jano Bak tun de bakea teko temurut janjai Allah'o, atau haruskah keme mbot tun luyen?"
40011004	Yesus jemawab, "Lalauba belek ngen Yohanes ngen melei namen jano de udi tem'iuk ngen kemliak:
40011005	Tun buto kemliak, tun pakuak paneu, tun de temuan olon babok de kembiak saben ite kemliakne ka'en; tun setiuk temi'uk, tun matei idup igai, ngen Bito Baik kunei Allah senapei ngen tun peset.
40011006	Kirone Tuhan melei rahmat ngen tun de coa temulok Uku!"
40011007	Sesudo utusan-utusan Yohanes lalau, Yesus muloi miling ngen tun dau'o tetang Yohanes, nadeak-Ne, "Udi lalau moi padang pasir utuk kemliak jano? Jano utuk kemliak dukut de genuyang ibut?
40011008	Udi lalau utuk kemliak jano? Jano kemliak tun de makei keracok baes? Tun-tun de makei keracok baes tinggea neak umeak rajo!
40011009	Jijai getai udi lalau moi benei libea? Jano utuk kemliak suang nebai? Benea, malah lebiak kunei nebai.
40011010	Kerno tetang Yohanes'oba de tenulis lem Kiteb, 'Dioba utusan-Ku, nadeak Allah, Uku nutus si lebiak dute kunei Ko, supayo si mukok dalen utuk-Nu.'
40011011	Ingetba! Neak dunio yo coa perneak ade tun de lebiak lai kunei Yohanes Pembaptis. Tapi tun de kembiak titik neak antaro umat Allah lebiak lai kunei Yohanes.
40011012	Muloi pado waktau Yohanes kemabar bitone sapei uyo, umat Allah tenetang, ngen tun-tun de berusaho kemuasone seca'o pakso.
40011013	Sapei tekone Yohanes kute hukum Musa ngen ajaran nebai-nebai semapei hal-hal de harus tejijai.
40011014	Amen udi lok pecayo, Yohanes'oba Elia, de tekone sudo nadeak bakea tejijai.
40011015	Api temuan tiuk, teni'uk ba.
40011016	Ngen jano dapet harus Kuumpamo tun-tun zaman uyo? Tobo'o awei anok-anok de temot neak pasar. Tobo'o menggang ngen de luyen,
40011017	'Keme kembus suling legau riang utuk udi, tapi udi coa lok na'ai! Keme nyanyi legau sedih, tapi udi coa lok ngindoi!'
40011018	Yohanes teko si puaso ngen coa menem anggur; ngen tun-tun madeak, 'Si pasuk semat!'
40011019	Uyo Anok Manusia teko, Si mukmei ngen menem ngen tun-tun madeak, 'Keliak tun'o! Rakus, pemabuk, kuat tukang penagiak pajak ngen tun beduso.' Tapi kepacok Allah tebukti kunei asea-asea-Ne."
40011020	Lajau Yesus muloi kemutuk kota-kota, neak ipe Si dau menea mujizat. Sebab tun-tun neak kota-kota'o coa lok betobat kunei duso-dusone.
40011021	"Celako ko, Korazim! Ngen celako kulo, Betsaida! Seandaine mujizat-mujizat de nea neak antaronu sudo menea neak Tirus ngen Sidon, sahe tun-tun neak di bi an betobat kunei duso-duso tobo'o ngen makei keracok duko serto mpek abau moi das ulau.
40011022	Ingetba, pado Bilai Kiamat, tun-tun kota Tirus ngen Sidon bakea lebiak mudeak napun Allah kune udi!
40011023	Ngen ko Kapernaum! Jano ko bakea nlekat sapei moi surgo? Coa! Malah ko bakea nuang moi nerako! Sebab seandaine mujizat-mujizat de nea neak antaronu'o sudo nea neak Sodom, Sodom'o masiak ade sapei uyo!
40011024	Ingetba, pado Bilai Kiamat, tun Sodom bakea lebiak mudeak napun Allah kunei udi!"
40011025	Pado waktau'o Yesus bedu'o, "Bapa, Tuhan de kemuaso lenget ngen bumai! Uku mucep syukur ngen-Ko, kerno kutene'o Ko mresione kunei tun-tun pacok ngen pitar, tapi Ko melei namen ngen tun-tun biaso.
40011026	Do'oba de semnang atei Bak."
40011027	Lajau Yesus madeak, kute bi senreak Bak utuk-Ku, "Coa su'ang tun kemnal Anok seluyen Bak. Coa gen kulo de kemnal Bak seluyen Anok ngen tun-tun de niliak Anok'o utuk nelei namen api sebeneane Bak.
40011028	Tekoba ngen Uku kute de litok ngen meding benekne ban; Uku bakea semgar udi.
40011029	Totoaba periteak-Ku ngen belajeaba kunei pado-Ku. Sebab Uku yo lemah lembut ngen rendeak atei, mako udi bakea meding segar.
40011030	Kerno periteak-periteak-Ku semnang, ngen ban de Uku pek neak das baunu lengan."
40012001	Pado waktau'o, pado bilai Sabat tun Yahudi, Yesus liwet neak kebun gendum. Penotoa-penotoa muloi mopoa gendum, lajau mbukne kerno nyemen.
40012002	Ketiko tun-tun Farisi kemliak'o, tobo'o madeak ngen Yesus, "Keliak! Penotoa-penotoa-Nu melanggea hukum agamo ite ngen menea de nlarang pado bilai Sabat tun Yahudi."
40012003	Yesus jemawab'o, "Ati perneak udi mbaco tetang jano de menea Daud waktau si ngen tun-tunne nyemen?
40012004	Si masuk moi lem Bait Allah; lajau mbuk ruti de sudo nlei ngen Allah. Padahal temurut hukum agamo ite, si ngen tun-tunne kulo coa buliak mbuk ruti cuma imem-imem bae de buliak.
40012005	Atau ati perneak udi mbaco neak lem kiteb Musa, bahwa tiep bilai Sabat tun Yahudi, imem-imem de betugas neak Bait Allah melanggea ukum bilai Sabat, tapi coa senaleak?
40012006	Teni'ukba jano de Uku madeak yo: neak yo ade de lebiak lai kunei Bait Allah.
40012007	Lem Kiteb Ade tenulis: Uku kenlok raso ibo iso kurban benatang. Amen sekirone udi benea-benea ngertai Firman'o, sahe udi coa bakea semaleak tun-tun de coa besaleak.
40012008	Kerno Anok Manusio bekuaso pado bilai Sabat tun Yahudi."
40012009	Yesus teminggea penan'o lajau lalau moi de bueak umeak semyang tun Yahudi.
40012010	Neak di ade tun de tangenne lupuak depeak. Kekedau tun de lok mesoa saleak Yesus, betanye ngen-Si, "Jano buliak kema'en tun pado bilai Sabat tun Yahudi?"
40012011	Yesus jemawab, "Seandaine ade suang tun kunei antaro udi temuan dikup domba ngen domba'o us moi lem lubang pado bilai Sabat, jano de temuan domba'o coa bakea berusaho kemluea domba'o kunei lem lubang'o?
40012012	Nah, manusio uak lebiak bego kunei domba! Jijai, amen awei'o buliak temulung tun pado bilai Sabat."
40012013	Lajau Yesus madeak ngen tun de tangenne pakuak depeak'o, "Nuluaba tangennu." Tun'o mulua tangenne, ngen tangenne'o mako ka'en awei tangenne de depeak.
40012014	Tapi tun-tun Farisi teminggea umeak semyang'o, sudo'o basen utuk munuak Yesus.
40012015	Yesus namen bahwa tun-tun Farisi'o berniat kidek teadep dirai-Ne. Tapi Si lalau kunei penan'o ngen dau tun temotoa Si. Lajau Si kema'en kute tun bolon.
40012016	Tapi Si temgeak tobo'o melei namen tetang Si ngen tun luyen.
40012017	Jijai genepba jano de nadeak Allah liwet Nebai Yesaya.
40012018	"Keliakba, dioba utusan-Ku de niliak-Ku, Tun de Uku kemasiak ngen de semnang atei-Ku, Uku bakea melei Roh-Ku ngen-Si, Si bakea melei namen bangso-bangso bahwo tobo'o bakea temimo ukuman-Ku de adea.
40012019	Si co'a bakea betekea atau menggang coa gen tun, atau temi'uk suarone neak dalen-dalen.
40012020	Buluak de tekulaicoa bakea natiak-Ne lapu de pudea coa bakea padem-Ne. Si bakea bejuang sapei tecapai de adea.
40012021	Kute bangso bakea berharap ngen-Si."
40012022	Sudo'o neminba ngen Yesus suang tun de pasuk semat tun'o buto ngen bisau, lajau Yesus kemaen tun'o si nam miling ngen ngeliak.
40012023	Kute tun heran, ngen madeak, "Jano mukin Si yo Anok Daud de jenanjai'o?"
40012024	Tiko tun Farisi temi'uk'o, tobo'o jemawab, "Tun yo cuma nam musir roh jahat, kerno Beelzebul pemimpin roh jahat bi melei kuaso'o ngen-Si"
40012025	Yesus namen pekeran tun-tun Farisi'o, jijai Si madeak ngen tobo'o, "Amen suatu negara terpecuak lem golongan-golongan de saling bemusuak, negara'o coa bakea betaen, ngen de bueak kota atau keluargo de tepecuak-pecuak ngen bemusuak do ngen de luyenne bakea ajua.
40012026	Awei'oba kulo neak lem kerajaan Iblis; amen do kelopok musir kelopok de luyen mako kerajaan Iblis'o bi tepecuak-pecuak ngen bakea ajua.
40012027	Udi madeak bahwo Uku musir roh jahat kerno kuaso Beelzebul, amen awei'o ngen kuaso api penotoa-penotoanu dewek de mbukti bahwo udi saleak!
40012028	Tapi Uku musir roh jahat ngen kuaso Roh sucai kunei Allah. Ngen do'o taine bahwo Allah bi muloi meriteak neak tengeak-tengeak udi.
40012029	Awei ipe tun nam masuk lem umeak tun de kuet ngen mbut hartone, amen coa neket kileak tun kuet'o? Sesudo neketne Si nam mbut hartone.
40012030	Tun de coa memihak Uku sebeneane si netang Uku. Ngen tun de coa temulung Uku sebeneane musak kerjo-Ku!
40012031	Kerno'o udi perlu namen amen tun menea duso ngen mino, si dapet napun! Tapi amen si mimo Roh Sucai kunei Allah, si coa bakea napun!
40012032	Amen tun miling sesuatu tetang anok manusio, si dapet napun, tapi amen si mino Roh Sucai kunei Allah si coa bakea napun, teak uyo kulo neak akhirat!"
40012033	"Utuk dapet bueak de baik, punne coa subur. Amen punne harus subur, bueakne coa baik kulo. Subur coane suatupun tekeliak kunei bueakne.
40012034	Ko tun jahat, kero ko dapet mucep hal-hal de baik amen ko jahat? Jano de nucep bibia do'oba de keluea kunei atei!
40012035	Tun de baik mucep hal-hal de baik kerno si penuak ngen hal-hal de baik. Kebelekne tun de jahat mucep hal-hal de jahat kerno si penuak ngen hal-hal jahat.
40012036	Jijai, ingetba: pado Bilai Kiamat, tiep tun harus tanggungjawab ngen tiep de nucapne de coa beguno.
40012037	Sebab temurut keceknu dewekba de bakea nakei utuk mutus jano ko besaleak atau coa."
40012038	Sudo'o kekedau gu'au agamo ngen tun Farisi madeak, "Pak gu'au, keme lok kemliak Bak menea mujizat."
40012039	"Padeak jahatne ngen durhakone tun-tun zaman uyo!" Yesus jemawab. "Udi minoi Uku menea mujizat? Udi coa bakea nelei mujizat kulo, seluyen mujizat Nebai Yunus.
40012040	Nebai Yunus tinggea telau bilai telau malem neak lem tenei kan lai. Awei'o kulo Anok Manusio bakea tinggea telau bilai telau malem neak lem tenei bumai.
40012041	Pado Bilai Kiamat, penduduk Niniwe bakea idup igai kunei matei besamo tun-tun zaman uyo ngen temuduak tobo'o. Sebab tun-tun Niniwe'o betobat kunei duso-duso tobo'o, tiko Nebai Yunus berkotbah ngen tobo'o, tapi neak yo ade de kembiak lai kunei pado Nebai Yunus!
40012042	Pado Bilai Kiamat, ratu kunei negrai Selatan bakea idup igai kunei mateine besamo tun-tun zaman yo ngen temuduak tobo'o. Sebab utuk temi'uk ajaran Salomo de pitok, ratu'o menea pemaneu de uak sekilai kunei ujung bumai. Tapi neak yo uyo lebiak lai kunei pado Salomo!"
40012043	"Amen Roh jahat teminggea suang tun, Roh'o keliling moi penan-penan de ke'ing utuk mesoa penan bedan, tapi si coa dapetne.
40012044	Kerno'o si madeak, 'Uku bakea belek moi umeak de sudo uku teminggea.' Waktau si sapei neak di, umeak'o kosong, bersih ngen teratur.
40012045	Lajau si lalau mbin tujuak roh luyen de lebiak jahat kunei si. Sudo'o tobo'o moi lem tun'o, lajau tinggea neak di. Ngen akhirne tun'o jijai lebiak kidek kunei semulo. Do'o kulo de bakea tejijai ngen tun-tun jahat zaman uyo."
40012046	Sementaro Yesus masiak miling ngen tun dau'o, tekoba mak ngen pasuak-pasuak-Ne. Tobo'o je neak luea samo berusaho utuk dapet miling ngen Si.
40012047	Suang kunei tun dau'o madeak ngen Yesus, "Bak, mak ngen pasuak-pasuak Bak ade neak luea. Tobo'o lok miling ngen Bak."
40012048	Lajau Yesus jemawab, "Api mak-Ku? Api pasuak-pasuak-Ku?"
40012049	Lajau Si temunjuk ngen penotoa-penotoa-Ne ngen madeak, "Dioba mak ngen pasuak-pasuak-Ku.
40012050	Tun de kemerjo kelok Bak-Ku neak surgo, siba pasuak semanei, pasuak selawei ngen mak-Ku."
40013001	Pado bilai'o kulo Yesus teminggea umeak'o lajau lalau moi biding daneu ngen temot neak di.
40013002	Dau nien tun bekopoa neak keliling Yesus, kerno'o Si lalau temot neak lem biduk, tapi tun dau'o kutene je neak patoi.
40013003	Lajau Yesus majea dau hal ngen tobo'o ngen makei perumpamo. "Suang petani lalau tembea biniak," awei'oba Yesus muloi ngen cerito-Ne.
40013004	"Tiko gi dong tembea, ade biniak de cucia moi dalen. Lajau burung teko ngen biniak'o abis nembukne.
40013005	Ade kulo de cucia moi penan bebutau, de pitokne didik. Biniak-biniak'o segro temuak kerno ku'ang pitok.
40013006	Tapi waktau matai bilai bi terbit, tunes-tunes'o muloi lew, sudo'o ke'ing ngen matai kerno baletne coa sapei lem.
40013007	Ade kulo biniak de cucia neak tengeak belukea tebok. Belukea tebok'o temuak ngen nipit tunes-tunes'o sapei matei.
40013008	Tapi ade kulo biniak de cucia neak pitok de subur, lajau bebueak; ade de sotos, ade de num puluak, ade kulo de telau puluak kilai lipet."
40013009	Sesudo cemrito perumpama'o Yesus madeak, "Amen temuan tiuk, teni'ukba!"
40013010	Sesudo'o penotoa-penotoa Yesus teko ngen betanye ngen-Si, "Getai Bak makei perumpamo amen miling ngen tun dau'o?"
40013011	Yesus jemawab, "Sebab udi bi nelei rahmat utuk namen resio tetang awei ipe Allah meriteak, tapi tobo'o coa.
40013012	Kerno'o tun bi temuan, bakea nelei lebiak dau igai, ngen si bakea nelei ngen melipeak. Tapi tun de coa temuan jano-jano, mako didik de ade ngen si bakea nemok.
40013013	Do'oba sebabne Uku makei perumpamo amen miling ngen tun dau, kerno tobo'o kemliak, tapi awei tun de coa kemliak; tobo'o temi'uk tapi awei tun de coa temi'uk ngen coa ngertai.
40013014	Mako tejijaiba jano de nadeak Nebai Yesaya, 'Allah madeak: Tobo'o bakea terus temi'uk tapi coa ngertai; tobo'o bakea terus kemliak tapi coa namen jano de tejijai.
40013015	Sebab pekeran tun-tun yo bi ijai tupua, ti'uk tobo'o bi jijai seti'uk ngen matai tobo'o bi mejem cendok utuk ngertai. Dio tejijai kunyau matai tobo'o jibeak kemliak, ti'uk tobo'o jibeak temi'uk pekeran tobo'o jibeak ngertai ngen jibeak belek ngen Uku, lajau Uku kema'en tobo'o.' "
40013016	"Tapi padeak butungne udi," nadeak Yesus ngen penotoa-penotoa-Ne, "kerno sungguak kemliak ngen temi'uk.
40013017	Ingetba, dau nebai ngen tun de taat ngen Allah lok kemliak de udi kemliak uyo yo, tapi tobo'o coa kemliakne. Tobo'o lok temi'uk jano de udi tiuk uyo yo, tapi tobo'o coa temi'ukne."
40013018	"Teni'ukba jano tai perumpamo tetang penebea'o.
40013019	Biniak de cucia moi dalen awei tun-tun temi'uk kabar tetang awei ipe. Allah meriteak, tapi coa ngertai. Tun jahat'o teko ngen mbut jano de sudo tenbea lem atei tobo'o.
40013020	Biniak de cucia neak penan de bebutau, awei tun-tun de temi'uk kabar'o, ngen lajau temimone ngen senang atei.
40013021	Tapi kabar'o coa bebalet lem atei tobo'o sehinggo coa taen an. Amen tobo meding saro atau sikso kerno kabar'o, lajau tobo'o murtad.
40013022	Biniak de cucia neak tengeak-tengeak belukea tebok awei tun-tun de temi'uk kabar'o, tapi renyeng tetang idup tobo'o ngen lok idup mewah. Kerno'o kabar kunei Allah tipit neak lem atei tobo'o sehinggo coa bebueak.
40013023	Ngen biniak de cucia moi pitok de subur awei tun-tun de temi'uk kabar'o ngen mahamne. Tobo'o bebueak dau, ade de sotos, ade de num puluak, ade de telau puluak kilai lipet aseane."
40013024	Yesus cemrito igai de bueak perumpamo ngen tun dau, nadeak-Ne, "Amen Allah meriteak, keadaanne awei perumpamo yo: Suang petani tembea biniak de baik neak kebunne.
40013025	Pado waktau klemen, tiko kute tun gidong tidua, musuak petani'o teko tembea biniak lalang neak antaro gendum'o lajau alau.
40013026	Tiko tanem-tanem'o temuak ngen tunes-tunesne muloi timboa kulo lalang'o.
40013027	Lajau tun-tun de kerjo ngen petani'o teko ngen si ngen madeak, 'Tuan isokah Tuan temanem biniak de baik neak kebun Tuan? Au coa? Awei ipe jijaine sapei ade lalang neak di?'
40013028	Petani'o jemawab, 'Do'o plep musuak.' Lajau tun-tun de kerjo ngen petani'o betanye igai, 'Jano tuan lok keme lalau mekot lalang'o?'
40013029	'Coa', jemawabne, 'Kerno amen lalang tekot be gendumne milau tekot.
40013030	Kunyauba lalang'o temuak besamo-samo sapei waktau panen. Be uku bakea madeak ngen tun-tun de menea: Melungguk kileak lalangne neket, lajau nemben. Sesudo'o kenopoa gendumne, lajau naik neak lem tuoa?' "
40013031	Yesus cemrito igai do perumpamo ngen tun dau, nadeak-Ne, "Amen Allah meriteak, keadaanne awei perumpamo yo: do soa sawi nemok ngen suang tun, lajau tenanem neak kebunne.
40013032	Soa sawi adeba biniak de kembiak titik. Tapi amen bi temuak, si jijai de kembiak lai neak antaro tanem-tanem. Si jijai pun, sehinggo burung-burung teko menea sa'ang pado dan-danne."
40013033	Ade do perumpamo luyen de cenrito Yesus ngen tun dau. "Amen Allah meriteak, keadaanne awei agai de nemok ngen su'ang selawei, lajau nulek ngen pat puluak liter gendum sapei ngembang kutene!"
40013034	Kutene najea Yesus ngen tun dau ngen makei perumpamo.
40013035	Mako tejijaiba de nadeak ngen nebai, "Uku makei perumpamo amen miling ngen tobo'o; Uku bakea melei kabar hal-hal de coa keten sejok tejijaine dunio yo."
40013036	Sesudo'o Yesus teminggea tun dau'o, lajau moi lem umeak. Penotoa-penotoa-Ne teko ngen madeak, "Cubo Bak tem'ang ngen keme tai perumpamo tetang lalang neak antaro gendum'o."
40013037	Yesus jemawab, "Tun de tembea biniak de baik'o adeba Anok Manusio.
40013038	Kebun'o adeba dunio yo. Biniak de baik'o adeba tun-tun de bi jijai anggota umat Allah. Lalang'o adeba tun-tun de jijai golongan Iblis.
40013039	Musuak de temanem lalang'o adeba Iblis. Maso panen adeba Bilai Kiamat, ngen tun-tun de manen'o adeba malaikat-malaikat.
40013040	Awei'o lalang nelungguk ngen nemben neak lem opoi, awei'o kulo pado Bilai Kiamat be.
40013041	Anok Manusio bakea meluak malaikat-malaikat-Ne kemopoa umat-Ne kute de sembab tun menea duso, ngen kute tun luyenne de menea hal-hal de jahat.
40013042	Tobo'o kute bakea nuang moi lem tukau be opoi de kembiak panes; neak di tobo'o bakea ngindoi ngen derito.
40013043	Ngen tun-tun de menea kelok Allah bakea besinea awei matai bilai neak lem Dunio Belau Allah, Bak tobo'o. Jijai amen temuan tiuk, tiukba!"
40013044	"Amen Allah meriteak, keadaanne awei perumpamo yo: Ade harto de tependem neak pitok lajau tenmau ngen su'ang tun, ngen nasuk igai hartone moi lem pitok. Sudo'o kerno kembiak riangne, tun'o lalau jemuea kute hartone, lajau belek igai ngen temukua taneak'o."
40013045	"Amen Allah meriteak, keadaanne awei perumpamo yo: Su'ang tun tukang jagea mesoa mutiara-mutiara de bego.
40013046	Tiko si temau do mutiara de luea biaso baesne, segro si lalau ngen jemua kute hartone, lajau si temukua mutiara de do'o."
40013047	"Amen Allah meriteak, keadaanne umpamo ngen jalai de nambua moi daneu, lajau dapet mecem-mecem kan.
40013048	Sesudo jalai penuak, jalai'o naket moi daet ngen penjalai. Sudo'o tobo'o temot ngen misah kan-kan'o: De baik naik lem pasau, de coa baik nuang.
40013049	Awei'oba hal de pado Bilai Kiamat, malaikat-malaikat bakea lalau misah tun-tun jahat kunei tun-tun de menea kelok Allah.
40013050	Sudo tun-tun jahat'o nuang moi lem tukau bopoi. Neak di ba tobo'o bakea ngindoi ngen derito."
40013051	"Jano udi ngertai kutene yo?" tanye Yesus. "Ngertai Pak!" jawab tobo'o.
40013052	Lajau Yesus madeak, "Do'o sebabne tiep Gu'au Agamo de sudo ijai anggota umat Allah, adeba awei suang tuan umeak de kemluea kunei hartone barang-barang be lau ngen an."
40013053	Sesudo Yesus cemrito perumpamo-perumpamo'o, Si teminggea penan'o,
40013054	lajau belek moi sadei-Ne. Neak di Si lajau ngajea neak umeak semyang tun Yahudi, ngen tun-tun dau temi'uk Si neak di, heran nien. Tobo'o madeak, "Kunei ipe tun yo dapet kepacok awei yo? Ngen kunei ipe Si dapet kuaso utuk menea mujizat?
40013055	Iso Si anok tukang kiyeu? Iso si Mariam'o mak-Ne; ngen pasuak-pasuak-Ne adeba Yakobus, Yusuf, Simon ngen Yudas?
40013056	Ngen pasuak-pasuak selawei-Ne tinggea neak piyo kulo dau coa? Kunei ipe Si dapet kutene'o?"
40013057	Mako tobo'o temulok Yesus. Lajau Yesus madeak ngen tobo'o, "Suang nebai nehormat neak ipe bae, seluyen neak sadeine ngen neak umeakne dewek."
40013058	Kerno'o Yesus coa kemerjo dau mujizat neak di sebab tobo'o coa pecayo.
40014001	Pado maso'o Herodes, penguaso negrai Galilea, temi'uk jano de kenerjo Yesus.
40014002	Herodes madeak ngen pejabat-pejabatne, "Pasti dio Yohanes Pembaptis de bi idup igai! Do'o sebabne Si temuan kuaso menea mujizat."
40014003	Kerno ayok'o Herodes meluak temakep Yohanes ngen meket si serto mbin moi lem sel. Herodes menea awei'o kerno sual Herodias, ngenyen pasuakne dewek, Filipus.
40014004	Kerno perneak Yohanes madeak awei yo ngen Herodes, "Coa buliak ko nikeak ngen Herodias!"
40014005	Sebeneane Herodes lok munuak Yohanes, tetapi si saben ngen tun-tun, kerno tobo'o manggep Yohanes nebai.
40014006	Pado waktau Herodes merayo bilai ulang taunne, anokselawei Herodias na'ai neak adep tamu. Ta'aine kembiak semnang atei Herodes.
40014007	Sehinggo Herodes bejanjai ngen si ngen besupeak bahwo jano bae dei si kemlok bakea nelei ngen si.
40014008	Kerno nasut ngen makne, semulen'o madeak, "Uku minoi ulau Yohanes Pembaptis nlei ngen uku. Uyo kulo neak das talam!"
40014009	Temi'uk kelok ne'o, Herodes ijai kembiak sedih. Tapi kerno si sudo besupeak neak adep para tamune, si meriteak supayo kelok semulen'o kenabul.
40014010	Si meluak tun lalau moi sel utuk macung ulau Yohanes.
40014011	Sudo'o ulau Yohanes'o nembin neak das talam, ngen nelei ngen semulen'o. Lajau semulen'o mbinne kulo ngen makne.
40014012	Sesudo'o penotoa-penotoa Yohanes teko mok mayit Yohanes ngen kemubuane. Lajau tobo'o lalau melei namen hal'o ngen Yesus.
40014013	Waktau Yesus temi'uk bito'o, Si kemnek biduk suang ngen teminggea penan'o, utuk lalau moi do penan de sunyai. Tapi ketiko tun-tun temi'uk tetang hal'o, tobo'o teminggea kota-kota tobo'o ngen lalau semusul Yesus liwet dalen daet.
40014014	Waktau Yesus tu'un kunei biduk ngen kemliak tun dau'o, Si slen ngen tobo'o. Lajau Si kema'en tun-tun de bolon neak antaro tobo'o.
40014015	Pelbeak bilaine, penotoa-penotoa Yesus teko ngen madeak ngen-Si, "Bilai bi pelbeak, ngen penan yo tepecea. Lebiak baik Bak meluak tun-tun yo lalau, supayo dapet temukua kembuk neak sadei-sadei."
40014016	"Mbeak tobo'o lalau," nadeak Yesus, "Udi bae mlei tobo'o kembuk."
40014017	"Keme cuma temuan lemo ruti ngen dua ikan!" penotoa-penotoa Yesus'o jemawab.
40014018	"Mbin do'o mindoi" nadeak Yesus.
40014019	Sudo'o Si meluak tun dau'o temot neak das dukut. Lajau Si mok lemo ruti ngen duai kan'o, ngen cungok moi lenget, lajau mucep syukur ngen Allah. Sudo'o Si megit ruti'o ngen tangan-Ne ngen mlei-Ne ngen penotoa-penotoa-Ne utuk nagiak-nagiak ngen tun dau'o.
40014020	Tobo'o kutene mbuk sapei kenyang. Sudo'o penotoa-penotoa Yesus kemopoa lebiak kembuk de lebiakne ade duai belas bokoa penuak.
40014021	De mbuk pado waktau'o ade kiro-kiro lemo ribau tun, ati teitung selawei ngen anok-anok.
40014022	Sesudo'o Yesus meluak penotoa-penotoa-Ne kenek moi biduk ngen lebiak dute sembe'ang daneu, sementaro Si meluak tun dau'o belek.
40014023	Sudo tun dau'o lalau, Yesus kenek moi de bueak tebo suang dirai utuk bedu'o. Tiko bilai bi klemen, Yesus masiak berade neak di suang dirai.
40014024	Sementaro'o biduk de tenupang penotoa-penotoa Yesus, bi uak neak tengeak-tengeak daneu. Biduk'o genuyang umbok de de'es, kerno ibut belawen arah ngen biduk.
40014025	Antaro jam telau ngen jam num petang, Yesus teko ngen tobo'o paneu neak das bioa.
40014026	Tiko penotoa-penotoa-Ne kemliak Si paneu neak das bioa, tobo'o kembiak tekanjet. "Atau!" tobo'o mekik ngen kembiak saben.
40014027	Tapi Yesus lajau jemawab, "Tenangba! Uku Yesus. Jibeak saben!"
40014028	Lajau Petrus madeak, "Amen ko Yesus, meluakba uku teko paneu neak das bioa."
40014029	"Tekoba!" Yesus jemawab. Lajau Petrus tu'un kunei biduk, paneu neak das bioa ngen teko ngen Yesus.
40014030	Tapi waktau Petrus kemliak padeak laine ibut neak daneu'o, si saben ngen muloi tendem, "Tuhan, tulung!" pekikne.
40014031	Yesus segro mulua tangen-Ne ngen temakep si, ngen madeak, "Petrus, Petrus, ko yo kuang pecayo. Getai ko ragau ngen Uku?"
40014032	Lajau keduaine kenek moi biduk'o, ibut'o bedan.
40014033	Mako penotoa-penotoa Yesus sujut nyembeak Si. Tobo'o madeak, "Sungguak Tuhan adeba Anok Allah!"
40014034	Waktau tobo'o sapei neak di poa daneu, tobo'o ndaet neak Genesaret.
40014035	Ngen tiko tun-tun neak di kemliak bahwa Yesus, tobo'o semiar berita'o moi kute daerah neak sekitar kota'o. Lajau kute tun bolon nbin ngen Yesus.
40014036	Ngen tobo'o minoi tulung ngen-Si, supayo buliak megong jubah-Ne, kunyau cuma ujungne. Lajau kute de megongne jijai ka'en.
40015001	Sesudo'o tekoba kekedau tun Farisi ngen gu'au agamo kunei Yerusalem ngen Yesus. Tobo'o betanye ngen-Si,
40015002	"Getai penotoa-Nu melanggea adat istiadat ninik puyang ite? Tobo'o coa mpuk tangen lebiak dute ayok mukmei!"
40015003	Yesus jemawab, "Getai kulo udi melanggea priteak Allah, kerno lok temotoa adat istiadat ninik puyangnu?
40015004	Sebab Allah madeak, 'Hormatba ngen bak maknu,' ngen 'Api bae mupet bak makne, harus nukum matei.'
40015005	Tapi udi majea: amen tun madeak ngen tun tuaine, 'Jano de seharusne uku melei ngen bak ngen mak, sudo uku melei ngen Allah,'
40015006	tun'o cigai wajib igai menghormati tun tuaine. Ijai kerno adat istiadat ninik puyangnu, udi manggep tembeak priteak Allah.
40015007	Udi tun munafik! Beneaba Yesaya semapei pesen kunei Allah tentang udi, dioba,
40015008	'Awei yo Allah madeak: Tun-tun'o kan nyen nyembeak Uku ngen madeakne bae, tapi ateine uak kunei-Ku.
40015009	Gen guno tobo'o nyembeak Uku, amen aturan manusio tobo'o majea aturan manusio.' "
40015010	Lajau Yesus menok tun ngen madeak ngen tobo'o, "Ki'ukba supayo ngertai!
40015011	De masuk moi lem bibia coa menea tun najis, amen de kelua kunei lem bibiane, do'oba de jemijai tun najis."
40015012	Lajau tekoba penotoa Yesus teko ngen betanye ngen-Si, "Namen coa Bak kerno tun-tun Farisi'o gis atei waktau temi'uk Bak nadeak awei'o?"
40015013	Yesus jemawab, "Tiep tanem de coa tenanem Bak-Ku neak surgo bakea cenabut.
40015014	Jibeakba renyeng ngen tun-tun Farisi'o. Tobo'o pemipin-pemipin buto, amen tun buto mipin tun buto, keduaine bakea us moi lem lubang."
40015015	Petrus madeak, "Tulung jemlas ngen keme, Bak!"
40015016	Yesus jemawab ngen tobo'o, "Jano udi ati ngertai kulo?
40015017	Coa namenka udi, demasuk moi lem bibia tu'un moi lem tenei ngen keluae igai?
40015018	Tapi de kunei bibia, asalne kunei atei. Do'oba de menea tun ijai najis.
40015019	Kerno kunei atei timboaba pekeran de kidek, ngen lok munuak, menea uleak ngen ngenyan tun, menea uleak kidek, maling, mengike tetang tun luyen ngen fitneak.
40015020	Hal-hal'oba sembab tun ijai najis, ngen coa kerno mbuk ngen tangen de coa empuk."
40015021	Lajau Yesus teminggea penan'o lalau moi daerah pa'ok kota Tirus ngen Sidon.
40015022	Suang selawei Kanaan kunei daerah'o, teko magea Yesus ngen mekik, "Anok Daud selenba uku! Kerno anok selaweiku pasuk roh kidek. Keadaanne pae'ak nien."
40015023	Yesus coa jemawab samo sekilai, lajau penotoa teko magea Yesus ngen bekinoi, "Bak, mluakba selawei'o lalau. Si gu'ok bae neak belakang te!"
40015024	Jawab Yesus, "Allah de mutus Uku ngen bangso Israel, khususne ngen tobo'o de limau."
40015025	Selawei'o teko lajau sujud neak adep Yesus ngen madeak, "Tulungba uku, Bak."
40015026	Jawab Yesus, "Coa benea mok upan anok-anok ngen melukne moi kuyuk."
40015027	"Benea, Pak," jawab selawei'o, "tapi kuyuk mbuk ti'eak de cucia kunei meja tuanne."
40015028	Lajau Yesus madeak ngen si, "Mak, kembiak lai imennu! Kunyauba tejijai jano de udi kemlok!" Waktau'o kulo anok selawei'o kaen.
40015029	Yesus teminggea penan'o, lajau paneu temotoa patoi Deneu Galilea. Ngen kenek das tebo lajau temot neak di.
40015030	Dau tun teko ngen-Si mbin tun-tun de tipang, de sutai, de pakuak, de bisau, ngen dau igai tun bolon de luyen. Tobo'o mletok tun-tun'o neak adep Yesus, ngen Si kemaen tun-tun'o.
40015031	Tun dau neak di heran kemliak tun bisau pacok miling, tun tipang kaen, tun pakuak pacok paneu ngen tun sutai ngeliak. Tobo'o memujai Allah bangso Israel.
40015032	Sudo'o Yesus menok penotoa-Ne lajau madeak, "Uku selen kemliak tun dau yo. Sudo telau bilai tobo'o serepok Uku ngen coa temuan kembuk. Uku coa lok munyau tobo'o belek ngen te'nei nyemen, be tobo'o kelpai neak dalen."
40015033	Lajau penotoa Yesus betanye ngen-Si, "Neak ipe ite lok dapet kembuk utuk tun dau yo neak penan sunyai yo?"
40015034	Yesus betanye ngen tobo'o, "Ade kedau ruti ngen udi?" "Tujuak," jawab tobo'o, "ngen kedau kan titik."
40015035	Lajau Yesus meluak tun dau'o temot neak das pitok.
40015036	Sudo'o Si mok tujuak ruti ngen kan'o, ngucep sukur ngen Allah. Yesus megit ruti ngen kan'o ngen tangen-Ne, lajau Si melei penotoa-Ne ngen tobo'o magiak ngen tun dau'o.
40015037	Kute tun dau'o mbuk sapei kenyang. Sudo'o penotoa Yesus kemopoa kembuk de lebiak. Kutene ade tujuak bokoa penuak.
40015038	Jumlah semanei de milau mbuk ade pat ribau, coa temasuk selawei ngen tetitik.
40015039	Sudo'o Yesus meluak tun dau'o belek. Si kemnek biduk ngen lalau moi daerah Magadan.
40016001	Ade kekedau tun Farisi ngen tun Saduki teko ngen Yesus lok cemubo Si. Tobo'o minoi Yesus menea mujizat utuk temang amen benea Si teko kunei Allah.
40016002	Yesus jemawab, ["Amen matai bilai gidong tebenem, udi madeak, 'Cuaca baik kerno lengetne mile'ak.'
40016003	Ngen waktau bilai pueng, 'Udi madeak bilai kidek, yo bakea ujen kerno lenget mileak ngen kelem.' Rupo lenget ko namen udi nam meramea cuaco ngen kemliak lenget, udi coa nam meramea tando-tando zaman!"]
40016004	"Padeak jahatne ngen durhakone tun-tun zaman yo. Udi minoi Uku menea mujizat. Udi coa bakea nelei do mujizat kulo seluyen mujizat Nebai Yunus."
40016005	Waktau penotoa-penotoa Yesus sapei neak seb'ang daneu, tobo'o coa tinget mbin ruti.
40016006	Yesus madeak ngen tobo'o, "Atei-ateiba teradep agai tun-tun Farisi ngen Saduki."
40016007	Temi'uk nadeak Yesus'o, penotoa-penotoa-Ne madeak suang ngen de luyen, "Si madeak aweio kerno ite coa mbin ruti."
40016008	Yesus namen jano de nadeak tobo'o. Jijai Yesus madeak, "Getai udi semoal tetang coa temuan ruti? Udi ku'ang pecayo!
40016009	Udi ati ngertai? Ko coa tinget igai bakea lemo ruti de Uku megit utuk limo ribau tun? Ngen kedau bokoa ko kemopoa ruti de lebiak?
40016010	Awei ipe kulo tujuak ruti de uku megit utuk pat ribau tun'o? Kedau bokoa ko kemopoa ruti de lebiak?
40016011	Getai udi sapei coa ngertai amen Uku coa miling ngen udi tetang ruti? Atei-ateiba teradep agai tun Farisi ngen Saduki!"
40016012	Akhirne penotoa-penotoa Yesus ngertai, kerno Yesus coa meluak tobo'o atei-atei teadep agai ruti, atei-atei teradep ajaran tun Farisi ngen Saduki.
40016013	Yesus lalau moi daerah pa'ok kota Kaisarea Pilipi, Si betanye ngen penotoa-penotoa-Ne, "Temurut nadeak tun, api Anok Manusio'o?"
40016014	Penotoa-penotoa-Ne jemawab, "Adeba de madeak Yohanes Pembaptis. Ade kulo de madeak Elia. De luyen madeak Yeremia atau saleak su'ang nebai."
40016015	"Tapi temurut udi, api Uku yo?" tanye Yesus ngen penotoa-penotoa-Ne.
40016016	Simon Petrus jemawab, "Bak adeba Rajo Penyelamat, Anok Allah De Idup."
40016017	Nadeak Yesus: "Butung sekilai ko Simon anok Yonah! Sebab Iso manusio de melei namen hal'o ngen ko tapi Bak-Ku de neak surgo.
40016018	Sebab'o Uku madeak ngen ko, ko adeba Petrus, butau de kuet neak das lepek butau yo ba Uku bakea mbangun grija-Ku, de coa dapet maliak dunio tun matei.
40016019	Uku bakea melei ngen ko kucai kunei dunio belau temuan Allah. Jano de ko temgeak neak das bumai, kulo mbenea neak surgo. Ngen jano de ko mbenea neak das bumai, kulo temgeak neak das surgo."
40016020	Sesudo'o Yesus minget penotoa-penotoa-Ne utuk coa melei namen ngen api bae amen Siba Rajo Penyelamat.
40016021	Muloi kunei saat'o Yesus madeak teteang ngen penotoa-penotoa-Ne, Si mestai lalau moi kota Yerusalem ngen temanggung dau saro kunei pemipin-pemipin, pemipin imem-imem ngen gu'au-gu'au agamo. Si bakea nunuak tapi pado bilai ketelau Si bakea idup igai.
40016022	Lajau Petrus temarik Yesus moi saping ngen temgur Si, nadeakne, "Kirone Allah me'uak hal'o, Tuhan! Jibeak sapei hal'o tejijai ngen Tuhan!"
40016023	Yesus kemliak Petrus ngen madeak, "Lalau kunei yo Iblis, koba temgeak Uku. Pekeran nu'o pekeran manusio, iso pekeran Allah!"
40016024	Sesudo'o Yesus madeak ngen penotoa-penotoa-Ne, "Api kulo de lok lalau temotoa Uku, mestai melupo kelokne dewek, musung salib-Ne ngen temotoa Uku tiep waktau.
40016025	Sebab tun delok semlamat tema'en idupne, bakea kelnyep idupne. Tapi tun de rela kurban idupne utuk Uku bakea dapet idup.
40016026	Jano utungne bagiak tun suang amen kute dunio yo ijai si de temuanne. Tapi si kelnyep idupne? Dapet coa idup'o tenukar ngen jano bae?
40016027	Coa an igai Anok manusio bakea serpok ngen malaikat-malaikat-Ne teko ngen kuaso Bak-Ne. Waktau'o Si bakea males tiep-tiep tun temurut plepne.
40016028	Uku madeak ngen ko sebeneane kunei antaro udi neak yo ade de coa bakea matei, ayok kemliak Anok Manusio teko awei Rajo."
40017001	Enum bilai sudo'o Yesus majok Petrus, Yakobus ngen pasuakne Yohanes, lalau moi tebo de lekat. Neak di ade tobo'o bae.
40017002	Neak adep tobo'o, Yesus mubeak rupo; Papeane awei matai bilai ngen bajaune putiak besinea.
40017003	Sesudo'o ketelau penotoa-Ne kemliak Musa ngen Elia miling ngen Yesus.
40017004	Lajau Petrus madeak ngen Yesus, "Tuhan, riang nien ite neak yo. Amen Tuhan lok, uku bakea temgok telau kemah neak yo: Do utuk Tuhan, do utuk Musa ngen do igai utuk Elia."
40017005	Waktau Petrus gidong miling embun de kembiak te'ang kemliling tobo'o ngen kunei embun'o teti'uk sa'ei de madeak, "Dioba Anok-Ku de Ku kemasiak, Si semnang atei-Ku. Teniukba Si!"
40017006	Waktau penotoa-penotoa Yesus temi'uk sa'ei'o tobo'o telukup moi pitok kerno kembiak saben.
40017007	Tapi Yesus teko ngen megong tobo'o. "Klongonba," nadeak-Ne, "jibeak saben!"
40017008	Waktau tobo'o denong min das, tobo'o coa kemliak api kulo seluyen Yesus.
40017009	Sewaktau tobo'o tu'un kunei tebo, "Yesus minget ngen tobo'o, jibeak madeak ngen api bae jano de udi kemliak nano, ayok Anok Manusio de idup igai kunei matei-Ne."
40017010	Penotoa-penotoa Yesus betanye ngen-Si, "Getai gu'au-gu'au agamo madeak, Elia mestai teko lebiak deno."
40017011	Yesus jemawab, "Benea, Elia teko ngen si bakea mberes kutene.
40017012	Tapi Uku madeak ngen ko, Elia sudo teko, namen tun-tun co'a kemnalne. Tobo'o menea si klokne bae. Ngen awei'o kulo tobo'o bakea menea Anok Manusio."
40017013	Lajau penotoa-Ne ngertai amen Yesus miling tetang Yohanes Pembaptis.
40017014	Ketiko Yesus ngen ketelau penotoa-Ne belek ngen tun dau'o, suang semanei teko, sujud neak adep Yesus.
40017015	Ngen madeak, "Bak, kemasiakba anokku. Si gilo bukei, olonne'o kembiak pa'eak, si awit us moi opoi ngen moi bio'a.
40017016	Uku sudo mbin si ngen penotoa-penotoa Bak, tapi tobo'o coa dapet kema'en si."
40017017	Yesus jemawab, "Coa nien udi yo! Udi sungguak tun-tun de telo ulau ngen coa pecayo. Sapei tengen Uku mestai tinggea besamo udi ngen mestai sabar teradep udi? Mbin anok'o miyo!"
40017018	Lajau Yesus mriteak roh jahat de neak lem anok'o kelua, lajau roh jahat'o kelue ngen anok'o ka'en pado saat'o kulo.
40017019	Sesudo'o penotoa-penotoa Yesus teko ngen-Si seca'o de dewek ngen betanye ngen-Si, "Bak, jano sebab keme coa dapet musir roh jahat'o?"
40017020	Yesus jemawab, "Sebab udi ku'ang pecayo. Ingetba! Amen udi temuan imen dekelai soa sawi, udi dapet madeak ngen tebo yo, 'Baliak moi mindi!' paset tebo'o bakea baliak. Coa ade de coa mukin de dapet udi menea!
40017021	[Tapi roh jahat yo nam nusir ngen bedu'o ngen puaso bae.]"
40017022	Waktau penotoa-penotoa Yesus bekopoa neak Galilea, Yesus madeak ngen tobo'o, "Coa an igai Anok Manusio bakea semreak ngen kuaso manusio.
40017023	Si bakea nunuak, tapi pado bilai ketelau, idup igai kunei matei-Ne." Mako penotoa-penotoa-Ne jijai kembiak ibo.
40017024	Waktau Yesus ngen penotoa-penotoa-Ne sapei neak Kapernaum, penagiak-penagiak pajak Bait Allah teko ngen Petrus ngen betanye, "Guaunu masen jano coa pajak Bait Allah?"
40017025	Petrus jemawab, "Nasen!", Waktau Petrus belek, Yesus betanye ngen si lebiak deno, "Simon, awei ipe pedapetnu? Api de mestai masen pajak ngen rajo-rajo dunio yo? Rakyat jano tun asing?"
40017026	"Tun Asing," Petrus jemawab. "Amen awei'o," nadeak Yesus, "rakyat coa guno masen.
40017027	Tapi jibeakba ite menea tun-tun'o mengiak. Jijai lalauba moi daneu utuk ngewea, mokba kan de dute ngen ko temakep, neak lem bibiane'o ko bakea temau matai caci de genep utuk pajak ite beduai. Mokba caci'o, nasen ngen tobo'o pajak ite utuk Bait Allah."
40018001	Pado waktau'o penotoa-penotoa Yesus teko ngen-Si ngen betanye, "Api de manggep kembiak lai neak antaro umat Allah?"
40018002	Yesus menok suang anok titik, ngen mpek si je neak adep tobo'o.
40018003	Lajau Yesus madeak, "Pecayoba! Amen udi bubeak ngen jijai awei anok titik, udi bakea jijai anggota umat Allah.
40018004	Tun de mrendeak diraine ngen jijai awei anok yo, dioba delai neak antaro umat Allah.
40018005	Ngen tun de temimo anok de awei yo kerno Uku, taine temimo Uku."
40018006	"Api semaleak do kunei anok titik yo coa pecayo igai ngen-Ku, lebiak baik butau lai neket moi kagenne ngen si ndem neak laut lem.
40018007	Padeak celakone dunio yo kerno hal-hal de sembab tun beduso. Hal-hal de awei'o selalu ade, tapi celakoba tun de sembabne.
40018008	Amen tangennu atau kekeanu jemijai ko beduso, notongba ngen nuangba. Kerno lebiak baik baginu idup ngen tangen atau kekea depeak, kunei pado udi nuang moi lem nerako ngen keduai tangen ngen kekeanu.
40018009	Ngen amen matainu de sembab ko beduso, cukea ngen nuangba, kerno lebiak baik bagiaknu idup ngen Allah do matai, kunei pado nuang moi lem nerako ngen duai matai."
40018010	"Awas! Jibeak mino suang tun-tun titik yo. Sebab ingetba, malaikat-malaikat tobo'o selalu ade neak adep Bak-Ku neak surgo.
40018011	Kerno Anok Manusio teko utuk semlamat de nyep!
40018012	Awei ipe pendapetnu? Amen dikup tun temuan sotos likup domba, ngen dikup neak antarone ade de nyep, jano de bakea nea tun'o? Sahe si bakea teminggea de sembilan puluak sembilan'o neak tebo ngen lalau mesoa de nyep'o.
40018013	Pecayoba Uku amen si temau igai domba'o, si lebiak riang das de dikup'o kunei pado de sembilan puluak sembilan de coa nyep.
40018014	Awei'o kulo Baknude neak surgo kunei tun-tun de tembei pecayo ngen Uku yo nyep."
40018015	"Amen pasuakne menea duso teadep ko, lalauba ngen si tenunjukba saleakne. Meneaba seca'o diem-diem antaro udi beduai bae. Amen si temurut nadeaknu, mako ko berasea temau igai pasuaknu.
40018016	Amen si coa temi'uk ko, mbinba do atau duai tun igai. Sebab lem kiteb tenulis awei yo, 'Sekuang-kuangne harus ade duai atau telau tun saksai utuk mutus suang tun de tenuduak be saleak.'
40018017	Amen si coa lok temimo nasehat tun-tun'o senapei. Ngen amen si coa kulo lok temi'uk nasehat jemaat, tapi anggepba si awei suang tun penagiak ngen tun de coa kemnal Allah."
40018018	"Udi perlu namen: Jano de udi coa meluak benea neak dunio yo kulo coa meluak neak surgo. Ngen jano de benea neak dunio kulo bakea benea neak surgo.
40018019	Udi perlu namen kulo Uku madeak ngen ko igai: Amen neak antaro udi neak dunio yo, duai tun sepakat tetang jano bae ngen de mu'one, kinoi do'o bakea knabul ngen Bak-Ku neak lem surgo.
40018020	Sebab neak ipe duai atau telau tun bekopoa kerno Uku, Uku ade neak tengeak-tengeak tobo'o."
40018021	Sesudo'o Petrus teko ngen madeak, ngen Yesus, "Tuhan, amen pasuakku menea duso ngen uku, sapei kedau kilai uku harus mapun si? Jano sapei tujuak kilai?"
40018022	Yesus jemawab: "Coa, iso sapei tujuak kilai, tapi tujuak puluak kilai tujuak kilai!
40018023	Amen Allah meriteak, keadaanne awei lem perumpamo yo: Suang rajo lok semlesei utang-utang pegawai-pegawaine.
40018024	Waktau si muloi mrikso suang pegawai nadep ngen si de butang bejuta-juta,
40018025	ngen yo coa dapet mlunasne. Jijai rajo'o mriteak, supayo pegawai'o jenuea serpok ngenyan ngen anokne ngen kute hokne utuk masen utangne.
40018026	Pegawai'o sujud sembeak si, ngen minoi, 'Sabarba tuan teadepku, uku bakea mlunas kute utangku.'
40018027	Rajo'o kembiak selen kemliakne, si mapus kute utangne.
40018028	Tapi waktau pegawei rajo'o keluea, si temmau ngen pegawai de luyen de butang ngen si kekedau ribau, Si temakep, mecit kuatne'o ngen madeakne, 'Nasenba kute utangnu!'
40018029	Lajau kuat'o sujud neak adepne ngen minoi, 'Sabarba kileak kuat, kutene'o bakea uku mlunas!'
40018030	Tapi pegawai Rajo'o temulok. Saleakne si semreak kuatne moi lem sel sapei si mlunasi utangne.
40018031	Tiko pegawai rajo de luyen kemliak jano de tejijai, tobo'o kembiak selen lajau semapei kutene ngen rajo.
40018032	Lajau rajo menok pegawai de jahat'o ngen madeak ngensi, 'Hoi pegawai de jahat, kute utangnu sudo kumapus kerno ko minoi ngen uku.
40018033	Ko kulo harus semlen ngen kuatnu awei uku sudo kemasiakko, au coa?'
40018034	Rajo kembiak mengiak. Pegawai rajo de jahat'o nasuk moi lem sel sapei si mlunas kute utangne."
40018035	Yesus semlesei ceritone awai yo, "Bak-Ku de neak surgo bakea menea awei yo kulo ngen udi, amen udi coa mapun pasuaknu ngen ikhlas."
40019001	Sesudo Yesus selesei madeak kutene'o, Si teminggea Galilea lajau lalau moi daerah Yudea neak dipoa Bioa Yordan.
40019002	Dau tun temotoa Si ngen Si kemaen tobo'o neak di.
40019003	Lajau teko tun-tun Farisi utuk jembak Si. Tobo'o betanye, "Temurut ukum agamo ite jano buliak tun semaok ngenyanne ngen alasan jano bae?"
40019004	Yesus jemawab, "Jano udi coa mbaco lem kiteb, Allah de mencipto manusio, sejak mulone jemijai tobo'o semanei ngen selawei?
40019005	Ngen sudo'o Si madeak, 'Sebab'o semanei bakea teminggea bak makne ngen ijai do ngen ngenyanne,sehinggo keduaine jijai do.'
40019006	Jijai tobo'o coa igai duai tapi do. Kerno'o de bijenijai Allah ijai do, coa buliak manusio cem'ei."
40019007	Lajau tun-tun Farisi betanye ngen-Si, "Amen aweio getai Musa meluak melei su'et sa'ok, amen tun sema'ok ngen yanne?"
40019008	Yesus jemawab, "Musa mijin ko sema'ok ngenyannu kerno udi saro najea, tapi sebeneane coa awei'o pado mulone.
40019009	Jijai teni'ukba dio: Api de semaok ngen yanne, kerno selawei'o coa nyeleweng, ngen si nikeak igai ngen selawei luyen, mako si berzina."
40019010	Mako penotoa-penotoa Yesus madeak ngen-Si, "Amen awei yo halne hubungan antaro sematen ngen ngenyan, lebiak baik jibeak nikeak."
40019011	Yesus jemawab, "Coa kutene tun nam temimo nadeakne'o, cuma tun-tun de sudo Allah tentau.
40019012	Ade tun coa dapet nikeak sebab tobo'o memang laherne awei'o, ngen ade kulo de coa nam nikeak kerno si nea awei'o ngen tun luyen. Ade kulo de miliak dewek utuk coa nikeak, supayo dapet melayan Allah. Tun de sanggup temimo ajaran yo kunyau si temimone."
40019013	Ade tun-tun mbin anok-anok titik ngen Yesus supayo Si mletok tangen utuk melei rahmat das tobo'o ngen de mu'o tobo'o. Tapi penotoa-penotoa-Ne mengiak ngen tun-tun'o.
40019014	Mako Yesus madeak ngen penotoa-penotoa-Ne, "Kunyauba anok-anok'o teko ngen Uku! Jibeakba tengeak tobo'o, Sebab tun-tun de awei yo de jijai anggota umat Allah."
40019015	Lajau Yesus mletok tangen-Ne utuk melei rahmat neak das ulau anok-anok'o, sudo'o Si lalau kunei di.
40019016	Pado do bilai teko ngen Yesus ngen suang semanei nadeakne, "Pak gu'au, jano plep de baik de harus uku menea supayo dapet temimo idup de baka?"
40019017	Yesus jemawab, "Getaiko betanye ngen Uku tetang jano de baik? Ade Do de baik amen ko lok idup, ko mestai totoa kute periteak-periteak Allah."
40019018	Tanye tun'o, "Periteak de ipe?" Nadeak Yesus, "Jibeak munuak, jibeak berzinah, jibeak maling ngen jibeak ngike,
40019019	hormatba bak maknu ngen kasiakba sesamo manusio awei dirainu dewek."
40019020	"Kutene periteak-periteak'o sudo ku temurut," tun uai'o jemawab. "Jano igai de masiak ku'ang?"
40019021	Nadeak Yesus ngensi, "Amen ko lok jijai sepurno, lalauba jenuo kute hoknu. Meleiba caci ngen tun peset, ngen ko bakea dapet harto neak surgo. Sesudo'o tekoba temotoa Uku!"
40019022	Waktau tun uai temi'uk de nadeak-Ne'o lalauba si ngen ibo, sebab si kembiak kayo.
40019023	Lajau Yesus madeak ngen penotoa-penotoa-Ne, "Uku madeak ngen ko, kembiak saro utuk tun kayo jijai anggota umat Allah.
40019024	Ngen dio igai de lok Uku madeak ngen ko, lebiak mudeak dikup uto masuk moi lem lubang dolom kunei pado tun kayo masuk dunio belau temuan Allah."
40019025	Tiko penotoa-penotoa-Ne temi'uk nadeak Yesus'o, tobo'o heran. "Amen awei'o," nadeak tobo'o, "Api de nam selamat?"
40019026	Yesus denong tobo'o ngen madeak, "Utuk manusio hal yo mustahil! Tapi utuk Allah kutene mukin."
40019027	Lajau Petrus jemawab, "Kemliakba, keme sudo teminggea kutene utuk temotoa Bak. Jijai jano de bakea keme temimo?"
40019028	Yesus madeak ngen tobo'o, "Pecayoba: Neak dunio de Belau, Anok Manusio bakea temot neak das kersaine de mulio utuk meriteak. Pado waktau'o udi de penotoa-penotoa-Ku bakea temot neak das keduai belas kersai penan Uku meriteak ngen makim keduai belas sukau bangso Israel!
40019029	Ngen tiep tun de sudo teminggea umeak, pasuak semanei atau selawei, bak, mak, anok-anok atau kebun kerno Uku, tun'o bakea temimo igai sotos kilai lipet. Ngen si bakea temimo kulo idup de baka.
40019030	Tapi dau tun de uyo yo dute bakea pertamo jijai de kedong ngen de kedong bakea jijai de pertamo."
40020001	"Amen Allah meriteak keadaanne awei perumpamo yo: Suang tun temuan kebun anggur, keluea pado pueng-pueng mesoa tun utuk kerjo neak kebun anggurne.
40020002	Sudo'o si tujau masen tobo'o de bilai do caci pirok dinar. Si meluak tobo'o kerjo neak kebun anggurne.
40020003	Jam sembilan pueng. Temuan kebun'o lalau kelua igai, kemliak kekedau tun de nganggur neak pasar.
40020004	Mako nadeakba tun'o ngen tobo'o, 'Lalauba udi kerjo neak kebun anggurku, uku bakea masen udi ngen upeak de sesuoi.'
40020005	Tobo'o kulo lalau jam duai belas tengeak bilai, ngen jam telau kebilai pelbeak, temuan kebun'o keluea ngen menea hal desamo.
40020006	Kekiro jam lemo pelbeak, si keluea igai kemliak masiak ade tun-tun de nganggur. Lajau si betanye ngen tobo'o, 'Getai udi je bae de bilai lutup neak yo ngen coa menea jano-jano?'
40020007	Tun-tun'o jemawab, 'Coa ade tun de melei upeak keme utuk kerjo.' 'Amen awei'o,' nadeak de temuan kebun'o, 'lalauba udi kerjo neak kebunku.'
40020008	Waktau bilai pelbeak, de temuan kebun madeak ngen mandorne, 'Kenokba pekerjo pekerjo'o ngen nasenba upeak tiep-tiep tobo'o, muloi kunei de masuk kedong sapei ngen de pertamo.'
40020009	Lajau tekoba pekerjo-pekerjo de muloi kerjo kunei jam lemo pelbeak. Tiep-tiep tobo'o temimo do caci pirok.
40020010	Sudo'o teko kulo pekerjo-pekerjo de seniwo sejok pueng. Tobo'o peker bakea temimo lebiak. Padahal tobo'o kanyen temimo do caci pirok kulo.
40020011	Waktau temimo cacio, tobo'o gerunyam ngende temuan kebun:
40020012	'Pekerjo-pekerjo tobo'o de teko kedong'o cuma kerjo de jam. Padahal keme de kerjo de bilai lutup neak tengeak panesne matai bilai. Tapi tuan masen tobo'o serai ngen keme!'
40020013	Temuan kebun anggur'o jemawab, 'Ngen saleak suang kunei tobo'o, kuat, uku coa saleak teadep ko. Isoka ite tujau temimo do pirok utuk kerjo debilai, au coa?
40020014	Nah, mokba upeaknu bagiannu ngen lalauba. Uku lok melei ngen tun de masuk kedong yo upeak desamo ngen ko.
40020015	Jano uku coa buliak menea kelokku ngen de uku temuan? Jano ko iri kerno uku mudeak atei?' "
40020016	Lajau Yesus madeak igai, "Awei yo kulo tun de kedong bakea jijai de pertamo, ngen de pertamo bakea jijai de kedong."
40020017	Tiko Yesus nujau moi Yerusalem, neak tengeak dalen Si menok keduai belas penotoa-Ne bekopoa dewek. Lajau madeak ngen tobo'o,
40020018	"Ti'ukba! Ite uyo nujau moi Yerusalem. Neak di Anok Manusio bakea de senreak ngen pemipin imem-imem ngen gu'au-gu'au agamo. Lajau Si bakea de nukum matei.
40020019	Tobo'o bakea semreak Si ngen bangso-bangso de coa Yahudi, tobo'o kulo mliyam Si, semikso Si ngen semalib Si. Pado bilai ketelau Si idup igai."
40020020	Sesudo'o ngenyan Zebedeus teko ngenanok-anokne ngen Yesus. Neak adep Yesus si sujud ngen minoi tulung nien.
40020021	"Mak lok jano?" tanye Yesus. Mak'o jemawab, "Uku lok keduai anokku yo temot neak kideu ngen kanen Bak, amen Bak konyo jijai Rajo."
40020022	"Udi coa namen jano de udi minoi," nadeak Yesus ngen tobo'o. "Jano udi sanggup menem kunei caker derito de mestai Uku menem yo?" "Sanggup," tobo'o jemawab.
40020023	Yesus madeak, "Memang udi bakea menem kulo kunei caker-Ku. Tapi hal api de bakea temot neak kideu ngen neak kanen-Ku, iso Uku de temtaune. Penan'o adeba utuk tun-tun de sudo Bak-Ku temtau."
40020024	Waktau de puluak penotoa de luyen temi'uk hal'o, tobo'o mengiak ngen keduai pasuak'o.
40020025	Kerno'o Yesus menok tobo'o kutene lajau madeak, "Udi namen bahwo pemipin-pemipin bangso de coa kenal Allah temindes rakyatne ngen pejabat-pejabat tobo'o temken tobo'o kulo.
40020026	Tapi udi coa buliak awei'o. Sebelekne tun de lok jijai lai neak antaro udi, harus jijai pelayannu.
40020027	Ngen tun de lok jijai de pertamo neak antaro udi harus jijai hambanu.
40020028	Samo awei Anok Manusio'o kulo; Si teko coa utuk nelayan, tapi utuk mlayan ngen semreak nyabaine utuk mbebas tun dau."
40020029	Waktau tobo'o teminggea Yerikho, dau tun temotoa Yesus.
40020030	Duai tun buto gidong temot neak biding dalen, waktau tobo'o temi'uk Yesus liwet, tobo'o menggang, "Anok Daud senlenba keme!"
40020031	Tun dau de ade neak di mengiak tobo'o ngen meluak tobo'o diem. Tapi tobo'o mengang tambeak lek, "Tuhan Anok Daud, selenba keme!"
40020032	Lajau Yesus bedan ngen menok tobo'o. "Jano de kelok udi lok de nea-Ku bagi udi?" tanye Yesus.
40020033	Tobo'o jemawab, "Tuan, keme lok ngeliak!"
40020034	Yesus selen ngen tobo'o, lajau megong matai tobo'o. Waktau'o kulo tobo'o dapet ngeliak. Lajau tobo'o temotoa Yesus.
40021001	Waktau bi paok Yerusalem, tobo'o sapei neak Betfage neak Tebo Zaitun. Neak'o Yesus meluak duai tun penotoa-Ne paneu lebiak deno.
40021002	"Lalauba moi sadei ngen neak muko'o," Yesus mesen ngen tobo'o. "Segro udi bakea kemliak do keledai de tenamang ngen anokne. Kepasba keduaine ngen mbin mi yo.
40021003	Amen ade tun temnai ko, nadeak ngen tun'o, 'Tuhan bekinoi', mako tun'o segro bakea nunyau keledai'o nemin."
40021004	Hal'o tejijai supayo genep de nadeak nebai,
40021005	"Kadeakba ngen Sion, Rajonu gidong teko ngen ko. Si tembeak atei ngen Si kenek dikup keledai, dikup anok keledai uai."
40021006	Mako lalauba keduai penotoa-Ne'o ngen menea awei de nesen Yesus ngen tobo'o.
40021007	Tobo'o mbin keledai'o ngen anokne. Lajau tobo'o mpek lepek neak kedong keledai ngen jubah tobo'o. Sudo'o Yesus kulo kenek neak dasne.
40021008	Dau tun neak di metang jubah-jubahne neak dalen ade kulo de temtok dan-dan kunei pun-pun ngen semi rokne neak tengeak dalen.
40021009	Tun dau de paneu neak muko ngen neak belakang Yesus mengang, "Idup Anok Daud! Tuhan melei Rahmat ngen Si de teko das gen-Ne!"
40021010	Lajau waktau Yesus masuk moi Yerusalem, kute kota'o jijai geger. "Api dio?" tanye tun-tun ngen kota'o.
40021011	"Siba Nebai Yesus kunei Nazaret neak Galilea," tun dau de mi'ing Yesus jemawab.
40021012	Lajau Yesus masuk moi Bait Allah tun Yahudi ngen musir kute tun de jagea ngen de nukua neak di. Si musak mija-mija penan mukar caci ngen baku-baku tukang jagea burung daro.
40021013	Lajau Si madeak ngen tun-tun'o, "Lem kiteb tetulis, 'Bahwa Allah madeak umeak-Ku bakea de senbut umeak penan bedu'o.' Tapi ko je mijaine sa'ang perapok!"
40021014	Tun-tun buto ngen pakuak teko ngen Si neak Bait Allah, si kemaen tobo'o.
40021015	Tapi pemipin imem-imem ngen gu'au agamo tun Yahudi mengiak kemliak mujizat-mujizat de nea Yesus. Ngen tobo'o mengiak kulo temi'uk anok-anok miling ngen saei lek neak Bait Allah, "Idup Anok Daud!"
40021016	Tobo'o madeak ngen Yesus, "Ko temi'uk jano de nadeak tobo'o?" "Au, Uku temi'uk," Yesus jemawab. "Jano udi ati perneak mbaco lem kiteb yo: 'Anok-anok ngen cupik ko bi majea pujian de sepurno'?"
40021017	Lajau Yesus teminggea tobo'o, keluae kunei kota'o moi Betania ngen temalem neak di.
40021018	Pueng-pueng, menne Yesus lem kemaneune belek moi kota, Yesus meding nyemen.
40021019	Si kemliak de pun buak ara neak biding dalen. Si lalau moi pun'o tapi coa temau do bueak kulo seluyen dawenne bae. Yesus madeak ngen pun'o, "Ko coa bakea bebuak igai!" Langsung pun ara'o lew.
40021020	Pado waktau penotoa-penotoa Yesus kemliak ke jijai'o tobo'o kembiak heran. "Awei ipe pun buak'o dapet langsung matei kutene?" tanye tobo'o.
40021021	"Sungguak," jawab Yesus, "Amen udi pecayo ngen coa ragau, udi kulo dapet menea jano de sudo ku menea teradep pun ara yo. Ngen coa'o bae, tapi udi dapet madeak ngen tebo yo, 'Taketba ngen teku'ang moi lem laut'; hal'o bakea tejijai.
40021022	Jano bae de udi minoi lem du'o ngen penuak pacayo, Allah bakea melei udi."
40021023	Sudo'o Yesus belek moi Bait Allah tun Yahudi, lajau masuk ngen mengajea neak di. Waktau Si gidong ngajea, imem-imem kepalo ngen pemipin-pemipin Yahudi teko ngen-Si ngen betanye, "Das dasar jano Ko menea kutene'o? Api de melei hok'o ngen Ko?"
40021024	Yesus jemawab, "Uku kulo lok betanye ngen udi. Ngen udi jemawab-Ne, Uku bakea madeak ngen ko ngen hok api Uku menea hal-hal yo.
40021025	Yohanes membaptis ngen hok api? Allah atau manusio?" Lajau pemipin imem-imem ngen pemipin Yahudi mulei basen neak antaro tobo'o, "Amen ite madeak, 'Ngen hok Allah,' Si bakea madeak, 'Amen awei'o getai udi coa pecayo ngen Si?'
40021026	Tapi amen ite madeak, 'Ngen hok manusio,' ite saben ngen tun dau, sebab tobo'o kutene manggap Yohanes yo nebai."
40021027	Jijai tobo'o jemawab, "Keme coa namen." Lajau Yesus madeak ngen tobo'o, "Amen awei'o Uku kulo coa bakea madeak ngen ko, ngen hok api Uku menea kutene yo."
40021028	"Uyo kero pendapatnu tetang hal yo?" nadeak Yesus selanjutne. "Ade suang Bak temuan duai anok semanei. Tun lalau ngen anok de tuai ngen madeak, 'Lalauba kerjo neak kebun anggur bilai yo.'
40021029	Anok'o jemawab, 'Uku coa lok.' Tapi sudo'o si bubeak pekeran ngen lalau moi kebun anggur'o.
40021030	Lajau Bak'o lalau magea anokne de keduai ngen madeak hal de samo. 'Baikba Bak,' anok de kuduai'o jemawab. Tapi si coa lalau.
40021031	Nah, kunei antaro kuduai tun'o de api menea kelok Bakne?" "De tuai" pemipin imem-imem ngen pemipin-pemipin Yahudi jemawab. Mako Yesus madeak ngen tobo'o, "Pecayoba: Penagiak-penagiak pajak ngen selawei nakea bakea lebiak deno jijai anggota umat Allah kunei pado udi.
40021032	Sebab Yohanes Pembaptis teko ngen temunjuk ngen udi ca'o idup de kenlok Tuhan nu, tapi ko coa pecayo ngen ajaran-Ne, tapi penagiak pajak ngen selawei nakea pecayo ngen Si. Tapi kunyau ko bi kemliak kutene'o, udi tep coa mubeak pekerannu, ngen coa pecayo ngen Tuhan."
40021033	"Teni'ukba umpamone de do yo igai," nadeak Yesus. "Ade suang tun temuan kebun temanem de biding kebun anggur. Si menea pagar neak kelilingne, Si mikoa lubang utuk alat mames anggur ngen temgok menara utuk jago. Sesudo'o si semiwo kebun anggur'o ngen pekerjo-pekerjo, lajau brakat moi negrai luyen.
40021034	Waktau sudo sapei musim panen anggur, tun temuan kebun'o kemirim pelayan-pelayanne ngen pekerjo-pekerjo kebun'o utuk temimo bagiakne.
40021035	Tapi pekerjo kebun'o temakep pelayan-pelayan temuan kebun'o: De suang tun de nokoa, de luyen nunuak ngen de luyen igaine luk ngen butau.
40021036	Temuan kebun'o kemirim igai pelayan-pelayanne de luyen, lebiak dau kunei de deno sekilai. Tapi ngen ca'o de samo tobo'o menea jahat ngen pelayan-pelayan'o.
40021037	Akhirne temuan kebun'o kemirim ngen tobo'o anokne dewek, 'Anokku sahe bakea segan,' pekerne.
40021038	Tapi waktau pekerjo-pekerjo kebun'o, kemliak anok temuan kebun'o tobo'o madeak, do ngen de luyenne, 'Nah. Dioba ahli hak waris. Maro ite munuak si, supayo ite dapet warisanne!'
40021039	Mako anok'o de tenakep, de nuang moi luea, lajau nunuak."
40021040	Yesus betanye: "Nah, amen temuan kebun'o belek, si bakea menea jano teadep pekerjo-pekerjo'o?"
40021041	Tobo'o jemawab, "Sahe si bakea munuak tun-tun jahat'o, lajau semiwo kebun anggur'o ngen tun luyen, ngen lok semreak bagian asea taneak'o ngen si pado waktaune."
40021042	Mako Yesus madeak ngen tobo'o, "Jano udi ati perneak mbaco neak lem kiteb? 'Butau de coa nakei oleh tukang bangunan sudo jijai butau de kembiak peting. Tuhanba dioba de nea padeak kebaesne!' "
40021043	"Jijai ingetba," nadeak Yesus, "Kute hok sebagai umat bakea de cenabut kunei padonu ngen de nelei ngen suatu bangso de bakea maneu periteak-periteak Allah. [
40021044	Tun-tun de us pado butau'o, bakea ajua; ngen butau teminggang tun'o, si bakea tegiling jijai debu.]"
40021045	Pado waktau imem-imem kepalo ngen tun-tun Farisi temi'uk perumpamo Yesus'o, tobo'o ngertai bahwa Yesus miling tetang tobo'o.
40021046	Jijai tobo'o usaho temakep Si. Tapi tobo'o saben ngen tun dau, kerno tun dau'o manggap Yesus nebai.
40022001	Yesus miling igai ngen tun dau makei perumpamo,
40022002	"Amen Allah meriteak keadaanne awei perumpamo yo: Rajo de semiyap pesta nikeak utuk anokne.
40022003	Rajo'o mluak pelayan-pelayanne lalau mapet tun-tun de nundang moi pesta'o. Tapi tobo'o coa lok teko.
40022004	Sesudo'o rajo mutus igai pelayan-pelayan de luyen. Nadeakne ngen tobo'o: 'Mlei namen ngen tun de nundang'o: Hidangan pesta bi seniap, kunei sapai, ngen anok-anok sapaiku de kembiak ba'es sudo sembeliak. Kutene teko bi siap maro moi pesta nikeak yo!'
40022005	Tapi tamu-tamu de nundang'o, coa dulaine. Tobo'o lalau moi penan kerjone dewek-dewek; di kup moi kebunne de luyen murus usahone;
40022006	ngen de luyen igai temakep pelayan-pelayan rajo'o, lajau mokoa ngen munuak tobo'o.
40022007	Waktau rajo temi'uk hal'o mengiak nien rajo, si kemirim tentrane utuk munuak tun-tun de munuak'o ngen mbem kota tobo'o.
40022008	Sesudo'o menok pelayan-pelayanne lajau madeak, 'Pesta nikeak sudo siap, tapi tun de nundang coa patas.
40022009	Lalauba uyo moi dalen-dalen lai, ngen nundangba sekedau-kedaune tun moi pesta nikeak yo.'
40022010	Mako pelayan-pelayan'o lalau. Tobo'o lalau moi dalen-dalen lai, lajau melungguk kute tun de tobo'o temau neak di, de baik ngen de jahat. Sehinggo penuakba ruangan pesta nikeak'o ngen tamu.
40022011	Waktau rajo'o masuk utuk temau ngen tamu-tamu, si kemliak, 'Ade suang tun neak pesta'o coa makei keracok pesta.'
40022012	Lajau si betanye ngen tun'o, 'Kuat awei ipe ko dapet masuk moi lem yo ngen coa makei keracok pesta?' Tapi tun'o coa nam madeak jano-jano.
40022013	Lajau rajo'o madeak ngen pelayan-pelayanne, 'Neket kekea ngen tangen tun yo, ngen nuang si moi luea moi penan de kelem. Neak di bakea ade indoi ngen saro.' "
40022014	Lajau Yesus semudo perumpamo'o awei yo, "Dau tun de nanggea, tapi didik bae de niliak."
40022015	Sesudo'o tun-tun Farisi lalau basen besamo-samo, tetang awei ipe tobo'o dapet jembak Yesus liwet pertanyaan-pertanyaan.
40022016	Mako tobo'o mutus penotoa-penotoa tobo'o ngen Yesus serpok kekedau anggota golongan Herodes. Tun-tun'o madeak ngen Yesus, "Gu'au, keme namen bak jujur, bak ngajea ngen tetang utang kelok Allah utuk manusio, coa mirau pendapet api bae. Sebab bak coa pandang tun.
40022017	Kerno'o cubo Bak madeak ngen keme temurut aturan agamo ite: Jano buliak keme masen pajak ngen rajo atau coa?"
40022018	Yesus namen kelok tobo'o de jahat'o, jijai Si madeak, "Hoi, tun-tun munafik! Getai udi lok jembak Uku?
40022019	Cubo tunjuk ngen Uku caci de makei utuk masen pajak'o!" Lajau tobo'o melei ngen-Si keping caci pirok.
40022020	Yesus betanye ngen tobo'o, "Gambar ngen gen api dio?"
40022021	"Rajo," tobo'o jemawab. Mako Yesus madeak ngen tobo'o, "Amen awei'o nleiba ngen rajo jano de jijai hok Rajo, ngen jano de hok Allah."
40022022	Waktau tobo'o temi'uk hal'o tobo'o heran. Mako tobo'o lalau teminggea Yesus.
40022023	Pado bilai'o kulo kekedau tun Saduki teko ngen Yesus. Tobo'o adeba golongan de temuan pendapet bahwo tun matei coa bakea idup igai.
40022024	"Pak gu'au," nadeak tobo'o, "Musa majea awei yo: Amen suang semanei matei ngen si coa temuan mok, ngen pasuakne mestai nikeak ngen jandone supayo melei anok ngen tun de sudo matei'o.
40022025	Perneak ade tujuak tun sepasuak de tinggea neak yo. De tuai nikeak lajau matei, coa temuan anok. Jando'o teminggea utuk pasuakne.
40022026	Pasuakne'o sudo'o ninggea kulo ngen coa temuan anok. Awei yo kulo tejijai ngen ketelau sapei ngen de ketujuak.
40022027	Akhirne selawei'o kulo meninggea.
40022028	Nah, pado waktau tun matei nidup igai, ngenyan api selawei'o? Sebab ke tujuak-tujuakne bi nikeak ngen si."
40022029	Yesus jemawab, "Udi kembiak keliru, sebab ko coa ngertai kiteb awei'o kulo kuaso Allah.
40022030	Sebab amen tun matei idup igai, tobo'o coa bakea nikeak igai luyen, tobo'o bakea idup awei malaikat neak surgo.
40022031	Jano udi ati perneak mbaco jano de Allah nadeak tetang tun matei de nidup igai? Allah madeak,
40022032	'Ukuba Allah Abraham, Allah Ishak ngen Allah Yakub.' Allah'o coa Allah tun matei. Si Allah tun idup!"
40022033	Ketiko tun dau temi'uk ajaran Yesus, tobo'o kembiak heran ngen ajaran-Ne.
40022034	Pado waktau tun-tun Farisi temi'uk bahwo Yesus sudo menea tun-tun Saduki coa dapet miling igai, tobo'o bekopoa.
40022035	Suang kunei tobo'o, adeba suang gu'au agamo, betanye utuk jembak Yesus.
40022036	"Pak gu'au," nadeakne, "Periteak ipe de kembiak utamo neak lem ukum agamo?"
40022037	Yesus jemawab, "Cintoba Tuhan Allahnu ngen sepenuak ateinu, ngen segenep jiwonu, ngen kute akeanu.
40022038	Do'oba periteak de kembiak utamo ngen de kembiak peting!
40022039	Periteak de keduai samo ngen de pertamo'o: Cintoba sesamonu aweiko cemito di rainu dewek.
40022040	Kute hukum agamo de nelei Musa ngen ajaran nebai-nebai tegatung pado keduai periteak'o."
40022041	Waktau tun-tun Farisi gidong bekopoa neak di, Yesus betanye ngen tobo'o,
40022042	"Jano pedapet udi tetang Rajo Penyelamat? Anok api Si?" "Anok Daud," tobo'o madeak.
40022043	"Amen awei yo," tanye Yesus, "Getai ngen pipinan Roh Daud senbut Rajo Penyelamat 'Tuhan'? Kerno Daud madeak,
40022044	'Tuhan madeak ngen Tuhanku: temotba neak de peak kanen-Ku, sapei Uku menea musuak-musuak-Nu aleak ngen-Ko.'
40022045	Jijai amen Daud senbut Rajo Penyelamat'o 'Tuhan', awei ipe mukin Rajo Penyelamat'o Anok Daud?"
40022046	Coa suang tun kulo dapet jemawab Yesus. Ngen muloi bilai'o coa ade de binai temnai jano-jano igai ngen-Si.
40023001	Lajau Yesus madeak ngen tun dau, ngen penotoa-penotoa-Ne,
40023002	"Gu'au-gu'au agamo ngen tun-tun Farisi berhok nafsir hukum Musa.
40023003	Sebab'o turutba ngen temurutba kutene de tobo'o majea. Tapi jibeak menea jano de tobo'o menea, Kerno tobo'o coa menea jano de tobo'o majea.
40023004	Tobo'o temutut hal-hal de sulit ngen melei peraturan-peraturan de benek, tapi tobo'o dewek didik bae coa temulung tun de maneune.
40023005	Kute de tobo'o menea cuma utuk kenliak tun bae. Tobo'o sengajo makei tilai semyang de libea ngen nanjang jumbai-jumbai jubah tobo'o.
40023006	Tobo'o lok temot neak penan de kembiak baik neak pesta, ngen kersai-kersai utuk paro pemipin neak Umeak Semyang.
40023007	Tobo'o senang nehormat tun-tun neak pasar ngen lok de nok pak gu'au.
40023008	Tapi udi, jibeak lok endeu pak gu'au, kerno cuma ade do gu'aunu ngen udi kutene adeba pasuak.
40023009	Ngen jibeakba udi menok do tun kulo neak dunio yo, 'Bak', kerno hanya do baknu, adeba si neak surgo.
40023010	Jibeakba udi lok endeu pemipin, kerno ade do pemipinnu, adeba Rajo Penyelamat de jenijai ngen Allah.
40023011	Tun de kembiak lai neak antaro udi, harusba jijai pelayannu.
40023012	Tun de mlekat dirainu bakea nrendeak ngen tun de mrendeak diraine bakea nlekat."
40023013	"Celakoba udi pemipin-pemipin agamo ngen tun-tun Farisi! Tun-tun munafik. Kerno udi malang tun-tun utuk jijai anggota umat Allah. Udi dewek coa lok jijai anggota umat Allah, ngen tun de lok, udi malang.
40023014	[Celakoba udi gu'au-gu'au agamo ngen tun-tun Farisi: Udi tun-tun munafik. Udi mike jando-jando ngen mok seca'o pakso umeakne, utuk temutup uleak jahat'o udi beduo panjang-panjang. Do'oba sebabne hukuman udi konyo benek!]
40023015	Celakoba udi gu'au-gu'au agamo ngen tun-tun Farisi! Udi tun-tun munafik! Udi lalau uak-uak nyebe'ang laut ngen mejelajah da'et cuma utuk menea do tun masuk agamonu. Sesudo tun masuk agamonu, udi menea si calon nerako de duai kilai lebiak jahat kunei udi dewek!
40023016	Celakoba udi pemipin-pemipin buto! Udi majea dio madeak, 'Amen udi besupeak kerno Umeak Semyang, tun'o coa tepeket ngen supeakne; tapi amen si besupeak kerno emas neak lem Umeak Semyang, si tepeket ngen supeakne'o.'
40023017	Udi tun-tun iloa ngen buto! Ipe de lebiak peting; emasne atau Umeak Semyang de jemijai emas'o sucai?
40023018	Udi majea dio kulo, 'Amen suang besupeak kerno penan kurban neak umeak semyang tun Yahudi, tun'o coa tepeket ngen supeakne, tapi amen si besupeak kerno kurban de ade neak dasne, penan kurban neak umeak semyang tun Yahudi, si tepeket ngen supeakne'o.'
40023019	Padeak butone udi! Ipe de lebiak penting? Kurbanne atau penan kurban neak umeak semyang tun Yahudi, de jemijai kurban'o sucai?
40023020	Kerno'o amen do tun besupeak, kerno penan kurban neak umeak semyang tun Yahudi, do'o berartai si besupeak kerno penan kurban neak umeak semyang tun Yahudi, ngen kerno kute kurban de ade neak dasne.
40023021	Ngen amen suang besupeak kerno Umeak Semyang, berartai si besupeak kerno Umeak Semyang bae ngen kerno Allah de tinggea neak di.
40023022	Ngen amen suang besupeak kerno surgo berartai si besupeak kerno Allah de temot neak penanne meriteak ngen kerno Allah kulo.
40023023	Celakoba udi gu'au-gu'au agamo ngen tun-tun Farisi! Udi tun-tun munafik. Repeak-repeak awei selasiak, adas manis, jitan, udi melei perdepuluakne ngen Tuhan. Padahal hal-hal'o de tepeting lem ukum agamo, awei misalne, adea belas kasiak ngen coa udi temiraune. Padahal do'oba de seharusne udi menea ngen dulai de luyenne kulo.
40023024	Udi pemipin-pemipin de buto! Daleak lem menemnu udi semaring tapi uto udi temlen.
40023025	Celakoba udi gu'au-gu'au agamo ngen tun Faris! Udi tun munafik! Makuk-makuk ngen pinggan-pinggan udi mpuk bersih-bersihneak lueane bae, tapi neak lemne kembiak ngei ngen hal-hal de udi dapet ngen ca'o pakso ngen tamak.
40023026	Hoi Farisi de buto! Empukba kileak bersih-bersih peak lem makuk'o ngen pinggan-pinggannu supayo peak lueane kulo jijai bersih.
40023027	Celakoba udi gu'au-gu'au agamo ngen tun-tun Farisi! Udi tun-tun munafik! Udi awei kubua de ncet putiak; neak luea baes kutene, tapi neak lemne penuak ngen telan ngen kute de usuk-usuk.
40023028	Udi kulo awei'o, kunei luea udi ketenne baik ngen tun, tapi peak lem, udi penuak ngen munafik ngen duso-duso."
40023029	"Celakoba udi gu'au-gu'au agamo ngen tun-tun Farisi! Udi tun-tun munafik! Sebab udi mbangun kubua-kubua ngen ba'es utuk nebai-nebai, ngen merias tugu-tugu utuk minget tun-tun de idupne baik.
40023030	Ngen udi madeak, 'Amen keme idup neak zaman ninik puyang keme, bel'o keme coa bakea milem ngen tobo'o munuak nebai-nebai.'
40023031	Jijai udi ngakau dewek bahwo udiba anok tun-tun de munuak nebai-nebai.
40023032	Amen awei'o tenrusba ngen senudoba duso-duso de bi muloi ngen puyangnu'o!
40023033	Udi jahat ngen udi kulo anok tun jahat! Awei ipe udi dapet semlamat dirai kunei hukuman neak nerako?
40023034	Ti'ukba baik-baik: uku bakea mbo ngen ko nebai-nebai, tun-tun pacok ngen gu'au-gu'au, pao kunei tobo'o bakea udi munuak ngen udi semalib. Ade de bakea udi semikso neak lem umeak-umeak semyangnu ngen udi jemalang-jemalang kunei do kota moi kota de luyen.
40023035	Sebab'o udi bakea nukum kerno udi munuak neak antaro Umeak Semyang ngen penan kurbanne. Kute tun de coa saleak, muloi Habel, sapei Zakaria.
40023036	Pecayoba, kutene'o bakea de temanggung oleh tun-tun jaman yo!"
40023037	"Yerusalem, Yerusalem! Nebai-nebai ko munuak. Tun-tun de nutus Allah ko meluk ngen butau sapei matei. Sudo kedau kilai Uku lok melungguk kute rakyatnu awei indok monok mlindung anok-anokne neak beak sayepne, tapi ko coa lok.
40023038	Kerno'o Allah coa igai semerto ko.
40023039	Udi mestai namen: Muloi uyo ko coa bakea kemliak Uku igai, sapei ko madeak, 'Tuhan melei rahmat ngen si.' "
40024001	Tiko Yesus teminggea Bait Allah, penotoa-penotoa-Ne teko ngen-Si ngen temunjuk ngen bangunan-bangunan Bait Allah.
40024002	Yesus madeak ngen tobo'o, "Jano udi kemliak kutene'o? Udi mestai namen, bahwa coa gen do kulo kunei bangunan-bangunan'o bakea tinggea tesusun neak penanne. Kutene bakea nubuak."
40024003	Sudo'o Yesus temot lalau moi Tebo Zaitun, gidong Si temot, penotoa-penotoa-Ne teko utuk miling ngen Si seca'o pribadi. "Nadeakba ngen keme, tengen kutene'o bakea tejijai," madeak tobo'o ngen-Si. "Jano tando-tando de temunjuk teko Bak ngen akhir zaman?"
40024004	Yesus jemawab, "Teateiba, jibeak sapei udi te pike.
40024005	Sebab dau tun bakea teko ngen makei gen-Ku ngen madeak, 'Ukuba Rajo Penyelamat!' Tobo'o bakea mike dau tun.
40024006	Udi bakea temi'uk sa'ei-sa'ei ngen kabar prang, tapi jibeak saben. Sebab hal'o mestai tejijai, tapi'o coa beartai sudo waktaune kiamat.
40024007	Bangso de do bakea prang mlawen bangso de luyen, negara de do bakea semrang negara de luyen. Neak ipe-ipe bakea tejijai bahayo nyemen ngen gepo.
40024008	Kutene'o tembei mulone bae, awei bolon de nidep su'ang selawei waktau lok mlaher.
40024009	Sudo'o udi bakea tenakep ngen semreak utuk senikso ngen nunuak. Ngen kute dunio bakea jemngik udi kerno udi penotoa-Ku.
40024010	Pado waktau'o dau tun bakea murtad, ngen mianat serto jemngik do ngen de luyen.
40024011	Dau nebai-nebai palsu bakea timboa ngen mike dau tun.
40024012	Plep kidek bakea kembiak luea biaso sapei tun dau coa nam igai mengasiak.
40024013	Tapi tun de beta'en sapei akhirne bakea senlamat.
40024014	Ngen Bito Baik tetang kero Allah meriteak bakea ke nabar moi kute dunio supayo kute tun temi'ukne. Sesudo'o kiamat teko."
40024015	"Udi bakea kemliak 'Plep jahat de ngajua', awei de nadeak Nebai Daniel, tegok neak penan de sucai.
40024016	Pado waktau'o, tun de ade neak Kota Yudea mestai melilai moi tebo-tebo.
40024017	Tun de berade neak das atep umeak, jibeak tuun utuk mok barang de tenuanne kunei lem umeak.
40024018	Tun de berade neak kebun jibeak belek utuk mok keracokne.
40024019	Padeak menyaben bilai-bilai'o bagiak selawei de ngandung, ngen mak de masiak se musu cupikne!
40024020	Bedu'oba supayo jibeak sapei udi harus melilai pado musim ujen atau pado bilai Sabat tun Yahudi.
40024021	Bilai-bilai de menyaben'o bakea ade sikso ngen luea biaso awei de ati perneak tejijai sejok awal dunio sapei uyo ngen de coa bakea tejijai igai.
40024022	Sekirone Allah coa semiket waktaune; mako coa ade suang kulo de selamat. Tapi kerno umat-Ne, Allah semiket maso'o.
40024023	Pado waktau'o amen ade su'ang tun ngen tun madeak ngen udi, 'Keliak, Rajo Penyelamat ade neak yo' atau 'Si ade neak di!' Jibeakba pecayo ngen tun'o.
40024024	Sebab bakea timboa tun-tun de senlamat de palsu ngen nebai-nebai palsu. Tobo'o bakea made plep-plep de luea biaso ngen mujizat-mujizat utuk mike amen mukin umat Allah kulo.
40024025	Jijai, ingetba! Uku sudo melei namen ngen udi telebiak kileak ayok hal'o tejijai.
40024026	Amen tun madeak ngen ko, 'Keliak, Si ade neak di neak benei libea!' -- jibeak ko lalau moi mindi. Atau amen tobo'o madeak, 'Keliak Si bunyin neak lem bilik neak yo!' -- jibeak udi pecayo.
40024027	Sebab teko-Ne Anok Manusio awei cahayo kilet besinea kunei timur, ngen sapei barat.
40024028	Neak ipe ade bukei, neak di ade burung de mbuk bukei."
40024029	"Coa an sesudo maso de saro'o, matai bilai bakea jijai gelep ngen bulen coa becayo igai. Bitang-bitang bakea us kunei lenget ngen paro penguaso lenget bakea kacau balau.
40024030	Sesudo'o tando anok manusio bakea keten neak lenget. Pado waktau'o kute bangso neak bumai bakea ngindoi. Tobo'o bakea kemliak Anok Manusio teko neak das embun ngen kuaso ngen kemulioanne delai.
40024031	Trupet lai bakea sena'ei, ngen Anok Manusio bakea mluak malaikat-malaikat-Ne kemopoa umatne kunei kepat sudut bumai, kunei ujung lenget dedo sapei ujung lenget de luyen."
40024032	"Mokba pelajaran kunei pun de senbut ara. Amen dan danne ijo ngen luyek ngen muloi tunes, udi namen kerno musim panes. Bipa'ok.
40024033	Awei'o kulo amen udi kemliak hal-hal'o tejijai, udi namen kerno waktaune bi pa'ok nien.
40024034	lokba ko ngertai! Hal-hal'o bakea tejijai ayok tun-tun de idup uyo matei kutene.
40024035	Lenget ngen bumai bakea nyep, tapi Firman-Ku tep selamo-lamone."
40024036	"Coa gen de namen tengen bilaine yo ngen jamne, malaikat-malaikat neak surgo coa, ngen Anok Allah kulo coa, cuma Bak dewek de namen,
40024037	Amen Anok Manusio tekobe, keadaanne awei neak zaman Nuh bel'o.
40024038	Pado bilai-bilai ayok banjir lai'o, tun-tun mbuk menem, ngen nikeak. Awei'oba seterusne sapei pado bilai Nuh masuk moi lem kepea.
40024039	Pado waktau banjir'o temipo tobo'o kute sadar bakea jano de gidong tejijai, awei'oba kulo keadaanne konyo amen Anok Manusio teko.
40024040	Pado waktau'o, duai tun gidong kerjo neak kebun: Suang tun bakea nembin, ngen suang tun igai teninggea.
40024041	Duai selawei gidong gemiling gendum: Suang tun bakea nembin, ngen suang tun igai teninggea.
40024042	Jijai, teateiba, sebab udi coa namen tengen Tuhannu bakea teko.
40024043	Ingetba dio! Seandaine temuan umeak namen jam kedau neak bilai klemen maling bakea teko, si coa bakea tidua, supayo maling coa masuk moi lem umeakne.
40024044	Sebab'o udi kulo mestai siap. Kerno Anok Manusio bakea teko pado saat de coa udi demugo."
40024045	Nadeak Yesus igai, "Amen awei'o de ipe de setia ngen pacok? Siba de naket tuanne ijai pemipin pelayan-pelayan de luyen supayo si melei tobo'o kembuk pado waktaune.
40024046	Padeak bahagiane pelayan'o amen tuanne belek, ngen temau si gidong menea tugasne.
40024047	Tuanne bakea cemayo kute hartone ngen pelayan'o.
40024048	Tapi amen pelayan'o jahat, si bakea madeak lem ateine,
40024049	'Tuanku masiak an belek,' lajau si muloi mokoa pelayan-pelayan de luyen, ngen kembuk menem ngen tun-tun pemabuk.
40024050	Sesudo'o tuanne bakea belek pado bilai ngen jam de coa ite sako-sako.
40024051	Mako pelayan-pelayan'o bakea mipai ngen tuanne, kunei tuanne, moi penan tun-tun munafik. Tobo'o bakea ngindoi ngen derito neak di."
40025001	"Amen Anok Manusio teko utuk meriteak, de umpamo awei yo: Ade puluak semulen pengapit pengaten masing-masing tobo'o mok lapu. Lajau lalau semsung pengaten semanei.
40025002	Lemo neak antarone bodong ngen lemo neak antarone pacok.
40025003	Lemo semulen de bodong mbin lapune, tapi coa mbin minyok.
40025004	Lemo semulen de pacok mbin lapune ngen kulo minyok neak lem penanne.
40025005	Pengaten semanei cendok sapei, lajau semulen-semulen'o muloi setekuk lajau tetidua.
40025006	Waktau uak malem ade sa'ei menggang, 'Pengaten semanei teko! Maro senambut si!'
40025007	Puluak semulen'o klongon ngen midup lapu tobo'o.
40025008	Semulen de bodong madeak ngen semulen de pacok, 'Neleiba keme minyoknu didik ngen keme, kerno lapu keme lok padem.'
40025009	'Coa nam!' jawab semulen de pacok, 'Kerno be ite kute coa temuan genep minyok. Lalauba tukua neak warung.'
40025010	Lajau semulen bodong lalau temukuane, waktau tobo'o lalau tekoba pengaten semanei. Lemo semulen semiap lajau serpok ngen pengaten semanei moi penan pesta, lajau bang tekatup!
40025011	Sesudo'o teko kulo semulen-semulen de bodong'o, tobo'o menggang ngen madeak, 'Tuan-tuan, nukokba keme bang.'
40025012	Tapi pengaten semanei'o jemawab, 'Uku coa kenal udi!' "
40025013	Lajau Yesus temutup perumpamo yo ngen madeak awei yo, "Kerno'o bejago-jagoba, kerno udi coa namen bilai ngen waktaune."
40025014	"Amen Anok Manusio teko utuk meriteak, hal'o umpamo awei yo: Su'ang semanei lok berakat moi penen de uak. Si menok pelayan-pelayan ngen pecayo hartone ngen tobo'o.
40025015	Ngen tiep pelayan'o si melei temurut pacokne masing-masing ngen suang tun si melei lemo ribau caci mas. Ngen de luyenne duai ribau caci mas. Ngen de su'ang igai si melei seribau caci mas. Lajau si berakat.
40025016	Pelayan de temimo lemo ribau caci mas segro lalau jagea, lajau dapet utung lemo ribau caci mas igai.
40025017	Awei'o kulo pelayan de temimo duai ribau caci mas'o dapet utung duai ribau igai.
40025018	Tapi pelayan de temimo seribau caci mas lalau ngen mikoa lubang, lajau munyin caci tuanne neak di.
40025019	An sesudo'o, tuan pelayan-pelayan'o belek. Si menok tobo'o ngen temanye jano de tobo'o menea ngen cacine.
40025020	Pelayan de temimo lemo ribau caci mas'o teko, ngen melei puluak ribau. 'Tuan,' nadeakne, 'Tuan melei lemo ribau caci mas ngen uku. Keliakba uku dapet utung lemo ribau igai.'
40025021	'Baes,' nadeak tuan'o, 'Ko adeba pelayan de baik ngen setia. Kerno ko dapet Uku pecayo ngen de didik, uku bakea pecayo dedau ngen ko. Masukba milem beriang-riang ngen uku!'
40025022	Lajau pelayan de temimo duai ribau caci mas'o, teko nadeakne, 'Tuan, Tuan bi melei duai ribau caci mas ngen uku. Keliak ba, uku bi dapet utung duai ribau caci mas igai.'
40025023	'Baes,' nadeak tuan'o, 'Ko pelayan de baik ngen setia. Kerno ko dapet uku pecayo ngen de didik, uku bakea pecayo dedau ngenko. Masukba ngen milem beriang-riang ngen uku!'
40025024	Sesudo'o pelayan de temimo seribau caci mas'o teko, ngen madeak, 'Tuan, uku namen tuan suang tun de telo. Tuan coa temanem, ngen mungut asea neak penan Tuan coa semirok semlan.
40025025	Uku saben, jijai uku lalau munyin caci Tuan neak lem pitok. Dioba caci Tuan.'
40025026	'Ko pelayan de jahat ngen malas!' nadeak tuan'o. 'Isokah ko sudo namen bahwa uku mopoa bueak neak penan de coa uku temanem, ngen mungut asea neak penan uku coa tembea biniak?
40025027	Amen awei'o, harusne ko ma'ik caciku'o neak bang, supayo pado waktau uku belek, uku dapet temimo igai caciku ngen bungaine.
40025028	Kerno'o, mokba caci kunei si, ngen keleiba ngen temuan puluak caci mas'o.
40025029	Kerno tun de sudo temuan, bakea melei lebiak dau igai, ngen si belebiak. Tapi tun saro didik gi ade ngen bakea nemok igai.
40025030	Pelayan yo coa beguno! Sene'et si ngen nuang lem kelem neak luea. Neak di si bakea ngindoi ngen sengsaro!' "
40025031	"Amen Anok Manusio teko utuk ijai Rajo, kute malaikat-Ne bakea mi'ing Si. Si bakea temot neak penan Si meriteak.
40025032	Kute bangso bakea kenopoa neak adep-Ne. Lajau si bakea cem'ei jijai duai kopoa awei gembala cem'ei domba kunei kambing.
40025033	Tun-tun de menea kelok Allah bakea kenopoa neak depeak kanen-Ne, de luyen neak depeak kideu-Ne.
40025034	Sudo'o Rajo'o bakea madeak ngen tobo'o neak depeak kanen-Ne, 'Maro, udi de melei rahmat ngen Bak-Ku. Masukba neak lem Kerajaan de bi sendio bagiaknu, sejok dunio jenijai.
40025035	Sebab waktau Uku nyemen, udi melei kembuk, ngen Uku aus udi melei bioa. Uku suang tun asing, udi temimo Uku neak umeaknu.
40025036	Uku coa keracok, udi melei keracok, Uku bolon, udi murus Uku, waktau neak sel udi temulung Uku.'
40025037	Lajau tun-tun'o bakea madeak, 'Tuhan, tengen keme perneak kemliak Tuhan nyemen lajau keme melei Tuhan kembuk atau aus lajau keme melei Tuhan menem.
40025038	Tengen keme kemliak Tuhan awei tun asing, ngen keme semambut Tuhan moi lem umeak keme? Tengen Tuhan coa ade keracok, keme melei Tuhan keracok?
40025039	Tengen keme perneak kemliak Tuhan bolon atau masuk sel, lajau keme temulung Tuhan?'
40025040	Rajo'o bakea jemawab, 'Namenba: Waktau udi menea hal'o sekilaipun ngen pasuak-Ku de tehino, berartai udi menea utuk-Ku!'
40025041	Lajau Rajo'o bakea madeak ngen tun-tun neak de peak kideu-Ne, 'Lalauba kunei yo, jahanam! Masukba moi lem opoi de coa nam padem, de sudo sedio bagiak Iblis ngen malaikat-malaikatne.
40025042	Sebab waktau Uku nyemen, udi coa melei kembuk; waktau Uku aus, coa kulo udi melei bioa.
40025043	Uku suang tun asing, udi coa temimo Uku neak lem umeaknu. Uku coa keracok, udi coa melei Uku keracok. Uku bolon ngen neak sel, udi coa temulung Uku!'
40025044	Lajau tobo'o bakea madeak ngen-Si, 'Tuhan, tengen keme kemliak Tuhan nyemen, aus ngen awei tun asing, atau coa ade keracok, bolon atau neak sel ngen keme coa temulung Tuhan?'
40025045	Rajo'o bakea jemawab, namenba: 'Pado waktau udi coa lok temulung saleak suang tun de tehino yo, beartai udi coa lok temulung Uku.'
40025046	Lajau tun-tun'o bakea nukum ngen ukuman de baka, tapi tun-tun de menea kelok Allah bakea idup de baka."
40026001	Waktau Yesus selesei majea kute hal'o, Si madeak ngen penotoa-penotoa-Ne.
40026002	"Udi namen duai bilai igai Bilai Rayo Paskah ngen Anok Manusia bakea tun semreak ngen musuak-musuak-Ne, ngen tobo'o bakea senalib Si!"
40026003	Pado waktau'o pemipin imem-imem ngen pemipin-pemipin Yahudi bekopoa neak umeak lai Imem Lai Kayafas.
40026004	Tobo'o basen utuk temakep Yesus ngen diem-diem, ngen munuak Si.
40026005	"Tapi," tobo'o madeak, "Jibeak pado waktau bilai rayo Paskah supayo jibeak timboa ribut neak antaro rakyat."
40026006	Waktau Yesus berade neak Betania, neak umeak Simon de bel'o temuan olon babok de kembiak saben ite kemliakne.
40026007	Tekoba suang selawei ngen Yesus. Si mbin do penan utuk minyak um kunei butau pualam. Minyok um'o la'ang gone. Waktau Yesus temot mukmei, selawei'o me'eng minyok um'o moi das ulau Yesus.
40026008	Penotoa-penotoa Yesus kemliak'o ngen ijai mengiak. "Getai si me'eng-me'eng minyok um'o?" nadeak tobo'o.
40026009	"Si dapet jemua minyok um'o ngen gone la'ang, cacine pacok nelei ngen tun miskin!"
40026010	Yesus namen jano pekeran tobo'o, lajau Si madeak, "Bedanba udi semaro selaweiyo? Si bi menea de baik ngen tepujei utuk-Ku.
40026011	Tun miskin selalu ade neak antaro udi, tapi Uku coa selamone besamo-samo udi.
40026012	Si me'eng minyok um'o moi awok-Ku, ngen semiap utuk melayang-Ku.
40026013	Pecayoba! Neak kute dunio, neak ipe bae Bito Baik kunei Allah semiar, jano de selawei'o menea bakea cenrito utuk kemnangne."
40026014	Lajau suang kunei keduai belas penotoa Yesus, de genne Yudas Iskariot lalau ngen pemipin imem-imem.
40026015	Si madeak ngen tobo'o, "Jano de bakea udi melei, amen uku semreak Yesus ngen si?" Tobo'o masen telau puluak caci pirok ngen ko.
40026016	Sejak'o Yudas muloi mesoa waktau de baik utuk semreak Yesus.
40026017	Pado bilai pertamo lem bilai rayo ruti coa agai, penotoa-penotoa Yesus teko ngen-Si. Tobo'o betanye, "Neak ipe Bak lok keme semiap kembuk Paskah utuk Bak?"
40026018	Yesus jemawab, "Lalauba suang tun neak kota ngen madeak ngensi, 'Nadeak gu'au, sudo sapei waktaune utuk-Ku; Uku ngen penotoa-penotoa lok menea Bilai Rayo Paskah neak umeak-Nu.' "
40026019	Lajau penotoa-penotoa menea awei de neluak Yesus ngen tobo'o ngen lalau semiap kembuk Paskah.
40026020	Klemen'o, Yesus ngen keduai belas penotoane temot mukmei.
40026021	Waktau tobo'o gidong mukmei, Yesus madeak, "Tiukba: suang kunei udi bakea hianati Uku."
40026022	Temi'uk'o penotoa-penotoa Yesus, lajau tiep-tiep penotoa-Ne betanye ngen Yesus, "Sahe iso de Bak nadeak?"
40026023	Yesus jemawab, "Tun de cemlup ruti moi lem makuk serpok-Ku, siba de bakea hianat Uku.
40026024	Anok Manusio bakea matei, awei de tetulis neak lem kiteb. Tapi celakoba tun de semreak Anok Manusio! Adeba lebiak baik utuk tun'o sekirone si coa nlaher."
40026025	Yudas, de lok semreak Yesus'o jemawab, nadeak-Ne, "Iso uku, au gu'au?" Yesus jemawab, "Awei'oba nadeakne!"
40026026	Waktau tobo'o mukmei, Yesus mok ruti, lajau mucep du'o syukur. Sesudo'o Si megit ruti'o ngen tangen-Ne lajau melei ngen penotoa-penotoa-Ne samo madeak, "Mok ngen kembukba, dioba awok-Ku."
40026027	Sesudo'o Si mok caker de ijai anggur ngen mucep syukur ngen Allah lajau meleine ngen tobo'o ngen madeak, "Menemba, udi kute.
40026028	Sebab dioba daleak-Ku, de ijai tando janjai de sah kunei Allah de tenupeak bagiak dau tun utuk mapun duso tobo'o.
40026029	Pecayoba: Uku coa bakea menem anggur yo igai sapei pado waktau Uku menem anggur de belau berpok ngen udi neak Dunio Belau Bak-Ku."
40026030	Sesudo'o tobo'o nyanyi de buaek legau syukur. Ngen tobo'o lalau moi Tebo Zaitun.
40026031	Lajau Yesus madeak ngen penotoa-penotoa-Ne, "Kelmenyo kulo, udi bakea mlilai teminggea Uku; sebab neak lem kiteb tetulis: Allah madeak, 'Uku bakea munuak pengingon'o, ngen domba-domba de bekopoa bakea besirok.'
40026032	Tapi sesudo'o Uku idup igai kunei matei, Uku bakea de mute udi moi Galilea."
40026033	Petrus madeak ngen Yesus, "Kunyau kute de luyenne teminggea Bak, uku coa bakea perneak teminggea Bak!"
40026034	"Inget," nadeak Yesus ngensi, "Kelmen yo kulo, ayok monok bekokok, udi bi telau kilai muker Uku."
40026035	Petrus jemawab, "Sekilaipun uku harus matei bersamo Bak, uku coa bakea madeak bahwa uku coa kenal Bak!" Ngen kute penotoa de luyen madeak awaei'o kulo.
40026036	Sesudo'o Yesus serpok penotoa-penotoa-Ne lalau moi penan de genne Getsemani. Neak di Si madeak ngen tobo'o, "Temotba neak piyo sementaro Uku lalau bedu'o."
40026037	Si mbin Petrus ngen keduai anok Zebedeus serto-Ne. Mako muloiba Si meraso ibo ngen liseak.
40026038	Lajau nadeak-Ne ngen penotoa-penotoa-Ne, "Atei-Ku kembiak ibo, awei lok matei asaine. Tinggeaba neak piyo, ngen bejago-jagoba ngen Uku."
40026039	Mako Yesus lalau lebiak uak didik, lajau sujud ngen bedu'o, nadeak-Ne, "Au Bak-Ku, amen buliak ne'uakba kunei-Ku derita de mestai Uku temanggung. Jibeakba awei de Ku kemlok, tapi awei de Bak kemlok."
40026040	Sesudo'o Yesus belek igai ngen ketelau penotoa-Ne ngen kemliak, tobo'o gidong tidua. Si madeak ngen Petrus, "Bejago-jago de jam bae ngen Uku, udi betelau coa sanggup?
40026041	Bejago-jagoba, ngen beduoba ngen Allah, supayo udi coa bakea tegoda. Rohnu lok taat, tapi udi coa sanggup kerno sifet manusio'o lemah."
40026042	Debat igai Yesus beduo, nadeak-Ne, "Au Bak-Ku derita yo mestai Uku temanggung, ngen coa dapet Uku me'uak, kunyauba kelok Bak jijai."
40026043	Sesudo'o Yesus belek igai, Si kemliak penotoa-penotoa-Ne masiak tidua, kerno penotoa-penotoa-Ne kembiak setekuk.
40026044	Yesus debat igai teminggea tobo'o lalau bedu'o ngen utuk ketelau kilaine ngen mucep duo de serai.
40026045	Sesudo'o Si teko ngen penotoa-penotoa-Ne ngen madeak, "Jano udi masiak tidua ngen istirahat ba? Keliak saatne sudo teko! Uyo Anok Manusio bakea semreak moi tangen tun-tun beduso.
40026046	Klongonba, maroba ite lalau. Keliak! Tun de hianat Uku bi teko!"
40026047	Sementaro Yesus masiak miling, Yudas, suang kunei keduai belas murid-Ne'o teko. Serpok ngen si teko kulo dau tun de mbin pedang ngen gado. De meluak tobo'o adeba imem-imem kepalo ngen pemipin-pemipin Yahudiba de meluak tobo'o.
40026048	Yudas de bakea semreak Yesus bi melei namen tando yo ngen tobo'o, "Tun de bakea ku senium, do'oba Si. Takepba Si!"
40026049	Waktau sapei neak di Yudas lajau lalau ngen Yesus ngen madeak, "Salam gu'au!" Lajau si semiyum Yesus.
40026050	Yesus jemawab, "Pasuak, utuk jano pasuak teko moi miyo?" Sesudo'o tun dau'o maju, ngen temakep Yesus.
40026051	Saleak suang penotoa-Ne de berade neak di ngen Yesus, cemabut pedangne ngen mabeak hamba Imem Lai sapei putus tiukne.
40026052	Yesus madeak ngen penotoa-Ne'o, "Seno'ongba pedangne, sebab kute tun de gemuno pedangne bakea matei oleh pedangne dewek.
40026053	Udi kemiro Uku coa dapet minoi tulung ngen Bak-Ku, ngen Si segro bakea kemirim lebiak kunei duai belas pasukan tentra malaikat?
40026054	Tapi amen awei'o, ipe mukin tejijai jano de sudo tetulis lem kiteb? Tapi kute de tetulis'o mestai tejijai."
40026055	Lajau Yesus madeak ngen tun dau'o, "Jano Uku yo penjahat, sapei udi teko ngen mbin pedang ngen gado utuk temakep Uku? Tiep bilai Uku ngajea neak Umeak Allah ngen udi coa temakep Uku!
40026056	Tapi kute yo tejijai supayo genepba jano de tetulis ngen nebai-nebai lem kiteb." Lajau kute murid'o melilai teminggea Yesus.
40026057	Tun-tun de temakep Yesus mbin nemoi umeak imem lai Kayafas. Neak di gu'au-gu'au agamo ngen pemipin-pemipin Yahudi sudo bekopoa.
40026058	Petrus temotoa Yesus kuneiu'ak sapei moi latet umeak imem lai. Lajau Petrus moi lem latet'o, ngen temot besamo tentra-tentra. Si lok namen awei ipe sudone pekaro'o.
40026059	Imem-imem ngen pemipin pengadilan agamo mesoa bukti-bukti de coa benea utuk mukum matei Yesus.
40026060	Dau de teko ngen ngike tapi tobo'o coa temau do kulo bukti. Akhirne ade duai tun de teko moi muko.
40026061	Tobo'o madeak, "Tun yo madeak, 'Uku dapet mubuak Bait Allah, ngen lem telau bilai dapet mbangunne igai.' "
40026062	Lajau imem lai'o tegok ngen madeak ngen Yesus, "Jano Ko coa melei jawab kunei tuduak-tuduak teadep Ko?"
40026063	Tapi Yesus diem bae. Lajau nadeak imem lai'o ngen Yesus, "Kerno Allah'o idup, nadeakba ngen keme, jano Ko Rajo Penyelamat, Anok Allah atau coa?"
40026064	Yesus jemawab, "Awei'oba nadeaknu. Tapi pecayoba: muloi uyo ko bakea kemliak Anok Manusio temot neak depeak kanen Allah De Kembiak Kuaso, ngen teko neak das mbun-mbun neak lenget!"
40026065	Mako imem lai'o cemaik keracok-Ne, ngen madeak, "Si mehino Allah! Utuk jano ite perlu saksai igai. Uyo bi ko temi'uk hino-Ne.
40026066	Awei ipe pedapet udi?" Tobo'o jemawab, "Si besaleak, ngen mestai nukum matei!"
40026067	Lajau tobo'o temkek papea-Ne, ngen mokoa-Ne. Tun-tun luyen tempok Si.
40026068	Ngen madeak, "Cuboba kadeak ngen keme, hoi Rajo Penyelamat! Api de tempok Ko?"
40026069	Petrus temot neak luea neak latet. Mako tekoba su'ang pelayan selawei ngensi ngen nadeak, "Ko kulo serpok ngen Yesus tun Galilea'o?"
40026070	Tapi Petrus ngike neak adep kute tun. "Uku coa namen, jano nadeak-Nu," Petrus jemawab,
40026071	lajau si lalau utuk keluea moi latet. Su'ang pelayan selawei de luyen kemliak Petrus, ngen madeak ngen tun-tun ade neak di, "Tun yo kulo nano serpok ngen Yesus tun Nazaret'o."
40026072	Lajau Petrus muker janjai igai ngen besupeak, "Uku betoa-betoa coa kenal tun'o!" madeak Petrus.
40026073	Coa an sesudo, tun-tun de je neak di teko ngen Petrus, ngen madeak, "Paset ko kulo saleak suang kunei tobo'o nyato kunei basonu."
40026074	Lajau Petrus muloi semupeak, ngen madeak, "Uku coa namen tun'o!" Pado waktau'o bekokokba monok.
40026075	Petrus inget jano de sudo nadeak Yesus ngensi, "Ayok monok bekokok, ko bi muker Uku telau kilai." Lajau Petrus lalau moi lua, ngen ngindoi ngen ibo.
40027001	Pueng-pueng nien, kute pemipin imem-imem ngen pemipin bangso Yahudi menea putusan utuk munuak Yesus.
40027002	Tobo'o meket Si, lajau mbin-Ne ngen semreak-Ne ngen Gubernur Pilatus, walai negrai'o.
40027003	Pado waktau Yudas, de mianat'o, kemliak Yesus bi neus hukuman matei, si nyesal. Lajau si melek caci de telau puluak pirok'o ngen pemipin imem-imem ngen pemipin-pemipin Yahudi.
40027004	Si madeak, "Uku bi beduso mianat tun de coa besaleak, sapei Si nukum matei!" Tapi tobo'o jemawab, "Jano dulai keme ngen udi? Do'o urusannu dewek!"
40027005	Yudas meluk caci'o moi lem Umeak Semyang lajau lalau ngen gematung dirai.
40027006	Pemipin imem-imem kemopoa caci'o ngen madeak, "Caci yo caci daleak (haram). Menurut Hukum Agamo, caci yo coa buliak nasuk moi lem penan ma'ik caci neak Umeak Semyang."
40027007	Sesudo basen, tobo'o makei caci'o utuk mukua taneak de senbut taneak tukang koon, taneak'o nakei utuk penan kubua tun asing.
40027008	Do'oba sebabne taneak'o sapei bilai yo desenbut, "Taneak Daleak."
40027009	Ngen'o, tejijaiba jano de nadeak oleh Nebai Yeremia, "Tobo'o temimo telau puluak caci pirok go de bi tentep ngen Israel utuk bayaran-Ne.
40027010	Ngen caci'o tobo'o pakei utuk temukua taneak tukang ko'on, awei de periteak Tuhan ngen uku."
40027011	Waktau Yesus madep Pilatus, Gubernur negrai'o, Pilatus betanye, "Jano Ko Rajo tun Yahudi?" "Awei'oba nadeaknu," Yesus jemawab.
40027012	Tapi waktau pemipin imem-imem ngen pemipin-pemipin Yahudi temuduak Yesus menea saleak, Si coa jemawab samo sekilai.
40027013	Kerno'o Pilatus ngen-Si, "Jano Ko coa temi'uk kute de tobo'o temuduak ngen Ko'o?"
40027014	Tapi Yesus coa jemawab jano-jano sehinggo Gubernur'o kembiak heran nien.
40027015	Pado setiep Bilai Rayo Paskah, gubernur biasone mlepas suang tun tahanan temurut piliak tun dau.
40027016	Pado waktau'o ade suang tun tahanan de tekenal. Genne Yesus Barabas.
40027017	Ijai, waktau dau tun sudo bekopoa, Pilatus betanye ngen tobo'o, "Api de udi lok uku mbebas utuk udi? Yesus Barabas atau Yesus desenbut Kristus?"
40027018	Pilatus madeak awei'o sebab si namen bahwa pemipin-pemipin Yahudi semreak Yesus ngen si kerno tobo'o kidek atei.
40027019	Ketiko Pilatus gidong madeak Yesus, ngenyanne kemirim pesen ngen si, "Jibeakba ko cemapua pekaro tun benea'o, sebab kerno Si uku kembiak tesikso lem mipai klemen nano."
40027020	Tapi pemipin imem-imem ngen pemipin-pemipin Yahudi masut tun dau'o utuk minoi ngen Pilatus supayo Barabas nebebas ngen Yesus de nukum matei.
40027021	Lajau Gubernur'o betanye igai ngen tobo'o, "Kunei keduai tun'o, api de udi lok uku mbebas utuk udi?" "Barabas," tobo'o jemawab.
40027022	"Amen awei'o uku harus menea jano ngen Yesus de senbut Kristus?" tanye Pilatus ngen tobo'o. Tobo'o kute jemawab, "Senalib Si!"
40027023	"Tapi jano de jahat de menea?" tanye Pilatus. Lajau tobo'o mekik lebiak lek igai, "Senalib Si!"
40027024	Akhirne Pilatus semadar amen si coa nam menea jano-jano igai, ngen tun-tun'o mukin bakea kemacau. Si mok bioa lajau mpuk tangenne. "Uku coa tanggung jawab das matei-Ne tun yo! Do'o urusan udi dewek!"
40027025	Kute tun dau'o jemawab, "Au, kunyauba keme ngen anok-anok keme temanggung hukuman das matei-Ne tun'o!"
40027026	Lajau Pilatus mlepas Barabas utuk tobo'o, ngen mluak tun cemambuk Yesus. Lajau Pilatus semreak Si utuk senalib.
40027027	Sudo'o prajurit-prajurit Pilatus mbin Yesus masuk moi umeak Gubernur ngen kute pasukan tentra bekopoa neak kliling Yesus.
40027028	Tobo'o mukok keracok Yesus, ngen masang ngen-Si jubah ungu.
40027029	Tobo'o nganem de buaek tudung rajo kunei tebok ngen meletokne neak das ulau Yesus, lajau tobo'o mlei Si de pun tokot neak tangen kanen-Ne, sesudo'o tobo'o sujud neak adep-Ne ngen cemimet Si, "Salam hoi Rajo tun Yahudi!" Nadeak tobo'o.
40027030	Tobo'o temkek Si ngen mok tokot'o, lajau mokoa Si neak ulau-Ne.
40027031	Sesudo mliyam Si, tobo'o muko jubah ungu'o lajau masang igai keracok-Ne dewek, sesudo'o Si nembin moi luea utuk senalib.
40027032	Neak tengeak dalen, tobo'o temau ngen suang tun kunei Kirene genne adeba Simon. Tobo'o makso tun'o musung salib Yesus.
40027033	Sudo'o tobo'o sapeiba neak do penan de genne Golgota, taine "Penan Tengkorak".
40027034	Lajau tobo'o melei Yesus menem anggur becapua pegau. Tapi sudo'o Yesus kemcep anggur'o, Si coa lok menemne.
40027035	Sudo'o tobo'o senalib Si ngen magiak-magiak keracok-Ne ngen ca'o suten.
40027036	Lajau tobo'o temot jemagai Si neak di.
40027037	Neak das ulau-Ne tobo'o masang tando getai Si nukum de isaine, "Dioba Yesus Rajo tun Yahudi".
40027038	Berpok ngen Si tobo'o senalib kulo duai tun prapok; suang neak depak kanen, suang igai neak de peak kideu-Ne.
40027039	Tun-tun de liwet neak di gemeleng ulau ngen mino Yesus.
40027040	Tobo'o madeak, "Ko de lok mubuak Umeak Semyang ngen mbangunne lem telau bilai! Amen Ko Anok Allah, tuunba kunei salib'o, ngen semlamat dirai-Nu!"
40027041	Awei'o kulo pemipin imem-imem ngen gu'au-gu'au agamo ngen pemipin-pemipin cemimet Yesus. Tobo'o madeak,
40027042	"Si semlamat tun luyen, padohal Si coa dapet semlamat dirai-Ne dewek! Amen Si rajo Israel, baikba Si uyo tuun kunei salib'o, mako kemelok pecayo ngen-Si.
40027043	Si pecayo ngen Allah, ngen madeak bahwa Si Anok Allah. Nah, maro ite kemliak janokah Allah lok semlamat Si uyo."
40027044	Prapok-prapok de senalib ngen Si'o, kulo mino Si kulo awei'o.
40027045	Pado tengeak bilai, selamo telau jam, kute negerai'o jijai gelep.
40027046	Jam telau pelbeak, Yesus menggang ngen suaro lek, "Eli, Eli, lama sabakhtani?" de beartai, "Au Allah-Ku, au Allah-Ku, getai Ko teminggea Uku?"
40027047	Temi'uk o kekedau tun madeak, "Si menok Elia!"
40027048	Ngen segero tekoba su'ang tun kunei tobo'o, si gegulut lalau mok bungai karang, cemlupne moi lem anggur pi'iak. Lajau cemcuk pado ujung de pun kieu ngen mulua moi bibia Yesus.
40027049	Tapi tun-tun luyen madeak, "Mbot, maro ite kemliak janoka Elia teko semlamat Si!"
40027050	Sudo'o Yesus menggang igai ngen suaro nya'ing, lajau Si matei.
40027051	Tabir de tegatung lem Umeak Semyang pegit duai kunei das sapei moi beak ngen tejijaiba gepo, ngen tebo-tebo butau pegit.
40027052	Kubua-kubua tukok, ngen dau umat de bi ninggea idup igai.
40027053	Tobo'o keluea kunei kubua-kubua sesudo Yesus idup igai kunei mateine, ngen tobo'o masuk moi Yerusalem. Neak di dau tun kemliak tobo'o.
40027054	Pemipin tentra serpok ngen tentra-tentrane de gidong jemagai Yesus jijai saben nien waktau kemliak gepo, ngen kute de tejijai'o. Tobo'o madeak, "Sungguak Si yo Anok Allah!"
40027055	Neak di ade kulo dau selawei de gidong kemliak kunei uak. Tobo'oba de bi temotoa Yesus utuk temulung Si sejok kunei Galilea.
40027056	Neak antarone adeba Mariam Magdalena, Mariam mak Yakobus ngen Yusuf, ngen mak anok-anok Zebedeus.
40027057	Malem'o tekoba su'ang tun kayo kunei Arimatea, genne Yusuf. Si kulo penotoa Yesus.
40027058	Si lalau ngen Pilatus, ngen minoi mayit Yesus. Lajau Pilatus meriteak supayo mayit Yesus senreak ngen si.
40027059	Mako Yusuf mok mayit'o, ngen mukusne ngen kain kafan de blau.
40027060	Lajau si meletok mayit Yesus neak lem kubuane dewek, de menea neak lem tebo butau, ngen sesudo gemuling debueak butau lai moi utuk temutup bang kubua'o, lajau lalau.
40027061	Mariam Magdalena ngen Mariam de luyen tinggea temot neak di madep kubua'o.
40027062	Bilai menne, pado bilai Sabat tun Yahudi, pemipin imem-imem ngen tun-tun Farisi lalau serpok madep Pilatus.
40027063	Ngen madeak, "Tuan, keme tinget waktau tukang nike'o masiak idup, Si perneak madeak, 'Sesudo telau bilai Uku bakea idup igai.'
40027064	Kerno'o, melueakba tun njago kubua'o baik-baik sapei bilai de ke telau, supayo penotoa-penotoa-Ne coa dapet maling mayit-Ne lajau madeak ngen tun-tun bahwo Si bi nidup igai kunei matei-Ne. Ngen nike de kedong yo bakea lebiak kidek kunei de pertamo."
40027065	"Udi temuan tentra penjago," nadeak Pilatus ngen tobo'o, "lalauba jago kubua'o de baik-baikne."
40027066	Lajau tobo'o lalau moi kubua, semegel butau penutupne ngen teminggea penjago-penjago neak mukone, kunyau coa gen de ngurek kubua'o.
40028001	Waktau bilai Sabat tun Yahudi sudo liwet, pado bilai minggau pueng-pueng nien, Mariam Magdalena ngen Mariam de luyen'o lalau kemliak kubua'o.
40028002	Tetibo tejijai gepo de lai. Su'ang malaikat Tuhan tu'un kunei surgo lajau gemuling butau penutup'o, ngen temot neak dasne.
40028003	Papea malaikat'o awei kilet, ngen keracokne putiak nien.
40028004	Tentra penjago de njago neak di kembiak saben sapei tobo'o gemtea ngen jijai awei tun matei.
40028005	Malaikat'o madeak ngen selawei-selawei'o, "Jibeak saben! Uku namen udi mesoa Yesus de sudo senalib'o.
40028006	Si coa gen neak yo. Si bi idup igai awei de sudo nadeak-Ne bel'o. Maro keliakba penan kenubua-Ne.
40028007	Uyo, lalauba gacang, melei namen ngen penotoa-penotoa-Ne, 'Si bi idup igai ngen uyo Si lalau lebiak dute kunei udi moi Galilea. Neak di udi bakea kemliak Si!' Mingetba jano de sudo Uku madeak ngen ko."
40028008	Gegulut selawei-selawei'o teminggea kubua'o ngen saben capua riang delai ngen mlilai utuk melei namen ngen penotoa-penotoa Yesus.
40028009	Tetibo Yesus teko magea selawei-selawei'o ngen madeak, "Salam!" Lajau tobo'o ma'ok Si, sudo'o megep kekea-Ne ngen sembeak Si.
40028010	"Jibeakba saben," nadeak Yesus ngen tobo'o, "lalau melei namen ngen pasuak-pasuak-Ku supayo tobo'o lalau moi Galilea, neak di tobo'o bakea kemliak Uku."
40028011	Sementaro selawei-selawei'o lalau kekedau kunei tentra penjago de jemago kubua'o belek moi kota, ngen melei namen ngen pemipin imem-imem kute de sudo tejijai.
40028012	Pemipin Imem-imem'o basen ngen pemipin-pemipin Yahudi, lajau melei dau caci ngen tentra penjago'o,
40028013	ngen madeak, "Udi mestai madeak bahwo penotoa-penotoa Yesus teko pado bilai klemen, ngen maling mayit-Ne waktau udi dong tidua.
40028014	Ngen amen Gubernur temi'uk hal'o keme bakea mbujuk si supayo udi coa dapet masalah jano bae."
40028015	Mako tentra penjago'o mok caci'o, ngen menea awei de nesen ngen tobo'o. Kerno'o cerito'o masiak teniuk neak antaro tun Yahudi sapei pado bilai yo.
40028016	Sebelas penotoa Yesus'o lalau moi tebo neak Galilea awei de neriteak Yesus ngen tobo'o.
40028017	Pado waktau tobo'o kemliak Yesus neak di tobo'o sujud nyembeak Si. Tapi ade neak antaro tobo'o de ragau.
40028018	Yesus maok tobo'o ngen madeak, "Kute kuaso neak surgo ngen neak bumai sudo senreak ngen Uku.
40028019	Kerno'o lalauba ngen kute bangso neak kute dunio, jijaiba tobo'o penotoa-penotoa-Ku. Baptis tobo'o ngen sembut Gen Bak, Anok, ngen Roh Sucai kunei Allah.
40028020	Najeaba tobo'o menea kute de sudo Uku periteak ngen ko. Ingetba Uku bakea selalu semerto udi sapei Bilai Kiamat."
41001001	Dioba Bito Baik tetang Yesus Kristus, Anok Allah.
41001002	Awei ade tetulis lem Kiteb Nebai Yesaya: "Keliakba, 'Uku meluak utusan-Ku demute Ko, si bakea semiap dalen bagiak-Nu.'
41001003	Ade sa'ei tun de menggang neak benei libea, 'Semiapba dalen utuk Tuhan, nelu'usba dalen utuk-Ne.' "
41001004	Awei yo ba Yohanes Pembaptis teko neak benei libea ngen madeak, "Betobatba ngen neleiba dirainu dibaptis, ngen Allah bakea mapun dusonu."
41001005	Lajau tekoba magea ne tun-tun kunei kute daerah Yudea ngen kute penduduk Yerusalem, ngen samo makau dusone tobo'o baptis neak Bioa Yordan.
41001006	Yohanes makei jubah bulau unto ngen beteng babok, ngen kembukne belalang ngen medau imbo.
41001007	Si melei namen awei yo, "Sesudo uku bakea teko Si de lebiak bekuaso kunei uku. Utuk nunduk mukok tilai sepatu-Ne kulo, uku coa patas.
41001008	Uku baptis ko ngen bioa, tapi Si bakea baptis ko ngen Roh Sucai."
41001009	Pado waktau'o tekoba Yesus kunei Nazaret neak taneak Galilea, ngen Si dibaptis neak Bioa Yordan ngen Yohanes.
41001010	Waktau Si keluea kunei bioa, Si kemliak lenget tukok ngen Roh Sucai awei burung daro tu'un moi das-Ne.
41001011	Lajau teni'ukba sa'ei kunei surgo, "Ko ba Anok-Ku de Uku kasihi, ngen Ko ba semnang atei-Ku."
41001012	Segro sesudo'o Roh Sucai mipin Si moi benei libea
41001013	Neak benei libea'o selamo pat puluak bilai Si tinggea ngen cenubo Iblis. Si tinggea besamo ngen benatang-benatang liea ngen malaikat-malaikat melayan Si.
41001014	Sesudo Yohanes tenakep tekoba Yesus moi Galilea semiar Bito Baik kunei Allah.
41001015	Nadeak-Ne, "Waktaune bi genep; Allah segro meriteak sebagai Rajo. Betobatba ngen pecayoba ngen Bito Baik!"
41001016	Ketiko Yesus dong paneu moi Daneu Galilea, Si kemliak Simon ngen Adreas, pasuak Simon. Tobo'o dong mambua jalai neak daneu, karno tobo'o tukang jalai kan.
41001017	Yesus madeak ngen tobo'o, "Maro, totoa ba Uku ngen udi bakea jijai tukang jalai tun."
41001018	Lajau tobo'o segro teminggea jalaine ngen temotoa Si.
41001019	Sesudo Yesus temrus pemaneu-Ne didik igai, Si-kemliak Yakobus, anok Zabedeus, ngen Yohanes, pasuakne, dong penyep jalai neak lem biduk.
41001020	Yesus segro menok tobo'o ngen tobo'o teminggea bakne, Zabedeus, neak lem biduk besamo anok bueakne lajau temotoa Si.
41001021	Yesus ngen murid-murid-Ne sapei nak Kapernaum. Sesudo bilai sabat muloi, Yesus segro masuk moi umeak semyang ngen mengajea.
41001022	Tun-tun de ade neak umeak semyang kembiak tujau temi'uk ca'o ajaran-Ne kerno Si majea tobo'o awei tun gi temuan kuaso, coa awei gu'au-gu'au agamo.
41001023	Pado waktau'o neak lem umeak semyang tobo'o ade tun de pasuk roh kidek tun'o menggang,
41001024	"Jano Kelok-Nu ngen keme, Yesus tun Nazaret? Jano Ko teko utuk munuak keme? Uku namen api Ko: De Sucai kunei Allah."
41001025	Tapi Yesus tema'ok-Ne, nadeak-Ne, "Diem, kelueaba kunei awokne!"
41001026	Roh kidek o gemuyang tun'o, samo menggang ngen saei kebiak lek roh kidek keluea kunei awokne.
41001027	Tobo'o kutene kembiak tujau, sehinggo tobo'o bogoa, madeakne, "Jano dio? Do ajaran belau. Si miling ngen kuaso. Melei periteak ngen roh-roh kidek ngen tobo'o taat ngen-Si."
41001028	Lajau segro tesebeaba bito tetang Si neak kute Galilea.
41001029	Sesudo keluea kunei umeak semyang'o Yesus besamo Yakobus ngen Yohanes lalau moi umeak Simon ngen Adreas.
41001030	Stuang Selawei Simon tegulek kerno bolon. Tobo'o segro melei namen keadaanne ngen Yesus.
41001031	Yesus lalau moi penan selawei'o samo megong tangenne Si gemingut ne. Lajau nyep olonne, sesudo'o selawei o melayan tobo'o.
41001032	Ayok kelmen, sesudo matai bilei tebenem, nembinba ngen Yesus kute tun gi bolon ngen pasuk semat.
41001033	Kute penduduk neak kota o dong bekopoa nak adep bang.
41001034	Yesus kema'en dau tun de dau mecem olon ngen musir dau semat; Si coa melueak semat-semat'o miling, karno semat'o namen ngen Si.
41001035	Kekabuk nien, waktau bilei masiak kelem, Yesus kelongon sesudo'o lalau moi luea. Si lalau moi penan sunyai ngen bedu'o neak di.
41001036	Tapi Simon ngen kekuatne mesoa Yesus;
41001037	Waktau tobo'o temau ngen Si, tobo'o madeak ngen Si, "kute tun mesoa ko."
41001038	Jawab-Ne, "Maroba ite lalau moi penan luyen, moi kota rogok yo, supayo neak di kulo Uku melei namen Bito Baik, kerno utuk o Uku teko."
41001039	Lajau lalauba Si moi kute kota Galilea melei namen Bito baik neak lem umeak semyang tobo'o ngen musir semat-semat.
41001040	Suang tun de bolon kidek teko ngen Yesus, ngen sembeak sujud neak adep-Ne Si minoi tulung, nadeakne, "Amen Ko lok, Ko nam kema'en uku."
41001041	Lajau tegerokba atei-Ne ngen raso ibo, Si mulua tangen-Ne, Si gemindoa tun'o madeak ngen Si, "Uku lok, ka'enba ko."
41001042	Seketiko o kulo nyepba olon kidekne, ka'enba si.
41001043	Segro Si muluak tun'o lalau samo Si madeak:
41001044	"Inget, jibeak ko madeak hal yo ngen api bae, tapi lalauba, kemten dirainu ngen imem ngen meleiba utuk upacara persembahan, de neriteak ngen Musa, sebagai bukti utuk tobo'o."
41001045	Tapi tun'o lalau melei namen hal o serto melei namen neak ipe bae, sehinggo Yesus coa dapet igai tete'ang masuk moi lem kota. Si tinggea nak luea nak penan sunyai; tapi tun terus kulo teko ngen-Si kunei kute penan.
41002001	Sesudo liwet kekedau bilai, waktau Yesus teko igai moi Kapernaum, tesebeaba bito, Si ade neak dasei.
41002002	Lajau tekoba tun dau bekopoa sehinggo cigai gen igai penan, bahkan neak adep bang kulo coa gen. Sementaro Si melei namen firman Tuhan ngen tobo'o.
41002003	Ade tun teko magea Si mbin tun pakuak, musung ngen tun pat.
41002004	Tapi tobo'o coa dapet mbin Si karno tun dau'o, lajau tobo'o mukok atep neak das Yesus; sesudo tukok tobo'o metang tikea penan tun bolon'o tegulek.
41002005	Ketiko Yesus kemliak imen tobo'o milingba Si ngen tun pakuak'o, "Hoi anok Ku duso-duso nu sudo napun."
41002006	Tapi kekedau gu'au agamo de gidong temot neak di, tobo'o meker lem ateine:
41002007	"Getai tun yo miling awei'o? Si mino Allah. Api de dapet mapun duso seluyen Allah suang?"
41002008	Tapi Yesus segro namen lem ateine bahwo tobo'o meker awei yo. Lajau Si madeak ngen tobo'o, "Getai udi meker awei'o lem ateinu?
41002009	Ipe de lebiak mudeak, madeak ngen tun pakuak yo: 'Duso-dusonu napun', atau madeak: 'Kelongonba, naketba tikeanu ngen paneu ba'?
41002010	Tapi supayo Udi namen, bahwo Anok Manusio temuan kuaso mapun duso neak lem dunio yo." Lajau madeak ba Si ngen tun pakuak'o:
41002011	"Uku madeak ngen ko kelongon ba, naket tikea nu ngen belek ba moi dasei nu!"
41002012	Tun'o kulo klongon, segro Si naket tikea'o ngen lalau moi luea kunei adep tun-tun o, sehinggo tobo'o kembiak tujau lajau memuliakan Allah, nadeak tobo'o, "De awei yo ati perneak ite kemliak."
41002013	Sesudo o Yesus lalau igai moi Daneu Galilea. Ngen kute tun teko ngen-Si, lajau Si majea tobo'o.
41002014	Sesudo'o ketiko Si liwet neak di, Si kemliak Lewi anok Alfeus temot neak penan mungut pajak. Lajau Yesus madeak ngen-Si, "Toto'aba Uku!" Lewi lajau temotoa Yesus.
41002015	Sesudo'o Ketiko Yesus mukmei neak umeak tun'o, dau tukang pajak ngen tun beduso mukmei berpok ngen Si ngen murid-muridne, kerno dau tun temotoa Si.
41002016	Pado waktau gu'au-gu'au agamo kunei kelopok Farisi kemliak' bahwo Si mukmei ngen tukang pajak ngen tun beduso'o, madeak ba tobo'o ngen murid-murid Yesus, "Getai Si mukmei berpok ngen tukang pajak ngen tun beduso'o?"
41002017	Yesus temi'ukne, madeak ngen tobo'o, "Iso tun sehat de perlu dokter, tapi tun bolon. Uku teko iso utuk menok tun benea, tapi tun beduso."
41002018	Waktau murid-murid Yohanes Pembaptis ngen tun-tun Farisi gidong puaso, tekoba tun-tun madeak ngen Yesus, "Getai murid-murid Yohanes Pembaptis ngen murid-murid tun Farisi puaso, tapi murid-murid nu coa?"
41002019	Yesus madeak ngen tobo'o, "Jano dapet kekuat sematen puaso gidong sematen o sesamo tobo'o? Selamo sematen o sesamo tobo'o, tobo'o coa dapet puaso.
41002020	Tapi waktaune bakea teko sematen'o nemok kunei tobo'o, waktau'o ba tobo'o bakea puaso.
41002021	Coa suang tun temepek delambea kain de belau ngen delambea kain de kidek, kerno amen awei yo kain penepek'o bakea cena'ik ne, de belau cena'ik de kidek, lajau tambeak laiba segitne.
41002022	Awei'o kulo coa suang tun me'eng anggur gi belau nak lem katung babok gi tuai, kerno amen awei yo anggur'o bakea cemaik katung'o, sehinggo anggur'o ngen katung ne duai-duai ne tekuang. Tapi anggur gi belau kelok ne naik lem katung gi belau kulo."
41002023	Waktau Sabat, Yesus paneu nak lem kebun gendum, sementaro Si paneu murid-murid-Ne mopoa soa gendum.
41002024	Mako tun-tun Farisi madeak ngen Si, "Getai tobo'o menea de tengeak neak bilai Sabat?"
41002025	Jawab-Ne ngen tobo'o, "Ati perneak udi mbaco jano de kenerjo Daud, ketiko Si ngen tun-tun de penotoane de coa temuan kembuk ngen kenyemen,
41002026	Awei ipe Si masuk neak Bait Allah waktau Abyatar jijai imem lai lajau mbuk ruti de sudo seniap o -- de coa buliak mbuk kecuali imem-imem -- ngen melei kulo ngen murid-muridne?"
41002027	Lajau nadeak Yesus ngen tobo'o, "Bilai Sabat'o ade utuk manusio; ngen iso manusio utuk bilai Sabat.
41002028	Jijai anok manusio adeba kulo Tuhan neak bilai Sabat."
41003001	Lajau Yesus masuk igai neak lem umeak semyang. Neak di ade tun de tangenne matei depeak.
41003002	Tobo'o bogoa kemliak Yesus, amen Si kema'en tun o pado bilai Sabat, supayo tobo'o dapet semaleak-Si.
41003003	Nadeak Yesus ngen tun de tangenne matei depeak'o, "Maro, je ba neak donok!"
41003004	Sesudo o nadeak-Ne ngen tobo'o, "Ipe de buliak nea pado bilai Sabat? Menea baik jano menea kidek? Semlamat nyabai tun jano de munuak tun?" Tapi tobo'o diem bae.
41003005	Si kembiak duko kerno telo atei tobo'o ngen Si lebiak mengiak kemliak tun-tun neak le'etne lajau Si madeak ngen tobo'o, "Nuluaba tangennu!" Lajau tun mulua tangenne, mako ka'enba tangenne o.
41003006	Lajau kelueaba tun-tun Farisi ngen segro menea rencano besamo tun-tun Herodian utuk munuak Si.
41003007	Sesudo'o Yesus ngen murid-murid-Ne nyikir moi Daneu Galilea, ngen dau tun kunei Galilea temotoa Si. Kulo kunei Yudea,
41003008	kunei Yerusalem, kunei Idumea, kunei dipoa Bioa Yordan, ngen kunei daerah Tirus ngen Sidon teko kute ngen-Si, sesudo tobo'o temi'uk kute hal de nea-Ne.
41003009	Si meluak murid-murid-Ne semiap debuak biduk utuk-Ne kerno tun dau'o, supayo tobo'o jibeak sapei menyet-Ne.
41003010	Sebab Si kema'en dau tun, sehinggo kute tun bolon dedesok ngen-Si lok megong Yesus.
41003011	Tiep kilai roh-roh kidek kemliak Si, tobo'o sujud neak adep ne ngen menggang, "Ko ba anok Allah."
41003012	Tapi Yesus temgeak tobo'o melei namen api Si
41003013	Sesudo'o kenekba Yesus neak das tebo. Si magea tun-tun de kenlok-Ne, tobo'o teko ngen-Si.
41003014	Si temtep duai belas tun utuk semerto Si ngen utuk semayo melei namen Bito Baik.
41003015	Ngen nelei-Ne kuaso utuk musir semat.
41003016	Keduai belas tun de tentep-Ne adeba: Simon, de nelei genne Petrus,
41003017	Yakobus anok Zebedeus, ngen Yohanes pasuak Yakobus, de keduai ne nelei-Ne gen Boanerges, taine anok-anok gutua.
41003018	Selanjutne Adreas, Filipus, Bartolomeus, Matius, Tomas, Yakobus anok Alfeus, Tadeus, Simon tun Zelot,
41003019	ngen Yudas Iskariot, de muker Si.
41003020	Sesudo Yesus belek moi umeak. Tapi tun dau teko igai bekopoa, sapei Yesus ngen murid-murid-Ne coa sepet mukmei.
41003021	Waktau keluargo-Ne temi'uk hal o, tobo'o teko lok mok Si, sebab nadeak tobo'o Si gilo.
41003022	Ngen gu'au-gu'au agamo de teko kunei Yarusalem madeak, "Si pasuk roh Beelzebul! Pemipin roh-roh kidek o ba de melei kuaso ngen Yesus utuk musir roh kidek."
41003023	Yesus menok tobo'o, lajau madeak ngen tobo'o lem perumpamo, "Awei ipe Iblis dapet musir Iblis?
41003024	Amen debuak kerajaan tepecuak-pecuak, kerajaan'o coa dapet beta'en,
41003025	ngen amen debuak umeak tanggo o tepecuak-pecuak, umeak tanggo o coa dapet beta'en.
41003026	Awei'o kulo amen Iblis brutak melawen diraine suang ngen amen si tepecuak-pecuak, si coa dapet betaen, seluyen sudoba sapei kesudone.
41003027	Tapi coa suang kulo dapet masuk umeak suang de kuet utuk merapok hokne amen coa neket kileak tun kuet'o. Sesudo'o baruba dapet si merapok umeak'o.
41003028	Uku madeak ngen udi: sebeneane menea duso ngen mino te'adep tun bakea napun.
41003029	Tapi amen suang mengiak ngen Roh Sucai, si coa dapet napun sekeanne, seluyen besaleak kerno menea duso de kekal."
41003030	Si madeak awei yo karno tobo'o madeak bahwo si pasuk roh kidek.
41003031	Lajau tekoba indok ngen pasuak-pasuak Yesus. Sementaro tobo'o je neak luea, tobo'o meluak medeu Yesus.
41003032	Ade tun dau temot gemlung Si, tobo'o madeak ngen-Si, "Keliak, indok ngen pasuak-pasuak-Nu ade neak luea, ngen berusaho temau Kumu."
41003033	Yesus jemawab ngen tobo'o, "Api indok-Ku ngen api pasuak-pasuak-Ku?"
41003034	Si kemliak ngen tun-tun de temot neak sekeliling-Ne o ngen madeak, "Dio indok-Ku ngen pasuak-pasuak-Ku!
41003035	Api bae de menea kelok Allah, Siba pasuak-Ku semanei, Siba pasuak-Ku selawei, Siba Indok-Ku."
41004001	Yesus majea igai neak patoi Daneu Galilea. Mako tekoba tun dau gi dau jumlah ne gemlumbung Si. Sehinggo Si kemnek moi debeuak biduk gidong singgeak lajau temot nak di, dong kute tun dau o nak da'et, nak biding daneu o.
41004002	Ngen Si majea dau hal lem perumpamo ngen tobo'o. Neak lem ajaran-Ne o Si madeak ngen tobo'o:
41004003	"Teni'ukba! Adeba suang penebea keluea utuk menebea.
41004004	Pado waktau Si menebea pa'o semlan o cucia nak pengger dalen, lajau tekoba burung ngen mbuk ne sapei abis.
41004005	Pa'o cucia nak pitok de bebutau, lajau semlan o segro idup, kerno pitokne nipis.
41004006	Tapi sesudo matai bilai timboa, lewba ngen jijai ke'ing kerno coa balet.
41004007	Pa'o igai cucia neak tengeak sakea betebok, lajau tambeak laiba sakea o ngen mipitne sapei matei, sehinggo coa bebuak.
41004008	Ngen pa'o cucia neak pitok de baik, si idup subur ngen bebuak, aseane ade de telau puluak kilai lipet, ade de num puluak kilai lipet, ade de sotos kilai lipet."
41004009	Ngen nadeak-Ne, "Api temuan tiuk utuk temi'uk, lok ba si temi'uk!"
41004010	Waktau Si suang dirai, murid-murid-Ne ngen keduei belas murid o temnai Si tetang perumpamo o.
41004011	Si-jemawab, "Udi bi nelei resio tetang awei ipe Allah meriteak sebagai Rajo, tapi ngen tun-tun luyen kute sesuaktau de senapei lem perumpamo,
41004012	supayo: Kunyau tobo'o kemliak, tobo'o coa maham, kunyau tobo'o temi'uk, tobo'o coa ngertai, supayo tobo'o jibeak belek igai ngen dapet apun."
41004013	Lajau Yesus madeak ngen tobo'o, "Jano udi coa ngertai perumpamo yo? Amen awei yo awei ipe udi dapet maham kute perumpamo de luyen?
41004014	Penebea'o adeba tun de menebea firman.
41004015	Biniak de cucia neak dalen awei tun-tun de temi'uk bito tetang awei ipe Allah meriteak. Awei o temi'uk, Iblis teko ngen mok jano de sudo tenbea lem atei tobo'o.
41004016	Awei'o kulo de senirok neak pitok de penuak butau, ade ba de tun-tun temi'uk firman'o ngen segro nimone ngen senang.
41004017	Tapi tobo'o coa ade balet ngen ta'en tegoa bae. Amen sudo'o tobo'o senikso kerno firman'o, tobo'o segro murtad.
41004018	De luyen adeba de tenbea neak tengeak sakea tebok, do'o ba de temi'uk firman'o.
41004019	Tapi kwatir tetang idup tobo'o ngen lok idup senang. Nafsu utuk memecem hal masuk moi lem atei tobo'o. Kerno o bito kunei Allah telipit neak lem atei tobo'o, sehinggo coa bebuak.
41004020	Ngen akhirne de tenbea neak pitok de baik, adeba tun temi'uk ngen semambut firman o lajau bebuak, ade de telau puluak kilai lipet, ade de num puluak lipet, ngen ade de sotos kilei lipet."
41004021	Lajau Yesus madeak ngen tobo'o, "Tun mbin lapu jibeak supayo nepek neak beak talam atau neak beak penan tidua, seluyen nepek das kekea lapu?
41004022	Kerno coa ade sesuaktau gi tekunyin de coa bakea keten, ngen coa ade sesuatau de resio de coa bakea namen.
41004023	Api de temuan ti'uk utuk temi'uk, lokba si temi'uk!"
41004024	Lajau Si madeak igai, "Peker bebaik jano de udi teni'uk! Awei ipe udi menea tun luyen, awei o kulo tun nea te'adep udi malah lebiak kunei o.
41004025	Kerno api de temuan, ngen Si bakea nelei, tapi api de coa temuan, jano bae de ade ngen Si bakea nemok.
41004026	Lajau nadeak Yesus, "Awei yo ba hal Allah meriteak sebagai Rajo o: seumpamo tun de tenbea biniak neak pitok,
41004027	lajau pado bilai kelemen Si tidua ngen pado kebilai Si kelongon, ngen biniak o kemluea tunes lajau timboa, awei ipe tejijai ne coa tun namen.
41004028	Taneak ngen su'angne kemluea buak, mulo-mulo tukei ne, lajau gumbang ne, sudo'o buakne.
41004029	Amen Buak o de sudo mesok, tun o segro mopoa, kerno musim mopoa bi teko."
41004030	Yesus madeak igai, "Ngen jano ite lok mbanding Allah meriteak sebagai Rajo'o, ngen perumpamo jano ite lok gemambaranne?
41004031	Hal kerajaan o seumpamo soa sawi tenbea neak pitok. Soa sawi de paling titik kunei kute jenis biniak de ade neak bumai.
41004032	Tapi amen tenbea, biniak'o idup ngen jijai lebiak lai kunei kute pucuk de luyen ngen kemluea dan-dan de lai, sehinggo burung-burung neak udaro dapet besa'ang neak lem sawi o."
41004033	Ngen dau perumpamo de awei'o, Yesus melei namen firman ngen tobo'o sesuai ngen kemampuan tobo'o utuk ngertai.
41004034	Si bogoa majea ngen tobo'o ngen makei perumpamo. Tapi ngen murid-muridne, Yesus tem'ang ngen jelas.
41004035	Pado waktau o, ayok kelmen Yesus madeak ngen tobo'o, "Maroba ite alau moi dipoa."
41004036	Tobo'o teminggea tun dau o lajau alau ngen mbin Yesus serto ngen tobo'o lem biduk neak ipe Yesus bi temot, ngen biduk-biduk de luyen temotoa Si.
41004037	Lajau ngamuk ba ibut de kembiak lai ngen umbok nyembua masuk moi lembiduk, sehinggo biduk o muloi penuak ngen bioa.
41004038	Pado waktau'o Yesus dong tidua neak belakang makei tikea, lajau murid-murid-Ne geminggut Si, madeak ngen Si, "Gu'au, Ko coa dulai amen ite binaso?"
41004039	Si lajau kelongon, semgok ibut o ngen madeak ngen daneu'o, "Diem! Bedanba!" Lajau ibut'o bedan ngen daneu'o jijai tenang.
41004040	Lajau Yesus madeak ngen tobo'o, "Getai udi kebiak saben? Getai udi coa pecayo?"
41004041	Tobo'o jijai kembiak saben, madeak suang tun ngen de luyen, "Api sebeneane tun yo, sehinggo ibut ngen daneu taat ngen-Si?"
41005001	Lajau sapeiba tobo'o moi dipoa Daneu Galilea, neak daerah tun Gerasa.
41005002	Tembei bae Yesus tu'un kunei biduk tekoba tun de pasuk roh kidek kunei kubua magea Si.
41005003	Tun'o tinggea neak rogok kubua o ngen coa ade suang tun igai de sanggup meketne, walaupun ngen ratoi,
41005004	kerno bi awit Si neket ngen ratoi, tapi ratoi o nutus ne, peketne o natiak ne, sehinggo coa ade tun de cukup kuet utuk jeminok ne.
41005005	Lueng kelmen Si rundo neak kubua ngen neak tebo-tebo samo menggang ngen mokoa dirai ne ngen butau.
41005006	Waktau si kemliak Yesus kunei uak, melilai ba si teko magea ne lajau nyembeak-Ne.
41005007	Ngen lek si menggang, "Jano urusannu ngen uku, hoi Yesus, Anok Allah gi maha lekat? Demi Allah, jibeak sikso uku!"
41005008	Kerno ayokne Yesus madeak ngen si, "Hoi ko roh kidek, keluea kunei awok tun'o!"
41005009	Sudo'o Yesus temnai ngen tun o, madeak ngen tun'o, "Api gennu?" Jawabne, "Legion, kerno keme dau."
41005010	Si minoi ngen Yesus supayo jibeak musir tobo'o keluea kunei daerah'o.
41005011	Neak li'ing tebo'o dau nien jauak gidong mesoa upan.
41005012	Lajau Roh-roh'o minoi ngen Si, nadeak tobo'o, "Meluakba keme baliak moi lem jauak-jauak'o, kunyauba keme masukne."
41005013	Yesus kemabul kinoi tobo'o. Lajau, kelueaba roh-roh kidek o ngen masuk moi lem awok jauak-jauak'o. Kaben jauak de kiro-kiro dua ribau jumlah ne'o, tejun kunei tebing moi lem daneu ngen matei.
41005014	Mako ngacapba Penjago-penjago jauak o ngen cemrito hal o neak kota ngen neak sadei-sadei sekeliling ne lajau kelueaba tun utuk kemliak jano de jijai.
41005015	Tobo'o teko ngen Yesus ngen kemliak tun de pasuk roh kidek o temot. Si bi makei keracok ngen bi sadar, tobo'o kutene saben.
41005016	Tun-tun de kemliak dewek hal o cemrito ngen tobo'o tetang jano de tejijai ngen tun de pasuk roh kidek o ngen tetang jauak-jauak o.
41005017	Lajau tun-tun o muloi demsok Yesus supayo Si teminggea daerah tobo'o.
41005018	Waktau Yesus Kenek igai neak lem biduk, tun de nano ne pasuk roh kidek o minoi, supayo si buliak temotoa-Ne.
41005019	Yesus coa mizinne, tapi Si madeak magea tun o, "Belek ba moi dasei nu, ngen tun-tun do sadeinu, melei namenba ngen tobo'o kute de nea Tuhan ngen ko ngen awei ipe Si bi mengasihi ko!"
41005020	Tun'o kulo lalau ngen muloi melei namen neak daerah puluak kota kute de nea Yesus das dirai ne ngen tobo'o kutene jijai kanjet.
41005021	Sesudo Yesus nyebe'ang igai ngen biduk, tun dedau teko lajau ngelumbung Si. Sementaro Si neak biding daneu.
41005022	Tekoba su'ang pemipin umeak semyang genne Yairus. Ketiko si kemliak Yesus, sujud ba si neak adep kekea-Ne.
41005023	Ngen minoi ngen Si, "Anok selaweiku dong bolon, gesea minggea, tekoba kirone ngen mpekba tangen-Nu dasne, supayo si selamat ngen tetep idup."
41005024	Lajau lalau ba Yesus ngen tun'o. Tun dau beroron temotoa Si ngen dedesok neak pa'ok-Ne.
41005025	Adeba neak di suang selawei bi duai belas taun bolon. Olon pendarahan.
41005026	Si bi awit nubet ngen dau dokter de luyen, sehinggo bi abis kute de ade ngen si, tapi samo sekilai coa ka'en, tapi sebelekne keadaanne tambeak bea.
41005027	Si bi temi'uk bito tetang Yesus, mako neak tengeak-tengeak tun dau o si ma'ok Yesus kunei belakang ngen megong jubah-Ne.
41005028	Sebab nadeakne, "Asal ku megong bae jubah-Ne, uku bakea ka'en."
41005029	Seketiko o kulo ka'enba olonne o ngen Si meding bahwo awokne bi ka'en kunei olonne.
41005030	Waktau o kulo Yesus namen bahwo awei ade tenago de keluea kunei dirain-Ne, lajau Si belek igai neak tengeak tun dau ngen temnai, "Api de gemindoa jubah-Ku?"
41005031	Murid-murid-Ne jemawab, "Ko kemliak awei ipe tun-tun yo dedesok pa'ok-Nu, ngen Ko temnai: Api de gemindoa Uku?"
41005032	Lajau Si demnong rogok-Ne utuk kemliak api de menea hal'o.
41005033	Selawei o, de jijai saben ngen gemtea waktau namen jano de tejijai ngen diraine, teko ngen sujud neak adep Yesus, melei namen ngen Si kute de tejijai.
41005034	Lajau Yesus madeak ngen selawei'o, "Hoi anok-Ku, imennu bi semlamat ko. Lalau ba ngen damoi ngen ka'en kunei olon ne!"
41005035	Ketiko Yesus masiak miling tekoba tun kunei keluargo pemipin umeak semyang o ngen madeak, "Anoknu bi ninggea, utuk jano ko masiak semaro guau?"
41005036	Tapi Yesus coa dulai kecek tobo'o madeak ngen pemipin umeak semyang, "Jibeak saben cayo bae!"
41005037	Lajau Yesus coa meluak suang tun milau, kecuali Petrus, Yakobus ngen Yohanes, pasuak Yakobus.
41005038	Tobo'o sapei neak umeak pemimpin umeak semyang, neak di kenliak ne tun-tun gu'ok, ngindoi ngen sedingen ngen saei nyaing.
41005039	Sesudo o masuk Si madeak ngen tun-tun'o, "Gene udi gu'ok ngen ngindoi? Anok yo coa matei, tapi tidua!"
41005040	Tapi tobo'o temawai Si. Mako kute tun'o neluak ne keluea lajau mbin-Ne bapok ngen indok anok'o serto tobo'o de serai ngen Si masuk moi bilik anok'o.
41005041	Lajau negong-Ne tangen anok'o. Nadeak-Ne, "Talita Kum," taine, "Hoi anok selawei, Uku madeak ngen ko, kelongon ba!"
41005042	Seketiko o kulo anok'o kelongon ngen paneu kerno omor ne bi duai belas taun. Kute tun de ade neak di kembiak kanjet.
41005043	Yesus pesen ngen tobo'o supayo jibeak suang tun namen hal o. Lajau Si meluak tobo'o melei anok o mukmei.
41006001	Sesudo o Yesus berakat kunei di ngen sapei neak penan asal-Ne, gidong murid-murid-Ne temotoa Si.
41006002	Waktau bilai sabat si muloi majea neak umeak semyang ngen dau tun takjub temi'uk Ne ngen madeak, "Kunei ipe Si dapet hal-hal'o? Hikmat jano de nelei ngen-Si? Awei ipe Si dapet menea mujizat-mujizat?
41006003	Si dio anok tukang kieu, anok Maria, ngen pasuak Yakobus, Yoses, Yudas ngen Simon? Iso pasuak-pasuak-Ne de selawei ade neak yo besamo ite?" Lajau tobo'o coa temimo Si.
41006004	Sudo'o Yesus madeak ngen tobo'o, "Suang nebai nego neak ipe bae, kecuali neak penan ne suang, neak antaro keluargo ne ngen neak umeak ne."
41006005	Si coa dapet menea mukzizat neak di, kecuali kema'en kekedau tun bolon ngen meletok tangen-Ne neak das tobo'o.
41006006	Si meraso sele kerno tobo'o coa masai. Lajau Yesus paneu keliling kunei sadei moi sadei samo ngajea.
41006007	Si menok keduai belas murid o ngen muloi mbo tobo'o de duai. Si melei tobo'o kuaso das roh-roh kidek.
41006008	Ngen pesen ngen tobo'o jibeak mbin jano-jano neak lem pemaneu tobo'o, kecuali tobo'o bae, ruti jibeak, katung ibet kulo jibeak, caci lem katung jibeak kulo nembin,
41006009	buliak makei alas kekea, tapi jibeak mbin duai bajau.
41006010	Nadeak-Ne igai ngen tobo'o, "Amen neak do penan udi masuk moi lem do umeak, tinggea ba neak di sapei udi berakat kunei penan'o.
41006011	Amen ade do penan de coa lok temimo udi ngen coa lok temi'uk udi, kelueaba kunei di ngen kenibasba debu de neak kekeanu sebagai peringatan utuk tobo'o."
41006012	Lajau lalauba tobo'o melei namen bahwo tun harus tobat,
41006013	Ngen tobo, o musir dau roh kidek, ngen melomok dau tun bolon ngen minyok ngen kema'en tobo'o.
41006014	Rajo Herodes kulo temi'uk tetang Yesus, sebab genne bi tenamo ngen tun madeak, "Yohanes Pembaptis bi idup igai kunei antaro tun matei ngen do'o ba sebabne kuaso-kuaso o bekerjo neak lem Si."
41006015	Tun luyen igai madeak, "Si o Elia!" De luyen igai madeak, "Si'o suang nebai samo awei nebai-nebai bel'o."
41006016	Waktau Herodes temi'uk hal o, Si madeak, "Iso, Si o Yohanes gi sudo Uku motong ulaune, ngen de idup igai."
41006017	Sebab Herodes ba gi meluak tun temakep Yohanes ngen mbelenggaune neak sel berhubung ngen peristiwa Herodias, ngenyan Filifus pasuakne, kerno Herodes de mok si sebagai ngenyan.
41006018	Kerno Yohanes bi awit temgur Herodes, "Coa buliak ko mok ngenyan pasuaknu!"
41006019	Kerno, o Herodias dendem ngen Yohanes ngen beniat utuk munuak si, tapi coa dapet,
41006020	Kerno Herodes segan ngen Yohanes kerno si namen, bahwo Yohanes tun de benea ngen sucai, jijai si ngelindungne. Tiep kilai si temi'uk Yohanes, ateine jijai ragau, tapi si masai riang kulo temi'uk o.
41006021	Akherne ade kulo kesepatan de baik utuk Herodias, waktau Herodes ulang tahun,si menea pesta utuk pejabat-pejabatne, perwira-perwirane ngen tun-tun terkenal neak Galilea.
41006022	Waktau'o anok selawei Herodias lalau moi muko lajau na'ai, ngen si semnang atei Herodes ngen tamu-tamune. Herodes madeak ngen semulen'o, "Minoiba jano bae de kenloknu, mako bakea nelei ngen ko!"
41006023	Lajau Herodes bejanjai ngen si, "Jano bae de ko minoi bakea uku melei ngen ko, kunyau tengeak kunei kerajaan ku!"
41006024	Anok'o lalau ngen temnai indokne, "Jano de harus uku minoi?" Jawab indokne, "Ulau Yohanes Pembabtis!"
41006025	Lajau si gegulut masuk madep rajo ngen minoi, "Uku lok, supayo uyo kulo ko melei ngen uku ulau Yohanes Pembatis neak das talam!"
41006026	Lajau kembiak ibo ba atei rajo, tapi kerno janjaine ngen kerno tamu-tamune si coa lok temulok.
41006027	Rajo segro meluak suang tun algojo ngen periteak supayo mok ulau Yohanes Pembaptis. Tun'o lalau ngen mabeak ulau Yohanes Pembaptis neak sel.
41006028	Si mbin ulau Yohanes neak debueak talam lai ngen nelei ne ngen semulen o ngen semulen o melei kulo ngen indokne.
41006029	Ketiko murid-murid Yohanes temi'uk hal o tobo'o teko mok mayit ne, lajau pek neak lem kubua.
41006030	Sesudo'o rasul-rasul'o belek igai belungguk ngen Yesus, melei namen ngen-Si kute de tobo'o kemerjo ngen tobo'o najea.
41006031	Lajau Yesus madeak ngen tobo'o, "Maroba ite moi penan de sunyai, supayo ite suang, ngen bedan tegoa!" Sebab awei'o dau ne tun teko ngen lalau, sehinggo mukmei bae tobo'o coa telalau.
41006032	Mako tobo'o berakat ngen biduk moi penan de sunyai.
41006033	Tapi waktau tobo'o berakat dau tun kemliak tobo'o ngen namen maksud tobo'o. Ngen mok dalen da'et segroba teko tun kunei kute kota moi penan'o sehinggo de mute tobo'o.
41006034	Ketiko Yesus tu'un kunei biduk, Si kemliak tun dau belugguk, mako tegerokba ateine ngen asai ibo ngen tobo'o. Kerno tobo'o awei bebirai de coa temuan gembala. Lajau muloiba Si majea dau hal ngen tobo'o.
41006035	Pado waktau muloi kelmen, tekoba murid-murid-Ne ngen-Si madeak, "Penan yo sunyai ngen bilai muloi kelemen.
41006036	Meluakba tobo'o lalau moi kapung-kapung ngen sadei rogok yo kunyau tobo'o dapet temukua kembuk utuk tobo'o."
41006037	Tapi Yesus jemawab-Ne, "Udi harus melei tobo'o mukmei!" Nadeak tobo'o ngen-Si, "Jijai harusba keme lalau temukua ruti go ne duai otos dinar utuk melei tobo'o mukmei?"
41006038	Tapi Si madeak ngen tobo'o, "Kedau ruti de ade ngen udi? Cuboba perikso!" Sesudo Si namen tobo'o madeak, "Lemo ruti ngen duai kan."
41006039	Lajau Yesus meluak tun-tun o, supayo kute temot bekelopok-kelopok neak das dukut ijo.
41006040	Tobo'o lajau temot bekelopok-kelopok, ade de sotos, ade de lemo puluak tun.
41006041	Sesudo mok lemo ruti ngen duai kan o, Yesus nanggeak moi lenget ngen mucep syukur, lajau mecuak ruti'o, magiak ne ngen murid-murid-Ne, supayo nagiak ngen kute tun o; sesudo o Si magiak ke duai kan o ngen tobo'o kute.
41006042	Lajau tobo'o kutene mbuk sapei kenyang.
41006043	Sudo'o tun melungguk tieak-tieak ruti sekedau duai belas bokoa penuak ngen tieak-tieak kan.
41006044	De milau mbuk ruti o ade lemo ribau tun semanei.
41006045	Sesudo'o Yesus segro demsok murid-murid-Ne kemnek moi biduk ngen berakat lebiak dute moi dipoa, moi Betsaida, sementaro o Si meluak tun dau o belek.
41006046	Sesudo Si ce'ei kunei tobo'o, Si lalau moi tebo utuk bedu'o.
41006047	Waktau bilai bi kelemen, biduk o sudo neak tengeak daneu, gidong Yesus tinggea suang neak daet.
41006048	Waktau Si kemliak kebiak saro ne tobo'o ngayuak kerno ibut lai mako kekiro jam telau kelmen Si teko ngen tobo'o paneu neak das bioa ngen Si lok melitas tobo'o.
41006049	Waktau tobo'o kemliak Si paneu neak das bioa, tobo'o sako bahwo Si adeba atau, lajau tobo'o menggang.
41006050	Sebab tobo'o kute kemliak Si ngen tobo'o kulo kembiak kanjet. Tapi segro Si madeak ngen tobo'o, "Tenangba! Uku yo, jibeak saben!"
41006051	Lajau Si kenek moi biduk magea tobo'o, ngen ibut kulo bedan. Tobo'o kembiak cengang ngen bingung,
41006052	tobo'o ati kulo ngertai kunyau ayokne bi kemliak mujizat tetang ruti, atei tobo'o coa masai.
41006053	Sapei ne neak dipoa Yesus ngen murid-murid-Ne bedan neak Genesaret.
41006054	Waktau tobo'o keluea kunei biduk, tun segro kemnal Yesus.
41006055	Lajau ngacap ba tobo'o moi kute daerah o ngen muloi musung tun-tun bolon neak das tikea ne moi ipe bae tobo'o temi'uk Yesus berade.
41006056	Moi ipe bae Si lalau, moi sadei-sadei, moi kota-kota ngen moi kapung-kapung, tun meletok tun-tun bolon neak pasar minoi ngen Si, supayo tobo'o buliak gemindoa kunyau ujung jubahne bae. Kute tun de gemindoa ne jijai ka'en.
41007001	Waktau tun-tun Farisi ngen kekedau gu'au-gu'au agamo kunei Yarusalem teko magea Yesus.
41007002	Tobo'o kemliak bahwo kekedau tun murid-Ne mukmei ngen tangen de najis, ade ba tangen de coa nepuk.
41007003	Sebab tun-tun Farisi awei tun-tun Yahudi luyen ne coa mukmei amen coa mpuk tangen ngen cao tertentu, kerno tobo'o bepegong pado adat istiadat ninik puyang tobo'o.
41007004	Ngen amen belek kunei pasar tobo'o kulo coa mukmei amen coa lebiak dute mpuk diraine. Dau adat istiadat luyen igai de tobo'o pegong, umpamone hal mpuk caker, ngen pekakas-pekakas temagai.
41007005	Kerno o tun-tun Farisi ngen gu'au-gu'au agamo o betanye ngen Yesus, "Getai murid-murid-Nu coa idup temotoa adat istiadat ninik puyang te, tapi mukmei ngen tangen najis?"
41007006	Jawab-Ne ngen tobo'o, "Tepat nien de nea Yesaya tetang udi, hoi tun-tun munafik! Awei ade tetulis: Bangso yo mujai Uku ngen bibiane, padahal ateine uak kunei-Ku.
41007007	Percuma tobo'o semyang ngen-Ku. Kerno ajaran de tobo'o najea adeba periteak manusio.
41007008	Periteak Allah udi coa demulai, ngen adat istiadat manusio udi pegong."
41007009	Yesus madeak kulo ngen tobo'o kembiak pacok udi teminggea periteak Allah, kunyau udi dapet miaro adat istiadat suang.
41007010	Kerno Musa bi madeak: 'Hormat ba ngen tiaknu ngen indoknu,' ngen: 'Api de kemutuk tiakne atau indokne harus matei.'
41007011	Tapi udi madeak: Amen suang tun medeak ngen tiakne atau indokne: 'Jano de ade ngen uku, de ade gunone utuk murusnu, sudo nea utuk kurban adeba persembahan ngen Allah,'
41007012	mako udi coa munyau ne igai nea sesuaktau utuk tiak ngen indokne.
41007013	Ngen awei yo firman Allah udi madeak coa berlakau utuk adat istiadat de udi temotoa o. Masiak dau igai hal luyen de udi nea."
41007014	Lajau Yesus medeu igai tun dau, madeak ngen tobo'o, "Udi kute, teni'uk ba kunyau ngertai.
41007015	Jano bae kunei luea de masuk moi lem awok suang tun, coa dapet menea tun o najis, tapi jano de keluea kunei awokne, do'oba de jijai najis. [
41007016	Api temuan ti'uk utuk temi'uk lokba si temi'uk.]"
41007017	Sesudo Si masuk moi debuak umeak utuk nyikir kunei tun dau, murid-murid-Ne temnai ngen-Si tetang tai perumpamo o.
41007018	Mako jawab-Ne, "Jano udi kulo coa dapet paham? coa namen ba udi bahwo kute sesuaktau kunei luea de masuk moi lem awok suang tun coa dapet nea najis?
41007019	Kerno iso masuk moi lem atei tapi moi lem teneine, lajau nuang neak kakus." Ngen aweiyo Si madeak kute kembuk halal.
41007020	Nadeak-Ne igai, "Jano de keluea kunei awok suang tun do'oba de jijai najis.
41007021	Sebab kunei lem, kunei atei tun, timboa kute pekeran kidek, perzinahan, maling, pembunuhan,
41007022	Perzinahan, tamak, kejahatan, licik, ngike, coa sopan, iri atei, ombong, saro najea.
41007023	Kute hal-hal kidek yo timboa kunei lem de jijai tun najis."
41007024	Lajau Yesus berakat kunei di ngen lalau moi daerah Tirus. Si masuk moi debuak umeak ngen coa lok bahwo ade tun de namen, tapi Tekone Si coa dapet nunyin.
41007025	Su'ang mbei, de anok selaweine pasuk roh kidek, segro temi'uk tetang Si, lajau teko ngen sujud neak adep kekea-Ne.
41007026	Selawei o su'ang tun Yunani bangso Siro-Fenisia. Si minoi ngen Yesus utuk musir semat o kunei anokne.
41007027	Lajau Yesus madeak ngen si, "Kunyau ba anok-anok kenyang kileak, sebab coa patut mok ruti de semiyap utuk anok-anok ngen melukne ngen kuyuk."
41007028	Tapi selawei'o jemwwab, "Benea, Tuhan. Tapi kuyuk de neak beak mija kulo mbuk tieak-tieak kembuk de cenucia anok-anok."
41007029	Mako Yesus madeak ngen selawei'o, "Kerno kecek-keceknu o, lalau ba uyo sebab semat o bi keluea kunei anoknu."
41007030	Selawei o belek moi umeak ne, lajau temaune anok o teguling neak penan tidua, ngen semat'o bi keluea.
41007031	Sesudo o Yesus teminggea igai daerah Tirus ngen melitas Sidon lalau moi Daneu Galilea, melitas daerah puluak kota.
41007032	Neak di tun mbin ngen-Si suang tun de sti'uk ngen de setagea minoi ngen Si, supayo mpek tangen-Ne neak das tun o.
41007033	Sesudo Yesus cem'ei Si kunei tun dau, sehinggo tobo'o suang, Si mpek jiai-Ne moi ti'uk tun o, lajau Si temkek ngen mabo dileak tun o.
41007034	Sesudo o samo nanggeak moi lenget Yesus mok nyabai madeak ngen Si, "Efata," taine, "Tukokba!"
41007035	Mako tukokba ti'uk tun o ngen seketiko o dileak ne jijai ka'en, lajau Si miling ngen baik.
41007036	Yesus pesen ngen tun-tun de ade neak di supayo jibeak cemrito ngen api bae. Tapi tambeak temgeak, tambeak tobo'o cemritone.
41007037	Tobo'o kebiak takjub ngen madeak, "Si jemijai kekutene baik, de seti'uk nea ne temi'uk, de bisau nea ne miling."
41008001	Pado waktau'o ade igai tun de kembiak dau jumlahne, kerno tobo'o coa temuan kembuk, Yesus medeu murid-murid-Ne ngen madeak:
41008002	"Atei-Ku tegerok, selen ngen tun dau yo. Kerno bi telau bilai tobo'o temotoa Uku ngen tobo'o coa temuan kembuk.
41008003	Amen Uku meluak tobo'o belek moi umeak ne ngen kenyemen, tobo'o bakea ubuak neak dalen, sebab ade de teko kunei ku'uak."
41008004	Murid-murid-Ne jemawab, "Awei ipe neak penan de sunyai yo tun dapet melei tobo'o ruti sapei kenyang?"
41008005	Yesus betanye ngen tobo'o, "Kedau ruti de ade ngen udi?" Tobo'o jemawab, "Tujuak."
41008006	Lajau Si meluak tun dau o temot neak pitok. Sesudo o Si mok tujuak ruti o, mucep syukur, megit ruti o ngen tangen-Ne magiakne ngen murid-murid-Ne utuk nagiakne, tobo'o meleine ngen tun dau.
41008007	Tobo'o kulo temuan kekedau kan, sesudo mucep syukur ngen Allah Si meluak supayo kan o kulo nagiak ngen tun dau o.
41008008	Ngen tobo'o mbuk ruti sapei kenyang. Sesudo o tun melungguk tieak-tieak ruti, sekedau tujuak bokoa.
41008009	Tobo'o ade kekiro patribau tun. Lajau Yesus meluak tobo'o belek.
41008010	Si segro kenek moi biduk ngen murid-murid-Ne lalau moi daerah Dalmanuta.
41008011	Lajau timboa ba tun-tun Farisi ngen muloi bedebat ngen Yesus. Utuk cemubo Si tobo'o minoi kunei-Si do tando kunei surgo.
41008012	Mako ngeluh ba Si lem ateine ngen madeak, "Getai tun-tun jaman yo minoi tando? Uku madeak ngen udi, sesungguak ne ngen tun jaman yo debat bae coa bakea nelei tando."
41008013	Si teminggea tobo'o; Si kenek kulo moi biduk ngen lalau moi dipoa.
41008014	Murid-murid Yesus coa tinget mbin ruti, kecuali do ruti bae de ade ngen tobo'o lem biduk.
41008015	Lajau Yesus melei peringatan ngen tobo'o, nadeak-Ne, "Bejago-jago ba ngen teatei te adep agai tun Farisi ngen agai Herodes."
41008016	Mako tobo'o berpeker ngen suang madeak, "Neak antaro tobo'o bahwo tobo'o coa temuan ruti."
41008017	Waktau Yesus namen jano de tobo'o madeak, Si madeak, "Getai udi madeak sual coa ade ruti? Ati kulo udi namen ngen ngertai? Bi katub ba otok nu?
41008018	Udi temuan matai, jano udi coa kemliak ngen udi temuan ti'uk, jano udi coa temi'uk? Jano udi coa tinget igai.
41008019	Pado waktau Uku megit lemo ruti utuk lemo ribau tun'o, kedau bokoa penuak tieak-tieak ruti udi nelungguk?" Tobo'o jemawab, "Duai belas bokoa."
41008020	"Pado waktau tujuak ruti utuk pat ribau tun'o, kedau bokoa penuak tieak-tieak ruti udi nelungguk?" Tobo'o jemawab"Tujuak bokoa."
41008021	Lajau nadeak Yesus ngen tobo'o, "Masiak udi ati ngertai?"
41008022	Sesudo'o sapeiba Yesus ngen murid-murid-Ne neak Betsaida. Neak di tun mbin ngen Yesus su'ang tun sutai ngen tobo'o minoi ngen-Si supayo Si gemindoane.
41008023	Yesus megong tangen tun sutai o ngen mbin si moi luea sadei. Lajau Si temkek matai tun o ngen mpek tangen-Ne dasne, ngen betanye, "Sudoba ko kemliak sesuaktau?"
41008024	Tun'o kemliak moi muko, lajau madeak, "Uku kemliak tun kerno kemliak tobo'o paneu, tapi keten ne awei pun-pun."
41008025	Yesus mpek igai tangen-Ne moi matai tun, o, mako tun o benea-benea ngeliak ngen bi ka'en, sehinggo si dapet ngeliak kute sesuatau ngen jelas.
41008026	Sesudo o Yesus meluak si belek moi umeakne ngen madeak, "Jibeak masuk moi sadei!"
41008027	Sesudo'o Yesus ngen murid-muridne berakat moi sadei-sadei neak rogok Kaisarea Filifi. Neak tengeak dalen Si temnai ngen murid-murid-Ne, nadeak-Ne, "Nadeak tun, api Uku yo?"
41008028	Tobo'o jemewab, "Ade de madeak: Yohanes Pembaptis, ade kulo de madeak: Elia, ade kulo de madeak: Suang kunei paro nebai."
41008029	Yesus temnai ngen tobo'o, "Tapi temurut ko, api Uku yo?" Mako Petrus jamawab, "Ko adeba Mesias!"
41008030	Lajau Yesus temgeak tobo'o ngen tegas supayo jibeak melei namen ngen api bae tetang Si.
41008031	Sesudo o muloiba Yesus majea ngen tobo'o bahwo Anok Manusio harus temanggung dau derito ngen tenulok ngen tetuai, imem-imem kepalo ngen gu'au-gu'au agamo, lajau nunuak ngen idup igai sesudo telau bilai.
41008032	Hal yo de nadeak-Ne ngen terus te'ang. Tapi Petrus seme'et Yesus moi biding ngen temgur Si.
41008033	Mako muang papeaba Yesus ngen samo kemliak murid-murid-Ne Si mengiak Petrus, nadeak-Ne, "Lalauba Iblis, sebab ko iso meker jano de neker Allah, seluyen jano de neker manusio."
41008034	Lajau Yesus menok tun dau ngen murid-murid-Ne, madeak ngen tobo'o, "Tiep tun de lok motoa Uku, si harus coa makau diraine, musung salibne ngen motoa Uku.
41008035	Kerno api de lok semlamat nyabaine, bakea nyep nyabaine; tapi api bae nyep nyabaine kerno Uku ngen kerno Bito Baik, si bakea semlamatne.
41008036	Jano gunone su'ang tun dapet kute dunio, tapi nyabaine nyep.
41008037	Kerno jano de dapet neleine sebagai gitei nyabaine?
41008038	Kerno api bae selek kerno Uku ngen kerno kecek-Ku neak tengeak-tengeak jaman tun-tun uyo de coa setia ngen beduso yo, Anok Manusio kulo bakea selek kerno tun o amen Si teko be lem kemulian Bapa-Ne besamo malaikat-malaikat sucai."
41009001	Nadeak-Ne igai ngen tobo'o Uku madeak ngen udi, "Sesungguakne neak antaro tun de ade neak yo ade de coa bakea matei ayok tobo'o kemliak bahwo Allah meriteak sebagai Rajo bi teko ngen kuaso."
41009002	Num bilai sesudo o Yesus mbin Petrus, Yakobus, Yohanes ngen besamo-samo tobo'o Si kenek moi debueak tebo de lekat. Neak di tobo'o suang bae. Lajau Yesus bubeak papea neak adep matai tobo'o,
41009003	Ngen keracok-Ne kebiak putiak bekilet. Coa gen su'ang tun tukang nepap neak dunio yo de dapet mutiak keracok awei'o.
41009004	Mako keten ba ngen tobo'o Elia besamo ngen Musa, keduaine dong miling ngen Yesus.
41009005	Nadeak Petrus ngen Yesus, "Gu'au, alangkah baikne ite berade neak penan yo. Kunyauba keme temgok telau kema, do utuk Ko, do utuk musa ngen do utuk Elia."
41009006	Si madeak aweiyo, kerno coa namen jano de harus de nadeakne, kerno tobo'o kebiak saben.
41009007	Mako tekoba mbun melitas tobo'o ngen kunei mbun o teni'uk saei, "Dioba anok de Uku kasihi, teni'ukba Si."
41009008	Ngen seketiko o waktau tobo'o kemliak sekeliling tobo'o coa kemliak su'ang tun igai besamo tobo'o, kecuali Yesus su'ang dirai.
41009009	Pado waktau tobo'o tu'un kunei tebo o Yesus pesen ngen tobo'o, supayo tobo'o jibeak cemrito ngen su'ang tun jano de sudo tobo'o kemliak o, ayok Anok Manusio idup igai kunei antaro tun matei.
41009010	Tobo'o megong pesen nano samo temnai suang ngen de luyenne neak antaro tobo'o jano maksud "idup iagai kunei antaro tun matei."
41009011	Lajau tobo'o betanye ngen-Si, "Getai gu'au-gu'au agamo madeak, bahwo Elia harus teko lebiak dute?"
41009012	Yesus jemawab, "Benea Elia bakea teko lebiak dute ngen menyep kutene. Cuma, awei ipe ngen de ade tetulis tetang Anok Manusio, bahwo Si bakea dau derito ngen bakea dihina?"
41009013	Tapi Uku madeak ngen udi, "Benea Elia bi teko ngen tun menea si temurut kenlok tobo'o, sesuai ngen de ade tetulis tetang si."
41009014	Waktau Yesus, Petrus, Yakobus ngen Yohanes belek igai ngen murid-murid luyen, tobo'o kemliak tun dau gemlumbung murid-murid o, ngen kekedau gu'au agamo dong tanye jawab ngen tobo'o.
41009015	Pado waktau tun dau'o kemliak Yesus, cengangba tobo'o kute ngen gegulut semambut Si.
41009016	Lajau Yesus temnai ngen tobo'o, "Jano de udi semoal ngen tobo'o?"
41009017	Nadeak su'ang tun kunei tun dau o, "Gu'au, anok ku yo uku mbin ngen-Ko, kerno si pasuk roh de menea si bisau.
41009018	Ngen tiep kilai roh o semrang si, si segro gemuyang anok o, ngen anok'o tepelating moi pitok; ngen geguling lajau bibiane bukuak, epenne besa'ei ngen awokne jijai telo. Uku bi minoi ngen murid-murid-Nu, supayo tobo'o musir roh o, tapi tobo'o coa nam."
41009019	Mako nadeak Yesus ngen tobo'o, "Hoi udi tun-tun de coa pecayo, kedau ke'an igai Uku harus tinggea neak antaro udi? Kedau ke'an igai Uku harus sabar teadep udi? Mbinba anok o miyo!"
41009020	Lajau tobo, o mbinne ngen Yesus. Waktau roh o kemliak Yesus anok o segro genuyangne, ngen anok o tepelating moi pitok ngen taguling-guling, dong bibia ne bukuak.
41009021	Lajau Yesus temnai ngen tiak anok o, "Bikedau ke'an ne si meding dio?" Jawabne, "Muloi kunei titik."
41009022	Ngen bi awit roh o seme'etne moi lem opoi atau moi lem bioa utuk mabisne. Kerno'o amen Kumu dapet menea sesuaktau, tulungba keme ngen selenba ngen keme."
41009023	Yesus jemawab, "Nadeaknu: Amen Ko nam? Coa ade de mustahil utuk tun de pecayo!"
41009024	Segro tiak anok o menggang, "Uku pecayo. Tulungba uku de coa pecayo yo!"
41009025	Waktau Yesus kemliak tun dau tambeak dau teko gemlumbung, Si temgur roh kidek o ngen lek, nadeak-Ne, "hoi ko roh de menea tun jijai bisau ngen seti'uk, Uku meluak ko, kelueaba kunei anok yo ngen jibeak masukne igai"
41009026	Lajau kelueaba roh o samo menggang ngen gemuyang anok o kembiak kuet. Anok o ketenne awei tun matei, sehinggo dau tun de madeak, "Si bi matei."
41009027	Tapi Yesus megong tangen anok o ngen geminggut, lajau si kelongon su'ang.
41009028	Waktau Yesus bi neak dasei, murid-murid-Ne teko ngen-Si, tennaiba tobo'o, "Getai keme coa nam musir roh tobo'o?"
41009029	Jawab-Ne ngen tobo'o, "De awei yo coa dapet nusir kecuali ngen du'o."
41009030	Yesus ngen murid-murid-Ne berakat kunei di ngen melitas Galilea, Yesus coa lok hal o namen ngen tun.
41009031	Kerno Si dong majea murid-murid-Ne. Si madeak ngen tobo'o, "Anok Manusio bakea senreak moi lem tangen manusio, tobo'o bakea munuak Si, telau bilai sesudo Si nunuak, Si bakea idup igai."
41009032	Tobo'o coa ngertai kecek o, tapi tobo'o saben betanye ngen-Si.
41009033	Sesudo o sapeiba Yesus ngen murid-murid-Ne neak Kapernaum. Waktau Yesus bi neak dasei, Si betanye ngen murid-murid-Ne, "Jano de udi madeak nano neak tengeak dalen?"
41009034	Tapi tobo'o diem, kerno neak tengeak dalen nano tobo'o betekea tetang api de kebiak lai neak antaro tobo'o.
41009035	Lajau Yesus temot ngen menok kedua belas murid o. Nadeak ne ngen tobo'o, "Amen su'ang tun lok jijai de deno, lok ba si jijai de terakhir kunei kutene ngen pelayan kunei kutene."
41009036	Mako Yesus mok su'ang anok titik ngen mpek ne neak tengeak-tengeak tobo'o, sesudo o Si megep anok o, madeak ngen tobo'o:
41009037	"Api semambut su'ang anok awei yo lem gen-Ku, si semambut Uku. Ngen api semambut Uku, iso Uku de senambutne, tapi Si de mutus Uku."
41009038	Nadeak Yohanes ngen Yesus, "Gu'au, keme kemliak su'ang tun de iso murid ite musir semat utuk gen-Nu, lajau keme temgeak tun o, kerno si iso murid ite."
41009039	Tapi Yesus madeak, "Jibeak udi temgeak si! Kerno coa su'ang tun de bi menea mukjizat utuk gen-Ku, dapet seketiko o kulo mupet Uku.
41009040	Api de coa melawen ite, si ade neak pihak ite.
41009041	Uku madeak ngen-Ko, "Sesungguakne api melei udi mbuk bioa kerno udi adeba murid kristus, si coa bakea nyep upeakne."
41009042	"Api de menea saleak do kunei anok-anok titik de pecayo yo, lebiak baik utuk ne amen de buak butau libea neket moi kagen ne lajau si nuang moi lem laut.
41009043	Amen tangennu de menea ko beduso, notongba! Kerno lebiak baik ko masuk moi lem idup ngen tangen kotong kunei pado utuh keduai tangen nu nuang moi lem nerako, moi lem opoi de coa nam padem. [
41009044	Neak penan o olok ne coa matei, ngen opoine coa bakea padem.]
41009045	Amen kekeanu menea ko beduso, notong ba, kerno lebiak baik ko masuk lem idup ngen ciket, kunei pado utuh keduai kekeanu nuang moi lem nerako. [
41009046	Neak penan o olokne coa bakea matei, ngen opoine coa bakea padem.]
41009047	Amen matainu menea ko beduso, cukeaba! Kerno lebiak baik ko masuk moi lem dunio blau Allah ngen do matai kunei pado ngen duai matai tapi, nuang moi lem nerako.
41009048	Neak ipe olok-olok coa matei ngen opoi coa padem.
41009049	Kerno tiep tun bakea senucai ngen opoi.
41009050	Silai memang baik tapi amen silai jijai ambea, ngen janokah udi mesinne? Lokba udi jijai awei silai ngen idupba besamo-samo ngen damoi."
41010001	Kunei di Yesus berakat moi daerah Yudea ngen moi daerah dipoa Bioa Yordan ngen neak di tun dau teko gemlumbung Si; awei biaso Si majea tobo'o kulo.
41010002	Mako tekoba tun-tun Farisi, utuk cemubo Yesus tobo'o betanye ngen Si, "Jano su'ang maten buliak sema'ok ngenyanne?"
41010003	Tapi jawab-Ne ngen tobo'o, "Jano periteak Musa ngen udi?"
41010004	Jawab tobo'o, "Musa melei izin utuk sema'okne ngen menea su'et sa'ok."
41010005	Lajau nadeak Yesus ngen tobo'o, "Justru kerno ninik puyangnu telo ulau mako Musa temulis periteak yo utuk udi."
41010006	"Kerno pado mulone dunio, Allah jemijai tobo'o semanei ngen selawei.
41010007	Kerno'o semanei bakea teminggea tiakne ngen indokne ngen jijai do ngen ngenyanne.
41010008	Sehinggo keduaine o jijai do. Awei yo ba tobo'o coa igai duai, tapi do.
41010009	Kerno'o, jano de sudo jijai do ngen Allah, coa buliak cen'ei manusio."
41010010	Waktau tobo'o bi neak dasei, murid-murid o betanye kulo ngen Yesus tetang hal o.
41010011	Lajau nadeak-Ne ngen tobo'o, "Api sema'ok ngenyanne lajau nikeak ngen selawei luyen, si idup lem perzinahan teadep ngenyanne o.
41010012	Amen ngenyanne sema'ok matenne ngen tunok igai ngen semanei luyen si berzinah."
41010013	Lajau tun mbin anok-anok titik ngen Yesus supayo si gemindoa tobo'o; tapi murid-murid-Ne mengiak tun-tun o.
41010014	Kemliak hal o, Yesus mengiak, madeak ngen tobo'o, "Kunyauba anok-anok o teko ngen Uku, jibeak kemadang tobo'o, sebab tun-tun awei yo ba de jijai anggota umat Allah.
41010015	Sesungguakne Uku madeak ngen udi: api bae de semambut Allah meriteak sebagai Rajo awei anok titik, si coa nam masuk moi lemne."
41010016	Lajau si megep anok-anok'o ngen samo meletok tangen-Ne neak das tobo'o Si memberkatine.
41010017	Pado waktau Yesus temrus pemaneu-Ne, tekoba suang tun ngacap magea Yesus ngen samo sujud neak adep-Ne si betanye, "Gu'au de baik, jano de harus Uku menea utuk dapet idup de kekal?"
41010018	Yesus jemawab, "Getai udi madeak Uku baik? Coa su'ang tun de baik seluyen Allah bae.
41010019	Ko pasti namen periteak-periteak yo: 'Jibeak munuak, jibeak berzinah, jibeak maling, jibeak melei saksai dusta, jibeak mike tun, hormat ba baknu ngen indoknu!' "
41010020	Lajau nadeak tun o ngen Si, "Gu'au, kutene o de neaku sejok maso u'ai ku."
41010021	Tapi Yesus kemliak si, meding ibo ngen Si, lajau madeak ngen si, "Cuma do igai kekurangan udi. Lalauba, jenuaba jano de udi temuan ngen neleiba o ngen tun-tun peset, mako ko bakea dapet harto neak surgo. Sesudo'o tekoba minyo ngen totoaba Uku."
41010022	Temi'uk kecek o si jijai keciwo, lajau lalau ngen ibo, sebab dau hartone.
41010023	Lajau Yesus kemliak murid-murid-Ne neak sekeliling-Ne, madeak ngen tobo'o, "Padeak sarone tun kayo masuk moi lem dunio blau Allah."
41010024	Murid-murid-Ne cengang temi'uk kecek-Ne o. Tapi Yesus madeak igai, "Anok-anok-Ku, padeak sarone jijai anggota umat Allah.
41010025	Lebiak mudeak dikup uto masuk lubang dolom kunei pado su'ang tun kayo masuk moi lem Dunio Blau Allah."
41010026	Tobo'o tambeak cengang ngen madeak su'ang tun ngen deluyen, "Amen awei yo, api de dapet semlamat?"
41010027	Yesus kemliak tobo'o ngen madeak, "Utuk manusio hal o coa mukin, tapi iso awei yo ngen Allah. Sebab kute sesuaktau adeba mukin utuk Allah."
41010028	Madeakba Petrus ngen Yesus, "Keme bi teminggea kute sesuaktau ngen motoa Yesus!"
41010029	Yesus jenawab, "Uku madeak ngen udi, sesungguakne tiep tun de kerno Uku ngen kerno Bito Baik teminggea umeakne, pasuakne semanei atau pasuakne selawei, indokne atau tiakne, anok-anokne atau kebunne.
41010030	Tun o uyo pado maso uyo kulo bakea temimo igai sotos kilai lipet: Umeak, pasuakne semanei, pasuakne selawei, indok, anok ngen kebun, debatpun senerto berbagoi penganiayaan, pado zaman de bakea teko si bakea temimo idup de kekal.
41010031	Tapi dau tun de dute bakea jijai de terakhir ngen de terakhir bakea jijai de dute."
41010032	Yesus ngen murid-murid-Ne dong lem pemaneu moi Yarusalem ngen Yesus paneu neak muko. Murid-murid asai temes ngen kulo tun-tun de temotoa Si kunei belakang asai saben. Debat igai Yesus menok keduai belas murid-Ne ngen si muloi madeak ngen tobo'o jano de bakea tejijai das dirai-Ne.
41010033	Nadeak-Ne, "Uyo ite lalau moi Yarusalem ngen Anok Manusio bakea semreak ngen imem-imem kepalo ngen gu'au-gu'au agamo, tobo'o bakea mukum matei ngen Si. Ngen tobo'o bakea semreak Si ngen bangso-bangso de coa kemnal Allah.
41010034	Ngen Si bakea gemnye, tenkek, cenambuk ngen nunuak, sesudo telau bilai Si bakea idup igai."
41010035	Lajau Yakobus ngen Yohanes, anok-anok Zebedeus, ma'ok Yesus, madeak ngen Si, "Gu'au, keme minoi ko menea jano de keme minoi kunei ko!"
41010036	Jawab-Ne ngen tobo'o, "Jano de udi kenlok Uku menea utuk udi?"
41010037	Lajau nadeak tobo'o, "Nizin ba keme temot lem kemulian-Nu be, de su'ang neak pak kanen-Nu ngen de su'ang neak pak kideu-Nu."
41010038	Tapi nadeak Yesus ngen tobo'o, "Udi coa namen jano de udi minoi. Jano dapet udi menem anggur de harus Uku menem ngen bakea babtis ngen temanggung derito de harus Uku temimo?"
41010039	Tobo'o jenawab, "Keme dapet." Yesus madeak ngen tobo'o, "Memang, udi bakea menem anggur de harus Uku menem ngen bakea babtis ngen temanggung derito de harus Uku temimo.
41010040	Tapi hal temot neak depeak kanen-Ku atau neak depeak kideu-Ku, Uku coa ade hok meleine. Do'o bakea nelei ngen tun-tun utuk api do'o bi seniap."
41010041	Temi'uk o puluak murid de luyen jijai mengiak ngen Yakobus ngen Yohanes.
41010042	Tapi Yesus menok tobo'o lajau madeak, "Udi namen, bahwo tobo'o de senbut pemeriteak bangso-bangso meriteak rakyatne ngen tangen besai, ngen paro pembesar-Ne bertindak kenlokne bae das tobo'o.
41010043	Coa ba awei yo neak antaro udi. Api lok jijai lai neak antaro udi, lok ba si jijai pelayan nu.
41010044	Ngen api bae de lok jijai de pertamo neak antaro udi, lok ba si jijai pelayan utuk kutene.
41010045	Kerno anok manusio kulo teko iso utuk nelayan, tapi utuk melayan ngen utuk melei nyabaine jijai tebusan utuk dau tun."
41010046	Lajau sapeiba Yesus ngen murid-Ne neak Yerikho. Ngen waktau Yesus keluea kunei Yerikho, besamo-samo ngen murid-murid-Ne ngen tun dau beroron, ade su'ang pengemis de sutai, genne Bartimeus, anok Timeus, temot neak pengger dalen.
41010047	Waktau teni'ukne, bahwo do'o adeba Yesus tun Nazaret, muloiba si menggang, "Yesus, Anok Daud, Selenba ngen Uku!"
41010048	Dau tun temgurne supayo si diem. Tapi tambeak lek si menggang, "Anok Daud, selenba ngen uku!"
41010049	Lajau Yesus bedan ngen madeak, "Menokba si!" Tobo'o menok tun sutai o ngen madeak ngen si, "Kenuetba ateinu, je ba, Si menok ko."
41010050	Lajau Si mukok jubahne, Si segro je ngen lalau magea Yesus.
41010051	Tanye Yesus ngen si, "Jano de ko kemlok supayo Uku menea utuk nu?" Jawab tun sutai o, "Rabuni, supayo uku dapet ngeliak!"
41010052	Lajau nadeak Yesus ngen si, "Lalauba, imennu bi semlamat ko!" Pado waktau'o kulo ngeliak ba si, lajau si motoa Yesus lem pemaneu-Ne.
41011001	Ketiko Yesus ngen murid-murid-Ne bi pa'ok Yarusalem, pa'ok Betfage ngen Betania de teletok neak Tebo Zaitun, Yesus meluak duai murid-Ne.
41011002	Ngen pesen, "Lalauba moi sadei de neak adepnu o. Pado waktau udi masuk neak di, udi bakea segro temau dikup keledai u'ai tenambang, de ati perneak tun temunggang. Nepas ba keledai ngen mbin ba miyo.
41011003	Ngen amen ade tun temnai ngen ko, "Getai udi menea'o, jawab ba: Tuhan kemlokne, ngen Si bakea segro melekne moi miyo."
41011004	Tobo'o kulo lalau, temau dikup keledai u'ai neket neak muko bang neak luea, neak pengger dalen lajau npas ne.
41011005	Ngen kekedau tun de ade neak di madeak ngen tobo'o, "Jano maksudne udi mpas keledai'o?"
41011006	Lajau tobo'o jemawab awei de sudo de nadeak Yesus. Mako tun-tun'o munyau tobo'o.
41011007	Lajau tobo'o mbin keledai'o ngen Yesus, ngen mpek lepek ngen keracok tobo'o, sesudo'o Yesus kenek moi das ne.
41011008	Dau tun de metang keracokne neak dalen, ade kulo de semirok dan-dan ijo de tobo'o mok kunei kebun.
41011009	Tun-tun de paneu neak muko ngen tobo'o de motoa kunei belakang menggang: "Hosana! Tepujaiba si de teko lem gen Tuhan!
41011010	Tepujaiba Kerajaan de teko, Kerajaan bak ite Daud! Hosana neak penan de paling lekat!"
41011011	Sapeine neak Yarusalem Si masuk moi Umeak Allah. Neak di Si kemliak kutene, tapi kerno bilai bi kelmen Si keluea moi Betania besamo ngen keduai belas murid-Ne.
41011012	Menne sesudo Yesus ngen keduai belas murid-Ne teminggea Betania, Yesus nyemen.
41011013	Ngen kunei ku'uak Si kemliak pun ara de sudo tunes. Si ma'ok ne utuk kemliak amen Si dapet jano bae ngen pun ara'o. Tapi waktau Si sapei neak di Si coa dapet jejano seluyen daun-daun bae, sebab waktau'o ati musim buak ara.
41011014	Mako nadeakne ngen pun'o, "Jibeak igai su'ang kulo mbuk bueak nu se ke'anne!" Murid-murid-Ne kulo temi'uk ne.
41011015	Lajau sapeiba Yesus ngen murid-murid-Ne neak Yarusalem. Sesudo Yesus masuk moi Umeak Allah, muloiba si musir tun-tun de jagea neak latet Umeak Allah. Mija-mija penan temukar caci ngen baku-baku tukang jagea burung daro genulekne.
41011016	Ngen Si coa buliak tun mbin barang-barang melitas latet Umeak Allah.
41011017	Lajau Si majea tobo'o, nadeak-Ne, "Iso ade tetulis: Umeak-Ku bakea sembut umeak du'o utuk kute bangso? Tapi udi yo bi jemijaine penan perapok!"
41011018	Imem-imem kepalo ngen gu'au-gu'au agamo temi'uk hal'o, tobo'o berusaho utuk munuak Si. Tobo'o saben ngen-Si kerno kute tun kagum te'adep Ajaran-Ne.
41011019	Ayok kelmen tobo'o keluea igai kunei kota.
41011020	Kekabuk waktau Yesus ngen murid-murid-Ne melitas, tobo'o kemliak pun ara nano sudo ke'ing sapei balet-balet ne.
41011021	Mako tinget ba Petrus ngen jano de sudo tejijai, lajau si madeak ngen Yesus, "Gu'au, keliakba, pun ara de Ko semupeak o sudo ke'ing."
41011022	Yesus jenawab tobo'o, "Cayo ba ngen Allah!
41011023	Uku madeak ngen udi: Sesungguakne api de madeak ngen tebo yo: 'Taketba ngen tekuangba moi lem laut!' Asal coa ragau ateine, tapi pecayo, bahwo jano de nadeakne o bakea te jijai, mako hal o bakea te jijai utukne.
41011024	Kerno'o Uku madeak ngen udi: Jano bae de udi minoi ngen demu'o, pecayoba bahwo udi bi temimone, mako hal o bakea nelei ngen udi.
41011025	Amen udi bedu'o, napunba kileak, sekirone ade su'ang tun saleak lem ateinu te'adep su'ang tun, supayo kulo Bapa nu de neak surgo mapun saleak-saleak nu. [
41011026	Tapi amen udi coa melei apun, mako Bapanu de neak surgo kulo coa bakea mapun duso-duso nu.]"
41011027	Lajau Yesus ngen murid-murid-Ne sapei kulo neak Yarusalem. Waktau Yesus paneu neak latet Umeak Allah, tekoba ngen-Si imem-imem kepalo, gu'au-gu'au agamo ngen tetuai.
41011028	Ngen betanye ngen Si, "Ngen kuaso jano Ko menea hal-hal o? Ngen api de melei kuaso o ngen Ko, sehinggo Ko menea hal-hal o?"
41011029	Jawab Yesus ngen tobo'o, "Uku bakea melei do pertanyaan ngen udi. Nelei ba Uku jawabne, mako Uku bakea madeak ngen udi ngen kuaso ipe Uku menea hal-hal o.
41011030	Baptisan Yohanes o kunei surgo atau kunei manusio? Neleiba Uku jawabne!"
41011031	Tobo'o madeak neak antaro tobo'o, "Amen ite nadeak: 'Kunei surgo, si bakea madeak: Amen awei'o, getai udi coa masai ngen si?'
41011032	Tapi maso ite madeak: 'Kunei manusio!' " Sebab tobo'o saben ngen tun dau, kerno kute tun manggap bahwa Yohanes benea-benea su'ang nebai.
41011033	Lajau tobo'o jemawab Yesus, "Keme coa namen." Mako nadeak Yesus ngen tobo'o, "Amen awei yo, Uku kulo coa madeak ngen udi ngen kuaso ipe Uku menea hal-hal o."
41012001	Lajau Yesus muloi miling ngen tobo'o lem perumpamo, "Ade su'ang tun mukok kebun anggur ngen nea kandang sekelilingne. Si menea lubang penan miyuak anggur ngen temgok menara jago. Sesudo'o Si semiwo kebun o ngen pekerjo-pekerjo lajau berakat moi negrai luyen.
41012002	Ngen waktau bi sapei musimne, Si meluak su'ang pelayan ngen pekerjo-pekerjo o utuk temimo pao kunei asea kebun o kunei tobo'o.
41012003	Tapi tobo'o temakep pelayan o ngen mokoane, lajau meluak ne lalau ngen tangen kosong.
41012004	Sesudo'o Si meluak igai su'ang pelayan luyen ngen tobo'o. Tun yo tobo'o nokoa sapei sileak ulaune ngen tobo'o kebiak semelekne.
41012005	Lajau Si meluak su'ang pelayan de luyen igai, tun yo tobo'o nunuak. Ngen dau igai de luyen, ade de tobo'o mokoa, ade de tobo'o nunuak.
41012006	Uyo tinggea do tun anokne su'ang. Akherne si meluak si ngen tobo'o, nadeakne: anokku suang bakea tobo'o semgan."
41012007	Tapi pekerjo-pekerjo o madeak su'ang ngen de luyen: "Si adeba ahli waris, maro ite munuak si mako warisan yo jijai milik ite."
41012008	Tobo'o temakepne ngen munuak ne, lajau nuang moi luea kebun anggur o.
41012009	Uyo jano de bakea nea ngen temuan kebun anggur o? Si bakea teko ngen munuak pekerjo-pekerjo o, lajau melei kepercayaan kebun o ngen tun-tun luyen.
41012010	Coa perneak udi mbaco ayat yo: "Butau de nuang ngen tukang-tukang bangunan bi jijai butau de utamo.
41012011	Hal o tejijai kunei pihak Tuhan, sesuaktau hal ajaib neak matai ite."
41012012	Lajau tobo'o beusaho utuk temakep Yesus, kerno tobo'o namen, bahwo tobo'oba de maksud-Ne ngen perumpamo o. Tapi tobo'o saben ngen tun dau, jijai tobo'o lalau ngen munyau Si.
41012013	Sesudo'o neluak kekedau tun Farisi ngen tun Herodian ngen Yesus utuk jembak Si ngen pertanyaan.
41012014	Tun-tun'o teko madeak ngen Si, "Gu'au, keme namen, Ko adeba su'ang de jujur, Ko coa saben ngen api bae, sebab Ko coa mesoa perhatian, seluyen ngen jujur majea dalen Allah ngen kute kejujuran. Jano buliak masen pajak ngen Kaisar jano coa? Harus keme masen jano coa?"
41012015	Tapi Yesus namen tobo'o munafik, lajau madeak ngen tobo'o getai udi cemubo Uku? Mbinba minyo do dinar supayo Uku kemliak!"
41012016	Lajau tobo'o mbin. Mako Si betanye ngen tobo'o, "Gambar ngen tulisan api dio?" Jawab tobo'o, "Gambar ngen tulisan Kaisar."
41012017	Lajau nadeak Yesus ngen tobo'o, "Neleiba ngen Kaisar jano de wajib udi melei ngen Kaisar, ngen Allah jano de wajib udi melei ngen Allah!" Tobo'o kembiak sele temi'uk Si.
41012018	Tekoba ngen Yesus kekedau tun Saduki, bi bependapet, bahwo coa ade tun idup igai kunei matei. Tobo'o betanye ngen-Si:
41012019	"Gu'au, Musa temulis periteak yo utuk ite: 'Amen su'ang tun de temuan pasuak semanei, matei ngen teminggea suang ngenyan tapi coa temuan anok, pasuakne harus nikeak ngen ngenyanne o ngen melei anok utuk pasuakne o.'
41012020	Adeba tujuak tun pasuak. De pertamo nikeak ngen su'ang selawei ngen matei coa temuan anok.
41012021	Lajau de keduai kulo nikeak ngen si ngen matei coa temuan anok awei'o kulo ngen de ketelau.
41012022	Awei'o ba seterusne, ketujuak ne coa temuan anok. Akhirne, sesudo tobo'o kute, selawei o kulo matei.
41012023	Waktau tun matei o idup igai, amen si idup igai, api de jijai maten selawei o? Kerno ke tujuak ne bi nikeak ngen si."
41012024	Yesus jemawab ngen tobo'o, "Udi sesat, kerno udi coa ngertai Kiteb Sucai atau kuaso Allah.
41012025	Sebab amen tun idup igai kunei antaro tun matei, tobo'o coa bakea nikeak igai, seluyen tobo'o bakea idup awei malaikat neak surgo.
41012026	Tetang tun matei idup igai, ati perneak udi mbaco lem kiteb Musa, lem cerito tetang sakea tebok? Neak di Allah befirman ngen Musa: 'Ukuba Allah Abraham, Allah Ishak ngen Allah Yakub?'
41012027	Si iso Allah tun matei, seluyen Allah tun idup. Udi benea-benea sesat!"
41012028	Lajau su'ang gu'au agamo temi'uk Yesus ngen tun-tun Saduki tanye jawab. Gu'au agamo o namen, bahwo Yesus melei jawaban de tepat ngen tun-tun o. Lajau gu'au agamo o temnai ngen Yesus: "Hukum ipe de paling utamo?"
41012029	Yesus jemawab, "Hukum de utamo adeba: 'Teni'uk ba, Hoi tun Israel, Tuhan Allah te, Tuhan o Esa.
41012030	Kasihi Tuhan, Allahnu, Ngen segenep ateinu Ngen segenep jiwonu Ngen segenep akea budinu Ngen segenep kekuatannu.'
41012031	Hukum de keduai adeba kasihi sesamonu manusio awei dirainu su'ang. Coa ade hukum luyen de lebiak utamo kunei pado keduai hukum yo."
41012032	Lajau nadeak Gu'au agamo o ngen Yesus, "Tepat nien, gu'au, benea nadeak-Nu o bahwo Si Esa, bahwo coa ade de luyen kecuali Si.
41012033	Memang mengasihi Si ngen segenep atei ngen segenep akeane ngen segenep kekuatan, ngen kulo mengasihi sesamo manusio awei dirai su'ang adeba uak lebiak utamo kunei pado kute kurban de nembem ngen kurban-kurban de sembeliak luyenne."
41012034	Yesus kemliak, bahwo gu'au agamo o bi jemawab ngen kembiak baik. Ngen Yesus madeak ngen si, "Ko coa uak kunei dunio blau Allah!" Su'ang tun kulo coa binai igai temanye sesuaktau ngen Yesus.
41012035	Sementaro Yesus majea neak Umeak Tuhan, Yesus madeak, "Awei ipe gu'au-gu'au agamo dapet madeak, bahwo Rajo Penyelamat adeba anok Daud?
41012036	Daud su'ang ngen pemipin Roh Sucai madeak: 'Tuhan bi befirman ngen Tuan-Ku: Temot ba neak depeak kanen-Ku, sapei musuak-musuak-Nu nyereak ngen-Ko.'
41012037	Daud su'ang sembut 'Si Tuanne,' awei ipe mukin si anokne kulo?" Tun dedau jumlahne teni'uk Si ngen penuak pecayo.
41012038	Lem ajaran-Ne Yesus madeak, "Teatei ba te'adep gu'au-gu'au agamo de galok paneu makei jubah panjang ngen galok temimo hormat neak pasar.
41012039	De galok temot neak penan paling muko neak umeak semyang ngen neak penan terhormat lem pesta.
41012040	Tobo'o mike jando-jando, dong tobo'o temutup kejahatanne ngen du'o de panjang. Tobo'o yo paset bakea temimo hukuman de lebiak benek."
41012041	Pado waktau Yesus temot madep kutak persembahan ngen kemliak awei ipe tun dau mpek caci moi lem kutak o. Dau tun kayo melei ngen jumlah de lai.
41012042	Lajau tekoba su'ang jando peset ngen si melei duai caci temagai de paling titik nilaine.
41012043	Mako Si menok murid-murid-Ne ngen madeak ngen tobo'o, "Uku madeak ngen udi, sesungguakne jando peset yo melei lebiak dau kunei pado kute tun de mpek caci moi lem kutak persembahan.
41012044	Sebab tobo'o kute melei kunei lebiak hartone, tapi jando yo nelei kunei kekuranganne, kute de ade ngen si, kute nafkahne."
41013001	Ketiko Yesus keluea kunei Bait Allah, suang murid-Ne madeak ngen Si, "Gu'au, keliakba padeak kelaine butau-butau o ngen padeak keba'esne gedung-gedung o!"
41013002	Lajau Yesus madeak ngen si, "Udi kemliak gedung-gedung de ba'es yo? Coa gen do butau kulo bakea nunyau ade neak das butau de luyen, kutene bakea teben."
41013003	Ketiko Yesus temot neak Tebo Zaitun, sekadep ngen Bait Allah, Petrus, Yakobus, Yohanes ngen Adreas betanye seca'o pribadi ngen-Si:
41013004	"Nadeakba ngen keme, tengen do'o bakea tejijai, ngen jano tandone, amen kutene o bakea sapei ngen kesudone."
41013005	Mako muloiba Yesus madeak ngen tobo'o, "Atei-ateiba supayo jibeak sapei udi keno pike!
41013006	Bakea teko dau tun ngen makei gen-Ku ngen madeak: 'Ukuba Si,' ngen tobo'o bakea mike dau tun.
41013007	Amen udi temi'uk sa'ei perang atau bito-bito tetang perang, jibeakba udi liseak. Kutene o harus tejijai, tetapi do'o ati kesudone.
41013008	Sebab bangso bakea perang melawen bangso kerajaan melawen kerajaan. Bakea tejijai gepo bumai neak mecem penan, ngen bakea ade kenyemen. Kutene'o tembeiba mulone derito ayok zaman belau.
41013009	Tapi udi yo, atei-ateiba! Udi bakea senereak ngen majelis agamo ngen udi bakea nokoa neak umeak semyang. Ngen bakea nadep ngen tobo gubernur ngen tobo rajo kerno Uku, sebagai saksai bagiak tobo'o.
41013010	Tapi Bito Baik harus melei namen kileak ngen kute bangso.
41013011	Amen udi ni'ing ngen senerak, jibeak ba udi renyeng jano de harus udi nadeak. Tapi nadeakba jano de udi nelei ngen ko pado saat o kulo, sebab iso udi de madeak, tapi Roh Sucai.
41013012	Suang pasuak bakea senereak pasuakne utuk nunuak. Awei'o kulo suang tiak teadep anok ne. Anok-anok bakea berutak teadep tun tuai ne ngen bakea munuak tobo'o.
41013013	Udi bakea jenngik kute tun kerno gen-Ku. Tapi tun de betaen sapei ade sudone bakea selamat."
41013014	"Amen udi kemliak kejahatan de membinaso je neak penan de coa patutne -- para pembaco kelokne paham -- mako tun-tun de neak Yudea harusba melilai moi tebo-tebo.
41013015	Tun de gidong berade neak das umeak, jibeakba tu'un ngen masuk utuk mok sesuaktau kunei umeakne.
41013016	Ngen tun de neak kebun jibeak ba belek utuk mok keracokne.
41013017	Celakoba embei-embei de tenei lai atau de banok titik pado maso'o.
41013018	Bedu'oba, supayo kutene'o coa tejijai pado musim sengok.
41013019	Sebab pado maso'o bakea tejijai sikso awei de ati perneak tejijai sejok mulone dunio, de cenipto Allah, sapei uyo ngen de coa bakea tejijai igai.
41013020	Sekirone Tuhan coa gemacang waktaune, mako coa suang tun bakea senlamat; tapi kerno tun-tun pilihan de sudo niliak-Ne, Tuhan gemacang waktaune.
41013021	Pado waktau'o amen tun madeak ngen udi: 'Keliak, Rajo Penyelamat ade neak yo,' atau: 'Keliak, Rajo penyelamat ade neak di,' jibeak udi masai.
41013022	Sebab Rajo-rajo penyelamat palsu ngen nebai-nebai palsu bakea timboa ngen tobo'o bakea menea tando-tando, mujizat-mujizat ngen maksud, sekirone mukin, mike tun-tun pilihan.
41013023	Atei-atei ba udi! Uku bi lebiak dute madeak kutene yo ngen udi."
41013024	"Tapi pado maso o, sesudo sikso o, matai bilai bakea jijai kelem ngen bulen coa becahayo.
41013025	Ngen bitang-bitang bakea us kunei lenget, ngen kuaso-kuaso lenget bakea gucang.
41013026	Pado waktau'o tun bakea kemliak anok manusio teko lem mbun-mbun ngen kute kuaso ngen kemulian-Ne.
41013027	Pado waktau'o kulo si bakea meluak keluea malaikat-malaikat ngen bakea melungguk tun-tun de sudo niliakne kunei kepat penjuru bumai, kunei ujung bumai sapei ujung lenget.
41013028	Mokba pelajaran kunei perumpamo tetang pun ara amen dan-dan ne luyek ngen muloi tunes, udi namen bahwo musim panes bi pa'ok.
41013029	Awei yo kulo, amen udi kemliak hal-hal o tejijai, namenba bahwo waktaune bi pa'ok, sudo neak adep bang.
41013030	Sesungguakne uku madeak ngen udi: tun-tun zaman yo coa bakea lalau, ayok kutene o tejijai.
41013031	Lenget ngen bumai bakea berakher, tapi kecek-Ku yo coa bakea berakher.
41013032	"Tapi tetang bilai atau saat'o coa suang tun de namen, malaikat-malaikat neak surgo coa, ngen anok kulo coa, cuma Bapa bae.
41013033	Atei-ateiba ngen bejago-jagoba! Sebab udi coa namen tengen waktaune sapei.
41013034	Keadaanne awei suang de lalau, de teminggea umeakne ngen semrak tanggung jawab ngen pelayan-pelayanne. Masing-masing ngen tugasne, ngen periteak penjago bang supayo berjago-jago.
41013035	Kerno'o bejago-jagoba, sebab udi coa namen tengen Tuan umeak'o belek, ayok kelemen, atau uak malem, atau kekabuk.
41013036	Supayo amen si tibo-tibo teko, jibeak sapei si kemliak udi dong tidua.
41013037	Jano de Uku nadeak ngen udi, Uku madeak ngen kute tun: bejago-jagoba!"
41014001	Bilai Rayo Paskah ngen Bilai Rayo Ruti Coa Be'agai bakea muloi duai bilai igai. Imem-imem kepalo ngen gu'au-gu'au agamo mesoa dalen utuk temakep ngen munuak Yesus ngen tipu muslihat.
41014002	Sebab tobo'o madeak, "Jibeak pado waktau perayaan, supayo jibeak timboa betekea neak antaro rakyat."
41014003	Yesus berade neak Betania, neak umeak Simon si temuan olon kidek. Ngen dong mukmei, tekoba suang selawei mbin kaco si'ing minyok narwastu murni de la'ang go ne. Sesudo necuakne kaco'o, nelomok ne minyok o neak das ulau Yesus.
41014004	Tapi kekedau tun jijai liseak ngen madeak suang ngen de luyen, "Utuk jano pemborosan minyok narwastu'o?
41014005	Sebab minyok'o dapet jenua telau otos dinar lebiak. Caci ne dapet nelei ngen tun-tun peset." Lajau tobo'o mengiak selawei'o.
41014006	Tapi Yesus madeak, "Kunyauba. Getai udi semaro si? Si bi menea de baik ngen Uku.
41014007	Kerno tun-tun peset bogoa ade ngen udi, tengen bae udi kemlokne udi dapet temulung tobo'o, tapi Uku coa slalu besamo-samo udi.
41014008	Si bi menea jano de dapet nea ne. Awok-Ku bi ninyokne sebagai persiapan utuk kenubua-Ku.
41014009	Sesungguakne Uku madeak ngen udi: Neak ipe bae Bito Baik nelei namen neak kute dunio, jano de neane yo bakea senbut kulo utuk minget si."
41014010	Lajau lalauba Yudas Iskariot, saleak suang kunei keduai belas murid-murid o, ngen imem-imem kepalo, ngen maksud utuk semreak Yesus ngen tobo'o.
41014011	Tobo'o kembiak riang waktau temi'uk ngen tobo'o bejanjai bakea melei caci ngen si. Sesudo'o si mesoa kesempatan de baik utuk semreak Yesus.
41014012	Pado bilai pertamo kunei Bilai Rayo Roti Coa Be'agai, pado waktau tun sembeliak bebirai Paskah, murid-murid Yesus madeak ngen-Si, "Moi ipe Ko meluak keme lalau utuk semiap kembuk Paskah bagiak-Nu?"
41014013	Lajau Si meluak duai tun penotoa-Ne ngen pesen, "Lalau ba moi kota; neak di suang tun de mbin cerek si'ing bioa bakea magea udi, totoaba si.
41014014	Nadeakba ngen temuan umeak de nasukne: Pesen Guau: neak ipe ruang penan Uku bakea mbuk Paskah besamo-samo ngen murid-murid-Ku?
41014015	Lajau tun'o bakea temunjuk udi debuak ruangan das de lai, de sudo lekep ngen tesedio. Neak di ba udi harus semiap kembuk Paskah utuk ite!"
41014016	Keduai penotoa'o berakat ngen sapei ne neak kota tobo'o dapet kute awei de nadeak Yesus ngen tobo'o. Lajau tobo'o semiap paskah.
41014017	Sesudo bilai kelmen, tekoba Yesus besamo ngen keduai belas murid o.
41014018	Ketiko tobo'o dong temot neak di ngen dong ngembuk, Yesus madeak, "Sesungguakne Uku madeak ngen udi, suang tun neak antaro udi bakea semreak Uku, adeba si de ngembuk ngen Uku."
41014019	Tobo'o kulo muloi meding selen, samo madeak ngen Si, "Iso uku, au Tuhan?"
41014020	Yesus jemawab, "Tun'o adeba saleak suang kunei udi de duai belas yo, si de cemlup ruti neak lem do makuk ngen Uku.
41014021	Sebab Anok Manusio memang bakea lalau sesuai ngen de tenulis tetang Si, tapi celakoba tun de kerno si Anok Manusio'o senreak. Lebiak baik amen si coa laher."
41014022	Ketiko Yesus ngen murid-murid-Ne dong mukmei, Yesus mok ruti, mucep syukur, mecuak-mecuakne lajau melei ngen tobo'o ngen madeak, "Mokba, dioba awok-Ku."
41014023	Sesudo'o Si mok anggur lem caker, mucep syukur lajau meleine ngen tobo'o, kutene menem kunei caker o.
41014024	Ngen Si madeak ngen tobo'o, "Dioba daleak-Ku, daleak perjanjian de tenupeak bagiak dau tun.
41014025	Sesungguakne Uku madeak ngen udi: Uku coa bakea menem anggur igai sapei pado bilai Uku menemne ngen udi. Adeba de blau, lem Dunio Blau Allah."
41014026	Sesudo tobo'o mbin legau pujian, lalauba tobo'o moi Tebo Zaitun.
41014027	Lajau Yesus madeak ngen murid-muridne, "Udi kute bakea coa kuet imen. Sebab ade tetulis: Uku bakea mokoa gembala, ngen bebirai o bakea cibea.
41014028	Tapi sesudo Uku idup igai, Uku bakea demute udi moi Galilea."
41014029	Nadeak Petrus ngen-Si, "Kunyau tobo'o coa kuet imen, tapi Uku coa."
41014030	Lajau nadeak Yesus ngen-Si, "Sesungguakne Uku madeak ngen ko, pado bilai yo, kelmen yo kulo, ayok monok kokok duai kilai, ko bi muker Uku telau kilai."
41014031	Tapi ngen lebiak sungguak-sungguak Petrus madeak, "Kunyau uku harus matei besamo-samo Ko. Uku coa bakea muker Ko." Kute de luyen madeak awei'o kulo.
41014032	Lajau sapeiba Yesus ngen murid-murid-Ne moi do penan de genne Getsemani. Nadeak Yesus ngen murid-murid-Ne, "Temotba neak yo, sementaro Uku bedu'o."
41014033	Si mbin Petrus, Yakobus ngen Yohanes besamo-Ne. Si muloi meding saben ngen liseak.
41014034	Lajau nadeak-Ne ngen tobo'o, "Atei ku kebiak ibo, awei lok matei aseine. Tinggeaba neak yo ngen bejago-jagoba."
41014035	Si maju didik, gemulek diraine moi pitok ngen bedu'o supayo, sekirone mukin, saat'o lalau kunei adep-Ne.
41014036	Nadeak-Ne, "Au abba, Au Bapa, kute sesuatau mukin bagiak-Nu, mokba caker yo kunei adep-Ku, tapi jibeakba jano de Uku kenlok, tapi jano de Ko kenlok."
41014037	Sesudo'o Si teko igai, ngen temau tobo'o gidong tidua. Lajau Si madeak ngen Petrus, "Simon, gidong tidua ko? Jano ko sanggup bejago-jago kunyau de jam bae?
41014038	Bejago-jagoba ngen bedu'oba, supayo udi coa us moi lem cobaan. Rohnu memang lok menea de benea, tapi plep manusio lemah."
41014039	Lajau Si lalau igai ngen mucep du'o de do'o kulo.
41014040	Ketiko Si belek, Si temau tobo'o dong tidua, sebab matai tobo'o bi stekuk ngen tobo'o coa namen de harus tobo'o nadeak ngen-Si.
41014041	Sesudo'o Si belek utuk ketelau kilaine, madeak ngen tobo'o, "Jano udi bi tidua ngen istirahat? Cukupba! Waktaune bi sapei, keliak, anok manusio senreak moi tangen tun-tun beduso.
41014042	Kelongonba, maroba ite lalau. Si de semereak Uku bi pa'ok."
41014043	Waktau Yesus masiak miling, tekoba Yudas, saleak suang kunei keduai belas murid'o, ngen besamo-samo si rombongan tun de mbin pedang ngen gado, neluak ngen imem-imem kepalo, gu'au-gu'au agamo ngen tuai-tuai.
41014044	Tun de semreak Si de melei namen suatu tando ngen tobo'o, "Tun de bakea Ku semium, do'o ba Si, takepba Si ngen mbin ba Si ngen selamat."
41014045	Ketiko si sapei neak di si lajau ma'ok Yesus ngen madeak, "Rabi," lajau senium Si.
41014046	Lajau tobo'o megong Yesus ngen tenakep Si.
41014047	Saleak suang kunei tobo'o de ade neak di macung pedangne, lajau temtok pelayan Imem Lai sehinggo putus ti'ukne.
41014048	Nadeak Yesus ngen tobo'o, "Sako udi Uku yo perapok, mako udi teko lekep ngen pedang ngen gado utuk temakep Uku?
41014049	Tiep bilai Uku ade neak tengeak-tengeak udi mengajea neak Bait Allah, ngen udi coa temakep Uku. Tapi harusba genep de tetulis lem Kiteb Sucai."
41014050	Lajau kute murid'o teminggea Si ngen melilai dirai.
41014051	Ade tun u'ai, de waktau'o cuma makei de lembea kain lenan utuk temutup awokne, temotoa Si. Tobo'o lok temakep si,
41014052	tapi si mpas kain lenan'o, ngen melilai ngen beleseng.
41014053	Sesudo'o Yesus nembin madep Imem Lai. Lajau bekopoaba kute imem kepalo, tuai-tuai ngen gu'au agamo neak di.
41014054	Sementaro'o Petrus temotoa Si kunei uak, sapei milem latet Imem Lai, ngen neak di si temot neak antaro pengawal-pengawal samo bediang.
41014055	Imem-imem lai, ngen para anggota agamo luyenne mesoa saksai melawen Yesus supayo Si dapet nukum matei, tapi tobo'o coa temaune.
41014056	Dau kulo tun de melei saksai palsu melawen Si, tapi saksai-saksai'o coa ade de sesuai.
41014057	Lajau kekedau tun melei saksai palsu melawen Si ngen madeak:
41014058	"Keme sudo temi'uk tun yo madeak: Uku bakea mubuak bait Sucai de nea ngen tangen manusio yo ngen lem telau bilai bakea, 'Uku temgok de luyen, de iso nea tangen manusio.' "
41014059	Lem hal yo saksai tobo'o coa ade de sesuai.
41014060	Sesudo'o Imem Lai je neak tengeak-tengeak sidang, betanye ngen Yesus, "Ko coa jemawab samo sekilai? Awei ipe tetang tenuduak tun-tun yo teadep Ko?"
41014061	Tapi Si tep diem ngen coa melei jawaban jano-jano. Imem Lai'o betanye igai ngen-Si, "Ko jano Rajo penyelamat, Anok kunei De Tepujai?"
41014062	Jawab Yesus, "Uku ba Si, ngen udi bakea kemliak Anok Manusio temot neak depeak kanen de Maha Kuaso ngen teko neak tengeak-tengeak embun-embun neak lenget."
41014063	Lajau Imem Lai o cema'ik keracokne ngen madeak, "Utuk jano ite perlu saksai igai?
41014064	Udi bi temi'uk Si mino te'adep Allah. Awei ipe pendapet udi?" Tobo'o bi sepakat bahwo Si harus nukum matei.
41014065	Lajau muloiba kekedau tun temkek Si ngen temutup papea-Ne ngen teminjau-Si samo madeak ngen Si, "Hoi nebai, cubo teko Ko!" Lajau para pengawal mokoa Si.
41014066	Pado waktau'o Petrus masiak ade neak beak, neak latet. Lajau tekoba suang pelayan selawei Imem Lai.
41014067	Ngen ketiko selawei'o kemliak Petrus dong bediang, si kemliak papea ne ngen madeak, "Ko kulo bogoa besamo-samo Yesus, tun Nazaret'o."
41014068	Tapi Petrus muker Si, nadeakne, "Uku coa namen ngen coa ngertai jano maksudnu." [Lajau si lalau moi berendo muko ngen bekokokba monok.]
41014069	Ketiko pelayan selawei'o kemliak Petrus igai, madeak ba si kulo ngen tun-tun de ade neak di, "Tun yo saleak suang kunei tobo'o."
41014070	Tetapi Petrus muker igai. Coa an sesudo'o tun-tun de ade neak di madeak kulo ngen Petrus, "Ko pasti saleak suang kunei tobo'o, jano igai ko tun Galilea!"
41014071	Lajau muloiba Petrus mengutuk ngen semupeak, "Uku coa namen tun de udi nadeak yo!"
41014072	Seketiko o kulo bekokokba monok utuk keduai kilai ne Petrus tinget bahwo yesus bi madeak ngen si, "Ayok monok kokok duai kilai, ko bi muker Uku telau kilai." Lajau Si ngindoi ngen seset.
41015001	Kekabuk nien imem-imem kepalo besamo tetuai ngen gu'au-gu'au agamo serto para anggota Mahkamah Agamo luyenne, menea pertemuan. Sesudo'o tobo'o meket Yesus lajau mbin Si ngen semrak Si ngen Pilatus.
41015002	Pilatus betanye ngen Yesus, "Ko Rajo tun Yahudi?" Jawab Yesus, "Ko suang madeak ne."
41015003	Lajau imem-imem kepalo melei dau tuduhan teadep Si.
41015004	Pilatus betanye igai ngen Si, "Coa Ko jenawab samo sekilai? Keliak ba padeak dau ne tuduhan tobo'o teadep Ko!"
41015005	Tapi Yesus samo sekilai coa jemawab igai, sehinggo Pilatus meraso sele.
41015006	Pado tiep bilai rayo o Pilatus biasone mlepas suang tun tahanan temurut minoi tun dau o.
41015007	Pado waktau'o ade suang genne Barabas gidong masuk penjara besamo kekedau tun pembrutak luyen ne. Tobo'o bi munuak dau tun neak lem pemberontakan.
41015008	Lajau tekoba tun dau ngen minoi supayo menea hal'o utuk tobo'o awei biasone.
41015009	Pilatus temnai ngen tobo'o, "Jano kelok udi supayo uku mbebas Rajo tun Yahudi yo?"
41015010	Si memang namen, bahwo imem-imem kepalo bi semrak Yesus kerno iri.
41015011	Tapi imem-imem kepalo majung tun dau utuk minoi supayo Barabas ba de bebasne utuk tobo'o.
41015012	Pilatus debat igai betanye ngen tobo'o, "Amen awei'o, jano de harus uku menea ngen tun de ko madeak Rajo tun Yahudi yo?"
41015013	Tobo'o menggang igai, nadeakne, "Semalib Si!"
41015014	Lajau Pilatus madeak ngen tobo'o, "Tapi kejahatan jano de nea ne?" Tapi tobo'o tambeak lek menggang, "Senalib Si!"
41015015	Kerno Pilatus lok semnang atei tun dau'o, si mbebas Barabas utuk semreak ngen tobo'o. Dong Yesus cenambukne lajau semreak Si utuk senalib.
41015016	Sesudo'o tentra-tentra mbin Yesus neak latet istana, de adeba penan tinggea Gubernur, ngen menok kute pasukan bekopoa.
41015017	Tobo'o makei jubah ungu ngen Yesus, nganem debuak mahkota tebok ngen mpekne neak das ulau Yesus.
41015018	Sesudo'o tobo'o muloi melei hormat ngen-Si, nadeakne, "Salam, hoi Rajo tun Yahudi!"
41015019	Tobo'o mokoa ulau-Ne ngen buluak, ngen temkek-Ne ngen sujud nyembeak Si.
41015020	Sesudo gemurek Si tobo'o temagea jubah ungu de nakei-Ne ngen makei igai keracokne ngen Si. Sesudo'o Yesus nembin moi luea utuk senalib.
41015021	Pado waktau'o liwet suang tun genne Simon, tun Kirene, bak Aleksander ngen Rufus, de pei teko kunei luea kuta, tobo'o pakso tun o utuk musung Salib Yesus.
41015022	Tobo'o mbin Yesus moi penan genne Golgota, taine: "Penan Tengkorak".
41015023	Lajau tobo'o melei anggur capua mur ngen-Si, tapi Si temulokne.
41015024	Sesudo'o tobo'o senalib Si, lajau tobo'o magiak keracok-Ne ngen menea undian utuk temtep bagianne memasing.
41015025	Pado jam sembilan pueng tobo'o semalib Si.
41015026	Alasan getai Si nukum ade neak tulisan de nasang neak di, "Rajo Tun Yahudi."
41015027	Besamo ngen Si, senalib kulo duai tun perapok, suang neak depeak kanen-Ne ngen suang neak depeak kideu-Ne. [
41015028	Ngen awei yo tejijaiba ayat alkitab de sa'eine, "Si bakea teitung neak antaro tun-tun kidek."]
41015029	Tun-tun de liwet neak di mino Yesus, ngen samo geleng ulau tobo'o madeak, "Hoi, Ko de lok mubuak Bait Sucai ngen lok temgok igai lem telau bilai.
41015030	Tu'un ba kunei salib o ngen semlamatba dirai-Nu!"
41015031	Awei'o kulo imem-imem kepalo besamo-samo gu'au-gu'au agamo kemurek Si neak antaro tobo'o suang ngen tobo'o madeak, "Tun luyen Si semlamat, tapi diraine suang coa dapet Si semlamat!
41015032	Baikba Rajo Penyelamat, Rajo Israel o, tu'un kunei salib o uyo supayo ite namen ngen pecayo." Keduai tun o kulo de senalib besamo-samo ngen-Si mino Si kulo.
41015033	Pado jam duai belas, kelem kute daerah'o ngen belangsung sapei jam telau pelbeak.
41015034	Pado jam telau menggangba Yesus ngen sa'ei nya'ing, "Eloi, Eloi, lama sabakhtani?" taine, "Allahku, Allahku, getai Ko teminggea Uku?"
41015035	Temi'uk'o kekedau tun de je neak di madeak, "Keliak, Si menok Elia."
41015036	Mako tekoba suang tun ngen sobot, cemlupne moi lem anggur pi'iak lajau cemcukne moi depun buluak ngen melei Yesus menem samo madeak, "Baik ba ite mbot ngen kemliak jano Elia teko utuk temu'un-Ne."
41015037	Lajau menggangba Yesus ngen suaro lek ngen semreak nyabai-Ne.
41015038	Ketiko o tabir Bait Sucai pegit jijai duai kunei das sapei beak.
41015039	Waktau pemipin pasukan de je sekadep ngen Si kemliak Si mok nyabai terakhir awei'o madeakba si, "Sungguak, tun yo anok Allah!"
41015040	Ade kulo kekedau selawei de kemliak kunei ku'uak, antarone Maria Magdalena, Maria indok Yakobus u'ai ngen Yoses, serto Salome.
41015041	Tobo'o kutene bi temotoa Yesus ngen melayan Si waktau Si neak Galilea. Ade kulo neak di dau selawei luyen de sudo teko neak Yerusalem besamo-samo ngen Yesus.
41015042	Sementaro'o bilai muloi kelemen ngen bilai o bilai persiapan, adeba bilai ayok Sabat.
41015043	Kerno'o Yusuf, tun Arimatea, suang anggota majelis lai de kayo kulo mbot waktaune Allah meriteak sebagai Rajo, minoi dirai madep Pilatus ngen minoi mayit Yesus.
41015044	Pilatus sele waktau temi'uk bahwo Yesus bi matei. Lajau si menok pemipin pasukan, betanye ngen si jano Yesus bi matei.
41015045	Sesudo temi'uk keterangan pemipin pasukan, si mizin melei mayit'o ngen Yusuf.
41015046	Yusuf kulo mukua kain lenan, sudo'o si temu'un mayit Yesus kunei salib ngen kempanne ngen kain lenan'o lajau si gemulingne lem kubua de ade neak lem tebo butau. Sudo'o mpekne debuak butau moi bang kubua o.
41015047	Maria Magdalena ngen Maria indok Yoses kemliak neak ipe Yesus genulek.
41016001	Sesudo'o liwet bilai Sabat, Maria Magdalena ngen Maria indok Yakobus, serto Salome nukua bungai rampai utuk lalau moi kubua ngen melomok Yesus.
41016002	Kekabuk nien pado bilai pertamo minggau o, sesudo matai bilai timboa, lalauba tobo'o moi kubua.
41016003	Tobo'o madeak suang ngen de luyen, "Api de bakea gemuling butau'o bagiak ite kunei bang kubua?"
41016004	Tapi ketiko tobo'o kemliak kunei pa'ok, ketenba, butau'o sudo teguling. Butau'o memang kembiak lai.
41016005	Lajau tobo'o masuk moi lem kubua ngen tobo'o kemliak tun u'ai de makei jubah putiak temot neak depeak kanen. Tobo'o kulo kembiak tekanjet.
41016006	Tapi tun u'ai o madeak ngen tobo'o, "Jibeak saben! Udi mesoa Yesus tun Nazaret de senalib o. Si sudo idup igai, Si coa ade neak yo. Keliak! Dioba penan tobo'o gemulek Yesus.
41016007	Tapi uyo lalauba, nadeakba ngen murid-murid-Ne ngen Petrus: Si de mute udi moi Galilea; neak di udi bakea kemliak Si, awei de sudo nadeak-Ne ngen udi."
41016008	Lajau tobo'o melilai teminggea kubua o, kerno tekanjet ngen saben. Tobo'o coa madeak jejano ngen api bae kerno saben. Ngen siket tobo'o semapei kute pesen o ngen Petrus ngen kekuatne. Sesudo'o Yesus suang ngen liwet murid-murid-Ne melei namen kunei Timur moi Barat Bito de Sucai ngen coa bakea abis tetang keselamatan de kekal o. [
41016009	Sesudo Yesus idup igai pepueng pado bilai pertamo minggau o, Si mulo-mulo kemten dirai-Ne ngen Maria Magdalena. Yesus perneak musir tujuak semat kunei si.
41016010	Lajau selawei'o lalau melei namen ngen tobo'o de temotoa Yesus ayokne ngen pado waktau o, gidong beduko ngen ngindoi.
41016011	Tapi ketiko tobo'o temi'uk, bahwo Yesus idup ngen bi kemliakne tobo'o coa pecayo.
41016012	Sesudo'o Si kemten dirai ngen betuk de luyen ngen duai tun kunei tobo'o, ketiko keduaine lem pemaneu moi luea kota.
41016013	Lajau belekba tobo'o melei namen ngen de luyen, tapi tobo'o coa pecayo ngen keduai tun'o.
41016014	Akhirne Si kemten dirai ngen sebelas tun o ketiko tobo'o gidong mukmei, ngen Si menghina coa masai ngen telo atei tobo'o, kerno tobo'o coa masai ngen tun-tun de sudo kemliak Si sesudo Si idup igai.
41016015	Lajau Si madeak ngen tobo'o, "Lalauba moi kute dunio melei namenba Bito Baik ngen kute makluk.
41016016	Api de pecayo ngen dibabtis bakea senlamat, tapi api de coa pecayo bakea nukum.
41016017	Tando-tando yo bakea semerto tun-tun de pecayo; tobo'o bakea musir semat-semat utuk gen-Ku, tobo'o bakea miling lem bahaso-bahaso de belau bagiak tobo'o.
41016018	Tobo'o bakea megong dung, ngen debat tobo'o menem acun de bahayo, tobo'o coa bakea dapet celako; tobo'o bakea meletok tangenne das tun bolon, ngen tun'o bakea ka'en."
41016019	Sesudo Tuhan Yesus miling awei yo ngen tobo'o, taketba Si moi surgo, lajau temot depeak kanen Allah.
41016020	Tobo'o kulo lalau melei namen Bito Baik moi kute penjuru, ngen Tuhan milem kerjo ngen kemukuak firman o ngen tando-tando de semertone.] [ Selawei-selawei o lalau ngen Petrus ngen kekuatne, lajau cemrito ngen siket kute de sudo nelei namen ngen tobo'o ngen tun u'ai o. Sesudo'o, Yesus suang liwet murid-murid-Ne melei namen kunei Timur moi Barat bito de sucai ngen kekal tetang keselamatan de kekal.]
42001001	Teofilus de mulio, Dau tun bi berusaho semusun bito tetang kejijai-kejijai de bi tejijai neak antaro ite.
42001002	Tobo'o semapeine ngen ite. Tobo'o kunei semulo adeba saksai matai ngen pelayan Firman.
42001003	Kerno o, sesudo uku semlidik kute kejijai o ngen benea kunei asal mulone, uku mok putusan utuk temulis debuak laporan de teratur utuknu.
42001004	Supayo ko dapet melei namen bahwo kute sesuaktau de najea ngen ko sungguak benea.
42001005	Pado zaman Herodes, rajo Yudea, ade suang imem de genne Zakharia kunei kelopok Abia. Ngenyanne kulo berasal kunei royot Harun, genne Elisabet.
42001006	Keduaine idup benea ngen sepenuakne neak adep Allah ngen temurut kute periteak de tentep Tuhan.
42001007	Tobo'o beduai coa temuan anok sebab Elisabet mandoa ngen keduaine bi tuai.
42001008	Pado do bilai, waktau sapei gilia kelopokne, Zakharia menea tugasne sebagai imem neak adep Tuhan.
42001009	Ketiko lotre, de sesuai ngen biasone utuk temtau imem de betugas, Zakharia ba de tenunjuk utuk masuk moi lem Umeak Tuhan. Si embem kemnyen.
42001010	Pado waktau upacara embem kemnyen, kute umat bekopoa neak luea ngen semyang.
42001011	Lajau ketenba ngen Zakharia suang malaikat Tuhan je neak depeak kanen mija penan embem kemnyen.
42001012	Kemliak hal o si tekanjet ngen jijai saben.
42001013	Tapi malaikat o madeak ngen si, "Jibeak saben, hoi Zakharia, sebab du'onu bi kenabul. Elisabet, ngenyannu, bakea melaher suang anok semanei ngen arusba ko tem gen si Yohanes.
42001014	Ko bakea kembiak senang ngen dau tun bakea beriang amen anok o laher konyo.
42001015	Sebab si bakea lai neak adep Tuhan ngen si coa bakea menem anggur-anggur ngen menem de luyen ngen si bakea penuak ngen Roh Sucai ayok kunei kandungan makne ngen.
42001016	Si bakea menea dau tun Israel bebelek ngen Tuhan, Allah tobo'o.
42001017	Si bakea paneu demute Tuhan lem roh ngen kuaso awei Elia. Si bakea menea atei bapa-bapa bebelek ngen anok-anokne ngen atei tun-tun durhako ngen pekeran tun-tun benea. Ngen awei si semiap bagiak Tuhan do umat de patut bagiak-Ne."
42001018	Lajau nadeak Zakharia ngen malaikat o, "Awei ipe uku namen, bahwo hal o bakea tejijai? Sebab uku sudo tuai ngen ngenyanku kulo sudo tuai."
42001019	Jawab malaikat o ngen si, "Ukuba Gabriel de melayan Allah ngen uku bi nutus utuk miling ngen ko ngen utuk semapei Bito Baik yo ngen ko.
42001020	Sesungguakne ko bakea jijai bisau ngen coa dapet miling sapei bilai ketiko kutene yo tejijai, kerno ko coa masai ngen kecekku de bakea nuak pado waktaune."
42001021	Sementaro o tun dau mbot Zakharia. Tobo'o jijai sele, bahwo si kembiak an ade lem Umeak Semyang.
42001022	Ketiko si keluea, si coa dapet miling ngen tobo'o ngen ngertaiba tobo'o, bahwo si bi kemliak do pengeliak neak lem Umeak Tuhan.
42001023	Lajau Zakharia melei tando ngen tobo'o, sebab si tep bisau. Ketiko selsei maso pelayananne, si belek moi umeak.
42001024	Kekedau an sesudo'o Elisabet, ngenyanne, tenei lai ngen selamo lemo bulen si coa kemten dirai.
42001025	Nadeakne: "Dioba do plep Tuhan bagiakku. Uyo Si lok mapus aibku neak muko tun."
42001026	Lem bulen ke num Allah meluak malaikat Gabriel lalau moi de buak kota neak Galilea de genne Nazaret.
42001027	Si tenmau suang semulen de genne Maria. Semulen o betunang ngen Yusuf kunei keluargo Daud.
42001028	Ketiko malaikat o masuk moi umeak Maria, si madeak, "Salam, hoi ko de nelei karunia, Tuhan semerto ko."
42001029	Maria tekanjet temi'uk padeak o, lajau temnai neak lem ateine, jano tai salam o.
42001030	Malaikat o madeak ngen si, "Jibeak saben, hoi Maria, sebab ko dapet kasiak karunia neak adep Allah.
42001031	Sesungguakne ko bakea kemandung ngen bakea melaher suang anok semanei ngen ko temgen Si Yesus.
42001032	Si bakea jijai lai ngen bakea senbut Anok Allah De Kembiak lekat. Tuhan Allah bakea jemijai Si rajo awei Rajo Daud, ninik puyang-Ne.
42001033	Si bakea meriteak awei rajo das royot Yakub sekean-keanne. Kerajaan-Ne coa bakea abis."
42001034	Nadeak Maria ngen malaikat o, "Awei ipe hal o mukin tejijai, kerno uku ati temuan sematen?"
42001035	Jawab malaikat o ngen si, "Roh Sucai bakea tu'un das ko ngen kuaso Allah De Kembiak lekat bakea melindung ko; sebab o anok de bakea ko melaher o bakea senbut Sucai, Anok Allah.
42001036	Sesungguakne: Elisabet, sanoknu o, uyo yo gidong ngandung num bulen. Si kemandung suang anok semanei kunyau bi tuai ngen mandoa.
42001037	Sebab bagiak Allah coa ade de mustahil."
42001038	Nadeak Maria, "Sesungguakne uku yo adeba hamba Tuhan; jijaiba padoku temurut padeaknu o." Lajau malaikat o teminggea Maria.
42001039	Kekedau waktau sesudo'o berakatba Maria ngen langsung paneu moi tebo temujau debuak kota neak Yudea.
42001040	Si masuk moi umeak Zakharia melei salam ngen Elisabet.
42001041	Ketiko Elisabet temi'uk salam Maria, anok neak lem kandungan Elisabet o begerok. Mako Elisabet kenuaso Roh Allah,
42001042	lajau madeak, "Kunei kute selawei ko ba de lebiak temimo berkat. Awei o kulo ngen kandungannu.
42001043	Api uku sapei indok Tuhan teko ngen uku?
42001044	Ketiko uku temi'uk salam nu, anok lem kandunganku begerok riang.
42001045	Bahagia ba ko, kerno masai jano de nadeak Tuhan ngen ko o, bakea tejijai!"
42001046	Lajau nadeak Maria: "Jiwoku mujai Tuhan,
42001047	ngen ateiku beriang, kerno Allah Juruselamatku.
42001048	Sebab Si bi kemliak hamba-Ne de hino! Sesungguakne, muloi kunei uyo kute bangso madeak uku bahagia.
42001049	Kerno Allah De Kembiak Kuaso menea hal-hal lai ngen uku. Sucaiba gen-Ne.
42001050	Rahmat-Ne tu'un-temu'un das tun de saben ngen Tuhan.
42001051	Si kemten Kuaso-Ne ngen tangen-Ne de kuet ngen cem'ei tun de ombong, ngen kemacau rencano tobo'o.
42001052	Si temu'un tun-tun de bekuaso kunei penanne ngen melkat tun-tun de tembeak.
42001053	Si melei kute de baik ngen tun de nyemen ngen meluak, tun de kayo lalau ngen tangen kosong.
42001054	Si temulung Israel, hamba-Ne, karno si minget rahmat-Ne.
42001055	Awei de jenanjai-Ne, ngen ninik puyang te, ngen Abraham ngen royotne utuk selamo-lamone."
42001056	Maria tinggea kekiro telau bulen ke'anne besamo ngen Elisabet, lajau belek igai moi umeakne.
42001057	Sapeiba waktaune bagiak Elisabet utuk melaher. Si melaher suang anok semanei.
42001058	Tetanggo-tetanggone serto pepasuakne temi'uk bahwo Tuhan bi temunjuk rahmat-Ne de kembiak lai ngen Elisabet. Tobo'o besuko cito besamo-samo ngen si.
42001059	Ketiko cupik o be'omor dlapen bilai, tobo'o mbinne utuk senunat. Lajau tobo'o lok meleine gen Zakharia awei gen bakne.
42001060	Tapi makne madeak, "Jibeak, si arus nelei gen Yohanes."
42001061	Nadeak tobo'o ngen si, "Coa ade neak antaro pepasuaknu de genne awei yo."
42001062	Lajau tobo'o melei tando ngen bakne utuk temnai gen jano de lok nelei ngen anokne o.
42001063	Zakharia minoi butau tulis, lajau temulis kecek-kecek yo, "Genne adeba Yohanes." Kute tobo'o sele.
42001064	Pado waktau o kulo Zakharia nam miling igai ngen memujai Allah.
42001065	Tetanggo-tetanggone kute saben. Bito o tesebea moi kute daerah neak tebo Yudea.
42001066	Kute tun de temi'uk hal o temnai lem atei, "Anok yo konyo jijai jano?" Sebab tangen Tuhan semerto si.
42001067	Zakhria, tiakne, penuak ngen Roh Sucai sehinggo semapei pesen kunei Tuhan. Si madeak:
42001068	"Maro ite memujai Tuhan, Allah Israel! Si bi teko temulung umat-Ne ngen mbebas tobo'o.
42001069	Si melei ite penyelamat de kuet, royot Daud hamba-Ne o.
42001070	-- De mena'o liwet nebai-nebai piliak-Ne, Tuhan bi melei janjai-Ne --
42001071	utuk melpas ite kunei musuak-musuak ite ngen kunei tangen kute tun de jemngik ite.
42001072	Utuk temunjuk rahmat-Ne ngen ninik puyang ite, ngen minget janjai-Ne de Sucai.
42001073	Si besupeak ngen Abraham bak te, Si melei rahmat ngen ite,
42001074	supayo ite, lepas kunei tangen musuak, supayo ite dapet semyang ngen-Si coa saben,
42001075	lem sucai ngen benea neak adep Si somor idup te.
42001076	Ngen ko, hoi anokku, bakea senbut nebai Allah De Kembiak Lekat. Kerno ko bakea paneu demno Tuhan utuk semiap dalen utuk Si,
42001077	utuk melei namen ngen umat-Ne tobo'o bakea senlamat, amen Allah sudo mapun duso-duso tobo'o.
42001078	Tuhan ite baik atei ngen penyayang; Si teko utuk semlamat ite. Awei Matai bilai pueng kunei penan de lekat,
42001079	awei yo ba Si melei te'ang-Ne ngen kute tun de idup neak lem kelem ngen saben. Si mipin ite moi dalen damoi sejahtera."
42001080	Anok Zakharia o betambeak lai ngen betambeak kuet rohne. Si tinggea neak benei libea, sapei waktaune si kemten diraine ngen bangso Israel.
42002001	Pado waktau o Kaisar Agustus kemluea do periteak, meluak sensus kute tun neak dunio.
42002002	Dioba sensus de pertamo kilai nea waktau Kirenius jijai Gubernur neak negrai Siria.
42002003	Mako lalau ba kute tun daftar dirai, neak tiep kotane.
42002004	Yusuf kulo lalau kunei kota Nazaret neak Galilea moi Yudea, neak kota Daud de genne Betlehem, -- kerno si asalne kunei keluargo ngen royot Daud.
42002005	Si daftar berpok ngen Maria, tunanganne, de gidong tenei lai.
42002006	Ketiko tobo'o neak Betlehem sapeiba waktaune bagiak Maria utuk melaher.
42002007	Si melaher suang anok semanei, anokne de tuai, lajau nukusne ngen kain ngen nulikne neak lem palungan, kerno coa ade penan temalem utuk tobo'o.
42002008	Pado malem o ade gembala-gembala de gidong jemago bebiraine neak padang dukut neak daerah o.
42002009	Tetibo malaikat Tuhan kemten diraine ngen tobo'o, ngen cahayo te'ang kunei Tuhan besinea tem'ang tobo'o. Tobo'o kembiak saben.
42002010	Tapi malaikat o madeak, "Jibeak saben! Sebab uku teko mbin Bito Baik utuk udi -- bito de bakea menea kute tun senang.
42002011	Bilai yo bi laher utuk udi juruselamat, adeba Kristus, Tuhan, neak kota Daud.
42002012	Dioba tandone: Ko bakea temau suang cupik de nukus ngen kain ngen nulik neak lem palungan."
42002013	Tetibo malaikat o senerto dau malaikat luyen, de mujai Allah. Tobo'o madeak,
42002014	"Tepujaiba Allah neak lenget de kembiak lekat! Ngen neak das bumai, sejahteraba manusio de semnang atei Tuhan!"
42002015	Sesudo'o malaikat-malaikat o teminggea tobo'o ngen belek moi surgo. Gembala-gembala o madeak suang ngen de luyen, "Maroba ite lalau moi Betlehem utuk kemliak jano de tejijai neak di, awei de nelei namen Tuhan ngen ite."
42002016	Lajau tobo'o gegulut berakat temau Maria, Yusuf ngen cupik o, de gidong gulek neak lem palungan.
42002017	Ketiko gembala-gembala kemliak cupik o, tobo'o melei namen jano de bi nadeak ngen tobo'o tetang Anok o.
42002018	Ngen kute tun de temi'ukne sele tetang jano de nadeak gembala-gembala o ngen tobo'o.
42002019	Tapi Maria ma'ik kute pekaro o neak lem ateine ngen mekerne.
42002020	Gembala-gembala o samo mujai ngen mulio Allah kerno kute de tobo'o teni'uk ngen tobo'o kemliak, kutene sesuai ngen jano de bi nadeak ngen tobo'o.
42002021	Waktau genep lapen bilai, Anok o senunat. Si nelei gen Yesus, gen de senbut malaikat ayok Maria ngandung.
42002022	Sapeiba waktaune Yusuf ngen Maria maneu adat semucai tumurut ukum Musa. Jijai tobo'o mbin Anok o moi Yerusalem utuk senreak ngen Tuhan.
42002023	Sebab neak lem Ukum Tuhan ade tetulis awei yo, "Tetiep anok semanei de tuai, harus senreak ngen Tuhan."
42002024	Tobo'o kulo ade maksud semreak kurban, adeba setakin burung tekukur atau duai likup burung daro de u'ai, awei de tentau neak lem Ukum Tuhan.
42002025	Pado waktau o neak Yerusalem ade suang de genne Simeon. Si tun baik, de saben ngen Allah ngen gidong mbot saatne Allah semlamat Israel. Roh Allah semerto si,
42002026	ngen Roh Allah sudo melei namen ngen si, si coa bakea matei ayok kemliak Rajo Penyelamat de jenanjai Tuhan.
42002027	Simeon teko moi Umeak Tuhan ngen napeak Roh Sucai. Pado waktau o Yusuf ngen Maria mbin masuk Yesus, de masiak titik o utuk menea upacara de neriteak ukum agamo.
42002028	Simeon semambut Anok o ngen mikut-Ne, samo mujai Allah, nadeakne:
42002029	"Uyo, Tuhan, kunyauba hamba-Nu yo lalau lem damai sejahtera, sesuai ngen firman-Nu.
42002030	Sebab mataiku bi kemliak keselamatan de kunei pado-Nu,
42002031	de bi Ko semiap neak adep kute bangso,
42002032	awei te'ang de tem'ang dalen bagiak bangso-bangso de luyen, ngen jemijai mulio bagiak umat-Nu, Israel."
42002033	Bak serto indok Anok o kembiak sele ngen kute jano de nadeak tetang Si.
42002034	Lajau Simeon melei berkat tobo'o ngen madeak ngen Maria, indok Anok o, "Anok yo sudo niliak Allah utuk mukum ngen semlamat dau tun Israel. Si bakea jijai tando kunei Allah, de bakea tentang dau tun.
42002035	Amen awei yo tukokba isai atei tobo'o. Asai Ibo bakea cemcuk atei udi awei pedang de tajem."
42002036	Neak di kulo ade Hana, suang nebai selawei, anok Fanuel kunei sukau Asyer. Si sudo kembiak tuai omorne. Sesudo nikeak si idup tujuak taun anne sesamo matenne.
42002037	Uyo si jando ngen omorne lapen puluak pat taun. Si coa perneak teminggea Umeak Tuhan. Lueng kelmen si semyang, puaso ngen bedu'o.
42002038	Pado waktau o kulo Si teko moi umeak Allah. Si Mujai Allah ngen miling tetang Anok o ngen kute tun de mbot saatne Allah melepas utuk Yerusalem.
42002039	Sesudo Yusuf ngen Maria menea kute de harus kunei Ukum Tuhan, tobo'o belek moi Nazaret neak Galilea.
42002040	Anok'o be tambeak lai ngen kuet, penuak hikmat, ngen anugrah Allah ade pado-Ne.
42002041	Tiep taun tun tuai Yesus lalau moi Yerusalem utuk merayo Bilai Rayo Paskah.
42002042	Ketiko Yesus beromor duai belas taun, tobo'o lalau moi Yerusalem awei de biaso pado bilai rayo o.
42002043	Sesudo pesta o tobo'o belek. Tapi Yesus, anok o, masiak tinggea neak Yerusalem, ngen tun tuai-Ne coa namen.
42002044	Tobo'o sako Si milem lem roron. Sesudo paneu de bilai lutup lajau tobo'o mesoa Si neak antaro udi ngen kekuat tobo'o.
42002045	Tapi tobo'o o coa temmau-Ne. Jijai tobo'o belek moi Yerusalem mesoa Si.
42002046	Sesudo telau bilai mesoa, tobo'o temmau Si neak lem Umeak Tuhan. Si gidong temot temi'uk paro gu'au agamo temnai ngen tobo'o.
42002047	Kute tun de temi'uk Si sele kerno jawaban-jawaban-Ne de pacok.
42002048	Tun tuai-Ne indeak kemliak Si. Indok-Ne madeak ngen si, "Nok, getai ko menea yo ngen keme? Tiak-Nu ngen indok-Nu temes mesoa ko!"
42002049	Yesus jemawab, "Getai tiak ngen indok mesoa Uku? Jano tiak ngen indok coa namen Uku arus ade neak lem umeak Bak-Ku?"
42002050	Tapi tobo'o coa ngertai jawaban Yesus.
42002051	Sesudo'o Yesus belek besamo tobo'o moi Nazaret, taat ngen tobo'o. Kute hal o naik indok-Ne neak lem ateine.
42002052	Yesus betambeak lai ngen betambeak bijaksana. Si mengasihi Allah ngen sennang tun.
42003001	Lem taun kelemo belas kunei pemeriteak Kaisar Tiberius, ketiko Pontius Pilatus jijai Gubernur neak Yudea, ngen Herodes rajo neak Galilea, Filipus, pasuakne, rajo neak Iturea ngen Trakhonitis, ngen Lisanias rajo neak Abilene.
42003002	Pado waktau Hanas ngen Kayafas jijai Imem Lai, tekoba firman Allah ngen Yohanes, anok Zakharia, neak benei libea.
42003003	Yohanes teko moi kute daerah Bioa Yordan ngen semapei bito kunei Allah. Yohanes madeak, "Betobatba kunei duso-dusonu ngen ko harus dibaptis, supayo Allah mapun dusonu."
42003004	Awei ade tetulis lem kiteb Nebai Yesaya: "Ade sa'ei de madeak neak benei libea, 'Seniapba dalen utuk Tuhan, lu'usba dalen bagiak-Ne.
42003005	Tiep lekok bakea tenimbun, tiep tebo ngen bakea jijai rato, de belikau bakea jijai lu'us, de be lekok-lekok bakea jijai rato.
42003006	Ngen kute tun bakea kemliak Allah semlamat manusio!' "
42003007	Dau tun teko ngen Yohanes utuk dibaptis. Yohanes madeak ngen tobo'o, "Ko tun jahat! Api de madeak ko dapet lolos kunei ukuman Allah de bakea teko?
42003008	Tunjukba ngen plep ko bahwo ko sudo betobat kunei duso-dusonu! Jibeak muloi madeak Abraham adeba ninik puyang ko. Inget: Kunei butau-butau yo kulo Allah nam menea royot utuk Abraham!
42003009	Kapok sudo tesedio pado balet pun ngen tiep pun de coa masea buak de baik, bakea tenbang ngen nuang moi lem opoi."
42003010	"Tun-tun o temnai ngen Yohanes keme harus menea jano?"
42003011	Yohanes jemawab, "Tun de temuan duai lambea bajau, harus melei ngen tun de coa temuan; ngen tun de temuan kembuk, harus magiakne."
42003012	Penagiak-penagiak pajak kulo teko ngen Yohanes utuk dibaptis. Tobo'o temnai, "Gu'au, keme harus menea jano?"
42003013	Yohanes jemawab, "Jibeakba temagiak lebiak dau kunei jano de sudo tentep."
42003014	Ade kulo prajurit de temnai, "Awei ipe ngen keme? Jano de harus keme menea?" Jawab Yohanes ngen tobo'o, "Jibeak mbut ngen jibeak mok ngen pakso ngen temuduak palsu. Puesba ngen gajainu!"
42003015	Pado waktau o tun-tun muloi temnai, jano Yohanes Rajo tun Yahudi de tobo'o mbot.
42003016	Do'o sebabne Yohanes madeak ngen tobo'o kute, "Uku baptis ko ngen bioa, tapi konyo bakea teko Tun de lebiak lai kunei uku. Mukok tilai sepatu-Ne kulo uku coa patut. Si bakea baptis ko ngen Roh Allah ngen opoi.
42003017	Neak tangen-Ne ade teleng utuk nepai kute gendum-Ne sapei bersih. Gendum bakea Si kemopoa neak lem toa, tapi kute dok bakea embem-Ne neak lem opoi de coa nam padem!"
42003018	Awei yo ba Yohanes melei nasehat tun-tun ngen memecem ca'o, pado waktau si melei namen Bito Baik.
42003019	Tapi Herodes, penguaso Galilea, tengur ngen Yohanes tetang nikeakne ngen Herodias, ngenyan pasuakne, ngen tetang kute kejahatan luyen de bi si menea.
42003020	Herodes temambeak kejahatan ngen nasuk Yohanes masuk moi lem penjara.
42003021	Sesudo dibaptis kute tun o, Yesus dibaptis kulo. Ngen waktau Yesus gidong bedu'o, tukokba lenget.
42003022	Roh Allah tu'un moi das Yesus awei burung daro. Lajau teti'uk sa'ei Allah madeak, "Koba Anok-Ku de Uku kemasiak. Ko semnang atei-Ku."
42003023	Waktau Yesus muloi bekerjo, Si be'omor kekiro telau puluak taun ngen temurut pedapet tun, Si adeba anok Yusuf, anok Eli,
42003024	anok Matat, anok Lewi, anok Malkhi, anok Yanai, anok Yusuf,
42003025	anok Matica, anok Amos, anok Nahum, anok Hesli, anok Nagai,
42003026	anok Maat, anok Matica, anok Simei, anok Yosekh, anok Yoda,
42003027	anok Yohanan, anok Resa, anok Zerubabel, anok Sealtiel, anok Neri,
42003028	anok Malkhi, anok Adi, anok Kosam, anok Elmadam, anok Er,
42003029	anok Yesua, anok Eliezer, anok Yorim, anok Matat, anok Lewi,
42003030	anok Simeon, anok Yehuda, anok Yusuf, anok Yonam, anok Elyakim,
42003031	anok Melea, anok Mina, anok Matata, anok Natan, anok Daud,
42003032	anok Isai, anok Obed, anok Boas, anok Salmon, anok Nahazon,
42003033	anok Aminadab, anok Admin, anok Arni, anok Hezron, anok Peres, anok Yehuda,
42003034	anok Yakub, anok Ishak, anok Abraham, anok Terah, anok Nahor,
42003035	anok Serug, anok Rehu, anok Peleg, anok Eber, anok Salmon,
42003036	anok Kenan, anok Arpakhsad, anok Sem, anok Nuh, anok Lamekh,
42003037	anok Metusalah, anok Henokh, anok Yared, anok Mahalaleel, anok Kenan,
42003038	anok Enos, anok Set, anok Adam, anok Allah.
42004001	Yesus, de penuak ngen Roh Allah, belek kunei Bioa Yordan. Roh Allah mbin Si moi benei libea.
42004002	Neak di Yesus tinggea pat puluak bilai ke'anne ngen cenubo Iblis. Seke'an neak di Yesus coa mbuk jejano ngen sesudo'o Yesus nyemen.
42004003	Lajau madeakba Iblis ngen Yesus, "Amen Ko Anok Allah, neluakba butau yo jijai ruti."
42004004	Jawab Yesus ngen si, "Ade tetulis: Manusio idup iso kunei ruti bae."
42004005	Sesudo'o Iblis mbin Yesus moi penan de lekat ngen dekejeb matai Iblis kemten ngen Yesus kute kerajaan dunio.
42004006	Nadeak Iblis ngen Yesus, "Kute kekuasaan serto kemuliaan bakea nelei ngen-Ko, sebab kutene o bi senreak ngenku ngen uku meleine ngen api bae de kelokku.
42004007	Jijai amen Ko nyembeak uku, kutene o bakea jijai hok-Nu."
42004008	Tapi Yesus madeak ngen si, "Ade tetulis: Ko harus nyembeak Tuhan, Allahnu, ngen layanba Si bae!"
42004009	Sesudo'o Iblis mbin Yesus moi Yerusalem ngen mpek Yesus neak bubung Umeak Tuhan, lajau madeak ngen Yesus, "Amen Ko Anok Allah, ne'usba dirai-Nu kunei yo moi mimbeak.
42004010	Sebab ade tetulis: 'Tetang Ko, Si bakea meriteak malaikat-malaikat-Ne utuk jemago Ko.'
42004011	Ngen tobo'o bakea semambut Ko neak das tangenne, supayo kekea-Ko jibeak tatuk butau."
42004012	Yesus jemawabne, nadeak Si, "Ade firman: 'Jibeak ko cemubo Tuhan, Allahnu!' "
42004013	Sesudo Iblis selsei cemubo Yesus ngen kute mecem ca'o, Iblis teminggea Yesus ngen mbot waktau de baik.
42004014	Lem kuaso Roh belekba Yesus moi Galilea. Ngen tesebeaba bito tetang Yesus neak kute daerah o.
42004015	Yesus majea neak umeak-umeak semyang neak di ngen kute tun mujai Yesus.
42004016	Yesus teko moi Nazaret penan Si lai, ngen temurut biaso-Ne pado bilai Sabat Yesus masuk moi umeak semyang. Lajau Si je utuk baco kiteb.
42004017	Ngen Yesus nelei kiteb Nebai Yesaya. Sesudo nukok-Ne, Yesus temau ayat, neak ipe ade tetulis:
42004018	"Roh Tuhan ade pado-Ku, ngen sebab Si bi melatik Uku, utuk semapei Bito Baik ngen tun-tun peset. Ngen Si bi mutus Uku utuk melei bito tetang bebas tun-tun tahanan, ngen pengeliak bagiak tun-tun sutai, utuk mbebas tun-tun de jijai budok,
42004019	utuk melei bito taun rahmat Tuhan bi teko."
42004020	Sesudo'o Yesus temutup kiteb o, meleine ngen petugas, lajau temot; ngen kute matai lem umeak semyang o kemliak Yesus.
42004021	Lajau Yesus muloi majea tobo'o, nadeak Yesus, "Pado bilai yo genepba ayat yo sewaktau udi temi'ukne."
42004022	Ngen kute tun o demukung Yesus, tobo'o sele ngen kecek-kecek de ba'es de nucep Yesus, lajau nadeak tobo'o, "Iso Yesus yo anok Yusuf?"
42004023	Mako madeakba Si ngen tobo'o, "Paset ko bakea madeak pateak yo ngen-Ku: Hoi dokter, kena'enba dirai-Nu suang. Meneaba neak yo kulo, neak penan asal Ko yo, kute de keme temi'uk de bi tejijai neak Kapernaum!"
42004024	Ngen Si madeak igai, "Uku madeak ngen udi, sesungguakne coa ade nebai de nego neak penan asalne.
42004025	Ngen Uku madeak ngen udi, ngen kecek Ku yo benea: Pado zaman Elia ade dau selawei jando neak Israel ketiko lenget katup seke'an telau taun ngen num bulen ngen ketiko bahayo nyemen de luea biaso tejijai neak kute negrai.
42004026	Tapi Elia nembo iso ngen saleak suang kunei tobo'o, tapi ngen suang selawei jando neak Sarfat, neak taneak Sidon.
42004027	Ngen pado zaman Nebai Elisa dau tun olon kidek neak Israel ngen coa ade suang kulo kunei tobo'o de kena'en, seluyen Naaman, tun Siria o."
42004028	Kute tun neak umeak semyang temi'uk do'o kembiak mengiak.
42004029	Tobo'o klongon, lajau musir Yesus moi luea kota ngen mbin Yesus moi tebing tebo, neak penan kota o ade, utuk meluk Yesus kunei tebing o.
42004030	Tapi Yesus paneu liwet kunei tengek-tengeak tobo'o, lajau lalau.
42004031	Sesudo'o Yesus lalau moi Kapernaum, do kota neak Galilea. Neak di Si majea pado bilai-bilai Sabat.
42004032	Tobo'o kembiak kagum kemliak ca'o Yesus majea, sebab Yesus miling ngen penuak kuaso.
42004033	Neak lem umeak semyang o ade suang de pasuk semat ngen si menggang kembiak lek,
42004034	"Hoi Ko, Yesus tun Nazaret, jano urusan Ko ngen keme? Ko teko lok majua keme? Uku namen api Ko: De Sucai kunei Allah."
42004035	Tapi Yesus semgokne, Si madeak, "Diem, kelueaba kunei si!" Ngen semat o kulo meting tun o moi tengeak-tengeak tun dau, lajau keluea kunei si ngen samo sekilai coa megis ne.
42004036	Ngen kute tun sele, lajau madeak suang ngen de luyen, "Luea biaso kecek-kecek Yesus. Ngen wibawa ngen kuaso, Yesus meriteak roh-roh kidek keluea, ngen tobo'o keluea kulo!"
42004037	Mako bito tetang Yesus tesebea neak kute daerah o.
42004038	Yesus teminggea umeak semyang o, lajau lalau moi umeak Simon. Setuang selawei Simon gidong demem, ngen tun-tun melei namen hal o ngen Yesus.
42004039	Yesus lalau moi penan tidua o, lajau musir olon o. Olon o nyep, ngen indok setuang Simon lajau klongon ngen melayan tobo'o.
42004040	Waktau matai bilai tebenem, kute tun mbin ngen si tun-tun bolon, de bolon memecem olon. Si kulo meletok tangen-Ne das tetiep tobo'o ngen kema'en tobo'o.
42004041	Kunei dau tun keluea kulo semat-semat samo menggang, "Ko adeba Anok Allah." Tapi Yesus semgok tobo'o ngen coa mizin tobo'o miling, sebab tobo'o namen Siba Rajo Penyelamat.
42004042	Waktau kebilai, Yesus berakat ngen lalau moi do penan de sunyai. Tapi tun dau mesoa Si, lajau temau Si ngen berusaho tema'en Si supayo jibeak teminggea tobo'o.
42004043	Tapi Si madeak ngen tobo'o, "Neak kota-kota luyen Uku harus melei namen Bito Baik tetang Allah meriteak sebagai Rajo sebab utuk do'oba Uku nutus."
42004044	Yesus bekhotbah Bito Baik lem umeak-umeak semyang neak Yudea.
42005001	Pado waktau Yesus je neak patoi Daneu Genesaret, lajau tun dau gemlumbung Si. Tobo'o lok temi'uk firman Allah.
42005002	Si kemliak duai biduk neak pengger patoi. Nelayan-nelayanne bi tu'un ngen gidong mpuk jalaine.
42005003	Si kenek moi saleak do biduk o, adeba biduk Simon, ngen meluak si supayo temulok bidukne uak didik kunei patoi. Lajau Si temot ngen majea tun dau kunei das biduk.
42005004	Sesudo selsei miling, Si madeak ngen Simon, "Lalauba moi penan de lem ngen nambuaba jalainu utuk temakep kan."
42005005	Simon jemawab, "Gu'au, bi de malem lutup keme bekerjo benek ngen keme coa temakep jejano, tapi kerno Ko meluakne, uku bakea nambua jalai kulo."
42005006	Sesudo tobo'o meneane, tobo'o temakep dau kan sapei jalai tobo'o muloi ca'ik.
42005007	Sebab o tobo'o minoi tulung ngen kekuat tobo'o neak biduk de luyen. Kekuat tobo'o o teko lajau tobo'o sesamo misai keduai biduk o penuak ngen kan sapei biduk-biduk o gesea tendem.
42005008	Waktau Simon kemliak hal o si kulo sujud neak adep Yesus ngen madeak, "Tuhan, lalauba kunei ku, kerno uku yo tun beduso."
42005009	Simon ngen kute tun de sesamo si sele kemliak daune kan de tobo'o temakep.
42005010	Awei o kulo Yakobus ngen Yohanes, anok-anok Zebedeus, de jijai kuat Simon. Yesus madeak ngen Simon, "Jibeak saben, muloi kunei uyo ko bakea jemalai manusio."
42005011	Ngen sesudo tobo'o seme'et biduk-bidukne moi da'et, tobo'o kulo teminggea kutene, lajau temotoa Yesus.
42005012	Pado waktau Yesus ade neak lem do kota. Neak di ade suang de penuak olon kidek. Waktau si kemliak Yesus, sujudba si ngen bekinoi, "Yesus, amen Yesus lok, Yesus dapet kema'en uku."
42005013	Yesus megong tun o samo madeak, "Uku lok, ka'enba!" Saat o kulo olonne nyep.
42005014	Lajau Yesus temgeak tun o cemrito hal o ngen api bae, nadeak-Ne, "Lalauba ngen imen, ngen minoi si utuk maset ko sudo ka'en. Lajau lalauba semreak kurban awei de neriteak Musa, sebagai bukti ngen tun-tun ko benea-benea sudo ka'en."
42005015	Tapi bito tetang Yesus tambeak tesebea moi ipe-ipe, ngen dau tun teko utuk temi'uk Si ngen utuk kena'en kunei olon tobo'o.
42005016	Sesudo'o Yesus lalau bedu'o moi penan de sunyai.
42005017	Pado waktau Yesus gidong majea, ade kekedau tun Farisi ngen gu'au-gu'au agamo temot neak di. Tobo'o teko kunei Yerusalem, ngen kunei kota-kota neak Galilea ngen Yudea. Kuaso Tuhan ade pado Yesus utuk kema'en tun-tun bolon.
42005018	Lajau tekoba kekedau tun musung suang pakuak neak das penan tidua; tobo'o berusaho mbin si masuk ngen meletokne neak adep Yesus.
42005019	Kerno tun kembiak dau neak di, tobo'o coa dapet mbin si masuk. Kenekba tobo'o moi atep umeak, lajau mukea atep o, ngen temu'un si ngen penan tiduane neak tengeak-tengeak tun dau pas neak adep Yesus.
42005020	Waktau Yesus kemliak kembiak lai imen tobo'o, madeakba Si, "Hoi udi, dusonu sudo napun!"
42005021	Tapi gu'au-gu'au agamo Yahudi ngen tun-tun Farisi bepeker lem ateine, "Api tun de mino Allah yo? Api de dapet mapun duso seluyen kunei Allah?"
42005022	Tapi Yesus namen pekeran tobo'o, lajau madeak ngen tobo'o, "Jano de ko peker lem ateinu?
42005023	Ipe lebiak mudeak, madeak: Dusonu sudo napun, jano madeak: klongonba, ngen paneuba?
42005024	Tapi supayo ko namen, neak dunio yo Anok Manusio bekuaso mapun duso." Madeakba Si ngen tun pakuak o, "Ngen ko Uku nadeak, klongonba, naketba penan tidua ko ngen belekba moi umeaknu!"
42005025	Ketiko o kulo klongonba si, neak adep tobo'o, lajau maket penan tiduane ngen belek moi umeakne samo mulio Allah.
42005026	Kute tun o kagum, lajau mujai Allah, ngen tobo'o kembiak saben, si madeak, "Bilai yo keme bi kemliak hal-hal de kembiak sele!"
42005027	Sesudo'o, ketiko Yesus moi luea, Si kemliak suang penagiak pajak, de genne Lewi, gidong temot neak umeak pajak. Yesus madeak ngen si, "Milauba Uku!"
42005028	Mako je ba Lewi ngen teminggea kutene, lajau temotoa Yesus.
42005029	Lewi menea pesta lai utuk Yesus neak umeakne ngen dau penagiak pajak ngen tun-tun luyen milem mbuk sesamo ngen Yesus.
42005030	Tun-tun Farisi ngen gu'au-gu'au agamo meding coa senang, lajau madeak ngen murid-murid Yesus, "Getai ko mbuk ngen menem sesamo ngen penagiak pajak ngen tun beduso?"
42005031	Lajau jawab Yesus ngen tobo'o, Si madeak, "Iso tun sehat de perlu dokter, tapi tun de bolon.
42005032	Uku teko iso utuk menok tun benea, tapi tun beduso, supayo tobo'o betobat."
42005033	Tun-tun o madeak kulo ngen Yesus, "Penotoa-penotoa Yohanes cet puaso ngen semyang, awei yo kulo penotoa-penotoa tun Farisi, tapi penotoa-penotoa-Nu mbuk ngen menem."
42005034	Jawab Yesus ngen tobo'o, "Pado pesta nikeak ko coa dapet meluak tamu bepuaso amen sematen semanei masiak ade.
42005035	Tapi bakea teko waktaune, amen sematen o nemok kunei tobo'o, pado waktau do'oba tobo'o bakea puaso."
42005036	Si madeak kulo do umpamo ngen tobo'o, "Coa suang kulo semgit delambea kain kunei bajau blau utuk temepekne pado bajau de an. Amen awei yo, de blau o kulo bakea segit. Pado kain blau coa cocok tenepek kain de an.
42005037	Awei yo kulo coa suang de temuang anggur de blau moi lem katung babok de tuai, kerno amen awei yo, anggur de blau o bakea semgit katung o ngen anggur o bakea tekuang ngen katung o kulo ajua.
42005038	Tapi anggur de blau harus naik lem katung de blau kulo.
42005039	Ngen coa suang kulo de bi menem anggur tuai lok menem anggur de blau, sebab si bakea madeak: 'Anggur de tuai o baik.' "
42006001	Pado bilai Sabat, waktau Yesus liwet neak kebun gendum, penotoa-penotoa Si mopoa gendum. Tobo'o gemosok gendum o ngen tangen, lajau mbukne.
42006002	Kekedau tun Farisi madeak, "Getai udi melanggea ukum-ukum agamo ite ngen menea de coa buliak pado bilai Sabat?"
42006003	Lajau Yesus jemawab tobo'o, "Coa ko baco jano de nea Daud, ketiko si ngen tobo'o de temotoane nyemen?
42006004	Awei ipe si masuk moi lem Umeak Allah ngen mok ruti de sudo senreak ngen Allah, lajau mbukne. Sesudo'o neleine kulo ruti o ngen tun-tunne. Padohal temurut ukum agamo ite, imem-imem bae de buliak mbuk ruti o."
42006005	Nadeak Yesus igai ngen tobo'o, "Anok Manusio adeba Tuhan das bilai Sabat."
42006006	Pado do bilai Sabat luyen, Yesus masuk moi umeak semyang, lajau majea. Neak di ade suang de matei tangen kanenne.
42006007	Gu'au-gu'au agamo ngen tun-tun Farisi lok mesoa saleak Yesus supayo nam madau Si. Jijai tobo'o bogoa kemliak jano Si bakea kema'en tun pado bilai Sabat.
42006008	Tapi Yesus namen pekeran tobo'o. Mako Si madeak ngen tun de tangenne pakuak o, "Maro je neak muko yo!" Tun o klongon, lajau je neak di.
42006009	Sesudo'o Yesus temnai ngen tun-tun de ade neak di, "Temurut agamo, ite buliak menea jano pado bilai Sabat? Semlamat tun atau cemlako?"
42006010	Sesudo'o Si kemliak keliling ngen tobo'o kute, lajau madeak ngen tun bolon, "Nuluaba tangennu!" Tun o menea awei yo ngen ka'enba tangenne.
42006011	Gu'au-gu'au agamo ngen tun-tun Farisi kembiak mengiak, lajau tobo'o berunding, jano de bakea tobo'o menea te'adep Yesus.
42006012	Pado waktau o lalauba Yesus moi tebo utuk bedu'o. Si bedu'o demalem lutup.
42006013	Ketiko kebilai, Si menok penotoa-penotoa-Ne ngen Si, lajau miliak kunei antaro tobo'o duai belas tun, Si temgen duai belas tun o rasul. Tobo'o adeba:
42006014	Simon de kulo nelei-Ne gen Petrus, ngen Andreas pasuak Simon, Yakobus ngen Yohanes, Filipus ngen Bartolomeus,
42006015	Matius ngen Tomas, Yakobus anok Alfeus, ngen Simon de senbut tun Zelot,
42006016	Yudas anok Yakobus, ngen Yudas Iskariot de sesudo'o jijai penghianat.
42006017	Lajau Yesus tu'un kunei tebo sesamo ngen rasul-rasul o. Tobo'o bedan pado do penan de datea. Neak di bekopoa dau tun penotoa-penotoa-Ne ngen dau tun luyen de teko kunei kute Yudea ngen kunei Yerusalem ngen kunei daerah patoi Tirus ngen Sidon.
42006018	Tobo'o teko utuk temi'uk Si ngen utuk kena'en kunei olon tobo'o; kulo tobo'o de nasuk roh-roh kidek dapet ka'en.
42006019	Kute tun dau o berusaho megong Si, kerno ade kuaso de keluea kunei Si. Kuaso o kema'en kute tobo'o.
42006020	Lajau Yesus kemliak murid-murid-Ne ngen madeak: "Bahagiaba, hoi ko de peset, kerno udi adeba anggota umat Allah.
42006021	Bahagiaba, hoi ko de uyo yo nyemen, kerno ko bakea nues. Bahagiaba, hoi ko de uyo yo ngindoi, kerno ko bakea tawai.
42006022	Bahagiaba udi amen jenngik, tenulok, nino ngen fitneah kerno Anok Manusio.
42006023	Besukocitoba pado waktau o ngen beriangba, sebab sesungguakne, upeaknu lai neak surgo. Kerno seca'o awei yo kulo ninik puyang bi menea tobo nebai.
42006024	Tapi celakoba ko, hoi ko de kayo. Kerno ketiko ko kayo ko sudo meding.
42006025	Celakoba ko, de uyo yo kenyang, kerno ko bakea nyemen. Celakoba ko, de uyo yo tawai, kerno ko bakea ngindoi ngen sedingen.
42006026	Celako ba ko, amen kute tun mujai ko; kerno seca'o awei yo kulo ninik puyang tobo'o bi mujai nebai-nebai palsu."
42006027	"Tapi ngen ko, de temi'uk Uku, Uku madeak: Kasiakba musuaknu, meneaba baik ngen tun de jemngik ko;
42006028	minoiba berkat bagiak tun de kemutuk ko; bedu'oba bagiak tun de kemidek ko.
42006029	Amen tun tempok papeanu de do, kunyauba si tempok papeanu de depeak kulo. Amen jubahnu nebut, neleiba kulo bajaunu.
42006030	Amen tun minoi sesuaktau ngen ko, neleiba do'o ngen si; ngen amen hoknu nebut, jibeakba meminoine igai.
42006031	Amen ko lok tun luyen bebaik ngen ko, bebaik kulo ba ngensi.
42006032	Amen udi mengasiak tun-tun de mengasiak udi bae, jano jasonu? Tun beduso kulo mengasiak tun-tun de mengasiak tobo'o!
42006033	Ngen amen udi menea baik ngen tun-tun de menea baik ngen ko bae, jano jasonu? Tun beduso kulo menea awei o!
42006034	Amen udi melei minjem caci ngen tun-tun de dapet melekne, jano jasonu? Tun beduso kulo melei minjem caci ngen tun beduso, lajau minoine igai!
42006035	Seharusne iso awei'o! Udi sebelekne harus mengasiak musuaknu ngen menea baik ngen tobo'o. Udi harus melei minjem, ngen jibeak ma'ep dapet melek. Amen awei yo, upeaknu bakea lai ngen udi bakea jijai anok-anok Allah De Kembiak lekat. Sebab Allah baik atei te'adep tun de coa namen mokasiak, ngen te'adep de kidek kulo.
42006036	Lokba udi mu'eak atei, serai awei Bapanu adeba mu'eak atei."
42006037	"Jibeakba makim tun luyen, supayo udi suang kulo jibeak Allah makim. Jibeakba mukum tun luyen, supayo udi suang kulo jibeak Allah mukum. Napunba tun luyen, supayo Allah kulo mapun udi.
42006038	Neleiba ngen tun luyen, supayo Allah kulo melei ngen ko. Udi bakea temimo pelei de kembiak dau de sudo tenakea padet-padet utuknu. Sebab takea de udi makei utuk tun luyen bakea nakei Allah utuknu."
42006039	Sesudo'o Yesus cemrito ngen tobo'o umpamo awei yo, "Amen tun sutai mipin tun sutai de luyen, paset keduaine bakea us moi lem lubang.
42006040	Coa ade murid de lebiak lai kunei pado gu'aune. Tapi penotoa de sudo selsei belajea, bakea jijai serai awei gu'aune.
42006041	Getai udi kemliak tatea kiyeu lem matai pasuaknu, tapi balok de neak matainu suang udi coa gemle?
42006042	Awei ipe udi dapet madeak ngen pasuaknu, 'Maro, pasuak, uku kemluea kiyeu tatea o kunei matainu o,' tapi lem matainu suang ade balok de coa udi keten? Hoi munafik! Kemlueaba kileak balok de ade pado matainu suang. Baruba udi dapet kemliak ngen jelas ngen dapet kemluea tatea kiyeu kunei matai pasuaknu."
42006043	"Pun de subur coa masea buak de kidek. Awei'o pun de coa subur coa masea buak de baik.
42006044	Tiep pun kenal kunei buakne. Sakea betebok coa masea buak ara, ngen sakea betebok coa masea buak anggur.
42006045	Tun de baik kemluea hal-hal baik kerno ateine baik. Tun de jahat kemluea hal-hal de jahat kerno ateine penuak ngen jahat. Sebab jano de nucep ngen bibia do'oba de keluea kunei atei."
42006046	"Getai udi menok Uku, 'Tuhan, Tuhan,' tapi coa menea jano de Uku nadeak ngen ko?
42006047	Ngen api dapet ite semrai tun de teko ngen-Ku, ngen temi'uk kecek-Ku, serto meneane? -- Baikba Uku temunjukne ngen ko --.
42006048	Si awei tun de ketiko mbangun umeak mikoa lehlem, lajau menea pondasine pado butau. Pado waktau ade banjir ngen bioa masuk moi umeak o, umeak o coa dapet genuyang, sebab sudo mbangun neak das pondasi de baik.
42006049	Tapi tun de temi'uk kecek-Ku ngen coa meneane, ade awei suang de mbangun umeak ngen coa ade pondasi. Amen banjir teko, umeak o segro ubuak; ngen usakne luea biaso sekilai."
42007001	Sesudo Yesus selsei miling neak adep tun dau, masukba Si moi Kapernaum.
42007002	Neak di ade suang perwira de temuan suang hamba, de kembiak negone. Hamba o gidong bolon bea ngen gesea matei.
42007003	Pado waktau perwira o temi'uk tetang Yesus, si meluak kekedau pemipin tun Yahudi lalau ngen Si utuk minoi supayo Si teko lajau kema'en hambane.
42007004	Tobo'o teko ngen Yesus ngen kembiak tobo'o bekinoi tulung-Ne, nadeak si, "Si patut Ko temulung,
42007005	sebab si mengasiak bangso ite ngen sudo mbangun umeak semyang utuk keme."
42007006	Lajau Yesus lalau sesamo ngen tobo'o. Waktau Si coa uak igai kunei umeak perwira o, perwira o meluak kekuatne utuk madeak ngen Si, "Tuan, jibeakba pepayeak, sebab uku coa patut temimo Tuan neak lem umeakku.
42007007	Do'o sebabne uku suang coa binai madep Bak. Jijai nelei bae periteak supayo pelayan ku ka'en.
42007008	Sebab uku kulo tunduk ngen periteak das ngen neak beak uku ade kulo prajurit-prajurit de harus tunduk pado periteak uku. Amen uku meluak suang prajurit, 'Lalau!' si kulo lalau; ngen amen uku madeak ngen de luyen, 'Maro miyo' si kulo teko. Ngen amen uku meriteak hamba uku, 'Neaba dio!' si kulo meneane."
42007009	Sesudo Yesus temi'uk padeak o, Si sele ngen si, ngen samo jemling ngen tun dau de temotoa Si, Si madeak, "Uku madeak ngen ko, imen dekelai yo coa perneak Uku temau, sekilai kulo neak antaro tun Israel!"
42007010	Ngen sesudo tun-tun de neluak o belek moi umeak, hamba o sudo ka'en.
42007011	Sesudo'o Yesus lalau moi do kota de genne Nain. Murid-murid-Ne lalau sesamo ngen Si, ngen kulo tun dau semerto-Ne beroron.
42007012	Sesudo Si pa'ok bang gerbang kota, ade tun matei nusung moi luea, anok semanei, anok tunggea indokne de sudo jando, ngen dau tun kunei kota o semerto jando o.
42007013	Ngen ketiko Tuhan kemliak jando o, tegerokba atei-Ne ngen belas kasiak, lajau Si madeak ngen si, "Jibeak ngindoi!"
42007014	Samo ma'ok usungan o Si megong, ngen gidong tobo pengusung bedan, Si madeak, "Hoi anok u'ai, Uku madeak ngen ko, klongonba!"
42007015	Mako klongonba tun o ngen temot ngen muloi miling, ngen Yesus semreakne ngen indokne.
42007016	Kute tun o saben ngen tobo'o mujai Allah, samo madeak, "Suang nebai lai bi timboa neak tengeak-tengeak ite, ngen Allah bi teko utuk semlamat umat-Ne!"
42007017	Mako tesebeaba bito tetang Yesus neak kute Yudea ngen neak kute daerah rogokne.
42007018	Ketiko Yohanes dapet bito tetang kute kejijai o kunei penotoa-penotoane,
42007019	si menok duai tun kunei antarone ngen meluak tobo'o temnai ngen Tuhan Yesus, "Ko de bakea teko temurut janjai Allah atau keme harus mbot de luyen."
42007020	Ketiko keduai tun o sapei ngen Yesus, tobo'o madeak, "Yohanes Pembaptis meluak keme temnai ngen Ko: Ko de bakea teko o jano harus keme mbot suang de luyen?"
42007021	Pado saat o Yesus kema'en dau tun kunei kute olon ngen derito ngen kunei roh-roh kidek, ngen Si melei karunio pengeliak ngen dau tun sutai.
42007022	Jijai Yesus jemawab, "Lalauba, ngen nadeakba ngen Yohanes jano de pasuak kemliak ngen ko temi'uk: Tun sutai kemliak, tun pakuak paneu, tun olon kidek jijai ka'en, tun seti'uk temi'uk, tun matei idup igai ngen tun peset nelei Bito Baik.
42007023	Ngen bahagiaba tun de coa jijai keciwo ngen temulok Uku."
42007024	Sesudo utusan-utusan Yohanes o lalau, Yesus muloi miling ngen tun dau o tetang Yohanes, nadeak-Ne, "Utuk jano ko lalau moi benei libea? Kemliak bulau de genuyang ibut bogoa moi miyo?
42007025	Utuk jano ko lalau? Kemliak tun de makei bajau ba'es? Tun de makei bajau ba'es ngen idup kayo, penanne neak istana rajo.
42007026	Jijai utuk jano ko lalau? Kemliak nebai? Benea, ngen Uku madeak ngen ko, lebiak kunei pado nebai.
42007027	Kerno tetang si ade tetulis: 'Keliakba,' 'Uku meluak utusan-Ku demute Ko, si bakea semiap dalen-Nu neak adep-Nu.' "
42007028	Uku madeak ngen ko: "Neak antaro tobo'o de nelaher selawei coa ade suang kulo de lebiak lai kunei pado Yohanes Pembaptis, tapi de lebiak titik neak antaro umat Allah lebiak lai kunei padone."
42007029	Kute tun dau de temi'uk padeak-Ne, temasuk tobo penagiak pajak, makau bahwo Allah benea, kerno tobo bi melei dirai dibaptis ngen Yohanes.
42007030	Tapi tun-tun Farisi ngen gu'au-gu'au agamo temulok maksud Allah te'adep dirai tobo'o, kerno tobo'o coa lok dibaptis ngen Yohanes.
42007031	Lajau Yesus miling igai, nadeak-Ne, "Ngen jano harus Uku banding tun-tun zaman yo? Awei jano tobo'o?
42007032	Tobo'o awei anok-anok de temot neak peken; seklopok madeak ngen de luyen, 'Keme temiup suling bagiaknu, tapi ko coa na'ai. Keme nyanyi legau ibo, tapi ko coa ngindoi.'
42007033	Kerno Yohanes Pembaptis teko, si coa mbuk ruti ngen coa menem anggur, ngen ko madeak: 'Si pasuk semat!'
42007034	Sesudo'o Anok Manusio teko, Si mbuk ngen menem, ko madeak keliakba, 'Si suang jelen ngen pemenem, kuat penagiak pajak ngen tun beduso.'
42007035	Tapi hikmat Allah de benea ngen kute tun de temimone."
42007036	Suang Farisi mundang Yesus utuk teko mukmei neak umeakne. Yesus teko moi umeakne. Yesus teko moi umeak tun Farisi o, lajau temot mukmei.
42007037	Neak kota o ade suang selawei de tekenal awei suang beduso. Ketiko selawei o temi'uk, bahwo Yesus gidong mukmei neak umeak tun Farisi o, tekoba si mbin debueak kaco pualam de isaine minyok um.
42007038	Si je neak belakang Yesus pa'ok kekea-Ne ngen ngindoi samo meleceak kekea Yesus ngen bioa mataine. Sesudo'o kekea Yesus ken'ing ngen bukne lajau si semiumne ngen mpek minyok um moi kekea Yesus.
42007039	Waktau tun Farisi de mundang Yesus kemliak hal o, si madeak lem atei, "Kekiro tun yo nebai, paset Si namen api selawei o de megong Si, ngen bahwo selawei o idup lem duso!"
42007040	Lajau Yesus madeak ngen, "Simon, Uku lok madeak sesuaktau ngen ko." Jawab Simon, "Nadeakba, Gu'au."
42007041	"Ade duai tun de butang ngen suang tun de manok caci. De suang butang lemo otos caci pirok, ngen de suang igai lemo puluak caci pirok.
42007042	Keduaine coa dapet masen utang o, mako utang tobo'o napusne. Api neak antaro keduai tun o bakea lebiak mengasiak tun de melei minjem caci o?"
42007043	Jawab Simon, "Uku kiro tun de kembiak dau napus utangne!" Jawab Yesus, "Pedapetnu benea."
42007044	Ngen samo jemling ngen selawei o, Si madeak ngen Simon, "Ko kemliak selawei yo? Uku masuk moi umeaknu, tapi ko coa melei Uku bioa utuk meleceak kekea-Ku, tapi si meleceak kekea-Ku ngen bioa matai ngen melapne ngen bukne.
42007045	Ko coa semium Uku, tapi ayok Uku masuk si coa ade bedanne semium kekea-Ku.
42007046	Ko coa mpek minyok neak ulau-Ku, tapi si mpek minyok moi kekea-Ku ngen minyok um.
42007047	Sebab o Uku madeak ngen ko: Dusone de dau o bi napun, sebab si bi dau menea kasiak. Tapi tun de didik napun, didik kulo si menea kasiak."
42007048	Lajau Yesus madeak ngen selawei o, "Dusonu bi napun."
42007049	Tun-tun de temot mukmei sesamo Yesus bepeker lem atei tobo'o, "Api Si yo, sehinggo Si dapet mapun duso?"
42007050	Tapi Yesus madeak ngen selawei o, "Imennu bi semlamat ko, lalauba ngen selamat!"
42008001	Coa an sesudo o, Yesus lalau moi kota-kota ngen sadei-sadei, utuk melei namen Bito Baik bahwo Allah muloi meriteak sebagai Rajo. Duai belas murid-murid-Ne sesamo Si.
42008002	Awei o kulo kekedau selawei de sudo kena'en kunei roh kidek ngen olon. Tobo'o siba Maria de senbut Magdalena, de bi nebebas kunei tujuak roh kidek,
42008003	Yohana ngenyan Khuza pegawai istana Herodes, Susana ngen dau selawei-selawei luyen. Ngen biaya suang, tobo'o temulung Yesus ngen murid-murid-Ne.
42008004	Tun-tun terus bae teko ngen Yesus kunei bebagoi kota. Pado waktau sudo dau tun teko, Yesus cemrito ngen tobo'o perumpamo awei yo,
42008005	"Suang petani lalau tembea biniak. Ketiko pasuakne gidong tembea, ade biniak de us neak dalen. Pa'o nelat tun ngen de luyenne nembuk burung.
42008006	Ade kulo de us neak penan bebutau. Pado waktau tunes-tunesne keluea tanem o lew sebab taneakne ke'ing.
42008007	Ade kulo biniak de us neak tengeak sakea betebok. Sakea betebok o temuak besamo biniak o, ngen mipitne sehinggo matei.
42008008	Tapi ade kulo biniak de us neak taneak de subur, lajau temuak ngen masea buak sotos kilai lipet." Sesudo miling awei yo Yesus madeak, "Api temuan ti'uk utuk temi'uk, lokba si temi'uk!"
42008009	Murid-murid Yesus temnai ngen Yesus tetang maksud perumpamo o.
42008010	Lajau Yesus jemawab, "Ngen ko nelei karunio utuk namen resio Allah meriteak sebagai Rajo, tapi ngen tun-tun luyen hal o nelei namen lem perumpamo, supayo kunyau kulo demnong, tobo'o coa kemliak ngen kunyau kulo temi'uk, tobo'o coa ngertai."
42008011	"Dioba tai perumpamo o: Biniak o adeba firman Allah.
42008012	De us neak biding dalen o siba tun-tun de bi temi'ukne; sesudo'o Iblis teko lajau mok firman o kunei lem atei tobo'o, supayo tobo'o jibeak masai ngen senlamat.
42008013	De us neak taneak de bebutau o siba tun-tun de sesudo temi'uk firman o, temimone ngen riang, tapi tobo'o o coa balet, tobo'o masai tegoa bae ngen lem maso pencobaan tobo'o murtad.
42008014	Biniak de us neak tengeak sakea betebok ibarat tun de temi'uk bito o, tapi khawatir tetang idup tobo'o serto lok idup mewah ngen senang neak lem dunio yo. Kutene o mipit tobo'o sehinggo coa masea buak de mesok.
42008015	Biniak de us neak taneak de subur ibarat tun de temi'uk Bito Baik o, lajau maikne neak lem atei de baik ngen jujur. Tobo'o beta'en sapei masea buak."
42008016	"Coa ade tun de midup lapu lajau kematupne ngen teleng, atau meletokne neak beak penan tidua. Si bakea mpek lapu o pado kekea lapu, supayo tun de masuk dapet kemliak te'angne.
42008017	Coa ade de kelimbang de coa bakea keten; ngen coa ade de neresio de coa bakea tukea ngen namen.
42008018	Sebab o kenliakba bebaik jano de ko temi'uk. Sebab tun de sudo temuan, bakea dapet lebiak dau igai; tapi tun de coa temuan, didik de masiak ade padone bakea nemok kulo."
42008019	Indok ngen pasuak-pasuak Yesus teko ngen Yesus, tapi tobo'o coa dapet sapei ngen-Si kerno tun kembiak dau.
42008020	Mako ade suang de madeak ngen Yesus, "Bak, indok ngen pepasuak Bak ade neak luea. Tobo'o lok betemau ngen Bak."
42008021	Tapi Yesus madeak ngen tobo'o, "Tun-tun de temi'uk kecek Allah ngen maneune, tobo'oba indok ngen pepasuak-Ku."
42008022	Pado waktau Yesus ngen murid-murid-Ne kenek biduk. "Maro ite lalau moi dipoa daneu," nadeak Yesus ngen tobo'o. Mako pasuak tobo'o kulo berakat.
42008023	Pado waktau tobo'o gidong belayea, Yesus tetidua. Tetibo ibut lai teko moi daneu o. Bioa muloi masuk moi lem biduk, sehinggo mbahayo tobo'o kutene.
42008024	Murid-murid Yesus lalau ngen-Si ngen geminggut Yesus. Tobo'o madeak, "Gu'au, Gu'au, ite celako!" Yesus klongon lajau semgok ibut ngen umbok de gidong lai o. Ibut ngen umbok o kulo bedan lajau daneu jijai kembiak tenong.
42008025	Lajau Yesus madeak ngen murid-murid-Ne, "Getai udi coa masai ngen-ku?" Tobo'o jijai sele ngen saben. Ngen madeakba tobo'o do ngen de luyen, "Api sebeneane tun yo sapei melei periteak ngen ibut, umbok, tobo'o kulo taat ngen-Si!"
42008026	Yesus ngen murid-murid-Ne terus belayea sapei moi daerah Gerasa moi dipoa Daneu Galilea.
42008027	Pado waktau Yesus tu'un moi da'et, suang semanei de pasuk roh kidek teko ngen Si. Tun o kunei kota. Sudo an si coa makei bajau ngen coa lok tinggea neak umeak. Si lok tinggea neak guo-guo penan kubua.
42008028	Ketiko kemliak Yesus, si menggang lajau sujud neak adep Yesus ngen madeak, "Yesus, Anok Allah De Kembiak Lekat! Bakea Ko menea jano uku yo? Uku bekinoi jibeak semikso uku!"
42008029	Si madeak awei yo sebab Yesus meriteak roh kidek o keluea kunei tun o. Kerno cet roh kidek o seme'et si. Lajau utuk jemagone, si neratoi ngen nelenggau, tapi si mutus kute peket o ngen si nembin semat o moi benei libea.
42008030	Lajau Yesus temnai ngensi, "Api gennu?" Jawabne, "Legion," kerno si nasuk dau semat.
42008031	Semat-semat o bekinoi ngen Yesus, supayo Si jibeak meriteak tobo'o masuk moi lem Jurang Maut.
42008032	Pa'ok penan o ade dau sekilai ja'uak de gidong mesoa upan neak li'ing tebo. Roh-roh kidek o minoi ngen kembiak ngen Yesus supayo nizin masuk moi lem ja'uak-ja'uak o. Yesus tujau.
42008033	Mako roh-roh kidek o keluea kunei tun o ngen masuk moi lem ja'uak-ja'uak o. Lajau ja'uak-ja'uak o melilai ngen tejun kunei biding jurang moi lem daneu, sesudo'o tendem.
42008034	Penjago-penjago ja'uak o kemliak jano de bi tejijai. Mako tobo'o melilai ngen semiar bito o neak kota ngen neak sadei rogok ne.
42008035	Lajau tun-tun keluea utuk kemliak jano de tejijai. Tobo'o teko ngen Yesus, neak di tobo'o temau tun de sudo telepas kunei roh-roh kidek o gidong temot pa'ok kekea Yesus. Si sudo makei bajau ngen pekeranne sudo ka'en. Tobo'o jijai saben.
42008036	Tobo'o de kemliak kejijai o cemrito ngen tun-tun awei ipe tun o kena'en.
42008037	Lajau kute penduduk daerah Gerasa o minoi ngen kembiak supayo Yesus teminggea penan o, sebab tobo'o kute saben sekilai. Jijai Yesus kenek biduk lok belek.
42008038	Tun de sudo telepas kunei roh-roh kidek o minoi ngen Yesus supayo si buliak milem. Tapi Yesus meluak si lalau, nadeak-Ne,
42008039	"Belekba ngen cenritoba jano de sudo Allah menea ngen udi." Mako tun o lalau melei namen moi kute pelosok kota, jano de sudo Yesus menea ngensi.
42008040	Ketiko Yesus belek, tun dau semambut Si sebab tobo'o kute mbot Si.
42008041	Lajau teko suang de genne Yairus. Si adeba kepalo umeak semyang. Samo sujud neak adep kekea Yesus si bekinoi ngen-Si, supayo Yesus teko moi umeakne,
42008042	kerno anokne selawei de do done, de omorne duai belas taun, gesea matei. Lem pemaneune moi mindi Yesus densok tun dau.
42008043	Neak antarone ade kulo suang selawei de sudo duai belas taun olon pendarahan de behubung ngen mbin bulenne. Si bi mabis kute hokne utuk bubet ngen dokter, tapi coa ade de dapet kema'enne.
42008044	Selawei o ma'ok Yesus kunei kedong, lajau megong jubah-Ne. Ketiko o kulo mbin bulen selawei o bedan.
42008045	Lajau nadeak Yesus, "Api de megong Uku?" Ngen kerno coa ade de makaune, madeakba Petrus, "Gu'au, tun dau gemlung ngen demsok Ko."
42008046	Tapi Yesus madeak, "Ade suang de megong Uku, sebab Uku meding ade kuaso keluea kunei dirai-Ku."
42008047	Ketiko selawei o kemliak, bahwo Yesus bi namen plepne, si teko ngen gemtea, sujud neak adep Yesus ngen cemrito ngen tun dau jano sebabne si megong Yesus, ngen bahwo olonne bi ka'en.
42008048	Lajau nadeak Yesus ngen selawei o, "Hoi anok-Ku, imennu bi semlamat udi, lalauba ngen damoi!"
42008049	Sementaro Yesus masiak miling, teko suang kunei keluargo Yairus, kepalo umeak semyang. Si madeak ngen Yairus, "Anoknu sudo matei, jibeak igai ko semaro Gu'au!"
42008050	Tapi Yesus temi'ukne ngen madeak ngen Yairus, "Jibeak saben, masai bae, anoknu bakea selamat."
42008051	Sesudo sapei neak umeak Yairus, Yesus coa mizin suang kulo masuk ngen Si kecuali Petrus, Yohanes, Yakobus ngen indok bak anok o bae.
42008052	Kute tun gidong ngindoi ngen ibo kerno anok o matei. Tapi Yesus madeak, "Jibeak ngindoi. Anok o coa matei, si cuma tidua!"
42008053	Tobo'o temawai Yesus, sebab tobo'o namen anok selawei o sudo matei.
42008054	Sesudo'o Yesus megong tangen anok o ngen madeak, "Klongonba, Nok!"
42008055	Nyabai anok o belek ngen anok o, seketiko o kulo si klongon. Sesudo'o Yesus meluak tobo'o melei kembuk ngen anok o.
42008056	Tun tuai anok o sele sekilai. Tapi Yesus temgeak tobo'o melei namen kejijai o ngen api bae.
42009001	Yesus menok keduai belas murid-Ne, lajau melei ngen tobo'o kuaso utuk musir roh kidek ngen kema'en olon.
42009002	Sesudo'o Si meluak tobo'o lalau kema'en tun bolon ngen semiar bito tetang awei ipe Allah meriteak sebagai Rajo.
42009003	"Jibeak mbin jejano utuk pemaneunu," nadeak Yesus ngen tobo'o. "Jibeak mbin tokot, katung sedekeak, kembuk, caci, kulo duai lambea bajau.
42009004	Neak ipe bae udi tenimo, tinggeaba neak di sapei udi teminggea kota o.
42009005	Ngen neak ipe udi coa tenimo, pado waktau udi teminggea kota o, nersiba debu kunei telapok kekeanu, sebagai peringatan te'adep tobo'o."
42009006	Murid-murid Yesus berakat, lajau lalau moi sadei utuk melei namen Bito Baik o ngen kema'en tun bolon neak ipe-ipe.
42009007	Ketiko Herodes, de meriteak neak Galilea, temi'uk tetang kute kejijai o, si bingung. Sebab ade de madeak bahwo Yohanes Pembaptis sudo idup igai.
42009008	Ade kulo de madeak bahwo Elia sudo timboa igai. Tun luyen kulo madeak bahwo suang nebai kunei nebai-nebai bel'o sudo idup igai.
42009009	Herodes madeak, "Uku sudo meluak tun mabeak ulau Yohanes. Tapi Tun yo, api sebeneane Si? Ade dau de sudo uku temi'uk tetang Si." Mako Herodes berusaho utuk kemliak Yesus.
42009010	Rasul-rasul Yesus belek ngen cemrito ngen Yesus kute de tobo'o sudo menea. Yesus majok tobo'o, lajau lalau besamo tobo'o nyikir moi kota Betsaida.
42009011	Tapi ketiko tun-tun namen tetang hal o, tobo'o temotoa Yesus. Si temimo tobo'o, lajau miling ngen tobo'o tetang awei ipe Allah meriteak sebagai Rajo. Ngen Si kulo kema'en tun bolon neak antaro tobo'o.
42009012	Waktau matai bilai muloi tebenem, keduai belas murid Yesus teko ngen-Si ngen madeak, "Bak, penan yo sunyai. Lebiak baik Bak meluak tun-tun yo lalau, supayo tobo'o dapet mesoa kembuk ngen penan temalem neak sadei-sadei neak rogok yo."
42009013	Tapi Yesus jemawab, "Udi bae melei tobo'o kembuk." Murid-murid Yesus madeak, "Keme cuma temuan lemo ruti ngen duai kan. Jano keme harus lalau melei kembuk utuk kute tun yo?"
42009014	(Ade kekiro lemo ribau tun semanei neak di.) Yesus madeak ngen murid-murid-Ne, "Neluakba tun-tun yo temot bekelopok, kekiro lemo puluak tun do klopok."
42009015	Murid-murid Yesus o menea jano de nadeak Yesus ngen tobo'o.
42009016	Lajau Yesus mok lemo ruti ngen duai kan o, sesudo'o nanggeak moi lenget ngen mucep mokasiak ngen Allah. Sesudo'o o Si megit ruti ngen kan o ngen tangen-Ne lajau meleine ngen murid-murid-Ne utuk nagiak ngen tun dau o.
42009017	Tobo'o kutene mbuk sapei kenyang. Lajau murid-murid Yesus kemopoa lebiak kembuk o sekedau duai belas bokoa.
42009018	Pado do bilai, waktau Yesus gidong bedu'o suang, murid-murid-Ne teko ngen-Si. Yesus temnai ngen tobo'o, "Temurut kecek tun, Uku yo api?"
42009019	Tobo'o jemawab, "Ade de madeak Yohanes Pembaptis. Ade kulo de madeak Elia, de luyen igai madeak saleak suang nebai zaman bel'o de sudo idup igai."
42009020	"Tapi temurut udi suang, Uku yo api?" tanye Yesus. Petrus jemawab, "Bak adeba Rajo Penyelamat de jenanjai Allah."
42009021	Lajau Yesus madeak ngen murid-murid-Ne, "Jibeak dedebat melei namen hal o ngen api bae."
42009022	Yesus madeak kulo, "Anok Manusio memang harus dau meding saro ngen tenulok pemipin-pemipin ngen imem-imem kepalo, serto gu'au-gu'au agamo. Si bakea nunuak, tapi pado bilai ketelau bakea idup igai."
42009023	Nadeak-Ne ngen tobo'o kute, "Tiep tun de lok temotoa Uku harus muker diraine, musung salibne tiep bilai ngen temotoa Uku.
42009024	Kerno api bae de lok semlamat nyabaine, si bakea kelnyep nyabaine. Tapi api bae kelnyep nyabaine kerno Uku, si bakea senlamat.
42009025	Jano utungne bagiak suang amen kute dunio yo jijai hokne, tapi si musak ngen kelnyep idupne?
42009026	Amen tun selek makau Uku ngen kecek-Ku, Anok Manusio kulo bakea selek makau tun o pado waktau Si teko igai ngen kuaso-Ne, ngen kuaso Bapa serto kuaso malaikat-malaikat de sucai!
42009027	Sesungguakne Uku madeak ngen udi: Neak antaro tun de hadir neak piyo ade de coa bakea matei ayok tobo'o kemliak Allah meriteak sebagai Rajo."
42009028	Kekiro lapen bilai sesudo Yesus majea hal-hal o, Si mbin Petrus, Yohanes, ngen Yakobus moi das do tebo utuk bedu'o.
42009029	Ketiko Si gidong bedu'o, rupo papea-Ne bubeak ngen jubah-Ne jijai putiak besinea.
42009030	Lajau ketenba duai tun miling ngen Si, adeba Musa ngen Elia.
42009031	Keduaine kemten dirai lem kemulio ngen miling tetang tujuan lalau Yesus de bakea naneu-Ne neak Yerusalem.
42009032	Pado waktau o Petrus ngen kekuatne bi tetidua, tapi tetibo klongon, ngen kemliak Yesus becahayo ngen duai tun o je ngen Si.
42009033	Pado waktau keduai tun o lok teminggea Yesus, Petrus madeak ngen Yesus, "Gu'au, baik nien ite neak piyo. Baikba keme uyo temgok telau kemah, do utuk Kumu, do utuk Musa ngen do utuk Elia." Tapi Petrus coa namen jano de nadeakne o.
42009034	Sementaro si madeak awei yo, tekoba mbun magea tobo'o. Ngen waktau tobo'o masuk moi lem mbun o, sabenba tobo'o.
42009035	Lajau teti'ukba sa'ei kunei lem mbun o, de madeak, "Dioba Anok-Ku de Uku miliak, teni'ukba Si."
42009036	Ketiko sa'ei o teti'uk, ketenba Yesus tinggea suang dirai. Murid-murid Yesus diem bae tetang kutene o, ngen coa melei namen ngen api bae kulo jano de bi tobo'o keliak.
42009037	Bilai menne Yesus ngen ketelau murid-Ne tu'un kunei tebo o, ngen tun dau teko ngen Yesus.
42009038	Suang kunei tun dau o madeak, "Gu'au, uku minoi supayo Ko kemliak anokku, sebab si adeba dedone anokku.
42009039	Sewaktau si senrang roh, lajau mendadak si menggang ngen roh o gemucangne sehinggo bibiane bukuak. Roh o terus bae semikso si ngen gesea coa lok teminggeane.
42009040	Uku bi minoi ngen murid-murid-Nu supayo tobo'o musir roh o, tapi tobo'o coa dapet."
42009041	Yesus jemawab, "Padeak kejijai udi yo! Udi sungguak tun-tun de nyeleweng ngen coa masai! Sapei tengen Uku harus tinggea besamo udi ngen besabar te'adep udi? Mbin anoknu o moi miyo!"
42009042	Sementaro anok o paneu ngen Yesus, roh kidek o manet si ngen menea awokne kejang-kejang. Tapi Yesus meriteak roh kidek o keluea ngen ka'enba anok o. Lajau anok o senreak igai ngen tiakne.
42009043	Kute tun sele kemliak kuaso Allah de kembiak lai. Waktau kute tun o masiak sele kerno kute de Si menea o, Yesus madeak ngen murid-murid-Ne,
42009044	"Ti'ukba ngen kenliakba kute kecek-kecek-Ku yo: Anok Manusio bakea senreak moi lem tangen manusio."
42009045	Tapi murid-murid Yesus o coa ngertai ngen kecek-Ne o. Hal o neresio ngen tobo'o supayo tobo'o coa ngertai. Tapi tobo'o saben temanye hal o ngen-Si.
42009046	Neak antaro murid-murid Yesus timboa betekea tetang api kunei tobo'o de paling lai.
42009047	Yesus namen pekeran tobo'o, sebab o Si mok suang anok titik ngen menea anok o je neak depeak-Ne.
42009048	Lajau Si madeak ngen murid-murid-Ne, "Tun de temimo anok yo kerno Uku, taine temimo Uku. Ngen tun de temimo Uku, temimo Si de mutus Uku. Sebab tun de titik neak antaro udi, siba de paling lai!"
42009049	Yohanes madeak, "Gu'au, keme kemliak tun musir semat das gen-Nu, ngen keme temgea si, sebab si iso kunei ite."
42009050	"Jibeak temgea si," nadeak Yesus ngen Yohanes ngen murid-murid Yesus de luyenne, "Sebab tun de coa melawen udi, si ade neak pihak udi."
42009051	Ketiko sudo pa'ok waktaune Yesus naket moi surgo, Si mok putusan utuk lalau moi Yerusalem.
42009052	Mako Yesus meluak tun lalau demute Si. Tun-tun de neluak-Ne o lalau, lajau masuk moi do sadei neak Samaria utuk semiap kute sesuaktau bagiak Yesus.
42009053	Tapi tun-tun neak sadei o coa lok temimo Yesus, sebab nyato sekilai Si gidong lalau moi Yerusalem.
42009054	Mako pado waktau penotoa-penotoa Yesus, adeba Yakobus ngen Yohanes namen tetang hal o, tobo'o madeak, "Tuhan, jano Kumu lok, supayo keme meluak opoi tu'un kunei lenget utuk mbuk tobo'o?"
42009055	Bakea tapi Si jemling ngen temgur tobo'o.
42009056	Lajau tobo'o lalau moi sadei de luyen.
42009057	Ketiko Yesus ngen penotoa-penotoa-Ne temrus paneu tobo'o, madeakba suang neak tengeak dalen magea Yesus, "Uku bakea temotoa Kumu, moi ipe bae Kumu lalau."
42009058	Yesus madeak magea si, "Srigala temuan lubang ngen burung temuan sa'ang, tapi Anok Manusio coa temuan penan utuk mpek ulau-Ne."
42009059	Lajau Si madeak magea suang luyen, "Milemba Uku!" Tapi tun o madeak, "Nizinba uku lalau kileak kemubua bapaku."
42009060	Tapi Yesus madeak magea si, "Kunyauba tun matei kenubua tun matei. Tapi kumu, lalauba ngen melei namen bahwo Allah meriteak sebagai Rajo neak ipe-ipe."
42009061	Ngen suang luyen igai madeak: "Uku bakea temotoa Kumu, Tuhan, tapi nizinba uku belek kileak utuk pamit ngen keluargoku."
42009062	Tapi Yesus madeak, "Tetiep tun de siap utuk mbajok, tapi kemliak moi belakang, coa patut jijai anggota umat Allah."
42010001	Sesudo'o Tuhan temunjuk tujuak puluak penotoa de luyen, lajau mbo tobo'o deduai demute Si moi tiep kota ngen penan de lok Si magea.
42010002	"Asea de bakea kentem dau," nadeak-Ne magea tobo'o, "tapi pekerjo utuk ngetemne cuma didik. Sebab o, minoiba magea Temuan kebun supayo Si mbo pekerjo utuk ngetem asea tanem-Ne.
42010003	Lalauba, sesungguakne Uku mbo udi awei anok domba moi tengeak-tengeak serigala.
42010004	Jibeak mbin dupet atau katung sedekeak, atau kulo sepatu. Jibeak bedan neak tengeak dalen utuk melei salam ngen suang kulo.
42010005	Amen udi masuk moi do umeak, nadeakba lebiak dute, 'Semoga sejahteraba lem umeak yo.'
42010006	Amen neak di ade tun de galok damoi, salam damoinu o bakea tep padone; amen coa, tarikba igai salam damoinu o.
42010007	Tinggeaba neak do umeak bae. Tenimoba jano de nidang ngen udi neak di, sebab tun de bekerjo dapet temimo upeakne. Jibeak bebaliak kunei do umeak moi umeak de luyen.
42010008	Amen udi teko moi do kota ngen neak di udi senambut ngen baik, mbukba jano de nidang neak di ngen udi.
42010009	Kena'enba tun-tun de bolon neak kota o, ngen nelei bito ngen tun-tun neak di, 'Allah segro bakea muloi meriteak awei Rajo neak tengeak-tengeak udi.'
42010010	Tapi amen udi teko moi do kota ngen neak di udi coa tenimo, kelueaba moi dalen ngen nadeakba,
42010011	'Kulo debu kota udi de melket pado kekea keme, keme kemibas neak adepnu. Tapi namenba dio: Allah meriteak sebagai Rajo sudo pa'ok.'
42010012	Uku madeak ngen udi: pado Bilai Kiamat Sodom bakea lebiak mudeak napun Allah kunei pado tun kota o."
42010013	"Celakoba udi Khorazim! Celakoba udi Betsaida! Kerno amen neak Tirus ngen neak Sidon tejijai mujizat-mujizat de bi tejijai neak tengeak-tengeak udi, sudo an tobo'o betobat kunei duso-duso tobo'o, ngen makei bajau bekabung serto mpek abau neak das ulau tobo'o.
42010014	Pado Bilai Kiamat, tun-tun Tirus ngen Sidon bakea lebiak mudeak napun Allah kunei pado udi.
42010015	Ngen udi, Kapernaum! Ko meker, udi bakea nelekat sapei moi surgo? Coa, udi bakea tenu'un sapei moi dunio tun matei!"
42010016	Lajau Yesus madeak ngen penotoa-penotoa-Ne, "Tun de temi'uk udi, temi'uk Uku. Tun de temulok udi, temulok Uku. Ngen tun de temulok Uku, kulo temulok Si de mbo Uku."
42010017	Tujuak puluak penotoa o belek ngen riang nien. "Tuhan," nadeak tobo'o, "roh-roh kejahatan kulo taat ngen keme amen keme meriteak tobo'o das gen Tuhan!"
42010018	Yesus jemawab, "Uku kemliak Iblis us kunei lenget awei gelep.
42010019	Sesungguakne Uku bi melei kuaso ngen udi utuk melat dung ngen kalo ngen kuaso utuk tema'en kuet tenago musuak, sehinggo coa ade de bakea cemelako udi.
42010020	Sekilai kulo awei o jibeakba beriang kerno roh-roh kejahatan taat ngen udi. Lebiak baik udi beriang kerno gennu ade neak lem surgo."
42010021	Pado waktau o kulo beriangba Yesus lem Roh Allah ngen madeak, "Uku besyukur ngen-Kumu, Bapa, Tuhan lenget ngen bumai, kerno kutene o Ko munyin bagiak tun bijak ngen pacok, tapi Ko melei nyato ngen tun titik. Au Bapa, do'oba de semnang atei Bapa.
42010022	Kutene bi senreak Bapa ngen Coa suang kulo kemnal Anok, luyen kunei Bapa. Coa ade kulo de kemnal Bapa luyen kunei Anok; ngen tun-tun ngen Anok o lok kemnal Bapa."
42010023	Lajau Yesus jemling ngen penotoa-penotoa-Ne, sesudo'o madeak ngen tobo'o bae, "Butungba udi kerno bi kemliak de udi kemliak uyo yo.
42010024	Kerno Uku madeak ngen udi dau nebai ngen rajo lok kemliak de udi kemliak uyo yo, tapi tobo'o coa kemliakne. Tobo'o lok temi'uk de udi temi'ik uyo yo, tapi tobo'o coa temi'ukne."
42010025	Sesudo'o je suang gu'au agamo utuk cemubo Yesus, nadeakne, "Gu'au, jano de harus kumenea utuk dapet idup de kekal?"
42010026	Jawab Yesus ngen si, "Jano de tetulis neak lem Kiteb Ade? Awei ipe pedapetnu tetang hal o?"
42010027	Jawab tun o, " 'Kasiakba Tuhan, Allahnu, ngen segenep ateinu, ngen sepenuak jiwonu, ngen segenep tenagonu, ngen kute akeanu,' ngen 'Kasiakba sesamonu manusio awei dirainu suang.' "
42010028	Nadeak Yesus ngen si, "Jawab udi o benea; meneaba awei yo, mako udi bakea idup."
42010029	Tapi utuk benea diraine tun o madeak ngen Yesus, "Api sesamoku manusio?"
42010030	Yesus jemawab, "Ade suang semanei tu'un kunei Yerusalem moi Yerikho. Neak tengeak dalen si senrang perapok, nebut kute de si temuan, lajau teninggea setengeak matei, lajau teninggea tegulek neak dalen ngen sileak bea.
42010031	Mujua ade suang imem tu'un liwet dalen o. Si kemliak tun o, tapi si liwet kunei dipoa dalen.
42010032	Awei o kulo suang Lewi teko moi penan o. Ketiko si kemliak tun o, si liwet kunei dipoa dalen.
42010033	Lajau teko suang Samaria, de gidong lem pemaneune, moi penan o. Ngen ketiko si kemliak tun o, tegerokba ateine utuk temulung.
42010034	Si lalau ngen si lajau mukus sileakne, sesudo si semiram ngen minyok ngen anggur. Sesudo'o si kemnek tun o moi das keledaine, lajau mbin si moi penan temalem ngen merawatne.
42010035	Menne si mok duai caci pirok ngen melei ngen tun de temuan losmen o serto madeak, 'Rawatba si, ngen amen caci yo ku'ang, bakea uku masen sudoyo, amen uku belek moi miyo.' "
42010036	Sesudo'o Yesus semudo ceritone o ngen temnai, "Kunei ketelau tun o de ipe, temurut pedapetnu, de menea awei sesamo kunei tun de nerapok o?"
42010037	Jawab tun o, "Tun de bi temulung tun'o." Nadeak Yesus ngen si, "Lalauba, ngen meneaba awei yo!"
42010038	Ketiko Yesus ngen penotoa-penotoa-Ne lem pemaneune, sapeiba Si neak do sadei. Suang selawei de genne Marta temimo Si neak umeakne.
42010039	Selawei o temuan suang pasuak de genne Maria. Maria yo temot pa'ok kekea Tuhan Yesus ngen bogoa temi'uk kecek-kecek-Ne.
42010040	Gidong Marta sibuk sekilai mlayan. Si ma'ok Yesus ngen madeak, "Tuhan, coa Ko dulai, bahwo pasuakku munyau uku mlayan suang dirai? Luakba si temulung uku."
42010041	Tapi Tuhan jemawabne, "Marta, Marta, pasuak ragau ngen semaro dirai ngen dau pekaro;
42010042	tapi cuma do bae de perlu. Maria bi miliak pagiak de lebiak baik, de coa bakea nemok kunei padone."
42011001	Waktau Yesus bedu'o neak do penan. Sesudo bedu'o, saleak suang kunei penotoa-penotoa-Ne madeak, "Tuhan, najeaba keme bedu'o awei Yohanes majea penotoa-penotoane bedu'o."
42011002	Jawab Yesus ngen tobo'o, "Amen udi bedu'o, nadeakba: 'Bapa, senucaiba gen-Nu; tekoba Kerajaan-Nu.
42011003	Neleiba keme setiep bilai kembuk de secukupne.
42011004	Ngen napunba duso keme, sebab keme kulo mapun setiep tun de besaleak ngen keme. Ngen jibeakba munyau kepercayaan keme nyep, waktau keme cenubo.' "
42011005	Lajau Yesus madeak ngen tobo'o, "Amen suang neak antaro udi waktau tengeak malem lalau moi umeak suang kuatne, madeak ngen si: 'Kuat, kinoiba ngen uku telau ruti,
42011006	sebab suang kuatku de gidong ade lem pemaneu singgeak moi umeakku ngen uku coa temuan jejano utuk nelei ngen si.'
42011007	Misalne kuat de penan udi teko o jemawab kunei lem umeakne awei yo, 'Jibeak semaro uku! Bang sudo tekucai, uku ngen anok-anokku sudo tidua. Uku coa dapet klongon ngen melei jejano ngen udi.' "
42011008	"Uku madeak ngen udi kunyau si coa lok klongon ngen coa dapet melei jejano, tapi kerno ko minoi terus, mako si bakea klongon kulo ngen melei jano de ko minoi.
42011009	Kerno o, Uku madeak ngen ko: Minoiba, mako ko bakea nelei; nesoaba, mako ko bakea dapet; kentukba, mako bang bakea nukok utukko.
42011010	Kerno tiep tun de minoi, bakea temimo ngen tiep tun de mesoa, bakea dapet ngen tiep tun de kemtuk, bakea nukok bangne.
42011011	Coa ade tun tuai, amen anokne minoi kan, bakea nelei dung?
42011012	Atau, amen si minoi tenoa, bakea nelei kalo?
42011013	Jijai amen udi de jahat namen melei pelei de baik ngen anok-anoknu. Jano igai Bapanu de neak surgo! Si bakea melei Roh Sucai ngen tobo'o de minoi ngen-Si."
42011014	Waktau Yesus musir roh kejahatan keluea kunei tun bisau. Sesudo roh kejahatan o keluea, tun o muloi miling. Mako sele ba tun dau o.
42011015	Tapi ade neak antaro tobo'o madeak, "Si musir roh kidek ngen kuaso Beelzebul, pemipin roh kidek."
42011016	Ade kulo de minoi do tando kunei surgo ngen Si, utuk cemubo Si.
42011017	Tapi Yesus namen pekeran tobo'o lajau madeak, "Tiep kerajaan de tepecuak paset benaso, ngen tiep umeak tanggo de tepecuak, paset berantakan.
42011018	Amen Iblis o kulo tebagiak-bagiak ngen melawen diraine suang, awei ipe kerajaanne dapet beta'en? Sebab udi madeak, bahwo Uku musir roh kidek ngen kuaso Beelzebul.
42011019	Jijai amen Uku musir roh kidek ngen kuaso Beelzebul, ngen kuaso jano penotoa-penotoanu musirne? Sebab tobo'o ba de bakea jijai hakimnu.
42011020	Tapi amen Uku musir roh kidek ngen kuaso Allah, mako sesungguakne Allah meriteak sebagai Rajo sudo muloi meriteak neak tengeak-tengeak udi.
42011021	Amen suang de kuet ngen de lekep senataine jemago umeakne suang, mako amanba kute hokne.
42011022	Tapi amen suang de lebiak kuet semrang ngen maleak si, mako tun de lebiak kuet o bakea mbut kute senatai andalan tun de temuan umeak o, lajau magiak kute barang-barangne.
42011023	Tun de coa bepihak ngen Uku, sesungguakne melawen Uku, ngen tun de coa temulung Uku, sesungguakne musak kerjo-Ku!"
42011024	"Amen roh kidek teminggea manusia, roh o keliling moi penan-penan de ke'ing utuk mesoa penan istirahat, tapi si coa dapetne. Kerno o, si madeak: 'Uku bakea belek moi umeak de bi uku teminggea o.'
42011025	Mako lalauba si ngen temau umeak o bersih ngen tatur.
42011026	Lajau si keluea ngen majok tujuak roh luyen de lebiak kidek kunei padone, ngen tobo'o masuk seca'o dediem neak di. Mako akhirne keadaan tun o lebiak kidek kunei pado keadaanne semulo."
42011027	Sesudo Yesus madeak awei o, suang selawei kunei antaro tun dau o madeak ngen Yesus, "Sungguak bahagia selawei de melaher ngen melei susu ngen Ko!"
42011028	Tapi Yesus jemawab, "Lebiak bahagia igai tun de temi'uk kecek Allah ngen maneune!"
42011029	Ketiko tun dau gemlung Yesus, madeakba Yesus, "Tun-tun zaman yo adeba jahat. Tobo'o lok do tando, tapi ngen tobo'o coa bakea nelei tando seluyen tando Nebai Yunus.
42011030	Sebab awei Nebai Yunus jijai tando utuk tun-tun Niniwe, awei o kulo Anok Manusio bakea jijai tando utuk zaman yo.
42011031	Pado Bilai Kiamat, Ratu negrai Selatan bakea idup igai sesamo tun-tun zaman yo, ngen temuduak tobo'o. Sebab, utuk temi'uk de najea Salomo de bijak, Ratu o menea pemaneu de kembiak uak kunei ujung bumai. Tapi neak yo uyo ade de lebiak lai kunei Salomo!
42011032	Pado Bilai Kiamat, penduduk Niniwe bakea idup igai sesamo tun-tun zaman yo, ngen temuduak tobo'o, sebab tun Niniwe o betobat kunei duso-duso tobo'o ketiko Yunus ceramah ngen tobo'o. Tapi neak yo uyo ade de lebiak lai kunei Yunus!"
42011033	"Coa suang kulo de masang lapu lajau mpekne neak beak umeak atau neak beak ratang, tapi neak das kekea lapu, supayo kute tun de masuk, dapet kemliak cahayone.
42011034	Matainu adeba lapu bagiak awoknu. Amen matainu baik, te'angba kute awoknu, tapi amen matainu kidek, kelemba awoknu.
42011035	Kerno o, atei-ateiba, jibeak sapei te'ang de ade padonu o jijai kelem.
42011036	Amen kute awoknu te'ang ngen coa ade de kelem, mako kutene bakea te'ang, serai awei amen lapu tem'ang udi ngen cahayone."
42011037	Ketiko Yesus selsei majea, suang Farisi mundang Yesus utuk mukmei neak umeakne. Mako masukba Si moi umeak o, lajau temot mukmei.
42011038	Tun Farisi kemliak hal o ngen si sele, kerno Yesus coa mpuk tangen-Ne ayok mukmei.
42011039	Tapi Tuhan madeak ngen si, "Udi tun-tun Farisi, udi mersih de luea kunei makuk ngen pinggan, tapi de neak lem ateinu penuak kekerasan ngen kejahatan.
42011040	Hoi tun-tun bodong, Si de jijai utuk luea, Si kulo de jijai utuk neak lem?
42011041	Tapi, neleiba isaine utuk sedekeak ngen sesungguakne kutene bakea jijai bersih utuknu.
42011042	Celakoba udi, hoi tun-tun Farisi, sebab udi masen perpuluhan kunei selasiak, inggau ngen kute mecem pucuk, tapi udi coa dulai de adea ngen kasih Allah. De do harus nea ngen de luyen jibeak laloi.
42011043	Celakoba udi, hoi tun-tun Farisi, sebab udi galok temot neak penan de tehormat neak umeak semyang ngen galok temimo hormat neak peken.
42011044	Celakoba udi, sebab udi serai awei kubua de coa makei tando nisan; tun-tun de paneu neak dasne, coa namen."
42011045	Saleak suang gu'au agamo madeak ngen Yesus, "Gu'au, ngen kecek-kecek o, Ko mino keme kulo!"
42011046	Yesus jemawab, "Celakoba udi kulo, hoi gu'au-gu'au agamo! Sebab udi mpek ban de coa dapet tun mbinne, tapi udi suang coa lok meneane.
42011047	Celako udi, sebab udi menea kubua nebai-nebai, tapi ninik puyangnu bi munuak tobo'o.
42011048	Ngen awei yo udi makau, bahwo udi mbenea plep-plep ninik puyangnu, sebab tobo'o bi munuak nebai-nebai o ngen udi menea kubuane.
42011049	Sebab o hikmat Allah madeak: 'Uku bakea mbo ngen tobo'o nebai-nebai ngen rasul-rasul-Ku; pa'o kunei antaro nebai-nebai ngen rasul-rasul o bakea tobo'o nunuak ngen tobo'o senikso.'
42011050	Supayo kunei zaman yo tenutut daleak kute nebai de bi tupeak sejok dunio jenijai,
42011051	muloi kunei daleak Habel sapei ngen daleak Zakharia de bi nunuak neak antaro mezbah ngen Umeak Tuhan. Pecayoba: Tun-tun zaman yo paset bakea nukum kerno kutene o.
42011052	Celako udi, hoi gu'au-gu'au agamo. Sebab udi bi mok kucai lemau; udi suang coa masuk moi lem ngen tun de berusaho utuk masuk moi lem udi temgeak!"
42011053	Waktau Yesus teminggea penan o, gu'au-gu'au agamo ngen tun-tun Farisi ngecam Yesus ngen lek. Tobo'o muloi macing Si supayo Si lok miling tetang dau hal.
42011054	Ngen sementaro o tobo'o kemliak Si bebaik utuk temakep sesuaktau de si saleak kecek.
42012001	Beribau tun dedesok sapei ade de tekelat kekeane. Sementaro tun-tun o belungguk, Yesus madeak ngen penotoa-penotoa-Ne, "Atei-ateiba te'adep agai tun Farisi, maksud-Ku, tobo'o munafik.
42012002	Coa ade de coa keten, ngen coa ade de resio de coa bakea nukea.
42012003	Kerno o jano de udi nadeak lem kelem bakea teti'uk lem te'ang, ngen jano de udi misik moi ti'uk neak lem kamar bakea nelei namen kunei das atep umeak."
42012004	"Uku madeak ngen udi, hoi kekuat-Ku, jibeakba udi saben te'adep tobo'o de dapet munuak awok ngen sesudo'o coa dapet menea jejano igai.
42012005	Uku bakea temunjuk ngen udi api de harus udi saben. Sabenba Si, de sesudo munuak, temuan kuaso utuk mbin tun moi lem nerako. Sesungguakne Uku madeak ngen udi, sabenba Si!
42012006	Lemo likup burung pipit jenuoa, go duai matai caci de kembiak titik. Kunyau awei o coa dikup kulo de coa tinget Allah.
42012007	Buk neak ulau nu sudo nitung kutene, sebab o jibeakba saben; udi uak lebiak bego kunei burung-burung pipit!"
42012008	"Uku madeak ngen udi: Tetiep tun de makau Uku neak muko manusio, Anok Manusio kulo bakea makau si neak adep malaikat-malaikat Allah.
42012009	Tapi api muker Uku neak adep manusio, si bakea mukerne neak adep malaikat-malaikat Allah.
42012010	Tetiep tun de miling melawen Anok Manusio, si bakea napun; tapi barang api mino Roh Allah, si coa bakea napun.
42012011	Amen udi nembin moi umeak-umeak semyang utuk nadea neak adep pemeriteak atau penguaso, jibeakba kuatir tetang awei ipe udi harus mbela dirai atau tetang jano de harus udi madeak.
42012012	Sebab waktau'o kulo Roh Allah bakea majea udi jano de harus udi madeak."
42012013	Suang kunei tun dau o madeak ngen Yesus, "Gu'au, nadeakba ngen pasuakku supayo si magiak warisan ngen uku."
42012014	Tapi Yesus madeak ngen si, "Hoi udi, api de bi maket Uku jijai hakim atau tukang magiak warisan antaro udi beduai?"
42012015	Sesudo'o, ngen kute tun de ade neak di Yesus madeak, "Atei-ateiba ngen waspadaba, jibeak sapei udi tamak. Sebab idup manusio coa tegatung kunei hokne, kunyau hokne kembiak dau."
42012016	Sesudo'o Yesus madeak ngen tobo'o do perumpamo, Si madeak, "Ade suang kayo, taneakne kembiak dau asea ne.
42012017	Si temnai lem ateine: 'Jano de harus uku menea, sebab uku coa temuan penan neak ipe uku dapet ma'ik asea taneakku.'
42012018	Lajau nadeakne: 'Uku bakea melu'at tuoa-tuoaku ngen uku bakea temje de lebiak lai ngen uku bakea ma'ik neak lemne kute gelpung ngen barang-barangku.
42012019	Sesudo'o uku bakea madeak ngen diraiku suang, ko ade dau barang, tetimbun utuk beta'un-ta'un anne; istirahatba, mukmeiba, menemba ngen beriang-riangba!'
42012020	Tapi firman Allah ngen si: 'Hoi udi tun bodong, pado kelmen yo kulo jiwonu bakea nemok kunei ko, ngen jano de bi ko seniap, utuk api?'
42012021	Awei o kulo jijaine ngen tun de kemopoa hok bagiak diraine suang, amen si coa kayo neak adep Allah."
42012022	Yesus madeak ngen penotoa-penotoa-Ne, "Kerno o Uku madeak ngen ko, 'Jibeakba kuatir ngen idupnu, bakea jano de lok udi mbuk, ngen jibeakba kuatir kulo ngen awoknu, bakea jano de lok udi makei.'
42012023	Sebab idup o lebiak peting kunei pado kembuk ngen awok o lebiak peting kunei pado bajau.
42012024	Kenliakba burung-burung gagak! Tobo'o coa temanem, coa panen, coa kulo temuan gudang atau tuoa. Tapi Allah semido tobo'o! Ko uak lebiak bego kunei burung-burung!
42012025	Api neak antaro udi de kerno kuatirne dapet temambeak omor panjang lem idupne?
42012026	Jijai, amen udi coa sanggup menea barang de kembiak titik, getai udi kuatir ngen hal-hal luyen?
42012027	Kenliakba bungai-bungai bakung idup; bungai-bungai o coa bekerjo, coa kulo menea kain. Tapi Rajo Salomo de kembiak kayo kulo coa makei bajau de ba'esne serai ngen bungai-bungai o.
42012028	Jijai, amen dukut, de bilai yo ade ngen men nuang moi lem opoi awei o kulo nerias Allah, jano igai udi, hoi tun de ku'ang pecayo!
42012029	Jijai, jibeakba udi semoal jano de bakea udi mbuk ngen menem ngen jibeakba ateinu temes.
42012030	Kute o nesoa bangso-bangso neak dunio de coa kemnal Allah. Tapi Bapanu namen, bahwo udi memang perlu kutene o.
42012031	Tapi nesoa ba Kerajaan-Ne, mako kutene o bakea tenambeak kulo ngen udi."
42012032	"Jibeakba saben, hoi udi jumlahnu titik! Kerno Bapanu bi senang melei udi Kerajaan o.
42012033	Jenuoba kute hoknu ngen neleiba sedekeak! Meneaba bagiaknu dupet de coa dapet jijai tuai, do hok neak surgo de coa bakea abis, de coa dapet risau mokne ngen coa usak nembuk get.
42012034	Kerno neak ipe hoknu ade, neak di kulo ateinu ade."
42012035	"Bejago-jagoba madep tiep hal. Ko harus bogoa siap makei bajau ngen lapu nidup.
42012036	Lokba udi serai awei tun-tun de mbot tuanne de belek kunei pesta nikeak, supayo amen si belek ngen kemtuk bang, segro nukokba bang bagiakne.
42012037	Bahagiaba pelayan-pelayan de tuanne kemliak bejago-jago waktau si teko. Uku madeak ngen udi: sesungguakne si bakea meket pinggangne ngen meluak tobo'o temot mukmei, ngen si bakea teko mlayan tobo'o.
42012038	Sungguak butungne pelayan-pelayan o amen tuan tobo'o kemliak tobo'o gidong siap mbot, kunyau si teko tengeak malem atau lebiak cendok kunei o!
42012039	Tapi namenba dio: Amen tuan umeak namen jam kedau risau bakea teko, si coa bakea munyau umeakne nukok.
42012040	Lokba udi kulo siap sedio, kerno Anok Manusio teko pado saat de coa udi sako."
42012041	Petrus madeak, "Tuhan, keme de Ko maksud ngen perumpamo o atau kute tun?"
42012042	Jawab Tuhan, "Jijai, api pelayan umeak de setia ngen bijaksana de bakea naket tuanne jijai pemipin das kute pelayanne utuk melei kembuk ngen tobo'o pado waktaune?
42012043	Bahagiaba pelayan, de tuanne kemliak gidong maneu tugasne o, ketiko tuanne o teko.
42012044	Uku madeak ngen udi: Sesungguakne tuanne o bakea maket si jijai pengawas kute hokne.
42012045	Tapi, amen pelayan o kidek ngen madeak neak lem ateine: Tuanku coa teko, lajau si muloi mokoa pelayan-pelayan semanei ngen selawei, ngen mbuk menem sapei mabuk,
42012046	mako tuan pelayan o bakea teko pado bilai de coa ite sako, ngen pado saat de coa ite namen, ngen bakea munuak si ngen menea si senasib ngen tun-tun de coa setia.
42012047	Pelayan de namen kelok tuanne, tapi coa sesiap ngen coa menea kelok tuanne o, bakea nimbet ngen yes.
42012048	Tapi pelayan de coa namen kelok tuanne, sesudo'o menea sesuaktau de saleak sehinggo harus nimbet, bakea nimbet ngen didik bae. Sebab tun de sudo nelei dau, kunei padone bakea tenuntut dau kulo. Ngen tun de sudo pecayo, kunei padone bakea tenuntut dau kulo."
42012049	"Uku teko utuk meluk opoi moi bumai ngen Uku kembiak ma'ep, opoi o bi idup!
42012050	Uku harus temimo saro ngen atei-Ku kembiak ragau ayok o tejijai.
42012051	Jano udi sako Uku teko moi dunio mbin damoi? Coa, iso damoi, tapi belawen.
42012052	Kerno muloi kunei uyo bakea ade selisiak antaro lemo tun neak lem do umeak, telau lawen duai ngen duai lawen telau.
42012053	Bapok bakea mlawen anokne de semanei ngen anok semanei bakea mlawen bapokne. Indok mlawen anokne de selawei ngen anok selawei mlawen indokne. Indok setuang bakea mlawen setamangne de selawei ngen setamang selawei bakea mlawen indok setuangne."
42012054	Yesus madeak kulo ngen tun dau, "Amen udi kemliak mbun kenek neak depeak barat, segro udi madeak: 'Bakea teko ujen,' ngen hal o memang tejijai.
42012055	Amen udi meding ibut teko kunei Selatan, udi madeak, 'Bakea panes,' ngen benea-benea panes.
42012056	Hoi tun-tun munafik, rupo bumai ngen lenget udi namen menilaine, getai udi coa dapet menilai zaman yo?"
42012057	"Getai udi suang kulo coa temtep jano de benea?
42012058	Sebab, amen udi ngen lawennu lalau madep pemeriteak, berusahoba bedamoi ngen si selamo neak tengeak dalen, supayo jibeak udi sene'etne ngen hakim lajau semreak udi ngen pembantune ngen pembantu o meting ngen moi lem penjara.
42012059	Uku madeak ngen udi: Ko coa bakea keluea kunei di, ayok udi masen utangnu sapei lunas."
42013001	Pado waktau o tekoba ngen Yesus kekedau tun mbin bito tetang tun-tun Galilea, de daleakne cenapua Pilatus ngen daleak kurban de tobo'o sembeak.
42013002	Yesus jemawab tobo'o, "Kerno tun-tun Galilea'o nunuak awei'o, udi sako do'o buktine tobo'o lebiak beduso kunei pado duso kute tun Galilea de luyen?
42013003	Coa! Nadeak-Ku ngen udi. Tapi amen udi coa betobat, udi kute bakea benaso kulo, awei 'o.
42013004	Atau delapen belas tun, de matei teninggang menara pa'ok Siloam, lebiak lai saleakne kunei saleak kute tun luyen de ade neak Yerusalem?
42013005	Coa! Nadeak-Ku ngen udi. Tapi amen udi coa betobat, udi kute bakea benaso awei tobo'o."
42013006	Lajau Yesus madeak perumpamo yo, "Suang temuan pun ara de idup neak kebun anggurne, ngen si teko utuk mesoa bueak pun o, tapi si coa temau.
42013007	Lajau si madeak ngen tukang kebun anggur o: 'Sudo telau taun uku teko mesoa bueak pun ara yo ngen uku coa temau. Tembangba pun yo! Utuk jano si idup neak taneak yo ngen sesio!'
42013008	Jawab tun o: 'Tuan, kunyauba si idup taun yo igai, uku bakea makua taneak rogok yo ngen melei pupukne,
42013009	mukin taun muko si bebuak; amen coa, tembangba pun o!' "
42013010	Pado bilai Sabat Yesus ngajea lem saleak do umeak semyang.
42013011	Neak di ade suang selawei de bi lapen belas taun pasuk roh sehinggo si bolon sapei bukuk baune ngen coa dapet je igai ngen tegok.
42013012	Ketiko Yesus kemliak selawei o, Yesus menok si, madeak ngen si, "Hoi indok, olonnu bi ka'en."
42013013	Lajau Si mpek tangen-Ne das selawei o, ngen ketiko o kulo je ba selawei o, ngen mujai Allah.
42013014	Tapi pemipin umeak semyang mengiak ngen Yesus kerno kema'en tun pado bilai Sabat, lajau si madeak ngen tun dau, "Ade num bilai utuk kerjo. Kerno o teko pado saleak do bilai o utuk kena'en ngen jibeak pado bilai Sabat."
42013015	Tapi Tuhan jemawab si, nadeak-Ne, "Hoi tun-tun munafik, iso tiep tun neak antaronu mpas sapaine atau keledaine pado bilai Sabat kunei kandangne ngen mbinne moi penan menem?
42013016	Iso selawei yo, de sudo lapen belas taun neket Iblis, harus nelpas kunei peketne o, kerno si adeba royot Abraham?"
42013017	Ngen waktau Si madeak awei yo, kute lawen-Ne meding selek ngen kute tun dau senang kerno kute pekaro mulio, de bi Si menea.
42013018	Mako nadeak Yesus, "Umpamo jano hal Allah meriteak sebagai Rajo ngen jano Uku bakea mbandingne?
42013019	Si umpamo soa sawi, de nemok ngen tembea tun neak kebunne; soa o idup ngen jijai pun ngen burung-burung neak lenget besa'ang pado dan-danne."
42013020	Yesus madeak igai, "Ngen jano Uku bakea mbanding Allah meriteak sebagai Rajo?
42013021	Si umpamo agai de nemok suang selawei lajau nulek moi lem pat puluak cupok gelpung, sapei kembang kutene."
42013022	Sesudo'o Yesus paneu keliling kunei kota moi kota ngen kunei sadei moi sadei samo ngajea ngen temrus pemaneu-Ne moi Yerusalem.
42013023	Lajau ade tun temnai ngen Si, "Tuhan, jano tun de bakea senlamat didik?"
42013024	Yesus jemawab ngen tun-tun neak di, "Berusahoba utuk masuk liwet bang de sepit. Sebab, inget! Dau tun berusaho masuk tapi coa dapet.
42013025	Amen tuan umeak bi klongon ngen bi kematup bang, udi bakea je neak luea ngen gemtuk bang samo madeak: 'Tuan, nukokba keme bang!' Ngen Si bakea jemawab ngen madeak ngen udi, 'Uku coa namen kunei ipe udi teko.'
42013026	Mako udi bakea madeak: 'Keme bi mukmei ngen menem neak adep-Nu ngen Ko bi majea neak dalen-dalen kota keme.'
42013027	Tapi Si bakea madeak ngen udi, 'Uku coa namen kunei ipe udi teko. Lalauba kunei adep-Ku, hoi udi kutene de menea kejahatan!'
42013028	Pado waktau udi kemliak Abraham, Ishak ngen Yakub serto kute nebai beriang neak lem Dunio blau Allah, udi bakea ngindoi ngen saro kerno udi suang nusir moi luea!
42013029	Tun-tun bakea teko kunei Timur ngen Barat, kunei Utara ngen Selatan, ngen bakea beriang neak lem Dunio Blau Allah.
42013030	Sesungguakne, ade tun de kedong de bakea jijai tun dedute, ngen ade tun de dute de bakea jijai de kedong."
42013031	Pado waktau o teko kekedau tun Farisi ngen madeak ngen Yesus, "Lalauba, teninggeaba penan yo, kerno Herodes lok munuak Ko."
42013032	Jawab Yesus ngen tobo'o, "Lalauba ngen nadeakba ngen tun de coa beguno o: Uku musir semat ngen kema'en tun, pado bilai yo ngen men, ngen pado bilai de ketelau Uku bakea selsei.
42013033	Tapi bilai yo ngen men ngen telang kedo Uku harus temrus pemaneu-Ku, sebab coa seharusne suang nebai nunuak amen coa neak Yerusalem.
42013034	Yerusalem, Yerusalem, udi de munuak nebai-nebai ngen meluk ngen butau tun-tun de nutus ngen udi! Belulang Uku indau kemopoa anok-anoknu, serai awei indok monok kemopoa anok-anokne neak beak sayepne, tapi udi coa lok.
42013035	Sesungguakne umeaknu yo bakea teninggea ngen jijai sunyai. Tapi Uku madeak ngen udi: Ko coa bakea kemliak Uku igai sapei pado saat udi madeak, 'Diberkatiba Si de teko lem gen Tuhan!' "
42014001	Pado bilai Sabat Yesus teko moi umeak saleak suang pemipin kunei tun-tun Farisi utuk mukmei neak di. Kute de ade kemliak Si ngen teliti.
42014002	Tetibo tekoba suang de bolon busung de kekea ngen tangenne bekok.
42014003	Lajau Yesus madeak ngen gu'au-gu'au agamo ngen tun-tun Farisi de ade neak di, "Temurut ukum agamo ite, buliak ite kema'en tun bolon pado bilai Sabat atau coa?"
42014004	Gu'au-gu'au agamo ngen tun-tun Farisi o diem bae ngen kema'en si, sesudo'o meluak si lalau.
42014005	Sesudo'o Yesus madeak ngen tun-tun, "Misalne suang kunei udi temuan suang anok atau dikup sapai de us moi lem sumua pado bilai Sabat, jano si coa bakea segro temarik moi luea anok o atau sapai o pado bilai o kulo?"
42014006	Tapi coa suang kulo dapet jemawab Yesus tetang hal o.
42014007	Yesus kemliak ade tetamu de milaik penan-penan de lebiak baik. Sebab o Si melei ajaran yo ngen tobo'o kute.
42014008	"Amen udi nundang moi pesta ngikeak, jibeakba lalau temot neak kersai kehormatan. Sebab jibeak-jibeak suang luyen de lebiak peting kunei padonu bi nundang kulo,
42014009	supayo tun o, de mundang udi ngen si, jibeak teko ngen madeak ngen udi, 'Neleiba penan yo ngen tun o.' Lajau udi ngen selek harus lalau temot neak penan de lebiak tembeak.
42014010	Tapi, amen udi nundang, lalauba temot neak penan de lebiak tembeak. Mukin tuan umeak bakea teko ngen madeak ngen udi, 'Kuat, silakan temot neak muko.' Ngen awei yo udi bakea temimo hormat neak muko matai kute tamu de luyen.
42014011	Sebab tiep tun de melekat dirai bakea tembeak, tapi de tembeak dirai bakea nelkat."
42014012	Lajau nadeak Yesus ngen tuan umeak, "Amen udi mundang tun utuk pesta mukmei kebilai atau mukmei kelmen, jibeakba mundang kuat atau pasuak, atau keluargo atau kulo tetanggonu de kayo. Sebab pasuak yo tobo'o bakea mundang udi kulo, ngen awei yo udi temimo bales das plepnu.
42014013	Jijai, amen udi made pesta, nundangba tun peset, tun cacet, tun pakuak, ngen tun sutai.
42014014	Ko bakea temimo berkat, sebab tun-tun o coa bakea dapet males kebaiknu. Kebaiknu bakea nales Allah pado waktau tun-tun de baik nidup igai kunei mateine."
42014015	Pado waktau saleak suang de mukmei sesamo neak di temi'uk padeak Yesus, si madeak, "Utung sekilai tun de bakea mukmei sesamo ngen Allah amen Si teko awei Rajo!"
42014016	Tapi Yesus madeak ngen tun o, "Pado do waktau ade suang tun made pesta de lai ngen mundang dau tun.
42014017	Ketiko sudo waktaune utuk muloi pesta, tun o meluak pelayanne lalau ngen tobo undangan ngen madeak, 'Silakan teko, kutene sudo siap.'
42014018	Tapi tobo'o sesamo minoi maaf. De dute madeak ngen si, 'Uku bi temukua kebun ngen uku harus lalau kemliakne, uku minoi maaf.'
42014019	De luyen madeak, 'Uku bi temukua lemo pasang sapai, ngen lok cemubo sapai-sapai o. Maafba uku.'
42014020	De luyen igai madeak, 'Uku tembei nikeak, kerno o uku coa dapet teko.'
42014021	Mako belekba pelayan o ngen semapei kutene o ngen tuanne. Lajau mengiakba tuan umeak o ngen madeak ngen pelayanne, 'Lalauba ngen segro moi kute dalen ngen gang kota ngen mbinba moi miyo tun-tun cacet ngen tun-tun sutai ngen tun-tun pakuak.'
42014022	Sesudo'o pelayan madeak, 'Tuan, periteak Tuan sudo naneu, tapi penan masiak dau.'
42014023	Lajau tuan o madeak, 'Lalauba moi dalen-dalen lai ngen gang-gang neak luea kota, ngen densokba tun-tun teko, supayo umeakku penuak.'
42014024	Sebab Uku madeak ngen udi, 'Coa ade suang kulo kunei tun-tun de bi nundang o bakea menikmat kembuk pesta uku yo!' "
42014025	Dau tun milem paneu sesamo Yesus. Yesus jemling ngen madeak ngen tobo'o,
42014026	"Amen tun teko ngen-Ku, tapi lebiak kemasiak indokne, bapokne, ngenyanne, anok-anokne, pasuak-pasuakne, ngen diraine suang, si coa nam jijai penotoa-Ku.
42014027	Tun de coa lok musung salibne ngen temotoa Uku, coa dapet jijai penotoa-Ku.
42014028	Amen suang kunei udi lok temje do menara, paset si bakea temot mitung kileak biayane supayo si namen jano genep cacine utuk semelsei menara o atau coa.
42014029	Sebab amen tenyato si coa dapet semelseine, pado hal pondasine sudo nea, mako kute tun de kemliak bakea temawai.
42014030	Tobo'o bakea madeak, 'Tun o muloi temje, tapi si coa sanggup semelseine.'
42014031	Amen suang rajo de temuan puluak ribau tentra lok beperang ngen rajo luyen de temuan duai puluak ribau tentra, paset rajo o bakea temot temimbang kileak jano si cukup kuet utuk melawen musuakne o.
42014032	Amen si namen bahwo si coa kuet, paset sewaktau musuakne o masiak uak, si bakea mbo utusanne utuk minoi damoi.
42014033	Awei yo kuloba tetiep tun neak antaro udi, de coa melpas diraine kunei kute hokne, coa dapet jijai penotoa-Ku!"
42014034	"Silai memang baik, tapi amen silai kulo jijai ambea. Ngen jano si mesin igai?
42014035	Coa ade gunone igai, baik utuk kebun kulo utuk pupuk. Jijai nuang bae. Amen temuan ti'uk, teni'uk!"
42015001	Tobo penagiak pajak ngen tun-tun beduso biasone teko ngen Yesus utuk temi'uk Si.
42015002	Tun-tun Farisi ngen gu'au-gu'au agamo muloi ngerunyam. Tobo'o madeak, "Si temimo tun-tun beduso ngen mukmei sesamo ngen tobo'o."
42015003	Lajau Yesus madeak perumpamo yo ngen tobo'o,
42015004	"Api neak antaro udi de temuan sotos bebirai, ngen amen si nyep dikup neak antarone, coa teminggea de sembilan puluak sembilan likup neak benei libea ngen lalau mesoa de limau o sapei si temaune?
42015005	Ngen amen si bi temaune, si mpekne neak das baune ngen riang,
42015006	ngen sesapeine neak umeak si menok kekuat ngen tetanggone serto madeak ngen tobo'o, 'Beriangba sesamo ngen uku, sebab bebiraiku de nyep o bi uku temau.'
42015007	Uku madeak ngen udi Awei yo kulo bakea ade keriang neak surgo kerno do tun beduso de betobat, lebiak kunei pado riang kerno sembilan puluak sembilan tun benea de coa perlu betobat."
42015008	"Atau selawei ipe de temuan puluak caci pirok, lajau si kelnyep do neak antarone, coa midup lapu ngen semupau umeak serto mesoane ngen teliti sapei si temaune?
42015009	Ngen amen si bi temaune, si menok kekuat ngen tetanggone serto madeak, 'Beriangba sesamo ngen uku, sebab caci pirokku de nyep o bi kutemau!'
42015010	Uku madeak ngen udi, 'Awei yo kulo bakea ade riang pado malaikat-malaikat Allah kerno do tun beduso de betobat!' "
42015011	Yesus madeak igai, "Ade suang temuan duai anok semanei.
42015012	Nadeak de titik ngen bakne, 'Bapa, neleiba ngenku bagiak harto ite de jijai hokku.' Lajau bakne magiak harto o ngen tobo'o beduai.
42015013	Kekedau bilai sesudo'o anok titik o jemuwoa kute bagiakne o lajau lalau moi negrai de uak. Neak di si mabis hartone o ngen idup befoya-foya.
42015014	Sesudo si mabis cacine, timboaba bencana kenyemen neak lem negrai o ngen si kulo muloi peset.
42015015	Lajau si lalau ngen bekerjo pado suang penduduk neak di, de meluak si moi kebun jemago ja'uakne.
42015016	Kerno nyemen, si lok misai teneine ngen kembuk ja'uak o, tapi coa suang kulo de melei ngen si kembuk.
42015017	Lajau si sadar ngen madeak, 'Tun-tun de bekerjo pado bakku kembiak dau kembukne, ngen uku neak yo gesea matei kenyemen!'
42015018	Uku bakea berakat ngen lalau ngen bapaku, ngen madeak ngen si, 'Bapa, uku bi beduso te'adep surgo ngen te'adep bapa.
42015019	Uku coa patut igai senbut anok Bapa. Jenijaiba uku awei saleak suang pekerjo Bapa.'
42015020	Mako klongonba si lalau ngen bapane. Ketiko si masiak uak, bakne bi kemliak si, lajau tegerokba ateine ngen belas kasiak. Bakne o melilai temau si lajau megep ngen semium si.
42015021	Nadeak anok o ngen si, 'Bapa, uku bi beduso te'adep Allah ngen te'adep Bapa, uku coa patut igai senbut anok Bapa.'
42015022	Tapi bak o madeak ngen pelayan-pelayanne, 'Gacangba mbin moi miyo jubah de kembiak baik, neleiba si makei bajau'o. Nelei si cicin pado ji'aine ngen sepatu pado kekeane.
42015023	Ngen mokba anok sapai de gemuk ngen sembeliakba. Ite bakea mbuk ngen beriang.
42015024	Sebab anokku yo bi matei ngen jijai idup igai, si bi nyep ngen dapet igai.' Mako muloiba tobo'o beriang.
42015025	Tapi anokne de tuai ade neak kebun ngen ketiko si belek ngen pa'ok moi umeak, si temi'uk sa'ei musik ngen ta'ai.
42015026	Lajau si menok saleak suang pelayan ngen temnai ngen si jano tai kutene o.
42015027	Jawab pelayan o: 'Asuaknu, Bi belek! Ngen baknu Bi sembeliak anok sapai de lai, kerno si bi temau anokne lem keadaan selamat.'
42015028	Mako mengiakba anok tuai o ngen si coa lok masuk. Lajau bakne keluea ngen miling ngen si.
42015029	Tapi si jemawab bakne, nadeakne, 'Bi betaun-taun uku mlayan bak ngen ati perneak uku melanggea periteak bak, tapi ngen uku ati perneak bak melei dikup anok kambing utuk beriang ngen kekuatku.
42015030	Tapi tembei bae teko anok bak de mabis hok bak sesamo ngen selawei nakea, mako bak sembeliak anok sapai de lai utuk si.'
42015031	Nadeak bakne ngen si: 'Anokku, ko bogoa sesamo ngen uku. Ngen kute de uku temuan adeba ko temuan.
42015032	Ite patut besukocito ngen beriang, kerno asuaknu bi matei ngen jijai idup igai, si bi nyep ngen uyo temau igai.' "
42016001	Yesus madeak ngen penotoa-penotoa-Ne, "Adeba suang kayo. Si temuan suang pegawai keuangan de murus hokne. Tun kayo o dapet laporan bahwo pegawaine yo bogoa mabis cacine.
42016002	Lajau si menok pegawai keuangan o ngen madeak, 'Jano dio de uku temi'uk tetang udi? Uyo, senreak ngen uku laporan tetang kerjonu murus hokku. Ko coa buliak igai jijai pegawai uku.'
42016003	Mako pegawai o bepeker, 'Uku harus menea jano uyo? Tuanku lok mpas uku. Makau uku coa kuet, beradoi uku selek.
42016004	Uku ade akea, amen uku sudo nepas, uku harus temuan dau kuat de lok temapung uku neak umeak tobo'o!'
42016005	Lajau si menok tiep tun de butang ngen tuanne. Ngen de dute, si madeak, 'Kedau utangnu ngen tuan uku?'
42016006	Jawab tun o, 'Sotos kaco minyok zaitun.' Lajau nadeakne ngen tun o, 'Dioba su'et utangnu. Temotba ngen gacangba temulis: lemo puluak.'
42016007	Sesudo'o si madeak ngen tun keduai, 'Kedau utangnu?' Tun o jemawab, 'Seribau ka'ung gelpung.' Pegawai o madeak ngen si, 'Dio su'et utangnu. Tulisba: lapen otos.'
42016008	Lajau tuan o mujai pegawaine de coa jujur o, kerno si bi betindak ngen pacok. Sebab anok-anok dunio yo lebiak coa jujur te'adep sesamone kunei pado anok-anok te'ang."
42016009	Lajau Yesus miling igai, nadeak-Ne, "Ti'ukba! Pakeiba kayo dunio yo utuk dapet kuat, supayo amen kayo dunio yo sudo coa bego igai, udi bakea tenimo neak penan tinggea de abadi.
42016010	Api setia lem pekaro-pekaro titik, si setia kulo lem pekaro-pekaro lai. Ngen api coa benea lem pekaro-pekaro titik, si coa benea kulo lem pekaro-pekaro lai.
42016011	Jijai, amen udi coa setia lem hal kayo dunio, api de bakea masai ngen udi harto de sesungguakne?
42016012	Ngen amen udi coa setia lem harto tun luyen, api de bakea semreak hartone suang ngen udi?
42016013	Coa suang tun de dapet kerjo ngen duai tuan. Sebab si bakea lebiak mengasiak de do kunei pado de luyen, atau si bakea lebiak setia ngen tuan de do kunei pado de luyen. Awei o ba kulo ngen udi. Ko coa dapet bekerjo utuk Allah ngen utuk harto benda kulo."
42016014	Tun-tun Farisi temi'uk kute de nadeak Yesus. Lajau tobo'o temawai-Ne, sebab tobo'o galok caci.
42016015	Tapi Yesus madeak ngen tobo'o, "Ko ba tun de neak adep tun luyen keten benea, tapi Allah namen isai ateinu. Sebab jano de nanggap lekat ngen manusio, nanggap tembeak ngen Allah.
42016016	Ukum de nelei ngen Musa ngen ajaran nebai-nebai, tep belakau sapei pado maso Yohanes Pembaptis. Sejok waktau o Bito Baik tetang awei ipe Allah meriteak awei Rajo nelei bito bogoa. Ngen tun mekuak dirai utuk jijai anggota umat Allah.
42016017	Lebiak mu'eak lenget ngen bumai nyep kunei pado do titik kunei ukum Allah jijai buye.
42016018	Tiep tun de sema'ok ngenyanne, lajau nikeak ngen selawei luyen, si menea zinah; ngen api nikeak ngen selawei de sena'ok, si menea zinah kulo."
42016019	"Adeba suang de kayo. Bajaune la'ang gone, ngen tiep bilai idupne mewah.
42016020	Neak muko bang umeakne neltok suang tun peset genne Lazarus. Awokne penuak ngen baket.
42016021	Si lok semi'ing teneine ngen jano de us kunei mija tun kayo o. Kuyuk teko jemilet baketne.
42016022	Tun peset sesudo'o meninggea lajau nembin malaikat moi penan tehormat neak depeak Abraham neak surgo. Tun kayo o meninggea kulo ngen kenubua.
42016023	Neak dunio tun matei si kembiak derito sekilai. Ngen pado waktau si demnong kunei di moi das, si kemliak Abraham neak penan de uak ngen Lazarus ade neak depeak Abraham.
42016024	Lajau si menggang, nadeakne, 'Bak Abraham, kasiakba uku. Luakba Lazarus, supayo si cemlup ujung ji'aine moi lem bioa lajau tekoba meleceak dileakku. Sebab uku kembiak gis lem opoi yo!'
42016025	Tapi Abraham madeak, 'Anok, ingetba: bahwo ko bi temimo kute de baik sewaktau idupnu, tapi Lazarus kute de kidek. Uyo si senang neak yo ngen ko saro.
42016026	Seluyen do'o, neak antaro do ngen keme sudo nea do jurang de lai, supayo tun kunei yo coa dapet moi mindi ngen tun kunei di coa dapet kulo miyo!'
42016027	Nadeak tun o, 'Amen awei yo, uku minoi ngen udi, Bapa, supayo udi meluak Lazarus moi umeak bakku.
42016028	Sebab masiak ade lemo tun pasuakku, supayo Lazarus minget tobo'o ngen sungguak-sungguak, kunyau tobo'o jibeak masuk pasuakne moi lem penan senikso yo.'
42016029	Abraham jemawab, 'Tobo'o sudo temuan bukau-bukau Musa ngen bukau tobo nebai! Kunyauba tobo'o temurut jano de tetulis lem bukau-bukau o!'
42016030	Tapi tun kayo o jemawab, 'Do'o coa genep, Bak Abraham. Tapi amen ade tun matei idup igai ngen teko ngen tobo'o, tobo'o bakea betobat kunei duso-duso tobo'o.'
42016031	Tapi Abraham madeak, 'Amen tobo'o coa temi'uk periteak Musa ngen nebai-nebai, pasetba tobo'o coa bakea masai kulo, kunyau kulo ade tun matei de idup igai.' "
42017001	Yesus madeak ngen penotoa-penotoa-Ne, "Coa mukin coa bakea ade tun menea duso, tapi celakoba tun de sembabne.
42017002	Adeba lebiak baik utukne amen do butau lai neket moi kagenne, lajau si nuang moi lem laut, kunei pado si menea duso pado saleak suang kunei tun-tun titik yo.
42017003	Jagoba dirainu! Amen pasuak udi menea duso, tena'ok ba si, ngen amen si nyesoa, napunba si.
42017004	Amen si beduso ngen pasuak tujuak kilai debilai ngen tiep kilai teko ngen pasuak ngen madeak, 'Uku minoi maaf,' mapunba si."
42017005	Lajau nadeak rasul-rasul o ngen Tuhan, "Tambeakba imen keme!"
42017006	Jawab Tuhan, "Amen sekirone udi temuan imen dekelai soa sawi bae, udi dapet madeak ngen pun ara yo, 'Tekotba pun ara ngen tetanemba neak lem laut,' ngen pun yo bakea taat ngen udi."
42017007	"Misalne neak antaro udi ade temuan suang pelayan de tukang bajok atau tukang mingun ternok utukne. Sesudo, pelayan'o belek kunei kebun, jano si bakea madeak, 'Maro segro mukmei!'
42017008	Paset coa. Sebelekne si bakea madeak ngen pelayan o: Sendioba kembukku. Neketba pinggangnu ngen melayanba uku sapei selsei uku mukmei ngen menem. Ngen sesudo'o udi buliak mukmei ngen menem.
42017009	Jano si mokasiak ngen pelayan o, kerno pelayan o bi menea jano de tenugas ngen si?
42017010	Awei'o kuloba udi. Amen udi bi menea kute sesuaktau de tenugas ngen udi, lokba udi madeak, 'Keme adeba pelayan-pelayan de coa beguno; keme cuma menea jano de keme harus menea.' "
42017011	Lem pemaneu moi Yerusalem, Yesus liwet daerah pebatas Samaria ngen Galilea.
42017012	Ketiko Yesus masuk do sadei, tekoba puluak tun olon kidek temau Yesus. Tobo'o tinggea je agok uak
42017013	ngen menggang, "Yesus! Gu'au! Kasiakba keme!"
42017014	Lajau Yesus demnong tobo'o ngen madeak, "Lalauba, kentenba dirainu ngen imem-imem." Sementaro tobo'o neak tengeak dalen tobo'o jijai ka'en.
42017015	Suang kunei tobo'o, ketiko kemliak bahwo si bi ka'en, belekba ngen Yesus samo mujai Allah ngen sa'ei nya'ing.
42017016	Si sujud neak adep kekea Yesus ngen mucep syukur ngen-Si. Tun o adeba suang Samaria.
42017017	Lajau Yesus jemawab, "Puluak tun bolon nano kutene bi jijai ka'en? Neak ipe de sembilan tun o?
42017018	Coa ade neak antaro tobo'o de belek utuk mujai Allah seluyen kunei pado tun asing yo?"
42017019	Lajau Yesus madeak ngen tun o, "Je ba ngen lalauba, imennu bi semlamat ko."
42017020	Kekedau tun Farisi temnai ngen Yesus tengen Allah teko utuk meriteak. Yesus jemawab, "Pemeriteak Allah coa muloi ngen tando-tando de dapet kenliak tun,
42017021	sehinggo tun dapet madeak, 'Maro kenliak, si ade neak piyo atau si ade neak di!' Sebab sesungguakne bahwa Allah sudo memeriteak neak tengeak-tengeak udi."
42017022	Lajau Yesus madeak ngen penotoa-penotoa-Ne, "Bakea teko waktaune udi lok kemliak do kunei pado bilai-bilai Anok Manusio o, tapi udi coa bakea kemliakne.
42017023	Ngen tun bakea madeak ngen udi, 'Keliak, si ade neak di!' atau, 'Keliak, si ade neak yo!' Jibeak udi lalau moi mindi, jibeak udi milau.
42017024	Sebab serai awei glep seminea kunei ujung lenget de do moi ujung lenget de luyen, awei'o kuloba konyo halne Anok Manusio teko pado bilai-Ne.
42017025	Tapi Yesus harus temanggung dau derito ngen coa tenimo tun-tun zaman yo.
42017026	Pado bilai Anok Manusio kemten dirai konyo, keadaanne awei pado zaman Nuh bel'o.
42017027	Tun mukmei menem, ngen ngikeak; awei'oba bogoa sapei Nuh masuk moi lem kepea ngen banjir teko serto munuak tun-tun o kute.
42017028	Kulo keadaanne awei pado zaman Lot. Tun mukmei menem, bejagea ngen temukua, tobo'o temanem ngen mbangun umeak.
42017029	Tapi pado bilai Lot lalau keluea kunei Sodom tu'unba ujen opoi ngen ujen beli'ang kunei lenget ngen kute tobo'o benaso.
42017030	Awei'oba halne keadaan pado bilai konyo, neak ipe Anok Manusio kemten dirai-Ne.
42017031	Pado bilai o tun de gidong ade neak das atep umeakne jibeakba tu'un utuk mok barang-barangne de neak lem umeak. Awei o kulo tun de gidong neak kebun jibeakba belek moi umeakne.
42017032	Ingetba jano de bi tejijai ngen ngenyan Lot!
42017033	Tun de berusaho semlamat idupne, bakea kelnyep idupne. Tapi tun kelnyep idupne bakea semlamatne.
42017034	Uku madeak ngen udi, 'Pado kelmen o ade duai tun neak das do penan tidua, de suang bakea nembin ngen de luyen bakea teninggea.
42017035	Ade duai tun selawei sesamo temutuk gelpung, de suang bakea nembin ngen de luyen bakea teninggea.' [
42017036	Amen ade duai tun neak kebun, de suang bakea nembin ngen de luyen bakea teninggea.]"
42017037	Nadeak tobo'o ngen Yesus, "Neak ipe, Tuhan?" Nadeakne ngen tobo'o, "Neak ipe ade mayit, neak di ade burung de mbuk bukei."
42018001	Yesus madeak do perumpamo ngen tobo penotoa-penotoane utuk temgas, bahwo tobo'o harus bogoa bedu'o ngen coa jejemau.
42018002	Nadeak-Ne, "Lem do kota ade suang hakim de coa saben bakea Allah ngen coa me'go api bae.
42018003	Neak kota o ade suang jando de bogoa teko ngen hakim o ngen madeak, 'Mbelaba hokku te'adep lawenku.'
42018004	Kekedau waktau anne hakim o temulok. Tapi sesudo'o si madeak lem ateine, 'Kunyau kulo uku coa saben bakea Allah ngen coa meg'o api bae,
42018005	tapi kerno jando yo semaroh uku, baikba uku mbenea si, supayo jibeak bogoa bae si teko ngen akhirne semrang uku.' "
42018006	Nadeak Tuhan: "Kemliakba jano de nadeak hakim de coa adea o!
42018007	Allah paset bakea mbenea tun-tun piliak-Ne de kebilai kelmen minoi ngen Si! Si paset coa mulua utuk temulung tobo'o!
42018008	Uku madeak ngen udi, 'Si bakea segro mbenea tobo'o. Bakea tapi, amen Anok Manusio o teko, jano masiak tenmau tun de masai ngen Si neak bumai yo?' "
42018009	Ngen kekedau tun de manggap diraine benea ngen mandang tembeak kute tun luyen, Yesus madeak perumpamo yo:
42018010	"Ade duai tun lalau moi Umeak Tuhan utuk bedu'o; de suang adeba Farisi ngen de luyen penagiak pajak.
42018011	Tun Farisi o je ngen bedu'o lem ateine awei yo, 'Au Allah, uku mucep syukur ngen Ko, kerno uku coa serai awei kute tun luyen, iso perapok, iso tun coa jujur, iso tun de berzinah ngen iso kulo awei penagiak pajak yo.
42018012	Uku bepuaso duai kilai deminggau, uku melei puluak persen kunei kute asea ku.'
42018013	Tapi penagiak pajak o je e'uak, ngen si coa binai nanggea moi lenget, tapi si mokoa dirai ngen madeak, 'Au Allah, kasiakba uku tun beduso yo.' "
42018014	Uku madeak ngen udi, "Tun yo belek moi umeakne awei tun de benea temurut Allah ngen tun Farisi o coa. Sebab barang api melekat dirai, si bakea tenbeak ngen barang api tembeak dirai, si bakea nelkat."
42018015	Mako teko tun-tun mbin anok-anokne de titik ngen Yesus, supayo Si megong tobo'o. Kemliak o penotoa-penotoa-Ne mengiak tun-tun o.
42018016	Tapi Yesus menok anok-anok'o ngen madeak ngen tobo penotoa-penotoa-Ne, "Kunyauba anok-anok o teko ngen-Ku, ngen jibeak udi temgeak tobo'o, sebab tun-tun de awei do'oba de jijai anggota umat Allah.
42018017	Uku madeak ngen udi, 'Sesungguakne barang api coa semambut Allah meriteak sebagai Rajo awei suang anok titik, si coa bakea masuk moi lemne.' "
42018018	Ade suang pemipin temanye ngen Yesus, nadeakne, "Gu'au de baik, jano de harus uku menea utuk dapet idup de kekal?"
42018019	Jawab Yesus, "Getai ko nadeak kulo Uku baik? Coa suang kulo de baik seluyen kunei pado Allah bae.
42018020	Ko paset namen kute periteak Allah, 'Jibeak berzinah, jibeak munuak, jibeak maling, jibeak mucep saksai ngike, hormatba baknu ngen indoknu.' "
42018021	Nadeak tun o, "Kute periteak'o sudo uku temotoa kunei u'ai."
42018022	Temi'uk do'o Yesus madeak ngen si, "Masiak tinggea do hal igai de harus ko menea: Jenuoba kute de ko temuan ngen nagiakba do'o ngen tun-tun peset, mako ko bakea dapet hok neak surgo. Sesudo'o teko moi miyo ngen milemba Uku."
42018023	Tapi ketiko tun o temi'uk kecek Yesus, si ibo kerno si kayo sekilai.
42018024	Lajau Yesus demnong si ngen madeak, "Padeak sarone tun de becaci jijai anggota umat Allah.
42018025	Sebab lebiak mu'eak dikup unto masuk liwet lubang dolom kunei pado suang kayo jijai anggota umat Allah."
42018026	Ngen tobo'o de temi'uk o madeak, "Amen awei 'o, api de dapet selamat?"
42018027	Nadeak Yesus, "Jano de coa mukin bagiak manusio, mukin bagiak Allah!"
42018028	Petrus madeak, "Keme yo bi teminggea kute de keme temuan ngen temotoa Kumu."
42018029	Nadeak Yesus, "Sesungguakne tiep tun de sudo teminggea umeakne, ngenyanne, pasuakne, tun tuaine atau anok-anokne, utuk melayan Allah,
42018030	tun'o bakea temimo igai belipet pado maso yo kulo, ngen pado zaman de bakea teko si bakea temimo idup de kekal."
42018031	Yesus menok keduai belas penotoa-Ne, lajau madeak ngen tobo'o, "Uyo ite lalau moi Yerusalem ngen kute sesuaktau de tetulis tobo nebai tetang Anok Manusio bakea gennep.
42018032	Sebab Si bakea senreak ngen bangso-bangso de coa kemnal Allah, mimok, mino ngen tenkek.
42018033	Ngen tobo'o semikso ngen munuak Si, tapi pado bilai ketelau Si bakea idup igai."
42018034	Tapi tobo'o samo sekilai coa ngertai kutene o; tai padeak o tebunyin bagiak tobo'o. Ngen tobo'o coa namen Si miling tetang jano.
42018035	Waktau Yesus gesea sapei neak Yerikho, ade suang sutai de temot neak biding dalen ngen beradoi.
42018036	Waktau tun o temi'uk tun dau liwet, si temnai, "Jano o?"
42018037	Nadeak tun ngen si, "Yesus tun Nazaret liwet."
42018038	Lajau tun sutai menggang, "Yesus, Anok Daud! Kasiakba uku!"
42018039	Mako tobo'o, de paneu neak muko Yesus, temgur si supayo si diem. Tapi tambeak lek si menggang, "Anok Daud! Kasiakba uku!"
42018040	Lajau Yesus bedan meluak mbin tun o ngen-Si. Ngen ketiko si bi ade neak pa'ok-Ne, Yesus temnai ngen si,
42018041	"Jano de ko kemlok supayo Uku dapet menea bagiaknu?" Jawab tun o, "Tuhan, supayo uku dapet ngeliak!"
42018042	Lajau nadeak Yesus ngen si, "Ngeliakba ko, imennu bi semlamat ko!"
42018043	Ngen seketiko o kulo, tun sutai dapet ngeliak. Si temotoa Yesus samo mujai Allah. Kute rakyat kemliak hal o ngen mujai Allah.
42019001	Yesus masuk moi kota Yerikho ngen paneu terus liwet kota o.
42019002	Neak di ade suang de genne Zakheus, kepalo penagiak pajak de tun kayo.
42019003	Si berusaho utuk kemliak tun jano Yesus o, tapi si coa berasea kerno tun dau, sebab awokne pendok.
42019004	Si kulo melilai demno tun dau, lajau kemnek pun ara utuk kemliak Yesus de bakea liwet neak di.
42019005	Ketiko Yesus sapei moi penan o, Si kemliak moi das ngen madeak, "Zakheus, segro ba tu'un, sebab bilai yo Uku arus singgeak neak umeaknu."
42019006	Lajau Zakheus segro tu'un ngen temimo Yesus ngen sukocito.
42019007	Kemliak hal o, kute tun muloi gerunyam, nadeakne, "Si melandai neak umeak tun beduso."
42019008	Tapi Zakheus je ngen madeak ngen Tuhan, "Tuhan, keliakba, setengeak kunei hokku bakea uku melei ngen tun peset ngen sekirone ade sesuaktau de uku mbut kunei sesuang bakea uku melek pat kilai lipet."
42019009	Nadeak Yesus ngen si, "Bilai yo bi tejijai keselamatan ngen seisai umeak yo, kerno tun yo kulo anok Abraham.
42019010	Sebab Anok Manusio teko utuk mesoa ngen semlamat de nyep."
42019011	Sementaro tun masiak temi'uk Yesus miling, Si cemrito debuak perumpamo. Sebab pado waktau o Si berade pa'ok Yerusalem, ngen tun kemiro bahwo Allah segro bakea meriteak awei Rajo neak dunio.
42019012	Yesus madeak, "Adeba suang bangsawan de lalau moi negrai uak utuk jijai rajo, sesudo'o belek.
42019013	Ayok berakat Si menok depuluak hambane, lajau melei ngen tobo'o tiep tun dekeping caci mas, nadeakne, 'Pakeiba dio utuk jagea sapei uku teko igai.'
42019014	Tapi tun negraine o jengik ngen si. Jijai, sesudo si berakat, tobo'o kemirim utusan utuk madeak, 'Keme coa lok tun yo jijai rajo keme.'
42019015	Tapi bangsawan o jijai rajo, sesudo'o belek igai moi negraine. Segro si menok pelayan-pelayanne madep, utuk namen kedau utung de bi tobo'o dapet.
42019016	Tun de dute teko ngen madeak, 'Tuan, do caci mas de Tuan nelei o bi uku jemijai depuluak.'
42019017	Nadeakne ngen tun o, 'Baik sekilai plepnu o, hoi pelayan de baik, ko bi setia lem pekaro titik, kerno o tenimoba kuaso das depuluak kota.'
42019018	Tekoba pelayan de keduai ngen madeak, 'Tuan, caci mas Tuan bi masea lemo caci mas.'
42019019	Nadeakne ngen tun o, 'Ngen ko, kenuasoba lemo kota.'
42019020	Pelayan de luyen teko ngen madeak, 'Tuan, dio caci Tuan; ku maikne lem stangen.
42019021	Sebab uku saben ngen Tuan, kerno Tuan tun de kejam. Tuan mok jano de iso Tuan temuan, ngen Tuan mungut asea neak penan de coa Tuan temanem.'
42019022	Nadeakne ngen tun o, 'Hoi pelayan de kidek, uku bakea makim ko temurut keceknu suang. Ko sudo namen bahwo uku adeba tun de kejam, de mok jano de coa perneak uku mpek ngen mopoa jano de coa uku temanem.
42019023	Amen awei o getai ko coa mpek caci o moi bank supayo amen uku belek ku dapet mok caci ngen bungaine?'
42019024	Lajau nadeakne ngen tun-tun de je neak di, 'Mokba caci mas de do o kunei padone ngen neleiba ngen tun de temuan caci mas depuluak o.'
42019025	Nadeak tobo'o ngen si, 'Tuan, si sudo temuan depluak caci mas.'
42019026	Jawabne, 'Uku madeak ngen ko: Tiep tun de temuan, ngen si bakea nelei, tapi tun de coa temuan, kunei padone bakea nemok, kulo jano de ade padone.
42019027	Bakea tapi kute musuakku yo, de coa senang uku jijai rajone, mbinba tobo'o moi miyo ngen nunuakba tobo'o neak adep mataiku!' "
42019028	Sesudo madeak kutene o Yesus demno tobo'o ngen temrus paneu-Ne moi Yerusalem.
42019029	Waktau sapei pa'ok Betfage ngen Betania neak Tebo Zaitun, Si meluak duai tun penotoa-Ne lalau lebiak dute.
42019030	Nadeak Yesus ngen tobo'o, "Lalauba moi sadei muko'o, amen ko sudo masuk neak di, ko bakea kemliak dikup keledai uai tenambang, de ati perneak tun kemnekne. Nepasba keledai o ngen mbinba moi miyo.
42019031	Amen ade tun temnai ngen ko: 'Getai ko melepasne?' Jawabba awei yo: 'Tuhan perlu ngen si.' "
42019032	Lajau lalauba tobo'o de neluak o, ngen tobo'o dapet kute sesuaktau awei de bi Yesus madeak.
42019033	Ketiko tobo'o melepas keledai o, nadeak tun de temuan keledai o, "Getai udi mpas keledai'o?"
42019034	Nadeak tobo'o, "Tuhan perlu ngen si."
42019035	Tobo'o mbin keledai o ngen Yesus. Lajau mpek lepekne ngen keracok tobo'o ngen temulung Yesus kenek moi dasne.
42019036	Sementaro Yesus kenek moi das keledai o tobo'o metang keracokne neak dalen.
42019037	Ketiko Yesus pa'ok Yerusalem, neak penan dalen menu'un kunei Tebo Zaitun, muloiba kute penotoa-Ne de mi'ing si beriang ngen mujai Allah ngen sa'ei nya'ing kerno kute mujizat de bi tobo'o keten.
42019038	Nadeak tobo'o, "Berkatba Si de teko awei Rajo lem gen Tuhan! Damoi sejahtera neak surgo, ngen kemulio Allah neak penan De Kembiak Lekat!"
42019039	Kekedau tun Farisi kunei antaro tun dau o madeak ngen Yesus, "Gu'au, neluakba penotoa-penotoa Bapok diem."
42019040	Jawab Yesus, "Uku madeak ngen ko! Amen tobo'o yo diem, mako butau yo bakea menggang."
42019041	Waktau Yesus bi pa'ok ngen kemliak kota o, Si ngindoi.
42019042	Nadeak-Ne, "Wahai, padeak baikne amen pado bilai yo kulo ko ngertai jano de perlu utuk damoi sejahteranu! Tapi uyo hal o tebunyin bagiak matainu.
42019043	Sebab bakea teko bilaine, bahwo musuaknu bakea gemlung ko, lajau kempung ngen mipit ko kunei kute jurusan.
42019044	Tobo'o bakea majua ko beserto penduduk de ade padonu. Ngen tobo'o coa bakea munyau do butau kulo tinggea teletok neak das butau de luyen, kerno ko coa ngertai waktau ketiko Allah teko utuk semlamat ko."
42019045	Yesus masuk moi Umeak Tuhan ngen muloi ba Si musir kute tun jagea neak di.
42019046	Nadeak-Ne ngen tobo'o, "Ade tetulis: 'Umeak-Ku adeba umeak du'o.' Tapi ko jemijaine sa'ang perapok!"
42019047	Tetiep bilai Si ngajea neak lem Umeak Tuhan. Imem-imem kepalo ngen gu'au-gu'au agamo serto pemipin-pemipin Yahudi lok munuak Si,
42019048	tapi tobo'o coa namen, arus menea awei ipe sebab kute rakyat tujau ngen Si ngen lok temi'uk Si.
42020001	Pado suaktau bilai ketiko Yesus ngajea tun dau neak Umeak Tuhan ngen semapei Bito Baik, tekoba imem-imem kepalo ngen gu'au-gu'au agamo serto tetuai moi mindi.
42020002	Tobo'o madeak ngen Yesus, "Nadeakba ngen keme ngen kuaso ipe Ko menea hal-hal o, api de melei kuaso o ngen Ko!"
42020003	Jawab Yesus, "Uku kulo lok temnai ngen ko. Nadeakba ngen Uku,
42020004	baptisan Yohanes o, kunei surgo jano kunei manusio?"
42020005	Tobo'o temimbangne neak antaro tobo'o, ngen madeak, "Amen ite madeak: 'Kunei surgo, Si bakea madeak: Getai udi coa masai ngen si?'
42020006	Tapi amen ite madeak, 'Kunei manusio,' kute rakyat bakea meluk ite ngen butau, sebab tobo'o yakin, bahwo Yohanes adeba suang nebai."
42020007	Lajau tobo'o jemawab, "Bahwo tobo'o coa namen kunei ipe baptisan o."
42020008	Mako nadeak Yesus ngen tobo'o, "Amen awei'o, Uku kulo coa madeak ngen udi ngen kuaso ipe Uku menea hal-hal o."
42020009	Lajau Yesus madeak perumpamo yo ngen tun dau, "Suang mukok kebun anggur; sesudo'o si semiwone ngen pekerjo-pekerjo lajau berakat moi negrai luyen utuk waktau de agok an.
42020010	Ketiko sudo sapei musimne panen anggur, si meluak suang pelayan ngen pekerjo-pekerjo o, supayo tobo'o semreak pa'ok kunei asea kebun anggur o ngen si. Tapi pekerjo-pekerjo o mokoa pelayan o ngen meluak si belek ngen coa ade uliak.
42020011	Sesudo'o si meluak suang pelayan de luyen, tapi pelayan o kulo nokoa ngen senelek tobo'o, lajau neluak belek ngen coa ade uliak.
42020012	Selanjutne si meluak pelayan de ketelau. Tapi tun o kulo nokoa tobo'o, lajau enting moi luea kebun o.
42020013	Mako nadeak tuan kebun anggur o, 'Jano de arus ku menea? Uku bakea meluak anokku suang; paset tobo'o coa binai.'
42020014	Tapi ketiko pekerjo-pekerjo o kemliak anokne o, tobo'o berunding, nadeakne, 'Si adeba ahli waris, maro ite munuak si. Supayo warisan yo jijai ite temuan.'
42020015	Lajau tobo'o meting si moi luea kebun anggur o ngen munuakne. Uyo jano de bakea nea tuan kebun anggur o ngen tobo'o?
42020016	Si bakea teko ngen munuak pekerjo-pekerjo o, ngen semreak kebun anggur o ngen tun luyen." Temi'uk do'o tobo'o madeak, "Sekilai-kilai jibeak!"
42020017	Tapi Yesus demnong tobo'o ngen madeak, "Amen awei'o jano tai ayat yo? 'Butau de nuang tukang-tukang bangunan bi jijai butau sudut?'
42020018	Kute tun de us moi butau o bakea ajua; ngen api de teninggang butau o bakea jijai debu."
42020019	Lajau gu'au-gu'au agamo ngen imem-imem kepalo berusaho temakep Si pado saat o kulo, sebab tobo'o namen, bahwo tobo'o ba de jijai maksud-Ne ngen perumpamo o, tapi tobo'o saben ngen tun dau.
42020020	Gu'au-gu'au agamo ngen imem-imem kepalo demnong Yesus. Tobo'o meluak ngen-Si matai-matai de ce'icak awei tun jujur, supayo tobo'o dapet temakep-Ne ngen temanye ngen semreak-Ne ngen wewenang ngen kuaso gubernur.
42020021	Tun-tun o temnai ngen Yesus, "Gu'au, keme namen bahwo beneaba jano de Ko madeak ngen najea, ngen Ko cao mok, tapi ngen jujur ngajea dalen Allah.
42020022	Jano keme buliak masen pajak ngen Kaisar jano coa?"
42020023	Tapi Yesus namen maksud de licik o, lajau madeak ngen tobo'o,
42020024	"Tenunjukba ngen Uku do keping caci pirok. Gambar ngen tulisan api dio?" Jawab tobo'o, "Gambar ngen tulisan Kaisar."
42020025	Lajau nadeak Yesus ngen tobo'o, "Amen awei'o, neleiba ngen Kaisar jano de wajib ko melei ngen Kaisar, ngen Allah jano de wajib ko melei ngen Allah!"
42020026	Tobo'o coa dapet temakep Si lem kecek-Ne neak muko tun dau. Tobo'o selle bakea jawab-Ne o ngen tobo'o diem.
42020027	Mako tekoba ngen Yesus kekedau tun Saduki, de coa makau adene idup igai. Tobo'o temnai ngen Si,
42020028	"Gu'au, Musa temulis periteak yo utuk ite: Amen suang, de temuan pasuak semanei matei gidong ngenyanne masiak ade, tapi si coa teminggea anok, pasuakne arus nikeak ngen ngenyanne o ngen midup igai royot bagiak pasuakne o.
42020029	Adeba tujuak tun pasuak. De dute nikeak ngen suang selawei lajau matei ngen coa teminggea anok.
42020030	Lajau anok de keduai o nikeak,
42020031	ngen de ketelau ngen awei'oba sapei ngen ketujuak pasuak o, tobo'o kutene matei ngen coa teminggea anok.
42020032	Akherne selawei o kulo matei.
42020033	Awei ipe uyo ngen selawei o, api neak antaro tun-tun o de jijai adukne pado bilai idup igai? Sebab ketujuakne bi nikeak ngen si."
42020034	Jawab Yesus ngen tobo', "Tun-tun de idup uyo yo nikeak.
42020035	Tapi tun-tun de nanggap patut utuk dapet bagiak lem dunio de luyen o, coa nikeak.
42020036	Sebab tobo'o coa dapet matei igai; tobo'o serai awei malaikat-malaikat ngen tobo'o adeba anok-anok Allah, kerno tobo'o bi idup igai.
42020037	Tetang idup igaine tun matei, Musa bi melei namenne lem ayat tetang sakea tebok, neak ipe Tuhan de senbut 'Allah Abraham, Allah Ishak ngen Allah Yakub'.
42020038	Si iso Allah tun matei, tapi Allah tun idup, sebab neak adep Si kute tun idup."
42020039	Temi'uk do'o kekedau gu'au agamo madeak, "Gu'au, jawab-Nu o tepat sekilai."
42020040	Sebab do'o tobo'o coa binai igai temanye jejano ngen Yesus.
42020041	Tapi Yesus madeak ngen tobo'o, "Awei ipe tun dapet madeak, bahwo Mesias adeba Anok Daud?
42020042	Sebab Daud suang madeak lem kiteb Mazmur: 'Tuhan bi befirman ngen Tuanku: Temotba neak depeak kanen-Ku,
42020043	sapei Uku menea musuak-musuak-Nu jijai takluk ngen Ko.'
42020044	Jijai amen Daud sembut Si Tuanne, awei ipe mukin Si anokne kulo?"
42020045	Ketiko kute tun dau temi'uk Yesus, Yesus madeak ngen penotoa-penotoa-Ne,
42020046	"Waspadaba te'adep gu'au-gu'au agamo de galok paneu makei jubah panjang ngen galok temimo penan terhormat neak tengeak pasar. Tobo'o galok temot neak penan terhormat baik neak lem umeak semyang ngen pesta.
42020047	Tobo'o mike jando-jando ngen mbut umeakne. Ngen utuk temutup kejahatan tobo'o o, tobo'o bedu'o pepanjang! Hukuman tobo'o paset benek!"
42021001	Neak Umeak Tuhan, Yesus kemliak tun-tun kayo misai caci moi lem kutak sedekeak.
42021002	Si kulo kemliak suang jando de kembiak peset, misai duai keping caci temagai.
42021003	Lajau Yesus madeak, "Ti'uk: jando yo misai lebiak dau caci kunei kute de luyen.
42021004	Sebab tobo'o kute melei sedekeakne kunei kelebiakne, tapi jando yo melei kunei kekuangne, kerno si melei kute de ade padone."
42021005	Ade tun-tun de miling tetang awei ipe ba'esne Umeak Tuhan de nirias ngen butau de ba'es-ba'es ngen barang-barang de nelei ngen Allah. Mako Yesus madeak ngen tobo'o,
42021006	"Konyo ade waktaune, kute de udi keliak yo bakea nubuak; coa ade do butau kulo neak yo de bakea tinggea te'susun pado penanne!"
42021007	Penotoa-penotoa temnai ngen Yesus, nadeakne, "Gu'au, tengen do'o bakea tejijai? Ngen jano tandone, amen do'o bakea tejijai?"
42021008	Yesus madeak, "Waspadaba, supayo udi jibeak limau. Sebab dau tun bakea teko ngen makei gen-Ku ngen madeak, 'Ukuba Si.' ngen: 'Saatne sudo pa'ok.' Jibeakba udi temotoa tobo'o.
42021009	Jibeakba kulo saben amen udi temi'uk bito tetang peperangan ngen pembrontakan. Kutene o harus tejijai kileak. Tapi do'o coa be'artai bahwo sudo waktaune kiamat."
42021010	Si madeak ngen tobo'o, "Bangso de do bakea melawen bangso luyen ngen kerajaan melawen kerajaan.
42021011	Ngen bakea tejijai gepo de lai ngen memecem penan bakea ade olon ngen kenyemen, ngen bakea tejijai kulo hal-hal de kemjut ngen tando-tando de luea biaso kunei lenget.
42021012	Tapi ayok kutene o udi bakea tenakep ngen senikso; udi bakea senreak moi umeak-umeak semyang ngen penjara-penjara, ngen udi bakea nadep ngen rajo-rajo ngen penguaso-penguaso kerno gen-Ku.
42021013	Hal o bakea jijai kesempatan bagiaknu utuk semapei Bito Baik kunei Allah.
42021014	Sebab o tentepba neak lem ateinu, supayo udi jibeak muker lebiak denno tetang belaannu.
42021015	Sebab Uku suang bakea melei ngen udi kecek-kecek bijaksana, sehinggo udi coa dapet nelawen ngen nebantah lawen-lawennu.
42021016	Tun tuainu, pasuak-pasuaknu, pasuak keluargonu, kekuatnu, bakea semreak udi. Pa'ok kunei udi bakea nunuak.
42021017	Udi bakea jenngik kute tun ngen kerno gen-Ku.
42021018	Tapi coa delambea kulo kunei buk ulau nu bakea nyep.
42021019	Amen udi tep betaen, udi bakea dapet idupnu."
42021020	"Amen udi kemliak Yerusalem kenpung tentra-tentra, namenba, bahwo ubuakne kota'o bi pa'ok.
42021021	Pado waktau o tun-tun de ade neak Yudea arus melilai moi tebo, ngen tun-tun de ade neak lem kota arus nyikir, ngen tun-tun de ade neak sadei jibeak masuk igai moi lem kota.
42021022	Sebab do'oba maso pembalasan neak ipe bakea genep kute de ade tetulis.
42021023	Celakoba indok-indok de gidong tenei lai ngen de masiak gep cupik! Negrai yo bakea meding kesaro de lai, ngen Tuhan bakea mukum bangso yo.
42021024	Ade de bakea nunuak ngen pedang, ade kulo de bakea nembin awei tahanan moi negrai-negrai tun, ngen tun-tun de coa kemnal Allah bakea melat Yerusalem sapei abis waktau de sudo tentau Tuhan utuk tobo'o."
42021025	"Ngen bakea ade tando-tando pado matai bilai ngen bulen ngen bitang-bitang, ngen neak bumai bangso-bangso bakea saben ngen bingung madep sa'ei umbok laut.
42021026	Manusio bakea saben setengeak matei madep jano de bakea tejijai neak kute dunio yo, sebab tobo penguaso angkasa rayo bakea jijai kacau.
42021027	Pado waktau o ba Anok Manusio bakea teko neak lem mbun ngen kuaso ngen kemuliaan de lai.
42021028	Amen hal-hal o muloi tejijai, klongonba ngen naketba ulaunu, sebab tegoa igai udi bakea selamat."
42021029	Lajau Yesus cemrito ngen tobo'o perumpamo awei yo, "Kenliakba pun ara ngen kute pun de luyen.
42021030	Amen pucuk-pucukne muloi keten, udi namen bahwo sudo gesea musim panes.
42021031	Awei o kulo amen udi kemliak hal-hal o tejijai, udi bakea namen bahwo Allah segro bakea meriteak awei Rajo.
42021032	Namenba! Hal-hal o bakea tejijai ayok tun-tun de idup uyo yo matei kutene.
42021033	Lenget ngen bumai bakea nyep, tapi kecek-Ku tep seke'an-ke'anne."
42021034	"Jagoba dirainu, jibeak sapei udi kembiak sibuk bepesta ngen mabuk menem, atau kembiak meker soal-soal idupnu, sehinggo udi coa siap ketiko bilai o teko ngen tetibo.
42021035	Sebab Bilai o bakea teko awei tinjo pado kute tun neak muko bumai yo.
42021036	Bejago-jagoba, ngen bedu'oba bogoa supayo udi kuet matasi kute hal de bakea tejijai ngen udi dapet madep Anok Manusio."
42021037	Yesus ngajea neak Umeak Tuhan pado kebilai, ngen kelmen billaine Si lalau moi Tebo Zaitun ngen tinggea neak di.
42021038	Tetiep pueng kute tun teko moi Umeak Tuhan utuk temi'uk Yesus ngajea.
42022001	Bilai rayo Ruti coa ade Agai, de senbut Paskah, sudo pa'ok.
42022002	Imem-imem kepalo ngen gu'au-gu'au agamo mesoa dalen, awei ipe tobo'o dapet munuak Yesus seca'o diem-diem, sebab tobo'o saben ngen tun dau.
42022003	Mako masukba Iblis moi lem Yudas, de genne Iskariot, suang kunei keduai belas penotoa Yesus.
42022004	Lajau lalauba Yudas ngen imem-imem kepalo ngen kepalo pengawal Umeak Tuhan ngen berunding ngen tobo'o, awei ipe si dapet semreak Yesus ngen tobo'o.
42022005	Tobo'o kembiak riang ngen mupakat utuk melei sejumlah caci ngen si.
42022006	Si tujau, ngen muloi kunei waktau o si mesoa kesempatan de baik utuk semreak Yesus ngen tobo'o ngen coa ade tun dau namen.
42022007	Mako sapeiba Bilai Rayo Ruti Coa ade Agai, adeba bilai neak ipe tun arus sembeliak bebirai Paskah.
42022008	Lajau Yesus meluak Petrus ngen Yohanes, nadeak-Ne, "Lalauba, seniapba kembuk Paskah utuk ite!"
42022009	Nadeak tobo'o ngen Si, "Neak ipe Ko kenlok keme semiapne?"
42022010	Jawab-Ne, "Amen udi masuk moi lem kota, udi bakea temau suang de mbin gerigik bisai bioa. Tenotoaba si moi lem umeak de nasukne,
42022011	ngen nadeakba ngen tuan umeak o, 'Gu'au temnai ngen udi: Neak ipe penan Uku sesamo ngen penotoa-penotoa-Ku bakea mbuk Paskah?'
42022012	Lajau tun o bakea temunjuk ngen udi debuak bilik das de lai de sudo lekep, neak di ba udi arus semiapne."
42022013	Mako berakatba tobo'o ngen tobo'o temmau kute awei de nadeak Yesus ngen tobo'o. Lajau tobo'o semiap Paskah.
42022014	Ketiko sapei waktaune, Yesus temot mbuk serpok ngen penotoa-penotoa-Ne.
42022015	Nadeak-Ne ngen tobo'o, "Uku kembiak indau mbuk Paskah yo serpok ngen udi, ayok Uku saro!
42022016	Sebab Uku madeak ngen udi: Uku coa bakea mbukne igai sapei si dapet gemnepne lem Dunio Blau Allah."
42022017	Sesudo'o Si mok makuk anggur, mucep syukur, lajau madeak, "Mokba dio ngen nagiakba neak antaro udi.
42022018	Sebab Uku madeak ngen udi, muloi kunei uyo yo Uku coa bakea menem igai anggur sapei Allah meriteak sebagai Rajo bi teko."
42022019	Lajau Yesus mok ruti. Sesudo mucep syukur, Si memecuakne ngen meleine ngen tobo'o, nadeak-Ne, "Dioba awok-Ku de senreak bagiak udi; neaba dio utuk minget Uku."
42022020	Awei'o kulo nea-Ne ngen makuk anggur sesudo mukmei; Si madeak, "Makuk anggur yo adeba perjanjian belau de nsah ngen daleak-Ku, de tenupeak bagiak udi."
42022021	"Tapi, keliak, tangen tun de semreak Uku, ade sesamo ngen Uku neak mija yo!
42022022	Sebab Anok Manusio memang bakea lalau awei de bi tentep, tapi celakoba tun de muker gen-Ne!"
42022023	Lajau muloiba tobo'o betanye-tanye do ngen de luyen, api kunei antaro tobo'o de bakea menea hal o.
42022024	Neak antaro penotoa-penotoa Yesus betekea, kerno tobo'o lok namen api de nanggap lebiak lai neak antaro tobo'o.
42022025	Yesus madeak ngen tobo'o, "Rajo-rajo bangso-bangso meriteak rakyat tobo'o ngen tun-tun de maneu kuaso das tobo'o senbut 'Pelindung Rakyat'.
42022026	Tapi udi coaba awei'o, sebelekne de lebiak lai neak antaro udi lokba jijai awei de lebiak uai ngen pemipin awei pelayan.
42022027	Api de lebiak lai: tun de temot mukmei, jano de melayan? Paset tun de temot o. Tapi Uku ade neak tengeak-tengeak udi awei pelayan.
42022028	Ko ba de tep tinggea sesamo ngen Uku lem kute cubo de Uku meding.
42022029	Ngen Uku temtau hok-hok Kerajaan bagiak udi, serai awei Bapa-Ku temtaune bagiak-Ku.
42022030	Bahwo udi bakea mukmei ngen menem do mija ngen Uku neak lem Kerajaan-Ku ngen udi bakea temot neak das takhta utuk makim keduai belas sukau Israel."
42022031	"Simon, Simon, ti'uk! Iblis bi nelei izin utuk temutut udi, awei gelpung cen'ei kunei kaleakne.
42022032	Tapi Uku bi bedu'o utuknu, supayo imennu jibeak lemuak. Ngen udi, amen ko sudo insaf, kenuetba pasuak-pasuaknu."
42022033	Jawab Petrus, "Tuhan, uku besedio masuk sel ngen matei sesamo ngen Ko!"
42022034	Nadeak Yesus, "Pecayoba Petrus ayok monok bekokok bilai yo, ko telau kilai muker Uku."
42022035	Lajau Si madeak ngen tobo'o, "Ketiko Uku mbo udi ngen coa mizin mbin dupet, sangau ngen sepatu, jano ade de ku'ang ngen udi?" Jawab tobo'o, "Coa!"
42022036	Nadeak Yesus, "Tapi uyo yo, api de temuan dupet, lokba si mbinne, awei yo kulo de temuan sangau; ngen api de coa temuanne lokba si jemuoa jubahne ngen temukua pedang.
42022037	Sebab Uku madeak ngen udi, bahwo ayat Kiteb Sucai yo arus gennep pado-Ku. Si bakea te'itung neak antaro pembrutak-pembrutak. Sebab jano de tetulis tetang Uku gidong gennep."
42022038	Nadeak tobo'o, "Tuhan, dio duai pedang." Jawab-Ne, "Sudo gennep."
42022039	Lalauba Yesus moi luea kota ngen awei ipe biaso Si temujau Tebo Zaitun. Penotoa-penotoa-Ne kulo temotoa Si.
42022040	Sesudo sapei neak penan o Si madeak ngen tobo'o, "Bedu'oba supayo udi jibeak beduso amen udi cenubo."
42022041	Sesudo Si me'uak dirai kunei tobo'o kekiro seke'uak butau neluk, lajau Si sujud ngen bedu'o.
42022042	Nadeak-Ne, "Au Bapa-Ku, amen Ko lok, mokba saro yo kunei pado-Ku; tapi isoba kelok-Ku, tapi kelok-Nuba de tejijai." [
42022043	Mako suang malaikat kunei lenget kemten dirai ngen-Si utuk kemuet Si.
42022044	Yesus kembiak saben ngen kembiak sesungguak bedu'o. Eteng-Ne awei daleak temtik moi taneak.]
42022045	Lajau Si klongon kunei du'o-Ne ngen belek ngen penotoa-penotoa-Ne, tapi Si temmau tobo'o gidong tidua kerno ibo.
42022046	Nadeak-Ne ngen tobo'o, "Getai udi tidua? Klongonba ngen bedu'o, supayo udi jibeak us moi lem cubo."
42022047	Waktau Yesus masiak miling, tekoba dekaben tun, Yudas suang kunei keduai belas penotoa o, paneu neak adep tobo'o. Yudas ma'ok Yesus lajau semium-Ne.
42022048	Mako nadeak Yesus ngen si, "Hoi Yudas, ko semreak Anok Manusio ngen semium?"
42022049	Ketiko penotoa-penotoa Yesus kemliak jano de bakea tejijai, tobo'o madeak, "Tuhan, keme semrang tobo'o ngen pedang!"
42022050	Ngen suang kunei tobo'o mabeak hamba Imem Lai sehinggo putus ti'uk kanenne.
42022051	Tapi Yesus madeak, "Sudoba do'o!" Lajau Si megong ti'uk tun o ngen kema'enne.
42022052	Mako Yesus madeak ngen imem-imem kepalo ngen kepalo pengawal Umeak Tuhan serto tetuai de teko utuk temakep Si, nadeak-Ne, "Ko sako Uku perapok, mako udi teko lekep ngen pedang ngen gado?
42022053	Padohal tetiep bilai Uku ade neak tengeak-tengeak udi neak lem Umeak Tuhan, ngen udi coa temakep Uku. Tapi dioba saat udi, ngen dioba kuaso kegelapan o."
42022054	Lajau Yesus tenakep ngen nembin kunei penan o. Si ni'ing moi umeak Imem Lai. Ngen Petrus temotoa kunei uak.
42022055	Neak tengeak-tengeak latet umeak o tun mpek opoi ngen tobo'o temot gemlungne. Petrus kulo temot neak tengeak-tengeak tobo'o.
42022056	Suang hamba selawei kemliak si temot pa'ok opoi; si kemliakne, lajau madeak, "Kulo tun yo sesamo ngen Si."
42022057	Tapi Petrus muker, nadeakne, "Iso, uku coa kenal ngen Si!"
42022058	Coa kedau an sesudo'o suang tun luyen kemliak si lajau madeak, "Ko kulo suang kunei tobo'o!" Tapi Petrus madeak, "Iso, uku coa!"
42022059	Kekiro dejam sesudo'o suang luyen madeak ngen tegas, "Sungguak, tun yo kulo sesamo ngen Si, sebab si kulo tun Galilea."
42022060	Tapi Petrus madeak, "Iso, uku coa namen jano de udi nadeak." Saat o kulo, sementaro si madeak, bekokokba monok.
42022061	Lajau Tuhan jemling ngen demnong Petrus. Mako tingetba Petrus bahwo Tuhan bi madeak ngen si, "Ayok monok bekokok pado bilai yo, ko bi telau kilai muker Uku."
42022062	Lajau si lalau moi luea ngen ngindoi ngen ibone.
42022063	Ngen tun-tun tema'en Yesus, meliam ngen mokoa Si.
42022064	Tobo'o temutup matai-Ne ngen temnai, "Cuboba nadeak api de mokoa Ko?"
42022065	Ngen dau igai kecek mimok de nucep tobo'o ngen-Si.
42022066	Sesudo bilai pueng pemipin-pemipin Yahudi, imem-imem kepalo ngen gu'au-gu'au agamo bekopoa lajau Yesus nembin moi adep Mahkamah Agamo tobo'o.
42022067	Nadeakne, "Amen Ko adeba Mesias, nadeakba ngen keme." Jawab Yesus, "Sekilai kulo Uku madeakne ngen udi, tapi udi coa masai.
42022068	Ngen amen Uku temnai ngen udi, tapi udi coa bakea jemawab.
42022069	Muloi uyo Anok Manusio sudo temot neak depeak kanen Allah De Mahokuaso."
42022070	Nadeak tobo'o kute, "Amen awei'o, Ko yo Anok Allah?" Jawab Yesus, "Ko suang madeak, bahwo Ukuba Anok Allah."
42022071	Lajau nadeak tobo'o, "Utuk jano ite perlu saksai igai? Ite yo bi temi'ukne kunei bibia-Ne suang."
42023001	Lajau je kute tun neak sidang o, ngen Yesus nembin madep Pilatus.
42023002	Neak di tobo'o muloi temuduak Si, nadeakne, "Bi dapet ngen keme, bahwo tun yo de limau bangso keme, ngen temgeak masen pajak ngen Kaisar, ngen tetang dirai-Ne Si madeak, bahwo Si adeba Kristus, adeba Rajo."
42023003	Pilatus temnai ngen Si, "Ko rajo tun Yahudi?" Jawab Yesus, "Ko suang de madeakne."
42023004	Nadeak Pilatus ngen imem-imem kepalo ngen kute tun dau o, "Uku coa dapet temau kesaleak pado Tun yo."
42023005	Tapi tobo'o kembiak kuet demsok, nadeakne, "Si majung rakyat ngen ajaran-Ne neak kute Yudea, Si muloi neak Galilea ngen sudo sapei moi mindi."
42023006	Ketiko Pilatus temi'uk do'o si temnai, "Jano Tun o suang Galilea?"
42023007	Ngen waktau si namen, bahwo Yesus suang kunei wilayah Herodes, Pilatus kemirim Yesus madep Herodes, de pado waktau o ade kulo neak Yerusalem.
42023008	Ketiko Herodes kemliak Yesus, si kembiak riang. Sebab bi an si lok kemliak-Ne, kerno si cet temi'uk tetang Si, igai kulo si ma'ep kemliak awei ipe Yesus made suaktau tando.
42023009	Si dau betanye ngen Yesus, tapi Yesus coa melei jemawab jejano.
42023010	Sementaro o imem-imem kepalo ngen gu'au-gu'au agamo madep kulo neak di ngen temuduak Yesus ngen benek.
42023011	Herodes ngen anggota-anggota tentrane meliam ngen mimok Yesus, lajau Herodes mpek bajau kebesaran ngen Yesus. Sesudo'o kemirim Yesus ngen Pilatus.
42023012	Pado bilai o kulo Herodes ngen Pilatus, de bel'one bemusuak, bekuat igai.
42023013	Pilatus kemopoa imem-imem kepalo ngen pemipin-pemipin serto rakyat,
42023014	lajau madeak ngen, "Ko bi mbin tun yo ngen uku awei suang de semaro rakyat. Ko suang kemliak bahwo uku bi merikso Si, ngen kunei kesaleak-kesaleak de udi temuduak ngen Si coa ade de udi dapet pado-Ne.
42023015	Ngen Herodes kulo coa, sebab si kemirim Yesus belek ngen keme. Sesungguakne coa ade suaktau jano de nea Si de setipal ngen ukuman matei.
42023016	Jijai uku bakea melipai Si, lajau melepas-Ne." [
42023017	Sebab si wajib melepas suang bagiak tobo'o pado bilai rayo Paskah.]
42023018	Tapi tobo'o menggang sesamo, "Nunuakba Si! Nepasba Barabas bagiak keme!" (
42023019	Barabas yo nasuk moi lem penjara behubung ngen suaktau pembrontakan de bi tejijai neak lem kota ngen kerno munuak.)
42023020	Debat igai Pilatus miling ngen sa'ei lek ngen tobo'o, kerno si lok melepas Yesus.
42023021	Tapi tobo'o menggang malesne, nadeakne, "Senalibba Si! Senalibba Si!"
42023022	Nadeak Pilatus utuk ketelau kilaine ngen tobo'o, "Kesaleak jano de sebeneane bi Si menea? Coa ade kesaleak de uku dapet pado-Ne, de setipal ngen ukuman matei. Jijai uku bakea melipai Si, lajau melepas-Ne."
42023023	Tapi ngen menggang tobo'o demsok ngen temutut, supayo Yesus senalib, ngen akhirne tobo'o menang.
42023024	Lajau Pilatus mutus, supayo tututan tobo'o kenabul.
42023025	Ngen si melepas tun de nasuk moi lem penjara kerno pembrontakan ngen munuak o sesuoi ngen tututan tobo'o, tapi Yesus senreakne ngen tobo'o utuk nea sesuoi ngen kelok tun-tun'o.
42023026	Ketiko tobo'o mbin Yesus, tobo'o tema'en suang de genne Simon kunei Kirene, de blau teko kunei luea kota, lajau neletok salib o neak das bau ne, supayo nusungne samo temotoa Yesus.
42023027	Sejumlah lai tun temotoa Si, neak antarone dau selawei de ngindoi ngen ibo.
42023028	Yesus jemling ngen tobo'o ngen madeak, "Hoi semulen-semulen Yerusalem! Jibeakba udi mindoi Uku, tapi nindoiba dirainu suang ngen anok-anoknu!
42023029	Sebab bakea teko waktaune tun bakea madeak, 'Padeak butungne selawei-selawei de coa perneak tenei lai, de coa perneak temuan anok ngen coa perneak megep cupik!'
42023030	Mako tun bakea muloi madeak ngen tebo-tebo, 'Ubuakba teminggang keme!' Ngen tebo-tebo, 'Timbunba keme!'
42023031	Sebab amen tun menea awei'o te'adep kiyeu idup, jano de bakea tejijai ngen kiyeu ke'ing?"
42023032	Ngen ade kulo ni'ing duai tun luyen, adeba duai penjahat utuk nukum matei sesamo ngen Si.
42023033	Ketiko tobo'o sapei neak penan de genne "Tebo Krokong", tobo'o semalib Yesus neak di ngen kulo keduai tun penjahat o, de suang neak depeak kanen-Ne ngen de luyen neak depeak kideu-Ne.
42023034	Yesus bedu'o, "Au Bapa! Napunba tobo'o, sebab tobo'o coa namen jano de tobo'o nea." Ngen tobo'o muang lotre utuk magiak bajau Yesus.
42023035	Tun dau je neak di ngen kemliak kutene. Pemipin-pemipin ngupet Si, nadeakne, "Tun luyen Si semlamat, kunyauba uyo Si semlamat dirai-Ne suang, amen Si adeba Mesias, tun de niliak Allah."
42023036	Kulo prajurit-prajurit ngupet Si. Tobo'o melei anggur pi'iak ngen Si.
42023037	Ngen madeak, "Amen Ko adeba rajo tun Yahudi, senlamat ba dirai-Nu!"
42023038	Ade kulo tulisan neak das ulau-Ne, "Dioba Rajo Tun Yahudi."
42023039	Suang kunei penjahat de genatung o mimok Yesus, nadeakne, "Iso Ko adeba Kristus? Senlamatba dirai-Nu ngen keme!"
42023040	Tapi de suang tema'ok si, nadeakne, "Coa udi saben, kulo coa ngen Allah, gidong udi temimo ukuman de serai?
42023041	Ukuman ite memang setipal, sebab ite temimo bales de setipal ngen plep ite, tapi tun yo coa menea sesuaktau de saleak."
42023042	Lajau si madeak, "Yesus, tingetba uku, amen Ko teko awei Rajo."
42023043	Nadeak Yesus ngen si, "Uku madeak ngen ko, sesungguakne bilai yo kulo bakea ade sesamo ngen Uku neak lem Firdaus."
42023044	Ketiko o bilai sudo kekiro jam duai belas, lajau kelem neak kute daerah o sapei jam telau.
42023045	Sebab matai bilai coa besinea. Ngen tabir Umeak Tuhan ca'ik jijai duai.
42023046	Lajau Yesus menggang ngen sa'ei nya'ing, "Au Bapa, moi lem tangen-Nu Uku senreak nyabai-Ku." Ngen sesudo madeak awei'o Si semreak nyabai-Ne.
42023047	Ketiko kepalo pasukan kemliak jano de tejijai, si mujai Allah, nadeakne, "Sungguak, tun yo adeba tun benea!"
42023048	Tun dau de teko neak di utuk temoton, kemliak jano de tejijai. Tobo'o kute belek ngen atei de kembiak kesal.
42023049	Kute tun de kemnal Yesus kunei pa'ok, temasuk selawei-selawei de temotoa Si kunei Galilea, je euak ngen kemliak kutene o.
42023050	Adeba suang de genne Yusuf. Si anggota Majelis Lai, ngen suang de baik igai benea.
42023051	Si coa tujau ngen putusan ngen ca'o Majelis o. Si asalne kunei Arimatea, debuak kota Yahudi ngen si mbot Allah meriteak sebagai Rajo.
42023052	Si lalau madep Pilatus ngen minoi mayit Yesus.
42023053	Ngen sesudo si temu'un mayit o, si kempanne ngen kain lenan, lajau mletok neak lem kubua de nea kunei tebo butau. Kubua o ati perneak nakei.
42023054	Bilai o adeba bilai Jum'at; ngen bilai Sabat gesea muloi.
42023055	Ngen selawei-selawei de teko sesamo ngen Yesus kunei Galilea, milau serto ngen tobo'o kemliak kubua o ngen awei ipe mayit-Ne neletok.
42023056	Ngen sesudo belek, tobo'o semiap repeak-repeak ngen minyok um. Pado bilai Sabat tobo'o bedan bekerjo utuk temurut ukum agamo Yahudi.
42024001	Tapi pepueng nien pado bilai pertamo Minggau o tobo'o lalau moi kubua mbin repeak-repeak de bi sendio tobo'o.
42024002	Tobo'o dapet butau bi teguling kunei kubua o,
42024003	ngen sesudo masuk tobo'o coa temau mayit Tuhan Yesus.
42024004	Sementaro tobo'o je temenung kerno hal o, tetibo ade duai tun je pa'ok tobo'o makei bajau de becahayo.
42024005	Tobo'o kembiak saben ngen temunduk ulau, tapi keduai tun o madeak ngen tobo'o, "Getai udi mesoa Si de idup, neak antaro tun matei?
42024006	Si coa ade neak piyo, Si bi idup igai. Tingetba jano de nadeak-Ne ngen udi, ketiko Si masiak neak Galilea,
42024007	adeba bahwo 'Anok Manusio arus senreak moi tangen tun-tun beduso ngen senalib, ngen bakea idup igai pado bilai de ketelau.' "
42024008	Mako tingetba tobo'o bakea kecek-kecek Yesus.
42024009	Sesudo tobo'o belek kunei kubua, tobo'o cemrito kutene o ngen kesebelas penotoa ngen kute pasuak de luyen.
42024010	Selawei-selawei o adeba Maria kunei Magdala, ngen Yohana, ngen Maria indok Yakobus. Ngen selawei-selawei luyen kulo de sesamo ngen tobo'o melei namen ngen rasul-rasul.
42024011	Tapi bagiak rasul-rasul kecek-kecek selawei-selawei'o adeba ngike, ngen coa masai.
42024012	Kunyau awei'o Petrus klongon, lajau gegacang lalau moi kubua o. Ketiko si cemungok moi lem, si kemliak cuma kain kefan bae. Lajau si lalau, ngen si temnai lem ateine jano de kirone bi tejijai.
42024013	Pado bilai o kulo duai kunei penotoa-penotoa Yesus lalau moi debuak sadei de genne Emaus, de teletok kekiro sebelas kilometer uakne kunei Yerusalem.
42024014	Ngen tobo'o miling tetang kute sesuaktau de bi tejijai.
42024015	Waktau tobo'o miling ngen tukar pekeran, tekoba Yesus suang ma'ok tobo'o, lajau paneu sesamo ngen tobo'o.
42024016	Tapi ade sesuaktau de menea tobo'o coa kemnal Si.
42024017	Lajau Yesus madeak, "Jano de udi miling neak tengeak dalen yo?" Tobo'o bedan ngen papea ibo.
42024018	Suang kunei tobo'o, genne Kleopas, jemawab-Ne, "Ade Ko do'o tun asing neak Yerusalem, de coa namen jano de tejijai neak di pado bilai-bilai kekedong yo?"
42024019	Nadeak-Ne ngen tobo'o, "Jano do'o." Lajau jawab tobo'o, "Yesus tun Nazaret. Si adeba suang nebai, de bekuaso lem kerjo ngen kecek neak adep Allah ngen neak muko kute bangso keme.
42024020	Tapi imem-imem kepalo ngen pemipin-pemipin keme bi semreak Si utuk nukum matei, ngen tobo'o semalib-Ne.
42024021	Padohal keme bel'o ma'ep, bahwo Siba de teko utuk mbebas bangso Israel. Tapi sementaro o bi liwet telau bilai, ayok kutene o tejijai.
42024022	Tapi kekedau selawei kunei klopok keme bi kemjut keme: Kekabuk akap tobo'o bi lalau moi kubua,
42024023	ngen coa temau mayit Yesus. Lajau tobo'o teko ngen bito, bahwo bi keten ngen tobo'o malaikat-malaikat, de madeak, bahwo Si idup.
42024024	Ngen kekedau kuat keme bi lalau moi kubua o ngen dapet, bahwo memang benea de nadeak selawei o, tapi tobo'o coa keten."
42024025	Lajau Si madeak ngen tobo'o, "Hoi udi tun bodong, kembiak an atei nu utuk masai kute de sudo nadeak tobo nebai!
42024026	Mesias arus malami saro kutene o utuk masuk moi lem kemulio-Ne."
42024027	Lajau Si jemlas ngen tobo'o jano de tetulis tetang Si lem kute Kiteb Sucai, muloi kunei kiteb-kiteb Musa ngen kute kiteb nebai-nebai.
42024028	Tobo'o ma'ok sadei de tobo'o temujau, lajau Si menea awei lok temrus paneu-Ne.
42024029	Tapi tobo'o kembiak demsok Si, nadeakne, "Tinggeaba sesamo ngen keme, sebab bilai bi gesea kelmen ngen mataibilai gesea tebenem." Lajau masukba Si utuk tinggea sesamo ngen tobo'o.
42024030	Waktau Si temot mukmei ngen tobo'o, Si mok ruti, mucep berkat, lajau memecuakne ngen meleine ngen tobo'o.
42024031	Ketiko o sadarba tobo'o bahwo do'o Yesus, tapi Si nyep kunei tengeak-tengeak tobo'o.
42024032	Nadeak tobo'o suang ngen de luyen, "Ateiku memang denyam-denyam ketiko Si miling ngen ite neak tengeak dalen ngen ketiko Si tem'ang Kiteb Sucai ngen ite?"
42024033	Lajau klongonba tobo'o ngen terus belek moi Yerusalem. Neak di tobo'o dapet kesebelas penotoa o. Tobo'o gidong bekopoa sesamo ngen kuat-kuat tobo'o.
42024034	Nadeak tobo'o o, "Sesungguakne Tuhan bi idup igai ngen bi kemten dirai ngen Simon!"
42024035	Lajau keduai tun o kulo cemrito jano de tejijai neak tengeak dalen ngen awei ipe tobo'o kemnal Si pado waktau Si memecuak ruti.
42024036	Ngen sementaro tobo'o miling tetang hal-hal o, Yesus tetibo je neak tengeak-tengeak tobo'o ngen madeak ngen tobo'o, "Damoi sejahtera bagiak udi!"
42024037	Tobo'o tekanjet ngen saben sebab tobo'o sako bahwo tobo'o kemliak atau.
42024038	Tapi Si madeak ngen tobo'o, "Getai udi tekanjet ngen jano sebabne timboa reragau neak lem atei udi?
42024039	Keliakba tangen-Ku ngen kekea-Ku: Uku suangba dio; naboba Uku ngen keliakba, kerno atau coa ade daging ngen telanne, awei de udi keliak ade pado-Ku."
42024040	Samo madeak awei'o, Si kemten tangen ngen kekea-Ne ngen tobo'o.
42024041	Ngen ketiko tobo'o ati masai kerno riangne ngen masiak selle, madeakba Si ngen tobo'o, "Ade padonu kembuk neak yo?"
42024042	Lajau tobo'o melei ngen Si detok kan gureng.
42024043	Si mokne ngen embuk neak muko matai tobo'o.
42024044	Si madeak ngen tobo'o, "Dioba padeak-Ku, de bi Kunadeak ngen udi ketiko Uku masiak sesamo ngen udi, adeba bahwo arus genep kute de ade tetulis tetang Uku lem kiteb Taurat Musa ngen kiteb nebai-nebai ngen kiteb Mazmur."
42024045	Lajau Si mukok pekeran tobo'o, sehinggo tobo'o ngertai Kiteb Sucai.
42024046	Nadeak-Ne ngen tobo'o, "Ade tetulis awei yo: Mesias arus saro ngen idup igai kunei antaro tun matei pado bilai de ketelau.
42024047	Ngen igai: Lem gen-Mesias bito tetang betobat ngen ngapun duso arus senapei ngen kute bangso, muloi kunei Yerusalem.
42024048	Ko adeba saksai kunei kutene yo.
42024049	Ngen Uku bakea mbo ngen udi jano de jenanjai Bapa-Ku. Tapi udi arus tinggea neak lem kota yo sapei pasuak nelekep ngen kuaso kunei penan de lekat."
42024050	Lajau Yesus mbin tobo'o moi luea kota sapei pa'ok Betania. Neak di Si maket tangen-Ne melei berkat tobo'o.
42024051	Ngen ketiko Si gidong melei berkat'o, Si ce'ei kunei tobo'o ngen taket moi surgo.
42024052	Tobo'o sujud nyembeak ngen Si, lajau tobo'o belek moi Yerusalem ngen kembiak besukocito.
42024053	Tobo'o bogoa mujai Allah neak Umeak Tuhan.
43001001	Pado mulone ade Firman; Firman'o besamo-samo ngen Allah ngen Firman'o adeba Allah.
43001002	Si padomulone besamo-samo Allah.
43001003	Kute sesuatau jenijai ngen Si coa gen Si coa ade suatu kulo de sudo jijai kunei kute de sudo jenijai.
43001004	Lem Si ade idup ngen idup'o adeba te'ang manusio.
43001005	Te'ang'o becahayo lem kelem ngen kelem'o coa nguasone.
43001006	Tekoba suang tun de nutus Allah, genne Yohanes.
43001007	Si teko sebagoi saksai utuk jijai saksai tetang te'ang'o, supayo liwet si kute tun jijai pecayo.
43001008	Si iso te'ang'o, tapi si harus jijai saksai tetang te'ang'o.
43001009	Te'ang de sesungguak'ne, de tem'ang tiep tun, dong teko lem dunio.
43001010	Firman bi ade neak lem dunio ngen dunio jenijai liwet Si, tapi dunio coa kemnal Si.
43001011	Si teko ngen temuan-Ne, tapi tun-tun temuan-Ne o coa temimo Si.
43001012	Tapi kute tun de temimo Si neleine kuaso supayo jijai anok-anok Allah, ade ba tobo'o de pecayo lem gen-Ne.
43001013	Tun-tun de laherne iso kunei daleak atau kunei kelok jasmani iso kulo ngen kelok suang semanei, seluyen kunei Allah.
43001014	Firman'o bi jijai manusio, ngen tinggea neak antaro ite, ngen ite bi kemliak kemulioan-Ne adeba kemulioan de nelei ngen Si sebagoi Anok tunggea Bapa, penuak anugrah ngen de benea.
43001015	Yohanes saksai tetang Si ngen menggang, nadeak-Ne: "Dioba Si, de uku maksud ketiko uku madeak: sesudo'o kunei uku bakea teko Si de sudo demute uku, sebab Si biade ayok Uku."
43001016	Kerno kunei kepenuhan-Ne ite kute bi tenimo anugrah demi anugrah.
43001017	Sebab Hukum Taurat nelei liwet Musa. Tapi anugrah ngen benea teko liwet Yesus Kristus.
43001018	Coa suang tun de perneak kemliak Allah; tapi anok Tunggea Allah, de ade neak das balung Bapa, Siba de madeak-Ne.
43001019	Dioba saksai Yohanes ketiko tun Yahudi kunei Yerusalem mutus kekedau imem ngen tun-tun Lewi ngen si utuk temanye si, "Api Ko?"
43001020	Yohanes ngakau ngen coa ngike, nadeakne, "Uku iso Rajo Penyelamat."
43001021	Lajau tobo'o betanye ngen si, "Amen awei'o api? Jano ko Elia?" Yohanes jemawab, "Iso!" Tobo'o betanye igai, "Jano Ko bakea nebai de bakea teko?" Si kulo jemawab, "Iso!"
43001022	Kerno'o nadeak tobo'o ngen Si, "Api ko? Sebab keme harus melei jawaban ngen tobo'o de mutus keme. Jano nadeaknu tetang dirainu suang?"
43001023	Yohanes jemawab, "Uku ba sa'ei tun de menggang neak benei libea: Neluusba dalen Tuhan! Awei de nadeak Nebai Yesaya."
43001024	Neak antaro tun-tun de nutus'o ade kekedau tun Farisi.
43001025	Tobo'o betanye ngen Yohanes, nadeakne, "Amen awei yo, getai Ko membaptis, amen Ko iso Rajo Penyelamat, iso Elia, ngen iso nebai de bakea teko?"
43001026	Yohanes jemawab tobo'o, "Uku membaptis ngen bioa. Tapi neak tengeak-tengeak udi je Si de coa udi namen.
43001027	Si de teko sesudo uku. Mukok tilai sepatu-Ne bae uku coa patas."
43001028	Hal'o tejijai neak Betania de neak dipoa Bioa Yordan, penan Yohanes membaptis.
43001029	Bilai menne Yohanes kemliak Yesus teko. Yohanes madeak, "Keliak ba Anok Bebirai Allah de mapus duso dunio.
43001030	Siba de uku maksud ketiko uku madeak: Sesudo'o bakea teko suang tun de sudo demute uku, sebab Si bi ade ayok Uku.
43001031	Uku suang bel'o coa namen Si, tapi utuk'o ba uku teko membaptis ngen bioa supayo Si nyato ngen Israel."
43001032	Sesudo'o Yohanes besaksai, nadeakne, "Uku bi kemliak Roh Allah tu'un, kunei lenget awei burung daro, ngen tinggea neak das-Ne.
43001033	Waktau'o kulo uku coa kemnal Si. Tapi Si, de nutus uku utuk membaptis ngen bioa, sudo berfirman ngen uku, 'Amen ko kemliak Roh'o tu'un moi das suang tun ngen tinggea neak das-Ne, Siba de bakea membaptis ngen Roh Sucai.'
43001034	Uku bi kemliak-Ne ngen melei saksai: Si yo ba Anok Allah."
43001035	Bilai menne Yohanes je neak di igai ngen duai tun penotoane.
43001036	Ketiko si kemliak Yesus liwet, si madeak, "Keliakba, do'o Anok Domba Allah!"
43001037	Keduai penotoa'o temi'uk jano de nadeak ne'o, lajau tobo'o temotoa Yesus.
43001038	Yesus kemliak moi belakang. Si kemliak, bahwo tobo'o temotoa Si lajau madeak ngen tobo'o. Yesus betanye "Jano de udi mesoa?" Jawab tobo'o, "Rabi (Tai ne: Gu'au), neak ipe Ko tinggea?"
43001039	Si madeak ngen tobo'o, "Maroba, ngen udi bakea kemliak ne." Tobo'o pulo teko ngen kemliak neak ipe Si tinggea. Bilai'o tobo'o tinggea besamo-samo ngen Si; waktau'o kiro-kiro jam pat.
43001040	Saleak suang kunei keduaine de temi'uk kecek Yohanes lajau temotoa Yesus adeba Andreas, pasuak Simon Petrus.
43001041	Andreas mulo-mulo magea Simon, pasuakne. Andreas madeak Simon, "Keme sudo temau Rajo Penyelamat." (Taine: Kristus.)
43001042	Andreas mbin Simon ngen Yesus. Yesus kemliak si ngen madeak, "Ko Simon, anok Yona Ko bakea nelei gen Kefas." (Kefas serai ngen Petrus, taine: tebo butau.)
43001043	Bilai menne Yesus mutus utuk berakat moi Galilea. Si temau ngen Filipus, ngen madeak ngen si, "Totoaba Uku!"
43001044	Filipus asalne kunei Betsaida, penan tinggea Andreas ngen Petrus.
43001045	Filipus magea Natanael ngen madeak ngen si, "Keme bi temau Si, de nadeak Musa ngen Kiteb Taurat ngen tobo nebai. Siba Yesus, anok Yusuf kunei Nazaret."
43001046	Nadeak Natanael ngen si, "Maso sesuatau de baik teko kunei Nazaret?" Nadeak Filipus ngen si, "Maro ngen keliak ba suang!"
43001047	Yesus kemliak Natanael teko ngen Si, lajau madeak tetang Si, "Keliak, dioba suang tun Israel sejati; coa ade kepalsuan lemne!"
43001048	Nadeak Natanael ngen Si, "Awei ipe Bapa kemnal uku?" Jawab Yesus ngen si, "Ayok Filipus manggea ko, Uku bi kemliak ko neak beak pun ara."
43001049	Nadeak Natanael ngen Si, "Rabi, Ko Anok Allah, Ko Rajo Tun Israel!"
43001050	Yesus madeak, "Jano kerno Uku madeak ngen udi: Uku kemliak ko neak beak pun ara, mako ko pecayo? Ko bakea kemliak hal-hal de lebiak lai kunei'o!"
43001051	Lajau nadeak Yesus ngen ne, "Uku madeak ngen ko, sesungguakne ko bakea kemliak lenget tukok ngen malaikat-malaikat Allah kenek tu'un ngen Anok Manusio."
43002001	Duai bilai sesudo'o ade de nikeak neak Kana de neak Galilea, ngen indok Yesus ade neak di.
43002002	Yesus ngen penotoa-penotoa-Ne nundang kulo neak penan nikeak'o.
43002003	Ketiko neak pesta'o ku'ang anggur, indok Yesus madeak ngen Yesus, "Tobo'o ku'ang anggur."
43002004	Madeak Yesus ngen indok ne, "Lok jano indok ngen Uku? Waktau Ku ati sapei."
43002005	Tapi indok Yesus madeak ngen pelayan-pelayan, "Jano de nadeak-Ne ngen udi, kenrejo ba do'o!"
43002006	Neak di ade num tong de sendio utuk mpuk penotoa adat tun Yahudi. Tiep tong'o si'ingne sotos liter.
43002007	Yesus madeak ngen pelayan-pelayan'o, "Si'ing ba tong-tong'o penuak ngen bioa." Tobo'o semi'ingne sapei penuak.
43002008	Lajau nadeak Yesus ngen tobo'o, "Uyo cidokba ngen mbin ba ngen pemipin pesta." Lajau tobo'o mbinne.
43002009	Pemipin pesta'o kemcep bioa de sudo bubeak jijai anggur'o. (Si coa namen kunei ipe tekone anggur'o tapi tobo pelayan-pelayan namen.) Pemipin pesta'o menok sematen,
43002010	ngen madeak ngen si, "Tiep tun midang anggur de baik dute ngen sesudo tun pues menem, baru de ku'ang baik. Tapi ko ma'ik anggur de baik sapei uyo!"
43002011	Hal'o nea Yesus neak Kana de neak Galilea, sebagoi de pertamo kunei. Mujizat-mujizat-Ne ngen'o bi melei bukti kemulioan-Ne. Penotoa-penotoa-Ne pecayo ngen-Si.
43002012	Sesudo'o Yesus lalau moi Kapernaum, besamo-samo ngen indok-Ne ngen pasuak-pasuak-Ne ngen panotoa-penotoa-Ne. Ngen tobo'o tinggea neak di kedau bilai bae.
43002013	Ketiko Bilai Rayo Paskah tun Yahudi bi pa'ok, Yesus berakat moi Yerusalem.
43002014	Neak latet Bait Allah kenliak-Ne pedagang-pedagang sapai, bebirai, burung daro, ngen tukang tukar caci temot neak di.
43002015	Yesus menea cambuk kunei tilai lajau musir kute benatang kunei Bait Allah baik sapai, bebirai. Mija-mija penan tukar caci genulekne.
43002016	Yesus madeak ngen pedagang-pedagang burung daro'o, "Mok kutene yo kunei piyo. Jibeak udi menea Umeak Bapa-Ku ijai penan jagea!"
43002017	Lajau tinget ba penotoa-penotoa-Ne, bahwo ade tetulis, "Cito Uku utuk umeak-Nu bakea mbem atei-Ku."
43002018	Tobo penguaso Yahudi temtang Yesus, nadeakne, "Tando jano de dapet udi temunjuk ngen keme, bahwo Ko berhok menea awei yo?"
43002019	Yesus jemawab, "Nubuakba Bait Sucai yo, ngen lem telau bilai Uku bakea temgokne igai!"
43002020	Lajau madeak tun Yahudi ngen Si, "Pat puluak enum taun tun temgok Bait Sucai yo. Ngen Ko dapet temgokne cuma lem telau bilai?"
43002021	Tapi de maksud-Ne ngen Bait Sucai adeba awok-Ne suang.
43002022	Kerno'o sesudo Si idup igai kunei antaro tun matei, penotoa-penotoa-Ne tinget bahwo hal'o de nadeak-Ne, ngen tobo'o kulo pecayo ngen Kiteb Sucai ngen kecek de sudo nadeak Yesus.
43002023	Sementaro Si neak Yerusalem selamo Bilai Rayo Paskah, dau tun pecayo lem gen-Ne, kerno tobo'o bi kemliak tando-tando mujizat de nadeak-Ne.
43002024	Tapi Yesus suang coa pecayo tobo'o, kerno Si kemnal kute tobo'o.
43002025	Coa perlu suang tun bersaksai ngen-Si tetang manusio, sebab Si namen jano de ade neak lem atei manusio.
43003001	Ade suang tun Farisi gen-Ne Nikodemus, suang pemipin agamo Yahudi.
43003002	Si teko pado waktau kelemen ngen Yesus ngen madeak, "Rabi, keme namen, bahwo Ko teko sebagoi gu'au de nutus Allah; sebab coa ade suang tun de dapet menea mujizat-mujizat de Ko nea'o, amen Allah coa semertonu."
43003003	Yesus jemawab, "Sesungguakne Uku madeak ngen udi amen suang tun coa laher igai, si coa dapet jijai anggota umat Allah."
43003004	Nadeak nikodemus, "Awei ipe mukin suang tun laher, amen si bi tuai? Jano dapet si masuk igai moi lem rahim indokne ngen laher igai?"
43003005	Jawab Yesus, "Sesungguakne Uku madeak ngen ko: amen suang tun coa laher kunei bioa ngen Roh, si coa dapet jijai anggota umat Allah.
43003006	Jano de laher seca'o jasmani sifetne jasmani, ngen jano de laher kunei Roh, sifetne rohani.
43003007	Jibeakba ko heran, kerno Uku madeak ngen ko, 'Ko harus laher igai.'
43003008	Ibut bertiup moi ipe si lok, ngen ko temi'uk saei ne. Tapi ite coa namen kunei ipe si teko ataumoi ipe si lalau. Awei'o ba halne ngen tiep-tiep tun de laher kunei Roh Allah."
43003009	Nikodemus madeak ngen-Si, "Awei ipe mukin hal'o tejijai?"
43003010	Jawab Yesus, "Ko gu'au tun Israel, maso ko coa ngertai hal-hal'o?
43003011	Sesungguakne Uku madeak ngen ko, keme miling tetang jano de keme namen ngen be saksai tetang jano de keme kemliak, tapi udi coa temimo saksai keme.
43003012	Udi coa pecayo, waktau Uku miling ngen udi tetang hal-hal duniawi, awei ipe udi bakea pecayo, amen Uku miling ngen udi tetang hal-hal sorgawi?
43003013	Coa ade suang tun de sudo kenek moi surgo seluyen Si de sudo tu'un kunei surgo, adeba Anok Manusia.
43003014	Serai awei Musa kemnek dung tembaga pado de pun kiyeu neak benei libea, awei yo kulo Anok Manusio harus nelkat,
43003015	supayo tiep tun de pecayo ngen Si coa benaso, meluyen dapet idup de kekal."
43003016	Kerno kembiak lai kasiak Allah bakea dunio yo, sehinggo Si bi melei karunio Anok-Ne de tunggea, supayo tiep tun de pecayo ngen-Si coa benaso, tapi dapet idup de kekal.
43003017	Sebab Allah mutus Anok-Ne moi lem dunio iso utuk makim dunio, tapi utuk semlamatne.
43003018	Api bae de pecayo ngen-Si, si coa bakea nukum. Api bae de coa pecayo, si bi ade neak hukuman, sebab si coa pecayo ngen Anok Tunggea Allah.
43003019	Dioba hukuman'o: Te'ang bi teko lem dunio, tapi manusio lebiak galok kelem kunei pado te'ang, sebab plep tobo'o kidek.
43003020	Sebab api bae de menea kidek, jengik te'ang ngen coa teko ngen te'ang'o, kunyau plepne de kidek'o coa keten.
43003021	Tapi api bae de menea de baik, Si teko ngen te'ang, kunyau jijai nyato bahwo plepne sesuoi ngen Allah.
43003022	Sesudo'o Yesus lalau ngen penotoa-penotoa-Ne moi taneak Yudea ngen Si tinggea neak di besamo-samo tobo'o ngen membaptis.
43003023	Tapi Yohanes kulo membaptis, kulo neak Ainon pa'ok Salim, sebab neak di dau bioa. Ngen tun-tun teko neak di utuk di baptis.
43003024	Sebab pado waktau'o Yohanes ati nasuk moi lem penjara.
43003025	Lajau timboa ba selisiak neak antaro penotoa-penotoa Yohanes ngen suang tun Yahudi tetang upacara semucai dirai.
43003026	Lajau tobo'o teko ngen Yohanes ngen madeak, "Rabi, tun de besamo-samo ngen Ko neak dipoa Bioa Yordan, uyo gidong membaptis. Ko kulo melei saksai tetang tun'o. Uyo kute tun teko ngen-Si."
43003027	Jawab Yohanes, "Coa ade suang tun de dapet mok sesuatau bagiak dirai ne, amen coa nlei karunia ngen si kunei surgo.
43003028	Udi suang dapet saksai, bahwo Uku bi madeak, 'Uku iso Rajo Penyelamat, tapi Uku nutus utuk demute-Ne.'
43003029	De temuan ngenyan selawei, adeba maten semanei; tapi kuat maten semanei, de je neak pa'ok Si ngen de temi'uk ne, kembiak riang temi'uk suaro maten semanei'o. Do'o ba keriang ku, ngen uyo keriang ku'o penuak.
43003030	Si harus tambeak lai, tapi uku harus tambeak titik."
43003031	Api de teko kunei das adeba neak das kutene; api de asalne kunei bumai, adeba kunei bumai ngen miling tetang hal-hal neak bumai. Api de teko kunei surgo ade ba neak das kutene.
43003032	Si saksai tetang jano de kemliak-Ne ngen de temi'uk-Ne, tapi coa suang tun de temimo saksai-Ne o.
43003033	Api de mimo saksai-Ne o, si ngakau bahwo Allah adeba benea.
43003034	Sebab api de nutus Allah, Siba de senapei Firman Allah, kerno Allah melei karunio Roh-Ne ngen ade batas.
43003035	Bapa kemasiak anok ngen bi semereak kute sesuatau ngen Si.
43003036	Api bae de pecayo ngen Anok, si dapet idup de kekal. Tapi api bae de coa taat ngen Anok si coa bakea kemliak idup, meluyen murko Allah tep tinggea neak dasne.
43004001	Yesus namen, bahwo tun-tun Farisi bi temi'uk, bahwo Si membaptis lebiak dau panotoa kunei pado Yohanes. (
43004002	Kunyau Yesus suang coa membaptis, meluyen penotoa-penotoa-Ne.)
43004003	Si kulo teminggea Yudea ngen belek igai moi Galilea.
43004004	Si harus liwet daerah Samaria.
43004005	Lajau sapei ba Si neak do kota Samaria, genne Sikhar pa'ok taneak de nelei Yakub bel'o ngen anok ne, Yusuf.
43004006	Neak di ade sumua Yakub. Yesus kembiak litok kerno pemaneu, sebab'o Si temot neak biding sumua'o. Bilai kiro-kiro jam duai belas kebilai.
43004007	Lajau teko suang selawei Samaria lok nimbo bioa. Nadeak Yesus ngen si, "Keleiba Uku menem!"
43004008	Sebab penotoa-penotoa-Ne bi lalau moi kota mukua kembuk.
43004009	Nadeak selawei Samaria o ngen Si, "Maso ko, suang tun Yahudi, minoi bioa ngenku, suang tun Samaria?" (Sebab tun Yahudi coa bekuat ngen tun Samaria.)
43004010	Jawab Yesus ngen si, "Amen ko namen tetang karunio Allah ngen api Si de madeak ngen ko, 'Melei ba Uku menem!' Paset ko bi minoi ngen-Si ngen Si bi melei ngen ko bioa idup."
43004011	Nadeak selawei'o ngen Si, "Tuan, Ko coa temuan timbo ngen sumua yo kembiak lem; kunei ipe Ko dapet bioa idup'o?
43004012	Jano Ko lebiak lai kunei bapok leluhur keme Yakub, de melei sumua yo ngen keme ngen de sudo menem suang kunei lemne, si beserto anok-anokne ngen ternok ne?"
43004013	Jawab Yesus, "Api bae de menem bioa yo, si bakea haus igai,
43004014	Tapi api bae de menem bioa de bakea Uku melei, si coa bakea haus utuk seke'anne. Sebelekne bioa de bakea Uku melei, bakea jijai matai bioa neak lem dirai ne, de terus bae kemluea bioa sapei pado idup de kekal."
43004015	Nadeak selawei'o, "Tuan, neleiba uku bioa'o, supayo uku coa haus ngen coa teko igai miyo utuk tenimbo bioa."
43004016	Nadeak Yesus, "Lalau ba, menok ba sematennu ngen teko miyo."
43004017	Nadeak selawei'o, "uku coa temuan sematen." Madeak Yesus, "Tepat nadeaknu, bahwo ko coa temuan sematen.
43004018	Sebab ko bi temuan lemo sematen ngen de ade uyo ngenko, isoba sematenko. Lem hal yo ko bi madeak benea."
43004019	Nadeak selawei'o, "Tuan, nyato uyo ngen uku, bahwo ko suang nebai.
43004020	Ninik puyang keme sembeak neak das tebo yo, tapi ko madeak bahwo, Yerusalem ba penan tun nyembeak."
43004021	Nadeak Yesus, "Pecayoba ngen Uku, hoi indok, saatne bakea sapei, bahwo udi bakea nyembeak Bapa iso neak tebo yo ngen iso kulo neak Yerusalem.
43004022	Udi nyembeak jano de coa udi namen, keme nyembeak jano de keme namen, sebab keselamatan teko kunei bangso Yahudi.
43004023	Tapi saatne bakea teko ngen sudo sapei uyo, bahwo penyembeak-penyembeak benea; bakea menyembeak Bapa lem Roh ngen de benea; sebab Bapa mesoa tun-tun de nyembeak Si seca'o awei yo.
43004024	Allah'o Roh ngen api bae de nyembeak Si, harus nyembeak lem Roh ngen de benea."
43004025	Jawab selawei'o, "Uku namen, bahwo Rajo Penyelamat de senbut kulo Kristus, bakea teko. Amen Si teko, Si bakea meriteak kute sesuatau ngen keme."
43004026	Nadeak Yesus, "Ukuba Si, de gidong miling ngen ko."
43004027	Pado waktau'o teko penotoa-penotoa-Ne ngen tobo'o indeak, bahwo Si dong miling ngen suang selawei, tapi coa suang tun de betanye, "Jano de ko madeak ngen Si?"
43004028	Selawei'o teminggea emberne neak di lajau lalau moi kota ngen cemrito ngen tun-tun neak di,
43004029	"Maro, Keliakba tun de madeak ngen uku kute sesuatu de sudo uku menea. Mukin Si'o Kristus?"
43004030	Mako tun-tun'o lalau moi luea kota lajau teko ngen Yesus.
43004031	Sementaro penotoa-penotoa-Ne majok Si, nadeakne, "Rabi, mbukba!"
43004032	Tapi, Si madeak ngen tobo'o, "Ngen Uku ade kembuk de coa ko namen."
43004033	Kerno'o penotoa-penotoa'o madeak do ngen de luyenne, "Jano ade tun de ngembin sesuatau ngen Si utuk nembuk?"
43004034	Nadeak Yesus ngen tobo'o, "Kembuk-Ku adeba menea kelokne de mutus Uku ngen semelesei kerjo-Ne.
43004035	Udi madeak, 'Pat bulen igai sapei ba musim panen.' Tapi Uku madeak ngen udi, 'Keliak ba sekelilingnu ngen denong ba kebun-kebun de sudo nguning ngen mesok utuk panen.'
43004036	Uyo kulo tukang panen bi temimo upeakne ngen si melungguk buak utuk idup de kekal, sehinggo tukang tanem ngen tukang panen samo-samo riang.
43004037	Beneaba pribahasa yo, 'De do temanem ngen de luyen panen.'
43004038	Uku mutus udi utuk manen jano de coa udi usaho; tun-tun luyen berusaho ngen udi teko mopoa asea usaho tobo'o."
43004039	Dau tun Samaria kunei kuta pecayo ngen Si kerno selawei'o besaksai, "Si madeak ngen uku kute sesuatau de sudo uku menea."
43004040	Ketiko tun-tun Samaria o sapei ngen Yesus, tobo'o minoi ngen Si, supayo Si tinggea ngen tobo'o. Si kulo tinggea neak di duai bilai ke'anne.
43004041	Kerno kecek Ne, lebiak dau igai tun de pecayo.
43004042	Tobo'o madeak ngen selawei'o, "Keme pecayo, tapi iso igai kerno jano de ko nadeak, sebab keme suang bi temi'uk Si ngen keme namen, bahwo Siba benea-benea Juru Selamat dunio."
43004043	Sesudo duai bilai Yesus berakat kunei di moi Galilea,
43004044	sebab Yesus suang bi saksai bahwo, suang nebai coa tun mego neak negraine suang.
43004045	Sesudo Si sapei neak Galilea, tun-tun Galilea senambut Si, kerno tobo'o bi kemliak kute sesuatau de kenerjo-Ne neak Yerusalem pado pesta'o, sebab tobo'o suang milau moi pesta'o.
43004046	Sesudo'o Yesus belek igai moi Kana neak Galilea, neak ipe Si bel'o menea bioa jijai anggur. Neak Kapernaum ade suang pegawai istana, anok semaneine dong bolon.
43004047	Ketiko si temi'uk bahwo Yesus bi teko kunei Yudea moi Galilea, lalau ba si ngen Si lajau mino, supayo Si teko ngen kema'en anok ne, sebab anokne gesea matei.
43004048	Nadeak Yesus ngen si, "Amen udi coa kemliak tando ngen mujizat, udi coa pecayo."
43004049	Pegawai istana'o madeak ngen Si, "Tuan, tekoba ayok anok ku matei."
43004050	Nadeak Yesus ngen si, "Lalauba, anoknu idup!" Tun'o pecayo ngen kecek Yesus ngen si, lajau lalau.
43004051	Ketiko si masiak neak tengeak dalen pelayan-pelayanne bi teko ngen Si ngen bito, bahwo anokne idup.
43004052	Si betanye ngen tobo'o jam kedau anokne muloi ka'en. Jawab tobo'o, "Bilai lebeak jam satu dememne ka'en."
43004053	Bak'o kulo tinget, bahwo pado waktau'o ba Yesus madeak ngen si, "Anoknu idup." Lajau si ngen kute keluargone pecayo.
43004054	Do'oba tando keduai de nea Yesus ketiko Si belek kunei Yudea moi Galilea.
43005001	Sesudo'o ade bilai rayo tun Yahudi, ngen Yesus berakat moi Yerusalem.
43005002	Neak Yerusalem pa'ok Pintu Gerbang Bebirai ade do kulam, de lem bahaso Ibrani senbut ngen Betesda; ade lemo pematangne.
43005003	Neak pematang-pematang'o tegulek tun dau de bolon: tun-tun sutai, tun-tun ciket ngen tun-tun pakuak.[Tobo'o mbot unyak bioa kulam'o.
43005004	Sebab sewaktau-waktau tu'un malaikat Tuhan moi kulam o ngen mengunyak bioa o; api bae de dute masuk moi lemne sesudo unyak bioa'o, jijai kaen, jano bae olonne].
43005005	Neak di ade suang tun de sudo telau puluak delapen taun ke'anne bolon.
43005006	Ketiko Yesus kemliak tun'o gulek neak di ngen kerno Si namen, bahwo bi'an lem keadaan o, madeak ba Si ngen si, "Ko lok ka'en?"
43005007	Jawab tun bolon o ngen Si, "Tuan, coa ade tun de mbin uku moi lem kulam o ketiko bioane muloi unyak, ngen sementaro uku lalau moi kulam o, tun luyen sudo tu'un lebiak dute."
43005008	Nadeak Yesus, "Kelongon ba, naket tikeanu ngen paneu ba."
43005009	Pado waktau o kulo ka'en ba tun o lajau si naket tikeane ngen paneu. Tapi bilai o bilai Sabat.
43005010	Kerno o tobo penguaso Yahudi madeak ngen tun de tembei ka'en o, "Bilai yo bilai Sabat ngen ko coa buliak maket tikeanu."
43005011	Tapi Si jemawab, "Tun de sudo kema'en uku, Si de madeak ngen uku: Naketba tikeanu ngen paneuba."
43005012	Tobo'o batanye ngen si, "Api tun o de madeak ngen udi: Naketba tikeanu ngen paneu ba?"
43005013	Tapi tun de tembei ka'en o coa namen api tun o, sebab Yesus sudo nyep neak tengeak-tengeak tun dau neak penan o.
43005014	Sesudo o Yesus temau ngen si lem Bait Allah lajau madeak ngen si, "Tinget udi bi ka'en. Jibeak menea duso igai, supayo jibeak terjijai de lebiak kidek igai ngen udi."
43005015	Tun o keluea, lajau cemrito ngen tobo penguaso Yahudi, bahwo Yesus ba de sudo kema'en si.
43005016	Kerno o, tobo penguaso Yahudi berusaho semaro Yesus, kerno Si menea hal-hal o pado bilai Sabat.
43005017	Tapi Si madeak ngen tobo'o, "Bapa-Ku kerjo sapei uyo, mako Uku kerjo kulo."
43005018	Sebab o tobo penguaso Yahudi tambeak berusaho utuk munuak Si, iso bae kerno Si melanggea peraturan Sabat, tapi pulo kerno Si madeak bahwo Allah adeba Bapa-Ne suang. Ngen awei yo si semrai dirai-Ne ngen Allah.
43005019	Mako Yesus jemawab tobo'o, nadeak-Ne, "Sesungguakne Uku madeak ngen udi, Anok coa dapet kemerjo sesuatau kunei dirai-Ne suang, amen Si coa dapet kemliak Bapa kemerjone. Sebab, jano de kenerjo Bapa, kenerjo Anok.
43005020	Sebab Bapa kemasiak Anok ngen Si temunjuk ngen Si kute sesuatau de kenerjo-Ne suang, bahkan Si bakea tenunjuk ngen Si kerjo de lebiak lai igai kunei kerjo o, sehinggo udi jijai sele.
43005021	Sebab serai awei Bapa midup igai tun-tun matei, awei yo kulo Anok midup igai api bae de kelok Ne.
43005022	Bapa coa mukum api bae, seluyen bi semereak ukuman o kutene ngen Anok,
43005023	supayo kute tun mego Anok awei tobo'o mego Bapa. Api bae coa mego Anok, si kulo coa mego Bapa, de mutus Si.
43005024	Sesungguakne Uku madeak ngen ko, 'Api bae bi temi'uk kecek Ku ngen pecayo ngen Si de mutus Uku, si temuan idup de kekal ngen coa milem nukum, sebab si sudo baliak kunei lem maut moi lem idup.'
43005025	Uku madeak ngen udi, 'Sesungguakne waktaune bakea sapei ngen sudo sapei, bahwo tun-tun matei bakea temi'uk sa'ei Anok Allah, ngen tobo'o de temi'ukne, bakea idup.'
43005026	Sebab serai awei Bapa temuan idup lem dirai-Ne suang, awei yo kulo nelei-Ne Anok temuan idup lem dirai-Ne suang.
43005027	Si bi melei kuaso ngen Si utuk mukum, kerno Si adeba Anok Manusio.
43005028	Jibeak ba udi sele ngen hal o, sebab waktaune bakea sapei, bahwo kute tun de neak lem kubua bakea temi'uk sa'ei-Ne.
43005029	Ngen tobo'o de menea baik bakea keluea ngen idup igai utuk idup de kekal. Tapi tobo'o de menea kidek bakea idup igai utuk nukum."
43005030	"Uku coa dapet menea jano bae kunei dirai-Ku suang. Uku mukum sesuoi ngen jano de Uku temi'uk. Ngen ukuman-Ku adea, sebab Uku coa temotoa kelok-Ku suang, seluyen kelok-Ne de mutus Uku.
43005031	Amen Uku besaksai tetang dirai-Ku suang, mako saksai-Ku coa benea.
43005032	Ade de luyen besaksai tetang Uku ngen Uku namen, bahwo saksai de nelei-Ne tetang Uku adeba benea.
43005033	Ko bi mbo utusan ngen Yohanes ngen si bi saksai tetang sebenea ne.
43005034	Tapi Uku coa perlu saksai kunei manusio, tapi Uku madeak hal yo, supayo udi selamat.
43005035	Yohanes adeba awei lapu de idup ngen becahayo ngen ko cuma lok midep seketiko bae cahayone o.
43005036	Tapi Uku temuan suatu saksai de lebiak peting kunei saksai Yohanes, adeba kute kerjo de senereak Bapa ngen Uku, supayo Uku kemerjo ne. Kerjo o kulo de kenerjo-Ku uyo, ngen do o ba de melei saksai tetang Uku, bahwo Bapa de mutus Uku.
43005037	Bapa de mutus Uku, Siba de sudo melei saksai tetang Uku. Ko coa perneak temi'uk sa'ei-Ne, rupe-Ne coa perneak udi kemliak.
43005038	Firman-Ne coa tetep neak lem dirainu, sebab ko coa pecayo ngen-Si de nutus-Ne.
43005039	Udi semlidik Kiteb Sucai, sebab udi sako bahwo neak lem-Ne udi temau idup de kekal. Tapi kunyau Kiteb Sucai o melei saksai tetang Uku.
43005040	Ko coa lok teko ngen Uku utuk dapet idup o.
43005041	Uku coa perlu nujai kunei manusio.
43005042	Tapi tetang udi, memang Uku namen neak lem ateinu udi coa temuan kasiak te'adep Allah.
43005043	Uku teko lem gen Bapa-Ku ngen udi coa temimo Uku. Amen tun luyen teko das genne suang, udi bakea temimo si.
43005044	Awei ipe ko dapet pecayo, amen udi de temimo hormat suang tun kunei de luyen, ngen coa mesoa hormat de teko kunei Allah de Esa?
43005045	Jibeak udi sako bahwo Uku bakea mukum udi neak adep Bapa. De mukum udi adeba Musa, ngen si ko mpek harapan.
43005046	Amen udi pecayo ngen Musa, tau udi bakea pecayo kulo ngen Uku, sebab si bi sudo temulis tetang Uku.
43005047	Tapi amen udi coa pecayo ngen jano de tenulisne, awei ipe udi bakea pecayo ngen jano de Uku madeak?"
43006001	Sesudo o Yesus berakat moi dipoa Daneu Galilea, de senbut kulo Daneu Tiberias.
43006002	Tun dau beroron temotoa Si, kerno tobo'o kemliak mujizat-mujizat de neane te'adep tun-tun bolon.
43006003	Lajau Yesus kenek moi das tebo ngen temot neak di ngen penotoa-penotoa-Ne.
43006004	Ngen Paskah, bilai rayo tun Yahudi, bi pa'ok.
43006005	Ketiko Yesus demnong sekeliling Ne, ngen kemliak bahwo tun dau beroron teko ngen Si, madeak ba Si ngen Filipus, "Neak ipe ite dapet mukua kembuk, supayo tobo'o dapet mukmei?"
43006006	Hal'o de nadeak-Ne utuk cenubo Filipus, sebab Si suang namen jano de lok nea-Ne.
43006007	Jawab Filipus, "Ruti gone duai otos dinar coa bakea cukup utuk tobo'o, debat bae masing-masing dapet degit."
43006008	Saleak suang kunei panotoa-penotoa-Ne adeba Andreas, pasuak Simon Petrus, madeak ngen-Si,
43006009	"Neak yo ade suang anok, de temuan lemo ruti jelai ngen duai kan. Tapi jano taine o utuk tun de kembiak dau yo?"
43006010	Nadeak Yesus, "Meluakba tun-tun o temot." Ade kulo neak penan o dau dukut. Lajau temot ba tun-tun o, kiro-kiro lemo ribau semanei kedaune.
43006011	Lajau Yesus mok ruti o, mucep syukur ngen magiakne ngen tobo'o de temot neak di, awei o kulo nea-Ne ngen kan-kan o, kekedau de tobo'o kelok.
43006012	Sesudo tobo'o mbuk sapei kenyang, Si madeak ngen penotoa-penotoa-Ne, "Lungguk ba ti'eak-ti'eak de blebiak supayo coa ade de tekuang."
43006013	Tobo'o melungguk ne, ngen semi'ing duai belas bokoa penuak ti'eak-ti'eak ruti sesudo nembuk tun dau.
43006014	Ketiko tun tun o kemliak tando mukzijat de sudo nea Ne, tobo'o madeak, "Si yo benea-benea nebai de bakea teko moi lem dunio."
43006015	Kerno Yesus namen, bahwo tobo'o lok teko ngen lok mbin Si ngen pakso utuk jemijai Si Rajo, Si nyikir igai moi tebo, suang dirai.
43006016	Ketiko bilai muloi kelemen, penotoa-penotoa Yesus lalau moi daneu, lajau kenek moi biduk.
43006017	Ngen nyebe'ang moi Kapernaum. Bilai sudo kelem Yesus ati kulo teko temau tobo'o.
43006018	Sementaro'o laut begelumbang kerno tiupan ibut de'es.
43006019	Sesudo tobo'o kemayuak kiro-kiro lemo ngen enum kilo meter uak ne, tobo'o kemliak Yesus paneu neak bioa magea biduk o. Mako tobo'o saben.
43006020	Tapi Yesus madeak ngen tobo'o, "Dio ba Uku, jibeak saben!"
43006021	Tobo'o lok kemnek Si moi lem biduk, ngen seketiko o kulo biduk o sapei neak patai de tobo'o tenujau.
43006022	Pado menne tun dau, de masiak tinggea neak dipoa, kemliak bahwo neak di coa ade biduk seluyen de do nano ngen bahwo Yesus coa milau kemnek moi biduk o besamo-samo ngen panotoa-penotoa-Ne, ngen bahwo penotoa-penotoa-Ne bae de berakat.
43006023	Sementaro o kekedau biduk luyen teko kunei Tiberias pa'ok moi penan tobo'o mbuk ruti, sesudo Tuhan mucep syukur dasne.
43006024	Ketiko tun dau kemliak, bahwo Yesus coa ade neak di ngen penotoa-penotoa-Ne kulo coa, tobo'o kenek moi biduk-biduk o lajau berakat moi Kapernaum utuk mesoa Yesus.
43006025	Ketiko tun dau temau Yesus neak dipoa laut o, tobo'o madeak ngen Yesus, "Rabi, tengen Ko sapei neak yo?"
43006026	Yesus jemawab, "Sesungguakne Uku madeak ngen udi, udi mesoa Uku iso kerno udi bi kemliak mujizat-mujizat, tapi kerno ko bi mbuk ruti o sapei kenyang.
43006027	Bekerjoba, iso utuk kembuk de dapet benaso, tapi utuk kembuk de beta'en sapei ngen idup de kekal, de bakea nelei Anok Manusio ngen udi; sebab Siba de sudo nsah ngen Allah Bapa."
43006028	Lajau nadeak tobo'o ngen-Si, "Jano de harus keme menea, supayo keme kemerjo kerjo-kerjo de kenlok Allah?"
43006029	Jawab Yesus, "Dioba kerjo de kenlok Allah, adeba lok ba udi pecayo ngen-Si de sudo nutus Allah."
43006030	Tobo'o madeak ngen-Si, "Tando jano de Ko menea, supayo keme dapet kemliakne ngen pecayo ngen Ko? Jano de Ko kenerjo?
43006031	Ninik puyang keme bi sudo mbuk manna neak Benei Libea, awei ade tetulis: Tobo'o neleine mbuk ruti kunei surgo."
43006032	Lajau nadeak Yesus ngen tobo'o, "Sesungguakne Uku madeak ngen udi, iso Musa, seluyen Bapa-Ku de melei udi ruti kunei surgo ngen ko.
43006033	Kerno ruti de kunei Allah ade ba ruti de tu'un kunei surgo ngen de melei idup ngen dunio."
43006034	Mako nadeak tobo'o ngen Si, "Tuan, keleiba keme ruti o terus."
43006035	Nadeak Yesus ngen tobo'o, "Ukuba ruti de melei idup; api bae de teko ngen Uku, si coa bakea perneak nyemen igai, ngen api bae de pecayo ngen Uku, si coa bakea perneak haus igai.
43006036	Tapi Uku bi madeak ngen udi: sesungguakne udi bi kemliak Uku, tapi udi coa pecayo.
43006037	Kute de bi melei Bapa ngen Uku bakea teko ngen Uku, ngen api bae de teko ngen Uku, si coa bakea Uku muang.
43006038	Sebab Uku bi tu'un kunei surgo iso utuk menea kelok-Ku, seluyen kelok Si de sudo mutus Uku.
43006039	Dioba kelok Si de sudo mutus Uku: adeba supayo kunai kute de sudo neleine ngen Uku jibeak ade de nyep, tapi supayo Uku midup igai pado Bilai Kiamat.
43006040	Sebab dioba kelok Bapa-Ku: Adeba supayo tiep tun de kemliak Anok ngen de pecayo ngen-Si dapet idup de kekal, ngen supayo Uku midup igai pado Bilai Kiamat."
43006041	Lajau ngerunyam ba tun Yahudi tetang Si, kerno Si bi madeak, "Ukuba ruti de sudo tu'un kunei surgo."
43006042	Nadeak tobo'o, "Iso Si yo Yesus, Anok Yusuf. Indok bak-Ne ite namen? Awei ipe Si dapet madeak: Uku bi tu'un kunei surgo?"
43006043	Jawab Yesus, "Jibeak udi gerunyam.
43006044	Coa ade suang tun de dapet teko ngen Uku, amen si coa tenarik Bapa de mutus Uku, ngen si bakea Uku midup igai pado Bilai Kiamat.
43006045	Ade tetulis lem Kiteb Nebai-nebai: Tobo'o kute bakea najea ngen Allah. Ngen tiep tun, de sudo temi'uk ngen belajea kunei Bapa, teko ngen Uku.
43006046	Hal'o coa berartai, bahwo ade tun de sudo kemliak Bapa. Cuma Si de teko kunei Allah, Siba de sudo kemliak Bapa.
43006047	Uku madeak ngen udi: Sesungguakne api bae de pecayo, si temuan idup de kekal.
43006048	Ukuba ruti idup.
43006049	Ninik puyangnu bi mbuk manna neak benea libea ngen tobo'o de bi matei.
43006050	Dio ba ruti de tu'un kunei surgo: Api bae de mbuk kunei ne, si coa bakea matei.
43006051	Uku ba ruti de melei idup de sudo tu'un kunei surgo. Amen suang tun mbuk ruti yo, si bakea idup seka'en ne, ngen ruti de bakea Uku melei o adeba daging-Ku, de bakea uku melei utuk idup dunio."
43006052	Tun-tun Yahudi kulo betekea antaro sesamo tobo'o ngen madeak, "Awei ipe Si yo dapet melei dagingne ngen ite utuk nembuk."
43006053	Mako nadeak Yesus ngen tobo'o, "Uku nadeak ngen udi, sesungguakne amen udi coa mbuk daging Anok Manusio ngen menem daleak-Ne, udi coa temuan idup neak lem dirainu.
43006054	Api de mbuk daging-Ku ngen mbuk daleak Ku, si temuan idup de kekal ngen Uku bakea midupne pado Bilai Kiamat.
43006055	Sebab daging-Ku adeba benea-benea kembuk ngen daleak-Ku adeba benea-benea menem.
43006056	Tun de mbuk daging-Ku ngen menem daleak-Ku, tep jijai do ngen Uku, ngen Uku ngen si.
43006057	Bapa de idup o, mutus Uku ngen Uku kulo idup kunei Bapa. Awei o kulo tun de mbuk daging-Ku bakea idup kunei Uku.
43006058	Dioba ruti de tu'un kunei surgo: iso ruti awei de nembuk ninik puyangnu. Kerno sesudo mbuk ruti o, tobo'o matei kulo. Tapi tun de mbuk ruti yo bakea idup selamo-lamone."
43006059	Kutene yo nadeak Yesus neak Kapernaum ketiko Si majea neak Umeak Semyang.
43006060	Sesudo'o temi'uk kutene o dau kunei penotoa-penotoa Yesus de madeak, "Ajaran yo kembiak saro, api de sanggup temi'ukne?"
43006061	Yesus de neak lem atei-Ne namen bahwo penotoa-penotoa-Ne ngerunyam tetang hal o, nadeak ngen tobo'o, "Jano ajaran-ajaran o seminggung ko?
43006062	Awei ipe amen udi kemliak Anok Manusio kenek moi penan neak ipe Si ayokne ade?"
43006063	Roh Allah de melei idup, daging samo sekilai coa beguno. Kecek-kecek de Uku madeak ngen udi adeba roh ngen idup.
43006064	Tapi neak antaro udi ade de coa pecayo." (Sebab Yesus namen kunei semulo, api de coa pecayo ngen api de bakea semreak Si.)
43006065	Lajau Si madeak, "Sebab o bi Uku madeak ngen udi: coa ade suang kulo de dapet teko ngen Uku, amen Bapa coa melei karunione ngen si."
43006066	Muloi saat o dau penotoa-Ne mondor dirai ngen coa igai temotoa Si
43006067	Lajau nadeak Yesus ngen keduai belas penotoa-Ne, "Jano udi coa lok lalau kulo?"
43006068	Jawab Simon Petrus ngen-Si, "Tuhan, ngen api keme bakea lalau? Kecek-Nu adeba kecek idup de kekal.
43006069	Ngen keme bi pecayo ngen namen bahwo Ko ba de sucai kunei Allah."
43006070	Jawab Yesus ngen tobo'o, "Uku suang de sudo miliak udi de duai belas yo. Tapi suang neak antaro udi adeba Iblis."
43006071	De Yesus maksud adeba Yudas anok Simon Iskariot. Sebab siba de bakea semreak Yesus, kunyau Yudas adeba suang neak antaro keduai belas penotoa o.
43007001	Sesudo'o Yesus paneu keliling Galilea, sebab Si coa lok tep tinggea neak Yudea, kerno neak yo tun-tun Yahudi berusaho utuk munuak-Ne.
43007002	Waktau o sudo pa'ok Bilai Rayo tun Yahudi, adeba Bilai Rayo Pondok Dawen.
43007003	Lajau madeak pasuak-pasuak Yesus ngen-Si, "Berakatba kunei yo ngen lalau moi Yudea, supayo penotoa-penotoa-Nu kulo kemliak plep de Ko menea.
43007004	Sebab coa suang tun menea sesuaktau neak penan tebunyin, amen si lok ngakau neak muko umum. Amen Ko menea hal-hal de awei yo, kentenba dirai-Nu ngen dunio." (
43007005	Sebab pasuak-pasuak-Ne suang coa pecayo ngen-Si.)
43007006	Lajau jawab Yesus ngen tobo'o, "Waktau Uku ati sapei, tapi bagiak ko bogoa ade waktau.
43007007	Dunio coa dapet jengik ngen udi, tapi si jengik Uku, sebab Uku saksai tetang si bahwo kerjo-kerjone kidek.
43007008	Lalauba udi moi pesta o. Uku coa lalau moi mindi, kerno waktau Uku ati sapei."
43007009	Awei yo ba nadeak-Ne ngen tobo'o, ngen Si kulo tinggea neak Galilea.
43007010	Sesudo pasuak-pasuak-Ne lalau moi pesta o, Si kulo lalau moi mindi, seca'o dediem ngen coa ade tun de namen.
43007011	Tobo penguaso Yahudi mesoa Si neak pesta o ngen madeak, "Neak ipe Si?"
43007012	Neak antaro tun dau teti'uk dau bisik tetang Si. Ade de madeak, "Si tun baik." Tapi ade kulo de madeak, "Coa! Si jemijai tun dau limau."
43007013	Coa suang kulo de binai madeak seca'o tete'ang tetang Si kerno saben te'adep tobo penguaso Yahudi.
43007014	Tengeak-tengeak pesta, Yesus masuk moi lem Umeak Tuhan, lajau muloi majea.
43007015	Tobo penguaso Yahudi meding selle ngen madeak, "Awei ipe tun yo temuan pengetahuan awei yo ngen coa belajea?"
43007016	Jawab Yesus, "Ajaran-Ku coa be'asal kunei dirai-Ku suang, tapi kunei si de bi mutus Uku.
43007017	Api bae lok menea kelok-Ne, si bakea namen jano Ajaran-Ku yo berasal kunei Allah, jano Uku madeak kunei dirai-Ku suang.
43007018	Api bae gi madeak kunei diraine suang, Si mesoa hormat bagiak dirai-Ne suang. Tapi api bae de mesoa hormat bagiak si de mutusne, si benea ngen coa ade de coa benea ngen Si.
43007019	Musa de bi melei ukum agamo Yahudi ngen ko? Tapi coa suang tun neak antaro udi de menea ukum agamo Yahudi o. Getai udi berusaho munuak Uku?"
43007020	Tun dau o jemawab, "Ko pasuk semat! Api de berusaho munuak Ko?"
43007021	Jawab Yesus, "Cuma do plep de Uku menea, udi kute bi selle.
43007022	Jijai, Musa temtep supayo udi sunat -- sebeneane sunat o iso kunei Musa, tapi kunei ninik puyang ite ngen ko semunat tun pado bilai Sabat!
43007023	Amen suang tun temimo sunat pado bilai Sabat, supayo ukum Musa jibeak nelanggea, getai udi mengiak ngen Uku, kerno Uku kema'en kute awok suang tun pado bilai Sabat.
43007024	Jibeakba mukum temurut jano de keten, tapi mukum ba ngen adea."
43007025	Sesudo'o kekedau tun Yerusalem madeak, "Iso dio tun de nesoa utuk nunuak?
43007026	Tapi keliakba, Si miling leluaso, ngen tobo'o coa madeak jejano ngen-Si. Mukin pemipin ite benea-benea bi namen bahwo Si adeba Kristus Rajo Penyelamat?
43007027	Tapi tetang tun yo ite namen kunei ipe asal-Ne, sebelekne tengen Kristus teko, coa ade suang tun de namen kunei ipe asal-Ne."
43007028	Waktau Yesus ngajea neak Bait Allah, Si menggang, "Memang Uku udi namen ngen udi namen kunei ipe asal-Ku; tapi Uku teko iso das kelok-Ku suang, tapi Uku nutus ngen Si de benea de coa udi namen.
43007029	Uku namen Si, sebab Uku teko kunei Si, ngen Siba de mutus Uku."
43007030	Tobo'o berusaho temakep Si, tapi coa ade suang tun de binai gemindoa Si, sebab waktaune ati sapei.
43007031	Tapi neak antaro tun dau o ade dau de pecayo ngen-Si ngen tobo'o madeak, "Amen Kristus teko, mukin Si bakea menea lebiak dau tando mujizat kunei de sudo nea-Ne yo?"
43007032	Tun-tun Farisi temi'uk tun dau misik hal-hal o tetang Si, ngen kerno o imem-imem kepalo ngen tun-tun Farisi meluak tukang jago Bait Allah utuk temakep-Ne.
43007033	Lajau padeak Yesus, "Tinggea didik waktaune Uku ade sesamo udi ngen sesudo'o Uku bakea lalau ngen Si de sudo mutus Uku.
43007034	Udi bakea mesoa Uku, tapi coa bakea temau Uku; sebab udi coa dapet teko moi penan neak ipe Uku berade."
43007035	Kerno o, tobo penguaso Yahudi o madeak suang tun ngen de luyen ne, "Moi ipe Si bakea lalau, sehinggo ite coa dapet temau ngen Si? Jano si be niat lok lalau ngen tun-tun Yahudi de tinggea neak ratau, neak antaro tun Yunani, utuk majea tun Yunani?
43007036	Jano tai kecek de nadeak-Ne yo: Udi bakea mesoa Uku, tapi udi coa bakea temau Uku, ngen: Udi coa dapet teko moi penan neak ipe Uku berade?"
43007037	Pado bilai akhir kunei perayaan'o, adeba bilai de paling peting, Yesus je neak Umeak Tuhan ngen menggang, "Api bae de aus, lok ba si teko ngen Uku ngen menem!
43007038	Api bae de pecayo ngen Uku, awei de nadeak ngen Kiteb Sucai, 'Kunei lem ateine bakea ngalua aliran-aliran bioa idup.' " (
43007039	De taine adeba Roh de bakea tenimo ngen tobo'o de pecayo ngen Si; kerno Yesus ati mulio.)
43007040	Kekedau tun neak antaro dau tun, de temi'uk kecek-kecek o, madeak, "Si yo benea-benea nebai de bakea teko."
43007041	De luyen madeak, "Si yo Rajo Penyelamat."Tapi de luyen igai madeak, "Iso, Rajo Penyelamat coa teko kunei Galilea!
43007042	Iso kiteb Sucai madeak, bahwo Rajo Penyelamat berasal kunei royot Daud ngen kunei sadei Betlehem, penan Daud bel'o tinggea?"
43007043	Lajau timboa ba belawen neak antaro tun dau kerno Si.
43007044	Kekedau tun neak antaro tobo'o lok temakep Si, tapi coa ade suang tun de binai gemindoa-Ne.
43007045	Sesudo penjago-penjago o belek ngen imem-imem kepalo ngen tun-tun Farisi, de madeak ngen tobo'o, "Getai udi coa mbin-Ne?"
43007046	Jawab penjago-penjago o, "Ati perneak suang kulo madeak awei tun o!"
43007047	Lajau jawab tun-tun Farisi o ngen tobo'o, "Jano udi kulo limau?
43007048	Ade coa suang tun neak antatro pemipin-pemipin de pecayo ngen Si, jano suang neak antaro tun-tun Farisi?
43007049	Tapi tun dau yo de coa kemnal ukum agamo Yahudi, tekutukba tobo'o!"
43007050	Nikodemus, suang kunei tobo'o, de bel'o teko ngen Si, madeak ngen tobo'o,
43007051	"Temurut ukum, suang tun coa buliak nukum ayok pekarone teni'uk ngen ayok tun namen jano de sudo nea-Ne?"
43007052	Jawab tobo'o, "Jano ko kulo tun Galilea? Senlidikba Kiteb Sucai ngen bakea namen bahwo coa ade nebai de teko kunei Galilea."
43007053	Lajau tobo'o belek moi umeakne sesuang.
43008001	Tapi Yesus lalau moi Tebo Zaitun.
43008002	Pepueng nien Si ade igai neak Umeak Tuhan, ngen kute rakyat teko ngen-Ne. Si temot ngen ngajea tobo'o.
43008003	Lajau gu'au-gu'au agamo ngen tun-tun Farisi mbin ngen-Si suang selawei de gidong menea zinah.
43008004	Tobo'o mpek selawei o neak tengeak-tengeak lajau madeak ngen Yesus, "Rabi, selawei yo tetakep waktau si gidong menea zinah.
43008005	Musa lem ukum agamo Yahudi meriteak ite utuk meluk selawei-selawei de awei yo ngen butau. Awei ipe pedapet-Nu tetang hal o?"
43008006	Tobo'o madeak hal o utuk cemubo Si, supayo tobo'o dapet sesuaktau utuk semaleak-Ne.Lajau Yesus mukuk awok-Ne lajau nulis ngen jiai-Ne neak pitok.
43008007	Waktau tobo'o bogoa betanye ngen Si, Si kulo je lajau madeak ngen tobo'o, "Api bae neak antaro udi coa beduso, kelokba si de deno melluk butau ngen selawei o."
43008008	Lajau Si mukuk awokne igai ngen nulis neak pitok.
43008009	Tapi sesudo tobo'o temi'uk kecek o, lalauba tobo'o sesuang, muloi kunei de tuai. Akherne tinggea ba Yesus suang dirai ngen selawei o de tep neak penanne.
43008010	Lajau Yesus je ngen madeak ngen si, "Hoi selawei, neak ipe tobo'o?Coa ade suang tun de mukum ko?"
43008011	Jawabne, "Coa ade, Tuhan." Lajau nadeak Yesus, "Uku kulo coa mukum ko, jibeak menea duso igai muloi kunei uyo."
43008012	Yesus madeak igai ngen tobo'o, "Uku ba te'ang dunio. Api bae de temotoa Uku, si coa bakea paneu lem kelem, tapi si bakea temuan te'ang dunio."
43008013	Lajau nadeak tun-tun Farisi ngen Si, "Ko besaksai tetang dirai-Nu, Ko besaksai coa benea."
43008014	Jawab Yesus, "Uku besaksai tetang dirai-Ku suang, tapi saksai-Ku o benea, sebab Uku namen, kunei ipe Uku teko ngen moi ipe Uku lalau. Udi coa namen kunei ipe Uku teko ngen moi ipe Uku lalau.
43008015	Udi mukum temurut ukuran manusio, Uku coa mukum suang tun.
43008016	Ngen kunyau Uku mukum, ukuman-Ku o benea, sebab Uku coa suang dirai, tapi Uku sesamo ngen Bapa de mutus Uku.
43008017	Lem kiteb agamo tun Yahudi ade tetulis bahwo saksai duai tun adeba sah.
43008018	Uku ba de besaksai tetang dirai-Ku suang ngen kulo Bapa, de mutus Uku, besaksai tetang Uku."
43008019	Lajau nadeak tobo'o ngen Si, "Neak ipe Bapa-Nu?" Jawab Yesus, "Baik Uku jano Bapa-Ku coa udi namen. Sekirone udi namen Uku, udi namen kulo Bapa-Ku."
43008020	Kecek-kecek o de nadeak Yesus pa'ok kutak-kutak caci, waktau Si majea neak lem Umeak Tuhan. Tapi Coa suang tun de temakep Si, kerno waktaune ati sapei.
43008021	Lajau Yesus madeak igai ngen tobo'o, "Uku bakea lalau, ngen udi mesoa Uku tapi udi bakea matei lem dusonu. Moi penan Uku lalau, coa mukin udi teko."
43008022	Kerno o padeak tobo penguaso Yahudi o, "Jano si lok beladeu mako de nadeak-Ne: 'Moi penan uku lalau, coa mukin udi teko?' "
43008023	Lajau si madeak ngen tobo'o, "Udi berasal kunei beak, Uku kunei das. Udi kunei dunio yo; Uku iso kunei dunio yo.
43008024	Kerno o nano Uku madeak ngen udi, bahwo udi bakea matei lem dusonu. Sebab amen udi coa pecayo bahwo 'Uku ba Si, udi bakea matei lem dusonu'."
43008025	Lajau padeak tobo'o ngen-Si, "Api Ko?" Jawab Yesus ngen tobo'o, "Jano de sudo Uku madeak ngen udi kunei ke'an yo?
43008026	Dau de arus Uku madeak ngen Kumakim tetang udi. Tapi Si de mutus Uku, adeba benea. Ngen jano de Kutemi'uk kunei Si, do'o ba de Uku madeak ngen dunio."
43008027	Tobo'o coa ngertai bahwo Si miling ngen tobo'o tetang Bapa.
43008028	Mako padeak Yesus, "Amen udi bi melekat Anok Manusio, tembei ba udi namen bahwo, 'Uku ba Si, bahwo Uku coa menea jejano kunei dirai-Ku suang, tapi Uku miling tetang hal-hal, Uku madeak jano de majea Bapa ngen Uku.'
43008029	Si, de sudo mutus Uku, semerto Uku. Si coa perneak teminggea Uku suang, sebab Uku bogoa menea jano de semnang atei-Ne."
43008030	Sesudo Yesus madeak kutene o, dau tun-tun Yahudi de sudo pecayo ngen Si.
43008031	Lajau padeak-Ne ngen tun-tun Yahudi de sudo pecayo ngen Si, "Amen udi idup temurut Firman-Ku, udi benea-benea penotoa-Ku.
43008032	Ngen udi bakea namen kebenea ngen kebenea o bakea mbebas udi."
43008033	Jawab tobo'o, "Keme adeba royot Abraham ngen coa perneak jijai pelayan api bae. Awei Ko dapet madeak: 'Udi bakea mbebas'?"
43008034	Padeak Yesus ngen tobo'o, "Sesungguakne Uku madeak ngen udi, tiep tun de menea duso, adeba hamba duso.
43008035	Hamba coa temuan penan lem umeak seke'anne.
43008036	Jijai, amen Anok o mbebas udi, udi kulo benea-benea mbebas."
43008037	Uku namen bahwo udi adeba royot Abraham, tapi udi berusaho munuak Uku kerno Firman-Ku coa dapet penan neak lem udi.
43008038	Jano de Uku kemliak ngen Bapa-Ku, do'o ba de Uku madeak. Awei o kulo udi menea tetang jano de udi temi'uk kunei Bapa-Nu."
43008039	Jawab tobo'o ngen Si, "Bak keme adeba Abraham." Padeak Yesus ngen tobo'o, "Amen sekirone udi anok-anok Abraham, udi kemerjo de kenerjo Abraham.
43008040	Tapi uyo udi berusaho munuak Uku, suang tun de madeak de benea ngen udi, adeba de benea Uku temi'uk kunei Allah; kerjo de awei yo coa kenerjo ngen Abraham.
43008041	Udi kemerjo kerjo baknu suang." Jawab tobo'o, "Keme coa laher kunei nga'em. Bak keme do, adeba Allah."
43008042	Nadeak Yesus ngen tobo'o, "Amen Allah adeba Baknu, udi bakea kemasiak Uku. Sebab Uku teko kunei Allah ngen uyo uku ade neak yo. Uku coa teko ngen kelok-Ku suang, tapi Siba mutus Uku.
43008043	Jano sebabne udi coa ngertai bahaso-Ku?Sebab udi coa dapet temakep firman-Ku.
43008044	Udi berasal kunei baknu, adeba Iblis, ngen udi lok menea kenlok baknu. Si adeba tukang munuak manusio kunei ke'an yo ngen coa idup lem de kebenea, kerno neak lemne coa ade kebenea. Amen si miling coa benea, si miling kunei diraine suang. Sebab si adeba tukang ngike ngen bak tukang ngike.
43008045	Tapi kerno Uku madeak de benea ngen udi, udi coa pecayo ngen Uku.
43008046	Api neak antaro udi de melei bukti bahwo Uku menea duso? Amen Uku madeak de benea, getai udi coa pecayo ngen Uku?
43008047	Api bae berasal kunei Allah, si temi'uk firman Allah. Do'o ba sebabne udi coa temi'ukne, kerno udi coa berasal kunei Allah."
43008048	Tobo penguaso Yahudi jemawab Yesus, "Jano ba benea amen keme madeak bahwo Ko tun Samaria ngen pasuk semat?"
43008049	Jawab Yesus, "Uku coa pasuk semat. Tapi Uku mego Bapa-Ku ngen udi coa mego Uku.
43008050	Uku coa mesoa hormat bagiak-Ku. Ade do de mesoane ngen Si kulo de mukum.
43008051	Sesungguakne Uku madeak ngen udi: Api bae temotoa firman-Ku, si coa bakea meding maut sapei keke'anne."
43008052	Nadeak tun-tun Yahudi ngen Si, "Uyo keme namen bahwo Ko pasuk semat. Sebab Abraham sudo matei ngen awei yo kulo nebai-nebai. Tapi Ko madeak, 'Api bae de temotoa firman-Ku, si coa bakea meding maut sapei keke'anne.'
43008053	Jano Ko lebiak lai kunei bak ite Abraham, de sudo matei, nebai-nebai kulo bi matei ngen api Ko semrai dirai-Nu?"
43008054	Jawab Yesus, "Amen Uku de mulio dirai-Ku suang, mako kemulio-Ku o didik kulo coa gen taine. Bapa-Ku ba de mulio Uku, tetang api udi madeak: Si adeba Allah keme,
43008055	pado hal udi coa kemnal Si. Tapi Uku kemnal Si. Amen Uku madeak: Uku coa kemnal Si, mako Uku adeba tukang ngike, serai awei udi, tapi Uku kemnal Si ngen Uku temotoa firman-Ne.
43008056	Abraham baknu beriang bahwo si bakea kemliak bilai-Ku ngen si bi kemliakne ngen si besukocito."
43008057	Lajau nadeak tobo penguaso Yahudi o ngen Si, "Omor-Nu ati lemo puluak taun ngen Ko bi kemliak Abraham?"
43008058	Nadeak Yesus ngen tobo'o, "Sesungguakne Uku madeak ngen udi, ayok Abraham ade, Uku bi ade."
43008059	Lajau tobo'o mok butau utuk meluk Si; tapi Yesus nyep ngen teminggea Umeak Tuhan.
43009001	Waktau Yesus gidong liwet, Si kemliak suang tun sutai.
43009002	Penotoa-penotoa-Ne betanye ngen Si, "Rabi, api de menea duso, tun yo suang jano tun tuaine, sehinggo si laher sutai?"
43009003	Jawab Yesus, "Iso si ngen iso kulo tun tuaine, tapi supayo tun nam kemliak kuaso Allah bekerjo neak lem diraine.
43009004	Ite arus kemerjo kerjo Si de mutus Uku, selamo masiak kebilai; bakea teko kelemen neak ipe coa ade suang tun de dapet bekerjo.
43009005	Seke'an Uku neak lem dunio, Uku ba te'ang dunio."
43009006	Sesudo Si madeak kutene o, Si temkek moi taneak, ngen menea luluk ngen tekek o, lajau melomokne pado matai tun sutai nano.
43009007	Ngen madeak ngen si: "Lalau ba, mpuk ba awoknu lem Kulam Siloam." (Siloam taine, 'De nutus'.) Mako lalau ba tun o, si mpuk awokne. Lajau belek ngen mataine sudo dapet ngeliak igai.
43009008	Tapi tetanggo-tetanggone ngen tobo'o, de bel o kemnalne awei pengemis, madeak, "Iso si yo, de bogoa temot ngen ngemis?"
43009009	Ade de madeak, "Benea, siba dio." Ade kulo de madeak, "Iso, tapi si serai ngen tun o." Tun de sutai'o madeak, "Benea, uku ba si."
43009010	Lajau padeak tobo'o ngen si, "Awei ipe matainu pacok ngeliak?"
43009011	Jawabne, "Tun de sembut Yesus o menea luluk, melomokne neak mataiku ngen madeak ngen uku: Lalauba moi Siloam ngen mpukba awoknu. Lajau uku lalau ngen sesudo uku mpuk awokku, uku dapet ngeliak."
43009012	Lajau tobo'o madeak ngen si, "Neak ipe Si?" Jawabne, "Uku coa namen."
43009013	Lajau tobo'o mbin tun de nanone sutai o ngen tun-tun Farisi.
43009014	Waktau Yesus menea luluk ngen menea tun sutai o pacok ngeliak, adeba bilai Sabat.
43009015	Kerno o tun-tun Farisi betanye igai ngen si, awei ipe mataine pacok ngeliak. Jawabne, "Si melomok luluk neak mataiku, lajau uku mpuk diraiku, ngen uyo pacok ngeliak."
43009016	Lajau padeak pa'o tun-tun Farisi o, "Tun yo coa teko kunei Allah, sebab si coa dulai bilai Sabat." Tapi de luyen madeak, "Awei ipe suang tun beduso dapet menea tando mujizat de awei yo?" Lajau timboa ba selisiak neak antaro tobo'o.
43009017	Padeak tobo'o igai ngen tun sutai o, "Jano padeaknu tetang Si, kerno Si de menea ko pacok ngeliak?" Jawabne, "Si suang nebai."
43009018	Tapi tobo penguaso Yahudi o coa pecayo, bahwo nanone si sutai ngen tembei dapet ngeliak igai, sapei tobo'o menok tun tuai ne.
43009019	Ngen betanye ngen tobo'o, "Dio anoknu, de udi madeak bahwo si laher sutai? Amen awei'o awei ipe si uyo dapet ngeliak?"
43009020	Jawab tun tuaine, "De keme namen adeba bahwo si yo anok keme ngen kunei laher sutai.
43009021	Awei ipe si uyo pacok ngeliak, keme coa namen, api de menea mataine pacok ngeliak, keme coa namen kulo. Tanye ngen si, si bi lai, si bakea miling utuk diraine suang."
43009022	Tun tuaine madeak awei yo, kerno tobo'o saben ngen tun-tun Yahudi, sebab tobo penguaso Yahudi o bi sepakat bahwo tiep tun de makau si awei Rajo Penyelamat, coa buliak igai masuk umeak semyang.
43009023	Do'o ba sebabne tun tuaine madeak, "Si bi lai, tanye ba ngen si suang."
43009024	Lajau tobo'o menok utuk keduai kilaine tun de nanone sutai'o. Tobo'o madeak ngen Si, "Nadeakba de benea neak adep Allah; keme namen bahwo tun o tun beduso."
43009025	Jawabne, "Jano tun o tun beduso, Uku coa namen. Tapi do hal uku namen, adeba bahwo Uku nanone sutai, ngen uyo pacok ngeliak."
43009026	Padeak tobo'o ngen Si, "Jano de nea-Ne ngen udi? Awei ipe Si menea matainu de pacok ngeliak?"
43009027	Jawabne ngen tobo'o, "Sudo uku madeak ngen udi ngen udi coa temi'uk, getai udi lok temi'ukne igai? Mukin udi lok jijai penotoa-Ne kulo?"
43009028	Samo mino tobo'o madeak ngen si, "Ko penotoa tun o, tapi keme penotoa-penotoa Musa.
43009029	Keme namen bahwo Allah bi melei firman ngen Musa, tapi tetang si o keme coa namen kunei ipe Si teko."
43009030	Jawab tun o ngen tobo'o, "Selle kulo bahwo udi coa namen kunei ipe Si teko, gidong Si bi menea matai ku dapet ngeliak igai.
43009031	Ite namen bahwo Allah coa temi'uk tun-tun beduso, tapi tun-tun malim ngen menea kelok-Ne.
43009032	Kunei bel'o sapei uyo coa perneak temi'uk bahwo ade tun de menea tun sutai kunei laher dapet ngeliak.
43009033	Amen tun yo coa teko kunei Allah, Si coa dapet menea jejano."
43009034	Jawab tobo'o ngen Si, "Ko yo laher samo sekilai lem duso ngen Ko lok majea keme?" Lajau tobo'o musir si moi luea.
43009035	Yesus temi'uk bahwo si bi musir moi luea ngen tobo'o. Sesudo'o Si temau ngenne ngen madeak, "Pecayoba ko ngen Anok Manusio?"
43009036	Jawabne, "Api si, Tuan? Supayo uku pecayo ngen-Si."
43009037	Padeak Yesus ngen si, "Ko iso bae kemliak Si; tapi Si de gidong miling ngen ko, Siba do'o!"
43009038	Padeakne, "Uku pecayo, Tuhan!" Lajau si sujud nyembeak-Ne.
43009039	Lajau padeak Yesus, "Uku teko moi lem dunio utuk mukum, supayo tun sutai dapet ngeliak, ngen tun de ngeliak jijai sutai."
43009040	Kecek-kecek o teni'uk ngen kekedau tun Farisi de ade neak di. Tobo'o madeak ngen Si, "Jano keme kulo sutai?"
43009041	Jawab Yesus ngen tobo'o, "Sekirone udi sutai, udi coa beduso. Tapi kerno udi madeak: 'Keme kemliak,' mako tep ba dusonu."
43010001	"Sesungguakne Uku madeak ngen udi: Api de masuk moi lem ke'ung bebirai coa liwet bang tapi kenek kunei penan luyen. Si adeba tukang maling ngen perapok:
43010002	Tapi api de masuk liwet bang, si adeba gembala de baik.
43010003	Tukang jago ke'ung mukok bang utukne ngen bebirai temi'uk sa'eine ngen si menok bebiraine suang temurut genne ngen mi'ingne moi luea.
43010004	Amen kute bebiraine bi mbinne moi luea, si paneu neak adep tobo'o ngen bebirai o temotoa-Ne, kerno tobo'o namen sa'ei ne.
43010005	Tapi tobo'o coa bakea lok temotoa tun luyen, tapi tobo'o bakea lalau kunei tun o, kerno coa kemnal sa'ei ne."
43010006	Yesus madeak perumpamo yo ngen tobo'o, tapi tobo'o coa ngertai jano maksudne Si madeak awei yo ngen tobo'o.
43010007	Kerno o Yesus madeak igai, "Sesungguakne Uku madeak ngen udi; Ukuba bang kunei bebirai o.
43010008	Kute tun de teko ayok Uku, adeba tukang maling ngen perapok, ngen bebirai o coa temi'uk tobo'o.
43010009	Uku ba bang. Api bae de masuk liwet Uku, si bakea semlamat ngen si bakea masuk ngen keluea temau padang dukut.
43010010	Tukang maling teko utuk maling ngen munuak ngen musak. Uku teko, supayo tobo'o temuan idup -- idup de belebiak.
43010011	Uku ba gembala de baik. Gembala de baik melei nyabaine utuk bebirai ne.
43010012	Tun upeak de iso gembala, ngen de iso temuan bebirai o suang, waktau kemliak srigala teko. Teminggea bebirai o lajau melilai, sehinggo srigala o temkem ngen cem'ei bebirai o.
43010013	Si melilai kerno si suang tun upeak ngen coa dulai bebirai o.
43010014	Uku ba gembala de baik ngen Uku namen bebirai-Ku ngen bebirai-Ku namen ngen Uku.
43010015	Serai awei Bak namen ngen Uku ngen Uku namen ngen Bak, Uku melei nyabai-Ku utuk bebirai-Ku.
43010016	Tapi Uku kulo temuan bebirai de luyen de iso kunei ke'ung yo. Bebirai o arus napeak kulo ngen tobo'o bakea temi'uk sa'ei-Ku ngen tobo'o bakea jijai do klopok ngen do gembala.
43010017	Bak kemasiak Uku, kerno Uku melei nyabai-Ku supayo Uku temimone igai.
43010018	Coa suang tun mokne kunei Uku, seluyen Uku meleine temurut kelok-Ku suang. Uku bekuaso meleine ngen bekuaso mokne igai. Dio ba periteak de Uku temimo kunei Bapa-Ku."
43010019	Kerno Yesus madeak awei o, tun-tun Yahudi muloi betekea, dau neak antaro tobo'o madeak,
43010020	"Si pasuk semat ngen gilo; getai udi temi'uk Si?"
43010021	De luyen madeak, "Do'o iso kecek tun de pasuk semat. Jano nam semat menea tun sutai pacok ngeliak?"
43010022	Coa an sesudo o sapei ba Bilai Rayo Meresmi Bait Allah neak Yerusalem; waktau o musim sengok.
43010023	Yesus rundo neak Bait Allah, neak Berendo Solomo.
43010024	Lajau tun-tun Yahudi gemlung Yesus ngen madeak ngen Si, "Kedau ke'an igai Ko munyau keme ragau-ragau? Amen Ko Rajo Penyelamat, nadeakba de benea ngen keme."
43010025	Yesus jemawab tobo'o, "Uku bi madeakne ngen udi, tapi udi coa pecayo. Kerjo de Uku menea lem gen Bak-Ku, do'o ba de melei saksai tetang Uku.
43010026	Tapi udi coa pecayo kerno udi coa temasuk bebirai-Ku.
43010027	Bebirai-Ku temi'uk sa'ei-Ku ngen Uku namen tobo'o ngen tobo'o temotoa Uku.
43010028	Uku melei idup de kekal ngen tobo'o ngen coa bakea benaso sapei seke'anne ngen coa suang tun mok tobo'o kunei tangen-Ku.
43010029	Bak-Ku, de melei tobo'o ngen Uku, lebiak lai kunei api bae, ngen coa suang tun dapet mok tobo'o kunei tangen Bak.
43010030	Uku ngen Bak adeba do."
43010031	Debat igai tun-tun Yahudi mok butau utuk meluk Yesus.
43010032	Padeak Yesus ngen tobo'o, "Dau kerjo de baik de be'asal kunei Bak-Ku de Uku kemten ngen udi. Kerjo de ipe neak antarone de sembab udi lok meluk Uku?"
43010033	Jawab tun-tun Yahudi o, "Iso kerno kerjo-Nu de baik o keme lok meluk Ko ngen butau, tapi kerno Ko mino Allah. Ko suang manusio, lok jemijai dirai-Nu Allah."
43010034	Nadeak Yesus ngen tobo'o, "Iso ba ade tetulis lem Kiteb Tauratnu: Uku bi befirman, 'Ko adeba aIlah'?
43010035	Amen tobo'o, ngen api firman o senapei, de senbut AIlah dong Kiteb Sucai coa dapet buye.
43010036	Masiak udi madeak ngen Si de senucai ngen Bak ngen de sudo nutus-Ne moi lem dunio. Ko mino Allah! Kerno Uku bi madeak: Uku anok Allah?
43010037	Amen Uku coa menea kerjo Bak-Ku, jibeak ba pecayo ngen Uku.
43010038	Tapi amen Uku kemerjone ngen udi coa lok pecayo ngen Uku, pecayoba ngen kerjo-kerjo o. Supayo udi buliak namen ngen ngertai bahwo Bak neak lem Uku ngen Uku neak lem Bak."
43010039	Debat igai tobo'o cemubo makep Si, tapi Si lolos kunei tangen tobo'o.
43010040	Sesudo Yesus lalau igai moi dipoa Bioa Yordan, moi penan Yohanes baptis bel'o, lajau Si tinggea neak di.
43010041	Dau tun teko ngen Si ngen madeak, "Yohanes coa menea do tando mujizat, tapi kute de perneak de nadeak Yohanes tetang tun yo memang benea."
43010042	Lajau dau tun neak di pecayo ngen Si.
43011001	Ade suang tun de dong bolon, genne Lazarus, kunei Betania, sadei Maria ngen pasuakne, Marta.
43011002	Maria adeba selawei de melomok minyok um neak kekea Tuhan, menut ngen bukne; Lazarus de bolon o adeba pasuakne.
43011003	Keduai selawei o kulo kemirim bito ngen Yesus, "Tuhan, pasuak keme de Tuhan kasiak o bolon."
43011004	Tapi waktau Yesus temi'uk bito o, Si madeak, "Olon o coa bakea menea Lazarus jijai matei, tapi bakea tejijai kemulian Allah, supayo liwet olon o anok Allah de mulio."
43011005	Yesus kemasiak Marta, Maria ngen Lazarus.
43011006	Tapi sesudo teni'uk-Ne bahwo Lazarus bolon, Si sengajo tinggea duai bilai igai neak penan Si ade.
43011007	Tapi sesudo o Si madeak ngen penotoa-penotoa-Ne, "Maro ite belek igai moi Yudea."
43011008	Penotoa-penotoa o madeak ngen Si, "Rabi, tembei yo ba tun-tun Yahudi cemubo meluk Ko, masiak lok Ko belek moi mindi?"
43011009	Jawab Yesus, "Iso ba ade duai belas jam lem de bilai? Api de paneu tengeak bilai, kekeane coa tatuk, kerno si kemliak te'ang dunio yo.
43011010	Tapi amen suang tun paneu uak malem, kekeane tatuk, kerno coa ade te'ang lem dirai-Ne."
43011011	Awei yo ba kecek-Ne, ngen sesudo o Si madeak ngen tobo'o, "Lazarus pasuak ite, bi tidua, tapi Uku lalau moi mindi utuk geminggut si kunei tiduane."
43011012	Lajau padeak penotoa-penotoa o ngen-Si, "Tuhan, amen si tetidua, si bakea ka'en."
43011013	Tapi sebeneane Yesus miling tetang mateine Lazarus, tapi udi sako tobo'o Yesus miling tetang tidua biaso.
43011014	Kerno o, Yesus madeak ngen sebeneane, "Lazarus bi matei.
43011015	Tapi Uku sukocito, Uku coa ade waktau o, sebab awei yo lebiak baik utuknu, supayo ko dapet pecayo. Maroba ite lalau uyo ngen si."
43011016	Lajau Tomas de senbut "Didimus", madeak ngen kekuatne, adeba penotoa-penotoa Yesus de luyen, "Maroba ite lalau kulo utuk matei serpok ngen Si."
43011017	Ketiko Yesus sapei, Lazarus bi pat bilai ke'anne kenubua.
43011018	Betania pa'ok Yerusalem kekiro telau kilometer uakne.
43011019	Dau tun Yahudi bi teko ngen Marta ngen Maria utuk mibur tobo'o kerno pasuakne matei.
43011020	Ketiko Marta temi'uk bahwo Yesus teko, si lalau magea-Ne. Tapi maria tinggea neak dasei.
43011021	Lajau padeak Marta ngen Yesus, "Tuhan, sekirone Ko ade neak yo, pasuakku paset coa matei.
43011022	Tapi uyo uku namen bahwo Allah bakea melei ngen Ko kute de Ko minoi ngen-Si."
43011023	Padeak Yesus ngen Marta, "Pasuaknu bakea idup igai."
43011024	Padeak Marta ngen-Si, "Uku namen bahwo si bakea idup igai pado waktau tun-tun idup igai pado Bilai Kiamat."
43011025	Jawab Yesus, "Uku ba de melei idup ngen midup igai tun matei. Api bae de pecayo ngen Uku, si bakea idup kunyau si bi matei.
43011026	Ngen tiep tun de idup ngen de pecayo ngen Uku, cao bakea matei seke'anne. Pecayo ko bakea hal yo?"
43011027	Jawab Marta, "Au, Tuhan, uku pecayo, bahwo Ko ba Rajo Penyelamat, Anok Allah, de bakea teko moi lem dunio yo."
43011028	Sesudo madeak awei yo si lalau menok pasuakne Maria, ngen misik ngen si, "Gu'au ade neak di ngen Si menok ko."
43011029	Temi'uk do'o, Maria segro je lajau lalau magea Yesus.
43011030	Tapi waktau o Yesus ati sapei neak sadei o. Si masiak ade neak penan Marta temau Si.
43011031	Ketiko tun-tun Yahudi de serpok ngen Maria neak umeak o utuk miburne, kemliak bahwo Maria segro je ngen lalau moi luea, tobo'o temotoa si, kerno tobo'o sako bahwo si lalau moi kubua utuk ngindoi neak di.
43011032	Sapeine Maria neak penan Yesus ade ngen kemliak Si, sujudba si neak adep kekea-Ne ngen madeak ngen-Si, "Tuhan, sekirone Ko ade neak yo, pasuakku paset coa matei."
43011033	Ketiko Yesus kemliak Maria ngindoi, ngen kulo tun-tun Yahudi de teko serpok si, mako ibo ba atei-Ne. Si kembiak ibo ngen madeak,
43011034	"Neak ipe udi gemuling si?" Jawab tobo'o, "Tuhan, maroba ngen keliakba!"
43011035	Lajau ngindoi ba Yesus.
43011036	Padeak tun-tun Yahudi, "Keliakba, Si sungguak kemasiakne!"
43011037	Tapi kekedau tun neak antarone madeak, "Si de menea matai tun sutai o pacok ngeliak. Getai Si coa nam menea supayo Lazarus coa matei?"
43011038	Yesus kembiak ibo igai, lajau lalau moi kubua o. Kubua o adeba do guo de tenutup ngen butau lai.
43011039	Padeak Yesus, "Naket butau o!" Marta, pasuak tun de ninggea o, madeak ngen-Si, "Tuhan, si sudo kembon, sebab sudo pat bilai si matei."
43011040	Jawab Yesus, "Iso sudo Uku madeak ngen udi: Amen ko pecayo ko bakea kemliak kemulian Allah?"
43011041	Tobo'o maket butau o. Lajau Yesus nanggeak moi das ngen madeak, "Bak, Uku mucep syukur ngen Ko, kerno Ko bi temi'uk Uku.
43011042	Uku namen bahwo Ko bogoa temi'uk Uku, tapi kerno tun dau de je neak yo gemlung Uku, Uku madeakne, supayo tobo'o pecayo bahwo Ko ba de sudo mutus Uku."
43011043	Sesudo madeak awei yo, menggang ba Si ngen sa'ei lek, "Lazarus maroba keluea!"
43011044	Tun de sudo matei o keluea. Kekea ngen tangenne masiak tepeket ngen kain kepan ngen papeane tetutup ngen kain peluh. Nadeak Yesus ngen tobo'o, "Nukok ba kain-kain o ngen kunyau ba si lalau."
43011045	Dau neak antaro tun-tun Yahudi de teko semulau Maria, pecayo ngen Yesus waktau tobo'o kemliak kejijai o.
43011046	Tapi kekedau neak antaro tobo'o lalau ngen tun-tun Farisi ngen cemrito ngen tobo'o, jano de nea Yesus o.
43011047	Lajau imem-imem kepalo ngen tun-tun Farisi menok Mahkamah Agamo utuk bekopoa ngen tobo'o madeak, "Jano de arus ite menea? Sebab tun o menea dau mujizat.
43011048	Amen ite munyau Si, mako kute tun bakea pecayo ngen-Si, tun-tun Roma bakea teko ngen bakea merapok Penan Sucai ite serto bangso ite!"
43011049	Tapi saleak suang neak antaro tobo'o, adeba Kayafas, imem lai pado taun o. Si madeak ngen tobo'o, "Ko coa namen jejano.
43011050	Udi coa tobat, bahwo lebiak beguno utuknu, amen do tun matei utuk bangso ite kunei kute bangso ite yo ajua."
43011051	Hal o de nadeakne iso kunei diraine suang. Tapi awei imem lai pado taun o madeak bahwo Yesus bakea matei utuk bangso o.
43011052	Iso utuk bangso o bae tapi kulo utuk kemopoa ngen menea jijai do anok-anok Allah de cibea.
43011053	Muloi bilai o tobo'o sepakat utuk munuak Yesus.
43011054	Kerno o Yesus coa timboa igai neak muko umum neak antaro tun-tun Yahudi, tapi Si berakat kunei di moi daerah pa'ok benei libea, moi do kota genne Efraim. Si tinggea sesamo penotoa-penotoa-Ne neak di.
43011055	Pado waktau o bilai rayo Paskah tun Yahudi bi pa'ok ngen dau tun kunei negrai o berakat moi Yerusalem utuk semucai dirai ayok Paskah o.
43011056	Tobo'o mesoa Yesus ngen samo je neak lem Umeak Tuhan, tobo'o madeak suang ngen de luyen, "Awei ipe pedapetnu? Bakea teko kulo Si moi pesta?"
43011057	Sementaro o imem-imem kepalo ngen tun-tun Farisi bi melei periteak supayo tiep tun de namen neak ipe Si ade melei namenne, kunyau tobo'o dapet temakep Si.
43012001	Num Bilai ayok Paskah, Yesus teko moi Betania, penan tinggea Lazarus de nidup igai ngen Yesus kunei antaro tun matei.
43012002	Neak di Yesus jenamau Marta melayan. Lazarus ngen tamu-tamu temot mukmei serpok ngen Yesus.
43012003	Lajau Maria mok tengeak liter minyok Narwastu asli de la'ang nien. Lajau si me'eng minyok moi kekea Yesus. Lajau Maria menut ngen bukne. Kute umeak o mbonne um kerno minyok um o.
43012004	Tapi Yudas Iskariot, suang kunei penotoa Yesus, de bakea semreak Si, madeak,
43012005	"Getai minyok narwastu yo coa jenuo telau otos pirok ngen cacine nelei ngen tun-tun peset?"
43012006	Hal o de nadeak iso kerno si dulai tun-tun peset, tapi kerno si suang tukang maling; si galok mok caci de naik lem kas de negongne.
43012007	Lajau nadeak Yesus, "Kunyauba si menea hal youtuk minget bilai ngubua-Ku.
43012008	Kerno tun-tun peset bogoa ade pado udi, tapi Uku coa bakea bogoa sesamo udi."
43012009	Dau tun Yahudi temi'uk bahwo Yesus ade neak Betania ngen tobo'o teko iso kerno Yesus. Tapi kulo utuk kemliak Lazarus, de sudo nidupne igai kunei antaro tun matei.
43012010	Lajau imem-imem kepalo rencano utuk munuak Lazarus kulo;
43012011	kerno dau tun Yahudi teminggea tobo'o ngen pecayo ngen Yesus sesudo namen cerito Lazarus.
43012012	Menne tun dau de sudo teko utuk merayo Pesta Paskah temi'uk bahwo Yesus dong neak tengeak dalen lalau moi Yerusalem.
43012013	Tobo'o mok dawen-dawen palem, lajau lalau semambut Si samo menggang, "Hosana! Tepujaiba Si de teko lem gen Tuhan, Rajo Israel!"
43012014	Yesus temau dikup keledai uai lajau Si kenek moi dasne. Awei ade tetulis,
43012015	"Jibeak saben, hoi putri Sion! Keliakba, Rajonu teko, temot neak das dikup anok keledai!"
43012016	Memulo penotoa-penotoa Yesus coa ngertai ngen hal o. Tapi sesudo Yesus de mulio sesudo idup igai, tingget ba tobo'o bahwo ayat o tetang Si, bahwo tobo'o bi meneane kulo utuk Si.
43012017	Tun-tun de ade pado waktau Yesus menok Lazarus keluea kunei kubua ngen midupne igai kunei matei, melei saksai tetang hal o.
43012018	Do'o sebabne tun dau o lalau ngen Yesus sebab tobo'o temi'uk bahwo Siba de sudo menea mujizat o.
43012019	Lajau madeak tun-tun Farisi suang ngen de luyenne, "Ko kemliak suang bahwo udi samo sekilai coa berasea, keliakba, kute dunio teko temotoa Si."
43012020	Neak antaro tobo'o de lalau utuk semyang pado Bilai Rayo Paskah o, ade kekedau tun Yunani.
43012021	Tun-tun o lalau ngen Filipus, de berasal kunei Betsaida neak Galilea, lajau madeak ngen si, "Tuan, keme lok temau ngen Yesus."
43012022	Filipus lalau melei namen ngen Andreas; lajau Andreas ngen Filipus semapei ngen Yesus.
43012023	Nadeak Yesus ngen tobo'o, "Bi sapei waktaune Anok Manusio de mulio.
43012024	Sesungguakne Uku madeak ngen ko: Amen soa gendum coa cucia moi lem taneak ngen matei, si bakea tep sebagoi soa gendum. Tapi amen soa gendum matei, baru si bakea masea dau gendum.
43012025	Api bae de cito nyabaine, si bakea nyep nyabaine. Tapi api bae de jengik ngen nyabaine neak dunio yo, si bakea miarone utuk idup de kekal.
43012026	Api bae de mlayan Uku, si arus temotoa Uku, neak ipe Uku ade, neak di kulo pelayan-Ku ade. Api bae de mlayan Uku, si bakeane hormat Bak-Ku.
43012027	Atei-Ku temes, "Jano de arus Uku madeak uyo? Jano arus Uku madeak, 'Bak, senlamat ba Uku kunei saat yo'? Tapi waktau meding saro dioba Uku teko.
43012028	Bak, de mulio ba gen-Nu!" Lajau temi'uk sa'ei kunei surgo, "Uku bi mulione ngen Uku bakea mulione igai!"
43012029	Tun dau de je neak di ngen temi'ukne madeak, bahwo do'o sa'ei gutua. Ade kulo de madeak, "Suang malaikat bi miling ngen Si!"
43012030	Jawab Yesus, "Saei o bi teni'uk iso kerno Uku, tapi kerno udi.
43012031	Uyo bi sapei waktaune dunio yo nakim, uyo kulo penguaso dunio yo bakea neluk moi luea.
43012032	Tapi Uku yo, amen Uku bi nelekat das bumai, Uku bakea majok kute tun teko ngen Uku."
43012033	Si madeak awei o utuk melei namen awei ipe ca'one Si bakea matei.
43012034	Lajau jawab tun dau o, "Keme bi temi'uk kunei ukum agamo Yahudi bahwo Rajo Penyelamat tep idup seke'anne. Awei ipe mukin Ko madeak bahwo Anok Manusio arus nelkat? Api Anok Manusio o?"
43012035	Nadeak Yesus ngen tobo'o, "Cuma didik igai waktaune te'ang ade neak antaro udi. Jijai paneu ba seke'an te'ang o masiak ade, ngen udi kunyau udi jibeak teninggang kelem. Tun de paneu neak lem kelem coa namen moi ipe si lalau.
43012036	Pecayoba ngen te'ang o, seke'an te'ang o ade ngen udi, kunyau udi jijai anok-anok te'ang." Sesudo madeak awei yo, Yesus lalau sebunyin kunei antaro tobo'o.
43012037	Kunyau Yesus menea kembiak dau mujizat neak adep matai tobo'o, tapi tobo'o coa pecayo ngen-Si.
43012038	Supayo genepba firman de senapei Nebai Yesaya: "Tuhan, api de pecayo ngen bito keme? Ngen api kuaso Tuhan kemten?"
43012039	Kerno do'oba tobo'o coa dapet pecayo, sebab Yesaya bi madeak kulo.
43012040	"Si bi semutai matai ngen temlo atei tobo'o, supayo tobo'o coa kemliak ngen matai, ngen coa ngertai. Supayo tobo'o coa belek ngen Uku, sehinggo Uku kema'en tobo'o."
43012041	Yesaya madeak awei'o, kerno si bi kemliak kemulioan-Ne ngen bi madeak tetang Si.
43012042	Tapi dau kulo neak antaro pemipin Yahudi de pecayo ngen Si. Tapi kerno tun-tun Farisi tobo'o coa makau terus te'ang, supayo tobo'o jibeak senikir.
43012043	Tobo'o lebiak galok dapet pujai manusio kunei hormat Allah.
43012044	Lajau Yesus menggang, "Api bae de pecayo ngen Uku, si iso pecayo ngen Uku, tapi ngen Si de sudo mutus Uku.
43012045	Api bae de kemliak Uku, si kemliak Si, de bi sudo mutus Uku.
43012046	Uku bi teko moi lem dunio awei te'ang, supayo tiep tun de pecayo ngen Uku jibeak tinggea neak lem kelem.
43012047	Amen suang tun temi'uk kecek-Ku, tapi coa kemerjone, Uku coa mukumne. Sebab Uku teko iso utuk mukum dunio, tapi utuk semlamat si.
43012048	Api bae de coa temimo Uku, ngen coa temimo kecek-Ku, bi ade de mukumne. Adeba firman de bakea mukumne pado Bilai Kiamat.
43012049	Sebab Uku madeak iso kunei dirai-Ku suang, tapi Bak, de mutus Uku, Siba de meriteak Uku utuk madeak jano de arus Uku madeak ngen Ko.
43012050	Uku namen bahwo periteak-Ne o adeba idup de kekal. Kerno o jano de arus Uku madeak, Uku semapei awei ipe de najea Bak ngen-Ku."
43013001	Ayok bilai rayo Paskah muloi, Yesus bi namen bahwo waktau-Ne bi sapei utuk lalau kunei dunio yo ngen Bak. Si kemasiak tun-tun milik-Ne de neak dunio yo, si mengasiak tobo'o sapei moi sudone.
43013002	Ketiko tobo'o dong mukmei sesamo, Iblis bi misik rencano lem atei Yudas Iskariot, anok Simon, utuk mianat Yesus.
43013003	Yesus namen bahwo Bak bi semreak kutene ngen Si bahwo Si teko kunei Allah ngen bakea belek ngen Allah.
43013004	Lajau klongon ba Yesus ngen temanggea jubah-Ne. Si mok delam bea kain lenan ngen meket-Ne moi pinggang-Ne.
43013005	Sesudo'o Si me'eng bioa moi lem do reseng ngen muloi mpuk kekea penotoa-penotoa-Ne lajau melapne ngen kain de tepeket neak pinggang-Ne o.
43013006	Lajau sapei ba Si ngen Simon Petrus. Nadeak Petrus ngen Si, "Tuhan, Ko lok mpuk kekeaku?"
43013007	Jawab Yesus ngen si, "Jano de Uku menea, ko coa namen uyo, tapi be ko bakea ngertai."
43013008	Nadeak Petrus ngen Si, "Ko coa bakea mpuk kekea ku sapei seke'anne." Jawab Yesus, "Amen Uku coa mpuk kekeanu, ko coa dapet bagiak lem Uku."
43013009	Nadeak Simon Petrus ngen-Si, "Tuhan, jibaek kekeaku bae, tapi tangen ngen ulauku kulo!"
43013010	Nadeak Yesus ngen Petrus, "Api bae de sudo mendai, si jibeak mpuk dirai igai tapi mpuk kekea ne, udi bi bersih, tapi coa kutene." (
43013011	Sebab Si namen, api de bakea semreak Si. Kerno o Si madeak, "Coa kute udi bersih.")
43013012	Sesudo Si mpuk kekea tobo'o, Si makei keracok-Ne ngen belek moi penan-Ne. Lajau Si madeak ngen tobo'o, "Ngertai udi jano de sudo Uku menea ngen udi?
43013013	Ko madeak Uku Gu'au ngen Tuhan, keceknu o tepat, sebab memang Uku ba Gu'au ngen Tuhan.
43013014	Amen Uku, Tuhan ngen Gu'aunu, mpuk kekeanu, mako udi wajib saling mpuk kekeanu.
43013015	Sebab Uku bi melei teladan ngen udi, supayo udi kulo menea serai awei de sudo Uku menea ngen udi.
43013016	Sesungguakne Uku madeak ngen udi: Suang pelayan coa ba lebiak lekat kunei Tuan ne, suang utusan coa lebiak lai kunei pado de mutusne.
43013017	Amen udi namen kutene yo, mako riang ba udi, amen udi menea ne.
43013018	Iso tetang udi kute Uku madeak. Uku namen, api de sudo Uku piliak. Tapi jano de tenulis neak lem Alkitab harus tejijai, 'Tun de mbuk besamo Uku, bakea melawen Uku.'
43013019	Uku madeakne ngen udi uyo kulo ayok hal o tejijai, supayo amen hal o tejijai, udi pecayo bahwo Uku ba Si.
43013020	Sesungguakne Uku madeak ngen udi: Api bae de temimo tun de nutus-Ku, si temimo Uku, si temimone de mutus Uku."
43013021	Sesudo Yesus madeak awei o, Si jijai ibo, lajau besaksai, "Sesungguakne Uku madeak ngen udi, saleak suang neak antaro udi, bakea semreak Uku."
43013022	Penotoa-penotoa o samo-samo kemliak suang ngen de luyen, tobo'o ragau api de maksud-Ne.
43013023	Saleak suang neak antaro penotoa Yesus, adeba penotoa de kemasiak-Ne, nyandea pa'ok-Ne, depeak kanen-Ne.
43013024	Simon Petrus melei isyarat ngen penotoa-penotoa'o supayo si betanye ngen Yesus api de maksudne.
43013025	Lajau penotoa de temot pa'ok Yesus o jemling, betanye ngen Si, "Tuhan, api do'o?"
43013026	Jawab Yesus, "Siba de bakea Uku melei ruti, sesudo uku cemlupne." Sesudo madeak awei o Si cemlup ruti o, lajau mok ngen meleine ngen Yudas, anok Simon Iskariot.
43013027	Sesudo Yudas temimo ruti o, si pasuk semat. Lajau Yesus madeak ngen si, "Jano de ko lok menea, menea ba segro."
43013028	Tapi coa ade suang kulo kunei antaro tobo'o de temot mukmei o ngertai getai Yesus madeak o ngen Yudas.
43013029	Kerno Yudas megong kutak, ade de sako bahwo Yesus meluak si temukua bae utuk pesta o, melei jano bae ngen tun peset.
43013030	Sesudo temimo ruti o, Yudas segro lalau, pado waktau o bilai bi kelmen.
43013031	Sesudo Yudas lalau, madeakba Yesus, "Uyo Anok Manusio nujai ngen Allah kulo nujai lem Si.
43013032	Amen Allah nujai lem Si, Allah bakea de mulio-Ne kulo lem dirai-Ne ngen bakea mulio Si ngen segro.
43013033	Hoi anok-anok-Ku, Uku coa bakea tinggea an igai ngen udi. Udi bakea mesoa Uku, awei de sudo Uku madeak ngen tun-tun Yahudi. Moi penan Uku lalau, coa mukin udi teko, awei'o kulo uyo Uku madeakne ngen udi kulo.
43013034	Uku melei priteak blau ngen udi, adeba supayo udi saling mengasiak, serai awei Uku kemasiak udi, awei'o kulo udi arus saling kemasiak.
43013035	Amen udi saling mengasiak mako kute tun bakea namen bahwo ko adeba penotoa-penotoa-Ku."
43013036	Simon Petrus madeak ngen Yesus, "Tuhan, moi ipe Ko lalau?" Jawab Yesus, "Moi penan Uku lalau, ko coa dapet temotoa Uku uyo, tapi be ko bakea temotoa Uku."
43013037	Nadeak Petrus ngen Si, "Tuhan, getai Uku coa dapet temotoa Ko uyo? Uku bakea melei nyabaiku utuk-Nu!"
43013038	Jawab Yesus, "Nyabainu bakea ko melei utuk-Ku? Sesungguakne Uku madeak ngen udi: Ayok monok bekokok, ko bi muker Uku telau kilai."
43014001	Yesus madeak ngen tobo'o, "Jibeak liseak ateinu; pecayoba ngen Allah, pecayoba kulo ngen Uku.
43014002	Neak umeak Bak-Ku dau penan tinggea. Amen coa awei ipe, paset uku madeakne ngen ko. Sebab Uku lalau moi di utuk semiyap penan utuknu.
43014003	Amen Uku lalau moi di ngen bi semiyap penan utuknu. Uku bakea teko igai mbin udi moi penan-Ku, supayo neak penan Uku ade, udi kulo ade.
43014004	Moi ipe Uku lalau, udi namen dalen moi mindi."
43014005	Nadeak Tomas ngen Yesus, "Tuhan, keme coa namen moi ipe Ko lalau; awei ipe keme namen dalen moi mindi?"
43014006	Nadeak Yesus ngen Si, "Uku ba dalen utuk kemnal Allah ngen dapet idup. Coa ade suang de teko ngen Bak, amen coa liwet Uku.
43014007	Sekirone udi namen ngen Uku, paset udi kulo namen ngen Bak-Ku. Uyo udi namen ngen Si, udi bi kemliak Si."
43014008	Nadeak Filipus ngen Yesus, "Tuhan, kentenba Bak o ngen keme, do'o bi cukup utuk keme."
43014009	Nadeak Yesus ngen Si, "Bi an Uku sesamo udi, Filipus, tapi ko coa namen ngen Uku? Api bae de sudo kemliak Uku, si bi kemliak Bak. Awei ipe ko madeak: 'Kenten ba Bak o ngen keme'!
43014010	Coa pecayo ko bahwo Uku lem Bak ngen Bak lem Uku? Jano de Uku madeak ngen udi, coa Uku madeak kunei dirai-Ku suang, tapi Bak, de tinggea lem Uku, Siba de menea kerjo-kerjo-Ne.
43014011	Pecayoba ngen-Ku bahwo Uku lem Bak ngen Bak lem Uku; pecayoba kerno kerjo-kerjo o suang.
43014012	Sesungguakne Uku madeak ngen udi: Api bae de pecayo ngen Uku, si bakea menea kulo kerjo-kerjo de Uku menea, bahkan kerjo-kerjo de lebiak lai kunei o. Sebab Uku lalau ngen Bak.
43014013	Jano bae de udi minoi lem gen-Ku, Uku bakea kemerjone, supayo Bak nujai lem Anok.
43014014	Amen udi minoi sesuaktau ngen Uku lem gen-Ku, Uku bakea kemerjone."
43014015	"Amen udi kemasiak Uku, udi bakea temotoa kute periteak-Ku.
43014016	Uku bakea minoi ngen Bak. Si bakea melei ngen udi Penolong de luyen, supayo si semerto udi seke'anne.
43014017	Si'oba Roh kebenea. Dunio coa dapet temimo Si, sebab dunio coa kemliak Si ngen coa namen ngen Si. Tapi udi namen ngen Si, sebab Si semerto udi, bakea diem neak lem udi.
43014018	Uku coa bakea teminggea udi awei Yatim Piatu. Uku teko igai ngen udi.
43014019	Tegoa igai dunio coa bakea kemliak Uku, tapi udi bakea kemliak Uku sebab Uku idup ngen udi kulo bakea idup.
43014020	Pado waktau'oba udi bakea namen bahwo Uku lem Bak-Ku ngen udi neak lem Uku ngen Uku lem udi.
43014021	Api bae de megong periteak-Ku ngen kemerjone, siba de kemasiak Uku! Api bae de kemasiak Uku, si bakea kenasiak Bak-Ku ngen Uku kulo bakea kemasiak si ngen bakea melei namen dirai-Ku ngen si."
43014022	Yudas, de iso Iskariot, madeak ngen Si, "Tuhan, jano sebabne mako Ko lok kemten dirai-Nu ngen keme, iso ngen dunio?"
43014023	Jawab Yesus, "Amen suang mengasiak Uku, si bakea temotoa firman-Ku ngen Bak-Ku bakea mengasiak si. Keme bakea teko ngen si ngen tinggea sesamo ngen si.
43014024	Api bae de coa mengasiak Uku, si coa temotoa firman-Ku. Firman de udi temi'uk iso kunei Uku, tapi kunei Bak de mutus Uku.
43014025	Kutene o Uku madeak ngen udi, semasiak Uku ade sesamo ngen udi.
43014026	Tapi penulung, adeba Roh Sucai, de bakea nutus Bapa lem gen-Ku. Siba de bakea ngajea kute sesuaktau ngen udi ngen bakea minget udi kute de sudo Uku madeak ngen udi.
43014027	Damoi sejahtera Uku melei utuk udi. Damoi sejahtera-Ku Uku melei ngen udi, jano de Uku melei coa awei de nelei kunei dunio ngen udi. Jibeak ba liseak ngen saben atei nu.
43014028	Udi bi temi'uk bahwo Uku bi madeak ngen udi: 'Uku lalau, tapi Uku teko igai ngen udi.' Sekirone udi mengasiak Uku, udi bakea riang kerno Uku lalau ngen Bapa-Ku, sebab Bapa lebiak lai kunei Uku.
43014029	Uyo kulo Uku madeakne ngen udi ayok hal o tejijai, supayo udi pecayo, amen hal o tejijai.
43014030	Coa dau igai Uku madeak ngen udi, sebab penguaso dunio yo teko, si coa kuaso didik kulo das dirai-Ku.
43014031	Tapi dunio arus namen bahwo Uku mengasiak Bapa ngen bahwo Uku kemerjo kutene awei de neriteak Bapa ngen Uku. Klongon ba, maroba ite lalau kunei piyo."
43015001	"Ukuba pokok anggur de benea ngen Bapa-Ku ba temuanne.
43015002	Tiep dan pado-Ku de coa bebuak, tentok-Ne ngen tiep dan de bebuak, nersi-Ne, supayo si lebiak dau buakne.
43015003	Udi memang bi bersih kerno firman de sudo Uku madeak ngen udi.
43015004	Tinggea ba neak lem Uku ngen Uku neak lem udi. Serai awei dan coa dapet bebuak kunei diraine suang, amen si coa tinggea neak punne. Awei o kulo udi, udi coa bebuak, amen udi coa tinggea lem Uku.
43015005	Uku ba pun anggur ngen ko ba dan-danne. Api bae de tinggea lem Uku ngen Uku lem si, si bebuak dau, sebab neak luea Uku udi coa dapet menea jejano.
43015006	Api de coa tinggea lem Uku, si nuang moi luea awei dan jijai ke'ing, sesudo'o tun melunggukne nuang moi lem opoi lajau nembem.
43015007	Amen udi tinggea lem Uku ngen firman-Ku tinggea lem udi, minoi ba ngen Bapa jano bae de udi kenlok, ngen udi bakea temimone.
43015008	Lem hal yo ba Bapa-Ku nujai, adeba amen udi bebuak dau ngen awei'o udi adeba penotoa-penotoa-Ku."
43015009	"Awei Bapa bi mengasiak Uku, awei o kulo uku bi mengasiak udi; tinggea ba udi lem kasiak-Ku o.
43015010	Amen udi temotoa periteak-Ku, udi bakea tinggea neak lem kasiak-Ku, awei Uku temotoa periteak Bapa-Ku ngen tinggea neak lem kasiak-Ne.
43015011	Kutene o Uku nadeak ngen udi, supayo suko cito-Ku ade neak lem udi ngen suko cito-Nu jijai penuak.
43015012	Dio ba periteak-Ku, adeba supayo udi saling mengasiak, awei Uku bi mengasiak udi.
43015013	Kasiak de lebiak lai adeba kasiak kunei suang tun de melei nyabaine utuk kuatne.
43015014	Udi adeba kuat-Ku, amen udi menea jano de Uku periteak ngen udi.
43015015	Uku coa madeak udi igai pelayan, sebab pelayan coa namen jano de nea tuanne, tapi Uku madeak udi kuat, kerno Uku bi melei namen ngen udi kute de sudo Uku temi'uk kunei Bapa-Ku.
43015016	Iso udi de miliak Uku, tapi Uku ba de miliak udi, Uku bi temtep udi, supayo udi lalau ngen asea buak de dau, supayo jano de udi minoi ngen Bapa lem gen-Ku neleine ngen udi.
43015017	Dio ba periteak-Ku ngen udi: Kasiak ba suang do ngen de luyen."
43015018	"Amen dunio jengik ngen udi, ingetba bahwo si bi lebiak denno jengik Uku kunei pado ko.
43015019	Sekirone udi kunei dunio, pasetba dunio mengasiak udi awei milikne. Tapi kerno udi iso kunei dunio, tapi Uku bi miliak udi kunei dunio, sebab do'o ba dunio jengik ngen udi.
43015020	Tinget ba jano de sudo Uku madeak ngen udi: 'Suang pelayan coa ba lebiak lekat kunei tuanne.' Amen tobo'o bi temotoa firman-Ku, tobo'o kulo bakea temotoa keceknu.
43015021	Tapi kutene o bakea tobo'o menea te'adep udi kerno gen-Ku, sebab tobo'o coa namen Si desudo mutus Uku.
43015022	Sekirone Uku coa teko ngen coa madeak ngen tobo'o, tobo'o paset coa beduso. Tapi uyo tobo'o coa temuan alasan utuk duso tobo'o!
43015023	Api bae de jengik ngen Uku, si jengik kulo ngen Bapa-Ku
43015024	Sekirone Uku coa menea neak tengeak-tengeak tobo'o kerjo-kerjo de coa perneak nea tun luyen, tobo'o paset coa beduso. Tapi uyo kunyau tobo'o bi kemliak kutene o, tobo'o jengik ngen Uku kulo ngen Bapa-Ku.
43015025	Tapi firman de tetulis lem ukum agamo Yahudi tobo'o arus tejijai: 'Tobo'o jengik ngen Uku ngen coa ade alasan.'
43015026	Uku bakea mutus ngenko penulung de asalne kunei Bapa. Adeba Roh bakea madeak kebenea tetang Allah. Amen Si teko, Si bakea saksai tetang Uku.
43015027	Tapi udi kulo arus saksai, kerno udi kunei dutene sesamo ngen Uku.
43016001	Kutene yo Uku madeak ngen udi, supayo udi jibeak coa temimo Uku.
43016002	Udi bakea kenucea, bakea teko waktaune bahwo tiep tun de munuak udi bakea sako bahwo si males jaso ngen Allah.
43016003	Tobo'o bakea menea awei yo, kerno tobo'o coa namen baik Bapa kulo Uku.
43016004	Tapi kutene yo Uku madeak ngen udi supayo amen sapei waktaune udi tinget bahwo Uku bi madeakne ngen udi." "Hal yo coa Uku madeak ngen udi kunei bel'o, kerno seke'an yo Uku masiak sesamo ngen udi.
43016005	Tapi uyo Uku lalau ngen Si de sudo mutus Uku, coa ade suang kulo neak antaro udi de betanye ngen-Ku: Moi ipe Ko lalau?
43016006	Tapi kerno Uku madeak hal o ngen udi mako ateinu ibo.
43016007	Tapi benea de Uku madeak yo ngen udi: Lebiak beguno utuk udi, amen Uku lalau. Sebab amen Uku coa lalau, penulung o coa bakea teko ngen udi, tapi amen Uku lalau, Uku bakea mutus Si ngen ko.
43016008	Amen Si teko, Si bakea menea tun insaf kunei duso, kebenea ngen kunei ukuman Allah.
43016009	Penulung'o bakea madeak bahwo coa pecayo ngen-Ku adeba duso;
43016010	bahwo Uku benea, kerno Uku lalau ngen Bapa ngen udi coa bakea kemliak Uku igai;
43016011	bahwo Allah sudo muloi mukum, sebab penguaso dunio yo bi nukum.
43016012	Masiak dau hal de arus Uku madeak ngen udi, tapi uyo udi ati dapet temimone.
43016013	Tapi amen Si teko, adeba Roh kebenea, Si bakea mipin udi neak lem kute kebenea. Si coa bakea madeak kunei dirai-Ne suang, tapi kute sesuaktau de teni'ukne do'o ba de bakea nadeak-Ne ngen Si bakea melei namen ngen udi hal-hal de bakea teko.
43016014	Si bakea mulio Uku, sebab Si bakea melei namen ngen udi jano de tenimone kunei Uku.
43016015	Kute sesuaktau de Bapa temuan adeba Uku temuan. Do'o sebabne Uku madeak; Si bakea melei namen ngen udi jano de tenimo-Ne kunei-Ku."
43016016	"Tegoa igai, udi coa kemliak Uku igai ngen kulo tegoa igai, udi bakea kemliak Uku."
43016017	Temi'uk o kekedau kunei penotoa-penotoa-Ne madeak suang ngen de luyen, "Jano taine Si madeak ngen ite: 'Tegoa igai, udi coa kemliak Uku ngen kulo tegoa igai, udi bakea kemliak Uku'? Ngen: 'Uku lalau ngen Bapa'?"
43016018	Lajau padeak tobo'o, "Jano taine Si madeak: 'Tegoa igai'? Ite coa namen jano maksud-Ne!"
43016019	Yesus namen bahwo tobo'o lok betanye sesuaktau ngen Si, lajau Si madeak ngen tobo'o, "Nano Uku madeak, 'Tinggea tegoa igai bae udi coa kemliak Uku, ngen kulo tinggea tegoa igai udi bakea kemliak Uku.' Do'oba de udi madeak?
43016020	Sesungguakne Uku madeak ngen udi: Udi bakea ngindoi ngen ngibo, tapi dunio bakea riang; udi bakea ibo, tapi ibonu bakea bubeak jijai riang.
43016021	Amen Suang selawei ibo pado waktau si melaher, tapi sesudo'o si melaher anokne, si coa tinget igai ngen derito ne, kerno keriang bahwo suang manusio bi laher neak dunio.
43016022	Awei'o kulo udi uyo payeak atei, tapi Uku bakea kemliak udi igai ngen ateinu bakea riang, coa ade suang kulo de dapet mbut keriang nu'o kunei udi.
43016023	Pado bilai o udi coa bakea temanye jejano ngen Uku. Sesungguakne Uku madeak ngen udi: Kute sesuaktau de udi minoi ngen Bapa lem gen-Ku bakea nelei-Ne.
43016024	Sapei uyo udi ati minoi sesuaktau lem gen-Ku. Minoiba, mako udi bakea temimo, supayo penuakba sukocitonu."
43016025	"Kutene yo Uku madeak ngen udi ngen kiasan. Bakea sapei waktaune Uku coa igai madeak ngen udi ngen kiasan, tapi terus te'ang melei namen tetang Bapa.
43016026	Pado bilai o udi bakea bedu'o lem gen-Ku. Uku coa bakea minoi kunei Bapa utuk udi,
43016027	sebab Bapa suang mengasiak udi, kerno udi bi mengasiak Uku ngen pecayo bahwo Uku teko kunei Allah.
43016028	Uku teko kunei Bapa ngen Uku teko moi lem dunio. Uku teminggea dunio kulo ngen lalau ngen Bapa."
43016029	Nadeak penotoa-penotoa-Ne, "Keliak, uyo Ko terus te'ang madeak ngen ko coa makei kiasan.
43016030	Uyo keme namen, bahwo Ko namen kute sesuaktau. Ngen coa perlu tun betanye ngen udi. Kerno o keme pecayo bahwo Ko teko kunei Allah."
43016031	Jawab Yesus ngen tobo'o, "Pecayo udi uyo?
43016032	Keliak, waktaune bakea teko, bahkan bi teko, ketiko udi bakea cen'ei sesuang neak penanne suang ngen udi teminggea Uku suang dirai. Tapi Uku coa suang dirai sebab Bapa semerto Uku.
43016033	Kutene o Uku madeak ngen udi, supayo udi dapet damoi sejahtera lem Uku. Neak dunio udi bakea saro. Tapi kenuetba ateinu! Uku bi maleak dunio!"
43017001	Sesudo Awei yo, Yesus nanggeak moi lenget ngen madeak, "Bapa, bi sapei waktau ne; de mulio ba Anok-Nu, supayo Anok-Nu de mulio Ko.
43017002	Serai awei Ko bi melei ngen Si kuaso das kute de idup, awei yo kulo Si bakea melei idup de kekal ngen kute de sudo Ko melei ngen Si.
43017003	Dio ba idup de kekal, adeba bahwo tobo'o kemnal Bapa, dedone Allah de benea, ngen kemnal Yesus Kristus de sudo nutus Bapa.
43017004	Uku bi mulio Ko neak bumai ngen semlesei kerjo de Ko melei ngen-Ku utuk uku meneane.
43017005	Uyo, au Bapa, mulio ba Uku neak hadirat-Nu suang ngen kemulioan de Uku temuan neak hadirat-Nu ayok dunio ade.
43017006	Uku bi kemnal Bapa ngen kute tun de Ko melei ngen-Ku kunei dunio. Tobo'o adeba Bapa temuan. Bapa bi melei tobo'o ngen-Ku ngen tobo'o bi temotoa firman-Nu.
43017007	Uyo tobo'o namen bahwo kute de Ko melei ngen-Ku o berasal kunei Bapa.
43017008	Sebab kute firman de Ko semapei ngen Uku bi Uku semapei, ngen tobo'o bi temimo-Ne. Tobo'o bebenea namen bahwo Uku teko kunei Ko ngen tobo'o pecayo bahwo Ko ba de sudo mutus Uku.
43017009	Uku bedu'o utuk tobo'o. Iso utuk dunio Uku bedu'o, tapi utuk tobo'o, de sudo Ko melei ngen-Ku, sebab tobo'o adeba Ko temuan.
43017010	Kute Uku temuan adeba Bapa temuan ngen Ko temuan adeba Uku temuan, ngen Uku bi de mulio neak lem tobo'o.
43017011	Uku coa ade igai neak lem dunio, tapi tobo'o masiak ade neak lem dunio, Uku teko ngen Ko. Au Bapa de sucai, jagoba tobo'o lem gen-Nu, adeba gen-Nu de sudo Ko melei ngen-Ku, supayo tobo'o jijai do serai awei ite.
43017012	Sekean Uku sesamo tobo'o, Uku miaro tobo'o lem gen-Nu de sudo Ko melei ngen-Ku; Uku jemago tobo'o ngen coa ade suang kulo kunei tobo'o de nyep seluyen si desudo se'arusne nyep, supayo tejijaiba de tenulis lem Kiteb Sucai.
43017013	Tapi uyo Uku teko ngen Ko ngen Uku madeak kutene yo sementaro Uku masiak ade neak lem dunio, supayo penuak ba suko cito-Ku neak lem dirai tobo'o.
43017014	Uku bi melei firman-Nu ngen tobo'o ngen dunio jengik ngen tobo'o, kerno tobo'o iso kunei dunio, serai awei Uku iso kunei dunio.
43017015	Uku coa minoi, supayo Ko mok tobo'o kunei dunio, tapi supayo Ko jemago tobo'o kunei de kidek.
43017016	Tobo'o iso kunei dunio, serai awei Uku iso kunei dunio.
43017017	Senucai ba tobo'o lem kebenea; firman-Nu o ba kebenea.
43017018	Serai awei Bapa bi mutus Uku moi lem dunio, awei'o kulo Uku bi mutus tobo'o moi lem dunio.
43017019	Ngen Uku semucai dirai-Ku utuk tobo'o, supayo tobo'o kulo senucai lem kebenea.
43017020	Iso utuk tobo'o bae Uku bedu'o, tapi kulo utuk tun-tun de pecayo ngen-Ku liwet saksai tobo'o.
43017021	Supayo tobo'o kute jijai do, serai awei Ko, au Bapa, neak lem ite, supayo dunio pecayo bahwo Ko ba de sudo mutus Uku.
43017022	Uku bi melei ngen tobo'o kemulio de Ko melei ngen-Ku, supayo tobo'o jijai do, serai awei Ite adeba do.
43017023	Uku neak lem tobo'o ngen Ko neak lem Uku supayo tobo'o bebenea jijai do, supayo dunio namen bahwo Ko de mutus Uku ngen Ko mengasiak tobo'o, serai awei Ko mengasiak Uku.
43017024	Au Bapa, Uku lok supayo, neak ipe bae Uku ade, tobo'o kulo ade sesamo ngen Uku, tobo'o de sudo Ko melei ngen-Ku, supayo tobo'o kemliak kemulio-Ku de sudo Ko melei ngen-Ku, sebab Ko bi mengasiak Uku ayok dunio jenijai.
43017025	Au Bapa de adea, memang dunio coa kemnal Ko, tapi Uku kemnal Ko, tobo'o namen bahwo Ko ba de sudo mutus Uku.
43017026	Uku bi melei namen ngen Ko, tobo'o ngen Uku bakea melei namenne, supayo kasiak de Ko melei ngen Uku ade neak lem tobo'o ngen Uku neak lem tobo'o."
43018001	Sesudo Yesus madeak kutene o kelueaba Si kunei di sesamo-samo ngen penotoa-Ne ngen tobo'o lalau moi dipoa Bioa Kidron. Neak di ade do taman ngen Si masuk moi taman o besamo-samo ngen penotoa-penotoa-Ne.
43018002	Yudas, de mianat Yesus, namen kulo penan o, kerno Yesus awit kopoa neak di ngen penotoa-penotoa-Ne.
43018003	Lajau teko ba Yudas kulo moi di ngen pasukan tentra Romawi ngen penjago-penjago Umeak Tuhan de neluak ngen imem-imem kepalo ngen tun-tun Farisi. Tobo'o mbin senatai, lapu ngen obor.
43018004	Yesus namen kute de bakea tejijai ngen dirai-Ne. Si ma'ok tun-tun o ngen madeak ngen tobo'o, "Api de udi mesoa?"
43018005	Jawab tobo'o, "Yesus kunei Nazaret." Nadeak-Ne ngen tobo'o, "Uku ba Si." Yudas de mianat Si je kulo neak di besamo-samo tobo'o.
43018006	Waktau Si madeak ngen tobo'o, "Uku ba Si," mondorba tobo'o ngen Us moi pitok.
43018007	Lajau Si betanye igai ngen tobo'o, "Api de udi mesoa?" Nadeak tobo'o, "Yesus kunei Nazaret."
43018008	Jawab Yesus, "Bi Uku madeak ngen udi, Uku ba Si. Amen Uku de udi mesoa, kunyau ba tobo'o lalau." (
43018009	Awei yo kenlokne supayo tejijai ba firman de sudo nadeak-Ne, "Kunei tobo'o de Ko semreak ngen-Ku coa suang kulo de Uku munyau benaso.")
43018010	Lajau Simon Petrus, de mbin pedang, mekot pedang o, nabeakne ngen hambo Imem Lai ngen mutus ti'uk kanenne. Gen hambo o Malkhus.
43018011	Nadeak Yesus ngen Petrus, "Seno'ong pedangnu o; iso Uku arus menem derito de nelei Bapa ngen-Ku?"
43018012	Lajau pasukan prajurit serto perwirane ngen penjago-penjago de neluak tun Yahudi o temakep Yesus ngen meket Si.
43018013	Mulo-mulo tobo'o mbinne ngen Hanas adeba setuang Kayafas de pado taun o jijai Imem Lai.
43018014	Kayafas ba de melei nasihat ngen tobo pemuko Yahudi, "Lebiak beguno amen suang tun matei utuk kute bangso."
43018015	Simon Petrus ngen suang penotoa luyen temotoa Yesus. Penotoa o kemnal Imem Lai ngen si masuk sesamo-samo ngen Yesus moi latet Istana Imem Lai,
43018016	tapi Petrus tinggea neak luea pa'ok bang. Penotoa de luyen, de kemnal Imem Lai, belek moi luea, miling selawei penjago bang lajau mbin Petrus masuk.
43018017	Nadeak pelayan selawei penjago bang ngen Petrus, "Iso Ko kulo penotoa tun o?" Jawab Petrus, "Iso!"
43018018	Sementaro o pelayan-pelayan ngen penjago-penjago Umeak Allah bi midup opoi a'ang, sebab udaro sengok waktau o, ngen tobo'o je bediang neak di, Petrus kulo je bediang sesamo ngen tobo'o.
43018019	Sesudo'o muloi ba Imem Lai temanye Yesus tetang penotoa-penotoa-Ne ngen ajaran-Ne.
43018020	Jawab Yesus ngen si, "Uku miling terus te'ang ngen dunio. Uku bogoa ngajea neak umeak-umeak semyang ngen neak Umeak Allah, penan kute tun Yahudi bekopoa. Uku coa perneak miling bebunyin.
43018021	Getai ko temnai Uku? Temnai ba ngen tobo'o, de sudo temi'uk jano de Uku madeak ngen tobo'o; sungguak, tobo'o namen jano de sudo Uku madeak."
43018022	Waktau Si madeak hal o, suang penjago de je neak di, tempok papea-Ne samo madeak, "Awei'o jawab-Nu ngen Imem Lai?"
43018023	Jawab Yesus ngen si, "Amen kecek-Ku o saleak, madeakba saleakne, tapi amen kecek-Ku o benea, getai ko tempok Uku?"
43018024	Lajau Hanas kemirim Si lem keadaan tepeket ngen Imem Lai Kayafas.
43018025	Simon Petrus masiak je ngen bediang. Nadeak tun-tun neak di ngen si, "Iso ko kulo saleak suang penotoa-Ne?" Petrus menyangkalne, nadeakne, "Iso!"
43018026	Padeak suang pelayan Imem Lai, suang keluargo kunei pelayan de ti'ukne notong Petrus, "Iso uku kemliak ko neak taman o sesamo ngen Si?"
43018027	Petrus kulo menyangkal igai ngen waktau o kulo bekokokba monok.
43018028	Sesudo o, tobo'o mbin Yesus kunei Kayafas moi istana gubernur. Waktau'o bilai masiak pueng. Tobo'o suang coa masuk moi istana gubernur'o, supayo jibeak jijai najis, sebab tobo'o lok mbuk Paskah.
43018029	Sebab o Pilatus keluea magea tobo'o ngen madeak, "Jano tuduak udi te'adep tun yo?"
43018030	Jawab tobo'o ngen Si, "Amen Si suang penjahat, keme coa semreakne ngen udi!"
43018031	Nadeak Pilatus ngen tobo'o, "Mokba Si ngen mukumba Si temurut ukum agamo Yahudi o, nadeakne, 'Keme coa buliak mukum matei suang tun.' " (
43018032	Awei yo ba kelokne supayo tejijai firman Yesus, de nadeakne utuk madeak awei ipe ca'one Si bakea matei.)
43018033	Pilatus masuk igai moi lem istana gubernur, lajau menok Yesus ngen betanye, "Jano Ko Rajo tun Yahudi?"
43018034	Jawab Yesus, "Jano ko nadeak hal o kunei ateinu suang, jano tun luyen de madeak ngen ko tetang Uku?"
43018035	Nadeak Pilatus, "Jano uku suang Yahudi? Bangso-Nu suang ngen imem-imem kepalo de sudo semreak Ko ngen uku, jano de sudo Ko menea?"
43018036	Jawab Yesus, "Kerajaan-Ku iso kunei dunio yo. Amen Kerajaan-Ku kunei dunio yo, paset pelayan-pelayan-Ku bi melawen, supayo Uku jibeak semreak ngen tun Yahudi. Tapi Kerajaan-Ku iso kunei dunio yo!"
43018037	Lajau nadeak Pilatus ngen Si, "Jijai Ko adeba rajo?" Jawab Yesus, "Ko madeak bahwo Uku adeba rajo. Utuk do'o ba Uku laher ngen utuk do'o ba Uku teko moi lem dunio yo, supayo Uku melei saksai tetang de benea. Tiep tun de berasal kunei de benea temi'uk sa'ei-Ku."
43018038	Nadeak Pilatus ngen Si, "Jano de benea o?" Sesudo madeak awei yo, Pilatus keluea igai magea tun-tun Yahudi ngen madeak ngen tobo'o, "Uku coa dapet saleak jano bae kunei Si.
43018039	Tapi pado udi ade kebiasoan bahwo pado Bilai Paskah Uku mbebas suang utuknu. Lok udi, supayo Uku mbebas rajo tun Yahudi utuknu?"
43018040	Tobo'o menggang kulo, "Jibeak Si, tapi Barabas!" (Barabas adeba suang perapok.)
43019001	Lajau Pilatus mok Yesus ngen meluak tun melipai.
43019002	Prajurit-prajurit menea do Mahkota tebok ngen mpekne neak das ulau Yesus. Tobo'o mpek jubah ungu ngen Si.
43019003	Samo maju moi adep tobo'o madeak, "Salam, hoi rajo tun Yahudi!" Lajau tobo'o tempok papea-Ne.
43019004	Pilatus keluea igai ngen madeak ngen tobo'o, "Kemliakba, uku mbin Si keluea ngen udi, supayo udi namen bahwo Uku coa dapet saleak jano bae ngen Si."
43019005	Lajau Yesus keluea, makei mahkota tebok ngen makei jubah ungu. Pilatus madeak ngen tobo'o, "Kemliakba tun'o!"
43019006	Waktau imem-imem kepalo ngen penjago-penjago o kemliak Si, menggang ba tobo'o, "Senalibba Si, senalibba Si!" Nadeak Pilatus ngen tobo'o, "Mok Si ngenko bae de senalibne; sebab uku coa dapet saleak jano bae kunei Si."
43019007	Jawab tun-tun Yahudi o ngen si, "Keme temuan ukum ngen temurut ukum Si harus matei, sebab Si manggep dirai-Ne awei Anok Allah."
43019008	Waktau Pilatus temi'uk kecek o si betambeak saben,
43019009	lajau si masuk igai moi lem istana gubernur, madeak ngen Yesus, "Kunei ipe asal-Nu? Tapi Yesus coa melei jawab ngen si.
43019010	Kerno o, nadeak Pilatus ngen Si, "Ko coa lok miling ngen uku? Coa ko namen bahwo Uku bekuaso utuk mbebas Ko, ngen bekuaso kulo utuk semalib Ko?"
43019011	Yesus jemawab, "Ko coa temuan kuaso jano bae te'adep Uku, amen kuaso o coa nelei ngen ko kunei das. Sebab'o Si de semreak Uku ngen-Ko lebiak lai duso ne."
43019012	Ketiko Pilatus berusaho utuk mbebas Si, tapi tun-tun Yahudi menggang, "Amen ko mbebas Si, ko isoba kuat Kaisar. Tiep tun de manggap diraine awei rajo, si melawen Kaisar."
43019013	Waktau Pilatus temi'uk kecek o, si meluak mbin Yesus keluea, si temot das kersai pengadilan, neak penan genne Litostrotos, lem bahaso Ibrani Gabata (Tai ne: Kea butau).
43019014	Bilai o bilai persiapan Paskah, kekiro jam duai belas. Nadeak Pilatus ngen tun-tun Yahudi o, "Kemliakba rajonu!"
43019015	Lajau menggangba tobo'o, "Nunuak Si! Nunuak Si! Senalib Si!" Nadeak Pilatus ngen tobo'o, "Arus uku semalib rajonu?" Jawab imem-imem kepalo, "Keme coa temuan rajo seluyen Kaisar!"
43019016	Akherne Pilatus semreak Yesus ngen tobo'o utuk senalib, lajau tobo'o temimo Yesus.
43019017	Samo mikut salib-Ne Si lalau moi luea neak penan de genne "Penan Tengkorak". (Lem bahaso Ibrani: Golgota.)
43019018	Neak di tobo'o semalib Si. Sesamo ngen Si senalib kulo duai tun luyen, do depeak kideu, do depeak kanen, Yesus neak tengeak-tengeak.
43019019	Pilatus meluak mpek kulo tulisan neak das kieu salib o, sa'eine, "Yesus Tun Nazaret, Rajo Tun Yahudi."
43019020	Dau tun Yahudi de mbaco tulisan o, sebab penan Yesus senalib ade pa'ok kota. Ngen tulisan o tenulis lem bahaso Ibrani, bahaso Latin, ngen bahaso Yunani.
43019021	Lajau nadeak imem-imem kepalo tun Yahudi ngen Pilatus, "Jibeak Ko temulis, 'Rajo tun Yahudi', tapi, 'Si madeak, 'Uku adeba Rajo tun Yahudi.' "
43019022	Jawab Pilatus, "Jano de Uku temulis, tep tetulis."
43019023	Sesudo prajurit-prajurit o semalib Yesus, tobo'o mok keracok-Ne lajau magiakne jijai pat bagiak--ngen jubah-Ne kulo tobo'o mok. Jubah o coa ade pendet, senulam kunei das moi beak.
43019024	Kerno o tobo'o madeak suang ngen de luyen, "Jibeakba ite magiakne jijai kekedau lambea, tapi baikba ite muang undian utuk tentau api de dapetne." Awei yo ba kelokne supayo tejijai de ade tenulis lem Kiteb Sucai: "Tobo'o magiak keracok-Ku neak antaro tobo'o ngen tobo'o muang undian das jubah-Ku." Hal o bi nea prajurit-prajurit o.
43019025	Pa'ok salib Yesus je indok-Ne ngen pasuak indok-Ne, Maria, ngenyan Klopas ngen Maria Magdalena.
43019026	Waktau Yesus kemliak indok-Ne ngen penotoa-Ne de kemasiak-Ne neak depeakne, madeakba Si ngen indok-Ne, "Indok, dioba, anoknu!"
43019027	Sesudo'o nadeak-Ne ngen penotoa-Ne, "Dioba indoknu!" Waktau o kulo penotoa o temimo si neak lem umeakne.
43019028	Sesudo'o, kerno Yesus namen bahwo kute sesuaktau bi selsei, madeak ba Si -- supayo tejijai de tenulis lem Kiteb Sucai --: "Uku aus!"
43019029	Neak di ade do makuk penuak ngen anggur pi'iak. Tobo'o cemlup busa moi lem anggur pi'iak, lajau busa'o neket moi ujung buluak ngen nunjuak moi bibia Yesus.
43019030	Sesudo Yesus menem anggur pi'iak'o madeakba Si, "Sudo selsei." Lajau Si temunduk ulau-Ne ngen semreak nyabai-Ne.
43019031	Kerno bilai o bilai persiapan supayo pado bilai Sabat mayit-mayit o coa tegatung neak kieu salib -- sebab Sabat o bilai rayo -- mako teko ba tobo pemuko Yahudi ngen Pilatus minoi ngen si supayo kekea tun-tun o natiak ngen mayit-mayitne tenu'un.
43019032	Lajau tekoba prajurit-prajurit matiak kekea tun-tun de dute ngen kekea tun de luyen de senalib sesamo Yesus.
43019033	Tapi waktau tobo'o sapei ngen Yesus ngen kemliak bahwo Si bi matei, tobo'o coa matiak kekea-Ne.
43019034	Tapi suang kunei antaro prajurit o temikem lambung-Ne ngen tumbak, segro ngeluea daleak ngen bioa.
43019035	Tun de kemliak suang hal o de besaksai ngen saksaine benea, ngen si namen bahwo si madeak de benea, supayo udi kulo pecayo.
43019036	Sebab hal o tejijai, supayo tejijai de tenulis lem Kiteb Sucai, "Coa ade telan-Ne de bakea patiak."
43019037	Ade kulo ayat de luyen madeak, "Tobo'o bakea kemliak de sudo tobo'o tikem."
43019038	Sesudo'o Yusuf kunei Arimatea minoi ngen Pilatus, supayo si neluak temu'un mayit Yesus. (Yusuf adeba penotoa Yesus, tapi bebunyin kerno saben ngen tobo penguaso Yahudi.) Pilatus kemabul kinoine o. Lajau tekoba si ngen temu'un mayit o.
43019039	Nikodemus kulo teko moi mindi. Siba de dute teko pado bilai kelmen ngen Yesus. Si mbin capuran minyok mur ngen minyok ka'es, kekiro telau puluak kilogram benekne.
43019040	Tobo'o mok mayit Yesus, kempanne ngen kain kaci ngen mpek minyok um temurut adat tun Yahudi amen kemubua mayit.
43019041	Pa'ok penan Yesus senalib ade do taman ngen lem taman o ade suaktau kubua belau de neak lemne ati perneak kemubua suang tun.
43019042	Kerno bilai o bilai persiapan tun Yahudi, gidong kubua o coa uak pekne, mako tobo'o mpek mayit Yesus neak di.
43020001	Pado bilai dedute minggau o, kekabuk nien waktau bilai masiak kelem, lalau ba Maria Magdalena moi kubua. Si kemliak bahwo butau penutupne bi kesia kunei lubang kubua.
43020002	Si melilai magea Simon Petrus ngen penotoa de luyen, de kenasiak Yesus. Maria madeak ngen tobo'o, "Tuhan bi nemok tun kunei kubuane ngen keme coa namen neak ipe Si nepek."
43020003	Lajau berakatba Petrus ngen penotoa de luyen o moi kubua.
43020004	Keduaine melilai sesamo, tapi penotoa de luyen o melilai lebiak gacang kunei Petrus sehinggo lebiak dute sapei neak kubua.
43020005	Si cungok moi lem, ngen kemliak kain kefan ade neak pitok, tapi si coa masuk.
43020006	Sesudo'o tekoba Simon Petrus kulo semsung si ngen masuk moi lem kubua o. Si kemliak kain kefan ade neak pitok,
43020007	gidong kain kaci de nanone ade neak ulau Yesus coa ade pa'ok kain kefan'o, tapi telipet dewek neak penan de luyen.
43020008	Sesudo'o, masukba kulo penotoa de luyen, de lebiak dute sapei neak kubua o ngen si kemliakne ngen pecayo. (
43020009	Sebab seke'an o tobo'o ati ngertai isai Kiteb Sucai de madeak, bahwo Si arus idup igai kunei antaro tun matei.)
43020010	Lajau belekba penotoa-penotoa'o moi umeak.
43020011	Tapi Maria je neak luea kubua o ngen ngindoi. Samo ngindoi si cemungok moi lem kubua o,
43020012	ngen ketenba ngen si duai malaikat makei keracok putiak. De do temot neak depeak ulau ngen de luyen neak depeak kekea neak penan mayit Yesus tegulek.
43020013	Nadeak malaikat-malaikat o ngen si, "Indok, getai ko ngindoi?" Jawab Maria ngen tobo'o, "Tuhanku bi mok tun ngen uku coa namen neak ipe Si nepekne."
43020014	Sesudo madeak awei o si kemliak moi belakang ngen kemliak Yesus je neak di. Tapi si coa namen bahwo do'o adeba Yesus.
43020015	Nadeak Yesus ngen si, "Indok, getai ko ngindoi? Api de ko mesoa?" Maria sako tun o penjago taman, lajau madeak ngen-Si, "Tuan, amen tuan de mok Si, nadeakba ngen uku, neak ipe tuan mpek-Ne, supayo uku dapet mok-Ne."
43020016	Nadeak Yesus ngen si, "Maria!" Maria jemling ngen madeak ngen-Si lem bahaso Ibrani, "Rabuni!" (Taine "Gu'au".)
43020017	Nadeak Yesus ngen si, "Jibeakba ko megong Uku, sebab Uku ati kenek ngen Bapa. Tapi lalau ba ngen pasuak-pasuak-Ku ngen nadeakba ngen tobo'o bahwo uyo Uku bakea lalau ngen Bapa-Ku ngen Bapa-Nu, Allah-Ku ngen Allahnu."
43020018	Maria Magdalena lalau ngen madeak ngen penotoa-penotoa, "Uku bi kemliak Tuhan!" Ngen kulo bahwo Si de madeak hal-hal o ngen si.
43020019	Waktau bilai bi kelemen pado bilai pertamo minggau o kopoaba penotoa-penotoa Yesus neak do penan ngen bang-bang de tekucai kerno tobo'o saben ngen tobo penguaso Yahudi. Pado waktau o tekoba Yesus ngen je neak tengeak-tengeak tobo'o ngen madeak, "Damoi sejahtera utuk udi!"
43020020	Sesudo madeak awei o, Si kemten tangen-Ne ngen lambung-Ne ngen tobo'o. Penotoa-penotoa o riang waktau tobo'o kemliak Tuhan.
43020021	Lajau nadeak Yesus debat igai, "Damoi sejahtera utuk udi! Serai awei Bapa mutus Uku, awei o kulo uyo Uku mutus ko."
43020022	Sesudo madeak awei o, Si kembus tobo'o ngen madeak, "Temimo ba Roh Sucai.
43020023	Amen udi mapun duso tun, dusone napun, amen udi madeak duso tun ade, dusone tep ade."
43020024	Tapi Tomas, saleak suang keduai belas penotoa o, de senbut Didimus, coa ade sesamo tobo'o, ketiko Yesus teko neak di.
43020025	Jijai, nadeak penotoa-penotoa de luyen o ngen si, "Keme bi kemliak Tuhan!" Tapi tomas madeak ngen tobo'o, "Ayok uku kemliak kes pasok pado tangen-Ne ngen ayok uku mpek ji'aiku moi lem kes pasok o ngen mpek tangenku moi lambung-Ne, debat bae uku coa pecayo."
43020026	Lapen bilai sesudo'o penotoa-penotoa Yesus ade igai lem umeak o ngen Tomas sesamo ngen tobo'o. Sementaro bang-bang tekucai, Yesus teko ngen je neak tengeak-tengeak tobo'o ngen madeak, "Damoi sejahtera utuk udi!"
43020027	Sesudo'o Si madeak ngen tomas, "Kemliakba ji'ainu neak yo ngen kemliakba tangen-Ku, muluaba tangennu ngen mpekba moi lambung-Ku ngen jibeak ko coa pecayo igai, tapi pecayoba!"
43020028	Tomas jemawab Si, "Au Tuhanku ngen Allahku!"
43020029	Nadeak Yesus ngen si, "Kerno ko bi kemliak Uku, mako ko pecayo. Bahagiaba tobo'o de coa kemliak, tapi pecayo!"
43020030	Memang masiak dau tando mujizat luyen de nea Yesus neak adep matai penotoa-penotoa-Ne, de coa cenatet lem kiteb yo.
43020031	Tapi hal-hal yo bi cenatet, supayo udi pecayo bahwo Yesusba Rajo Penyelamat, Anok Allah, ngen supayo kerno pecayo, udi dapet idup lem gen-Ne.
43021001	Sesudo'o Yesus kemten dirai igai ngen penotoa-penotoa-Ne neak patoi Daneu Tiberias ngen Si kemten dirai awei berikut.
43021002	Neak patoi o kopoa Simon Petrus, Tomas de senbut Didimus, Natanael kunei Kana de neak Galilea, anok-anok Zebedeus ngen duai tun penotoa-Ne de luyen.
43021003	Nadeak Simon Petrus ngen tobo'o, "Uku lalau temakep kan." Nadeak tobo'o ngen si, "Keme lalau kulo ngen ko." Tobo'o berakat lajau kenek moi biduk, tapi kelmen o tobo'o coa temakep jejano.
43021004	Ketiko bilai muloi pueng, Yesus je neak patoi, tapi penotoa-penotoa o coa namen bahwo do'o adeba Yesus.
43021005	Nadeak Yesus ngen tobo'o, "Hoi anok-anok, jano udi temuan kan?" Jawab tobo'o, "Coa."
43021006	Lajau nadeak Yesus ngen tobo'o, "Mambuaba jalainu neak depeak kanen biduk, mako udi bakea dapet kan." Tobo'o kulo mambua jalai o ngen tobo'o coa dapet temarikne igai kerno daune kan.
43021007	Lajau penotoa de kemasiak Yesus o madeak ngen Petrus, "Do'o Tuhan." Ketiko Petrus temi'uk bahwo do'o adeba Tuhan, mako si makei keracokne, sebab si coa makei bajau, lajau tejun moi lem daneu.
43021008	Sesudo'o penotoa-penotoa de luyen teko kak biduk kerno tobo'o coa uak kunei da'et, cuma kekiro sotos meter bae ngen tobo'o temarik jalai de penuak kan o.
43021009	Waktau tobo'o sapei neak da'et, tobo'o kemliak opoi aang neak dasne ade kan ngen ruti.
43021010	Nadeak Yesus ngen tobo'o, "Mbin ba kekedau kan de tembei bae udi makep o!"
43021011	Simon Petrus kenek moi biduk lajau temarik jalai o moi da'et, penuak kan-kan lai: sotos lemo puluak telau likup dau ne, kunyau kedau o, jalai o coa ca'ik.
43021012	Nadeak Yesus ngen tobo'o, "Maroba ngen sarapanba." Coa ade neak antaro penotoa-penotoa o de binai betanye ngen-Si, "Api Ko?" Sebab tobo'o namen bahwo Si adeba Tuhan.
43021013	Yesus maju moi muko, mok ruti ngen meleine ngen tobo'o, kan o kulo.
43021014	Do'o ba ketelau kilaine Yesus kemten dirai ngen penotoa-penotoa-Ne sesudo Si idup igai kunei antaro tun matei.
43021015	Sesudo sarapan Yesus madeak ngen Simon Petrus, "Simon, anok Yona, jano ko mengasiak Uku lebiak kunei tobo'o mengasiak Uku?" Jawab Petrus ngen si, "Benea Tuhan, 'Ko namen bahwo uku mengasiak Ko.' " Nadeak Yesus ngen si, "Gembalaba bebirai-Ku."
43021016	Nadeak Yesus igai ngen si utuk keduai kilaine, "Simon, anok Yona, jano ko mengasiak Uku?" Jawab Petrus ngen Si, "Benea Tuhan, Ko namen, bahwo uku mengasiak Ko." Nadeak Yesus ngen si, "Gembalaba bebirai-Ku."
43021017	Nadeak Yesus ngen si utuk ketelau kilaine, "Simon, anok Yona, jano Ko mengasiak Uku?" Petrus kulo meding ibo kerno Yesus madeak utuk ketelau kilaine, "Jano ko mengasiak Uku?" Ngen si madeak ngen-Si, "Tuhan, Ko namen kute sesuaktau. Ko namen, bahwo uku mengasiak Ko." Nadeak Yesus ngen si, "Meliaroba bebirai-Ku.
43021018	Sesungguakne Uku madeak ngen udi: Waktau ko masiak uai ko meket pinggangnu suang ngen paneu moi ipe bae ko kenlok, tapi amen ko bi tuai, ko bakea mulua tangennu ngen tun luyen bakea meket ko ngen mbin ko moi penan de coa ko kenlok."
43021019	(Hal yo de nadeak Yesus utuk madeak awei ipe Petrus bakea matei be utuk mulio Allah.) Sesudo madeak awei o Yesus madeak ngen Petrus, "Milauba Uku."
43021020	Waktau Petrus jemling, si kemliak bahwo penotoa de kenasiak Yesus gidong temotoa, adeba penotoa de pado waktau tobo'o gidong mukmei serpok temot pa'ok Yesus ngen de madeak, "Tuhan, api si de bakea semreak Ko?"
43021021	Ketiko Petrus kemliak penotoa'o, si madeak ngen Yesus, "Tuhan, awei ipe ngen si yo?"
43021022	Jawab Yesus, "Amen Uku kemlok, supayo si tinggea idup sapei Uku teko, do'o iso urusannu. Tapi ko: Milauba Uku!"
43021023	Lajau tesebeaba bito neak antaro pasuak-pasuak o bahwo penotoa o coa bakea matei. Tapi Yesus coa madeak ngen Petrus bahwo penotoa o coa bakea matei, tapi, "Amen Uku kemlok supayo si tinggea idup sapei Uku teko, do'o iso urusannu."
43021024	Siba penotoa de saksai tetang kutene yo ngen de sudo tenulisne ngen ite namen, bahwo saksaine o benea.
43021025	Masiak dau igai hal-hal luyen de nea ngen Yesus. Tapi amen kutene o arus tenulis dedo, Uku peker dunio yo coa dapet muet kute kiteb de arus tenulis o.
44001001	Hoi Teofilus, Lem bukauku dedute uku temulis tetang kutene de nea ngen majea Yesus,
44001002	sapei waktau bilai Si naket moi Surgo. Ayok o Si bi melei periteak-Ne liwet Roh Sucai ngen rasul-rasul de miliak-Ne.
44001003	Sesudo Si matei, selamo pat puluak bilai Si cet kemten dirai ngen ca'o tete'ang ngen rasul-rasul o bahwo Si benea-benea idup. Tobo'o kemliak Si, Si miling ngen tobo'o awei ipe Allah meriteak awei Rajo.
44001004	Pado waktau o Si bekopoa sesamo tobo'o, Si melei periteak yo ngen tobo'o, "Jibeak lalau kunei Yerusalem, ngen meluak tobo'o tinggea neak di mbot janjai Bapa, de awei de nadeak-Ne, sudo udi temi'uk kunei Uku.
44001005	Sebab Yohanes membaptis ngen bioa, tapi coa an igai udi bakea neak baptis ngen Roh Sucai."
44001006	Waktau bekopoa, rasul-rasul betanye ngen Si, "Tuhan, jano uyo Tuhan lok temgok igai pemeriteak bangso Israel?"
44001007	Jawab Yesus ngen tobo'o, "Ko coa perlu namen maso ngen waktau de tentep Bapa suang temurut kuaso-Ne.
44001008	Tapi udi bakea temimo kuaso amen Roh Sucai tu'un ngen udi, udi bakea jijai saksai-saksai-Ku neak Yerusalem ngen neak kute Yudea ngen Samaria sapei moi ujung bumai."
44001009	Sesudo Si madeak awei yo, Si taket moi surgo neak adep matai tobo'o, mbun temutup Si kunei pandangan tobo'o.
44001010	Waktau tobo'o gidong nanggeak moi lenget, waktau Yesus taket, seketiko o je ba duai tun de makei keracokputiak neak pa'ok tobo'o.
44001011	Duai tun'o madeak ngen tobo'o, "Hoi tun-tun Galilea, getai udi je nanggeak moi lenget? Yesus yo, de taket moi surgo teminggea udi, bakea teko igai ngen ca'o de serai awei udi kemliak Si kenek moi surgo."
44001012	Lajau belekba rasul-rasul o moi Yerusalem kunei tebo de senbut Tebo Zaitun, kekiro dekilo uakne kunei Yerusalem.
44001013	Sesudo tobo'o masuk moi kota, kenekba tobo'o moi ruang das penan tobo'o nupang. Tobo'o adeba Petrus ngen Yohanes, Yakobus ngen Andreas, Filipus ngen tomas, Bartolomeus ngen Matius, Yakobus anok Alfeus, ngen Simon tun Zelot ngen Yudas anok Yakobus.
44001014	Tobo'o kutene tekun ngen do atei lem du'o sesamo. Kekedau selawei serto Maria, indok Yesus ngen pasuak Yesus bedu'o sesamo tobo'o.
44001015	Sewaktau bilai o je ba Petrus neak tengeak-tengeak tun-tun do imen gidong bekopoa o, kekiro sotos duai puluak tun dau ne, lajau madeak,
44001016	"Hoi tun-tun, arusba tejijai ayat Kiteb Sucai, de senapei dute Roh Sucai liwet Daud tetang Yudas, pemipin tun-tun de temakep Yesus.
44001017	Bel o si temasuk saleak suang kunei keme ngen mok pagiak neak lem pelayanan yo." (
44001018	Yudas yo bi dapet debidang taneak kunei upeak kidekne, lajau si us telukup, ngen teneine pegit sehinggo kute si'ing teneine keluea.
44001019	Hal o kute tun neak Yerusalem bi namen, sehinggo taneak o tobo'o senbut lem bahaso tobo'o suang 'Hakal Dama,' taine 'Taneak Daleak'.)
44001020	"Sebab ade tetulis lem kiteb Mazmur: 'Kunyauba penan tinggeane jijai sunyai, ngen kunyauba coa ade suang tun neak lem ne.' Ngen: 'Kunyauba jabatanne nemok tun luyen.'
44001021	Jijai, arus ade tun luyen igai de milau ngen keme de gemitei Yudas. Tun'o adeba tun de bogoa teko bekopoa ngen keme selamo Tuhan Yesus sesamo ngen keme,
44001022	adeba muloi kunei baptisan Yohanes sapei bilai Yesus taket moi surgo teminggea keme, utuk jijai saksai ngen keme tetang Si idup igai."
44001023	Lajau tobo'o musul duai tun: Yusuf de senbut Barsabas kulo de senbut Yustus, ngen Matias.
44001024	Tobo'o kute bedu'o ngen madeak, "Au Tuhan, Ko ba de namen atei kute tun, tunjukba kirone api de ko bi niliak kunei keduai tun yo,
44001025	utuk temimo jabatan pelayan de teninggea Yudas de bi us moi penan de wajar bagiakne."
44001026	Lajau tobo'o muang undian utuk keduai tun o ngen de dapet undian adeba Matias. Ngen awei yo si jijai rasul besamo awei kesebelas rasul o.
44002001	Waktau sapei bilai Pentakosta, tobo'o kute bekopoa neak do penan.
44002002	Seketiko'o teni'ukba sa'ei kunei lenget awei ibut lai masuk umeak neak ipe tobo'o temot.
44002003	Ketenba ngen tobo'o dileak-dileak awei opoi de nyebea moi ipe-ipe ngen tetiep tobo'o.
44002004	Tobo'o kute kenuaso Roh Sucai, ngen muloi miling lem bahaso-bahaso luyen, awei de nelei Roh'o ngen tobo'o utuk nadeak.
44002005	Waktau o neak Yerusalem tinggea tun-tun Yahudi de taat kunei kute bangso neak beak lenget.
44002006	Waktau temi'uk sa'ei o, belunggukba tun dau. Tobo'o tekanjet kerno teteip tobo'o temi'uk tun-tun pecayo miling lem bahaso tobo'o suang.
44002007	Tobo'o kutene tecengang ngen selle, lajau madeak, "Tun-tun de miling dio kutene tun Galilea?
44002008	Awei ipe mukin tetiep ite temi'uk tobo'o miling lem bahaso ite suang, adeba bahaso penan ite laher.
44002009	Ite yo adeba tun kunei Partia, Media, Elam, penduduk Mesopotamia, Yudea ngen Kapadokia, Pontus ngen Asia,
44002010	Frigia ngen Pamfilia, Mesir ngen daerah-daerah Libia de pa'ok Kirene, ade kunei ite de teko kunei Roma,
44002011	baik tun Yahudi, tun Kreta ngen tun Arab. Ite kute temi'uk tobo'o miling lem bahaso ite suang tetang mujizat de nea Allah."
44002012	Tobo'o kutene tecengang ngen terpesona samo madeak suang ngen de luyen, "Jano taine yo?"
44002013	Tapi de luyen semindir, "Tobo'o gidong mabuk anggur mis."
44002014	Lajau Petrus je sesamo kesebelas rasul o, ngen sa'ei nya'ing si madeak ngen tobo'o, "Hoi ko tun Yahudi ngen kute tun de tinggea neak Yerusalem, temi'ukba kecekku yo ngen tenanemba neak lem atei.
44002015	Tun-tun yo coa mabuk awei de udi sako, kerno uyo tembei jam sembilan.
44002016	Tapi do'oba de sudo nelei namen Allah liwet Nebai Yo"el:
44002017	Allah befirman, 'Bakea tejijai pado Bilai Kiamat bahwo: Uku bakea temu'un Roh-Ku moi das kute manusio. Mako anok-anoknu semanei ngen selawei bakea nelei namen. Ngen bujang semulen bakea dapet pengeliak-pengeliak. Ngen tun-tunnu de tuai bakea dapet mipai.
44002018	Ngen hamba-hamba-Ku semanei ngen selawei, bakea-Ku temu'un Roh-Ku pado bilai-bilai o. Ngen tobo'o bakea melei namen firman.
44002019	Uku bakea menea mujizat-mujizat neak das neak lenget, ngen tando-tando neak beak, neak bumai; bakea ade daleak ngen opoi, uep ngen asep.
44002020	Matai bilai bakea bubeak jijai kelem, ngen bulen jijai mileak ayok tekone Bilai Tuhan, bilai de lai ngen mulio o.
44002021	Api de menggang ngen Tuhan bakea senlamat.'
44002022	Hoi tun-tun Israel! Temi'ukba kecek yo: Yesus kunei Nazaret adeba tun de sudo tentau Allah ngen dinyatakan ngen ko. Ngen kekuatan-kekuatan ngen mujizat ngen tando-tando ajaib de menea Allah liwet Si. Neak tengeak-tengeak ko, awei de ko namen.
44002023	Si de senreak Allah temurut maksud ngen rencano-Ne, sudo ko semalib ngen ko munuak liwet tangen bangso-bangso durhako.
44002024	Tapi Allah midup igai Si sesudo melpas Si kunei sikso maut kerno coa mukin Si tep ade neak lem kuaso maut o.
44002025	Sebab bel'o Daud madeak tetang Si: 'Uku kemliak Tuhan bogoa neak adepku; kerno Si je neak depeak kanenku, uku coa guyang.
44002026	Sebab o ateiku besukocito, ngen bibiaku besu'ok-su'ok: ngen awokku bakea diem lem kubua.
44002027	Sebab Ko coa semreak uku ngen dunio tun matei, ngen Ko coa munyau Tun Sucai-Nu kemliak benaso.
44002028	Ko melei namen ngen uku dalen kehidupan. Ko bakea melei uku keriang neak adep-Nu.'
44002029	Pasuak-pasuak, uku dapet madeak ngen te'us te'ang ngen udi tetang Daud, bapok bangso ite. Si bi matei ngen kenubua, kubuane masiak ade sapei bilai yo.
44002030	Tapi si adeba suang nebai ngen si namen, bahwo Allah bi janjai ngen si ngen supeak bahwo saleak suang kunei royot Daud suang neak das takhtane.
44002031	Kerno o si bi kemliak moi muko ngen bi miling tetang idup igai Rajo Penyelamat, waktau si madeak, 'Bahwo Si coa teninggea neak lem dunio tun matei, bahwo daging-Ne coa benaso.'
44002032	Yesus yo ba de Allah midup igai. Tetang hal o keme kutene adeba saksai.
44002033	Sesudo Si nelekat ngen tangen kanen Allah ngen temimo kunei Bapa, Roh Sucai de jenanjai o, mako nelei-Ne Roh o awei de udi kemliak ngen temi'uk neak yo.
44002034	Daud suang coa kenek moi surgo. Tapi Daud suang madeak: 'Tuhan bi befirman ngen Tuanku:
44002035	Temotba neak depeak kanen-Ku, sapei Uku menea musuak-musuak-Nu jijai takluk.'
44002036	Do'o sebabne kute tun Israel arus namen nien bahwo Yesus de udi senalib o, Yesus do'oba kulo de sudo jenanjai Allah jijai Tuhan ngen Rajo Penyelamat!"
44002037	Waktau tun-tun o temi'uk hal o, atei tobo'o betanye ngen Petrus ngen rasul-rasul de luyen, "Jano de arus keme menea, pasuak-pasuak?"
44002038	Petrus jemawab, "Tobatba kunei duso-dusonu. Lokba tetiep udi baptis das gen Yesus Kristus, supayo duso-dusonu napun. Mako udi bakea temimo hadiah Roh Sucai kunei Allah.
44002039	Sebab de jenanjai Allah o adeba utuknu ngen royotnu serto utuk tun-tun de ade neak penan-penan de uak -- adeba kute tun de menok Allah Tuhan ite utuk teko ngen-Si."
44002040	Ngen dau kecek de luyen igai si saksai ngen demsok tobo'o, nadeakne, "Neleiba dirainu senlamat kunei tun-tun de kidek yo."
44002041	Tun-tun de temimo kecekne o neak baptis ngen pado bilai o jumlah tobo'o betambeak kekiro telau ribau jiwo.
44002042	Tobo'o tekun lem pengajaran rasul-rasul ngen bogoa bekopoa sesamo. Tobo'o mukmei sesamo ngen bedu'o sesamo.
44002043	Dau nien mujizat de nea ngen rasul-rasul o sehinggo kute tun kagum ngen saben.
44002044	Kute tun de pecayo tep jijai do, ngen kute tobo'o temuan adeba temuan sesamo.
44002045	Bogoa ade kunei tobo'o de jemua hokne, lajau magiakne ngen kute tun sesuoi ngen perlune sesuang.
44002046	Tiep bilai tobo'o bogoa bekopoa neak Bait Allah; serto mukmei serpok, ngen riang ngen rendeak atei neak umeak-umeak tobo'o.
44002047	Tobo'o bogoa mujai Allah ngen kute tun senang ngen si. Tiep bilai jumlah tobo'o bogoa betambeak kerno Tuhan melei ngen tobo'o tun-tun de gidong senlamat.
44003001	Pado suaktau bilai Petrus ngen Yohanes lalau moi Bait Allah jam telau pelbeak, adeba waktau tun bedu'o.
44003002	Neak di ade suang semanei de pakuak kunei laherne sehinggo si arus nusung. Tiep bilai tun o mpek pa'ok bang Bait Allah, genne "Gerbang Ba'es", utuk minoi sedekeak ngen tun-tun de masuk moi lem Bait Allah.
44003003	Waktau tun o kemliak bahwo Petrus ngen Yohanes lok masuk moi Bait Allah, si minoi sedekeak.
44003004	Tobo'o kemliak si, ngen Petrus madeak, "Keliakba keme."
44003005	Lajau tun pakuak kemliak Petrus ngen Yohanes ngen harapan bakea dapet sesuaktau kunei tobo'o.
44003006	Tapi Petrus madeak, "Mas ngen pirok coa ade ngen uku, tapi jano de uku temuan, uku nelei ngenko: Ngen kuaso Yesus Kristus tun Nazaret o, paneuba!"
44003007	Lajau Petrus megong tangen kanen tun o ngen temulung si je. Waktau o kulo kuetba kekea ngen matai kekea tun o.
44003008	Si melupat je lajau paneu moi ipe bae ngen temotoa tobo'o moi lem Bait Allah, samo paneu ngen melupat-lupat serto mujai Allah.
44003009	Kute tun kemliak si paneu samo mujai Allah.
44003010	Lajau tobo'o kemnal si awei tun de biasone temot minoi sedekeak neak "Gerbang Ba'es Bait Allah", sehinggo tobo'o takjub ngen tebene tetang jano de sudo tejijai ngen si.
44003011	Kerno tun o tep temotoa Petrus ngen Yohanes, mako kute tun dau de kebiak selle o teko gemlung tobo'o neak latet Umeak Tuhan de senbut Salomo.
44003012	Waktau Petrus kemliak hal o, si madeak ngen tun dau o, "Hoi tun Israel, getai udi selle tetang hal o ngen getai udi kemliak keme awei keme menea tun yo paneu kerno kuaso, atau kerno keme taat ngen Allah.
44003013	Allah Abraham, Ishak ngen Yakub, Allah ninik puyang ite bi mulio Hamba-Ne, adeba Yesus de udi senreak ngen tulok neak adep Pilatus, kunyau Pilatus mutus utuk melpas Si.
44003014	Tapi udi bi temulok De Sucai ngen Benea, ngen lok tukang munuak utuk hadiah ngen udi.
44003015	Udi bi munuak perintis kehidupan, tapi Allah bi midup igai Si kunei antaro tun matei, ngen tetang hal o keme adeba saksai.
44003016	Kerno kepercayaan ngen Gen Yesus, mako Gen o kemuet tun de udi kemliak ngen kemnal yo; kepercayaan o bi melei tun yo ka'en neak adep udi kutene.
44003017	Pasuak-pasuak! Uyo uku namen bahwo jano de ko ngen pemipin-pemipinnu menea te'adep Yesus, do'o udi menea kerno udi coa namen jano de udi gidong nea.
44003018	Kerno'oba tejijai kulo jano de sudo Allah melei namen bel o liwet kute nebai-nebai-Ne, bahwo Rajo Penyelamat de jenanjai o arus mendrita.
44003019	Kerno o pasuak-pasuak, tobatba kunei duso-dusonu ngen belekba ngen Allah, supayo si mapus duso-dusonu.
44003020	Tuhan bakea teko ngen ko ngen udi bakea meding kesegaran rohani. Ngen Tuhan bakea meluak Yesus teko ngen ko, kerno si sudo tentau ngen Allah jijai Rajo Penyelamat utuknu.
44003021	Si arus tinggea neak surgo sapei Allah jemijai kutene belau awei de nadeak Allah liwet nebai-nebai-Ne waktau zaman bel o.
44003022	Musa perneak madeak, 'Tuhan Allah bakea mutus ngen ko suang nebai kunei bangsonu suang, awei Si mutus uku, Udi arus temi'uk kute de nadeak nebai o ngen ko.
44003023	Tun de coa temi'uk jano de nadeak nebai o, tun o bakea senikir kunei umat Allah ngen benaso.'
44003024	Nebai-nebai de perneak semapei bito kunei Allah, muloi kunei Nebai Samuel ngen nebai-nebai luyenne de teko sesudo o, kutene melei namen tetang zaman yo.
44003025	Janjai-janjai kunei Allah de senapei nebai-nebai adeba utuk pasuak-pasuak. Lem janjai de Allah nea ngen ninik puyangnu, Allah madeak ngen Abraham awei yo kunei, 'Royotnu Uku bakea memberkati kute bangso neak bumai.' Janjai o adeba utuk udi kulo.
44003026	Do'o sebabne Allah miliak Hambo-Ne, lajau meluak Si teko ngen udi lebiak dute, supayo Si berkat udi. Ca'one Si berkat adeba ngen menea pasuak-pasuak kute betobat kunei ca'o idupnu de kidek."
44004001	Waktau Petrus ngen Yohanes gidong miling ngen tun dau, imem-imem ngen kepalo pengawal Bait Allah serto tun-tun Saduki teko magea tobo'o.
44004002	Tun-tun o kembiak mengiak sebab Petrus ngen Yohanes ngajea tun dau bahwo lem Yesus ade idup igai kunei antaro tun matei.
44004003	Tobo'o tenakep ngen masuk moi lem sel sapei menne, kerno bilai bi kelemen.
44004004	Tapi neak antaro tun de temi'uk ajaran o dau de jijai pecayo, sehinggo jumlah tobo'o kekiro lemo ribau tun semanei.
44004005	Menne pemipin-pemipin Yahudi serto tetuai ngen gu'au-gu'au agamo sidang neak Yerusalem,
44004006	ngen Imem Lai Hanas ngen Kayafas, Yohanes ngen Aleksander ngen kute tun luyen de temasuk royot Imem Lai.
44004007	Lajau Petrus ngen Yohanes nadep moi sidang o ngen muloi nerikso ngen pertanyaan yo, "Ngen kuaso ipe jano lem gen api ko menea hal o?"
44004008	Lajau Petrus, de penuak ngen Roh Sucai, jemawab tobo'o, "Hoi pemipin-pemipin umat ngen tuai-tuai.
44004009	Amen keme uyo arus nerikso kerno plep baik ngen tun-tun bolon ngen arus melei namen ngen kuaso ipe tun o kena'en,
44004010	udi kutene arus namen ngen kute bangso Israel kulo arus namen bahwo lem Yesus Kristus, tun Nazaret, de sudo udi semalib, tapi de sudo midup igai ngen Allah kunei antaro tun matei bahwo kerno Yesus o ba tun yo je lem keadaan ka'en uyo neak adep udi.
44004011	Yesus adeba, 'Butau de nuang tukang-tukang bangunan -- adeba udi suang --, tapi Si bi jijai butau de utamo.'
44004012	Coa ade keselamatan neak lem api bae kulo seluyen neak lem Si, sebab neak beak lenget yo coa ade gen luyen di nelei ngen manusio de kunei Yesus ite dapet selamat."
44004013	Anggota-anggota sidang pengadilan o selle kemliak kebinai Petrus ngen Yohanes, jano igai tobo'o namen bahwo keduai rasul o adeba tun-tun biaso de coa perneak sekula. Lajau tobo'o sadar bahwo keduai rasul o adeba tun-tun de milau ngen Yesus.
44004014	Tapi tobo'o coa nam madeak jejano, sebab tun de sudo kena'en o ade je neak di neak adep tobo'o sesamo ngen Petrus ngen Yohanes.
44004015	Mako tobo'o meluak keduai rasul o keluea kunei ruang sidang, sesudo'o tobo'o berunding.
44004016	Tobo'o madeak, "Ite arus menea jano te'adep tun-tun yo? Sebab kute tun de tinggea neak Yerusalem bi namen bahwo mujizat de luea biaso yo, de nea ngen tobo'o beduai. Ite coa dapet muker o.
44004017	Tapi supayo hal o jibeak tesebea lebiak luas igai neak antaro tun-tun, maro ite nacam tobo'o beduai bahwo tobo'o samo sekilai coa buliak igai miling ngen api bae ngen makei gen Yesus."
44004018	Mako tobo'o menok keduai rasul o masuk igai, ngen melei namen bahwo tobo'o debat bae coa buliak igai miling, ngajea igai lem gen Yesus.
44004019	Tapi Petrus ngen Yohanes jemawab, "Pekerba suang jano de benea neak adep Allah: taat ngen periteak Tuan-tuan jano periteak Allah.
44004020	Sebab keme coa nam bedan miling tetang jano de sudo keme kemliak ngen temi'uk suang."
44004021	Anggota-anggota sidang o coa dapet do alasan kulo utuk mukum Petrus ngen Yohanes. Tobo'o macam keduai rasul o, lajau melpas keduai ne, sebab kute tun mujai Allah kerno hal o.
44004022	Sebab tun de kena'en ngen mujizat o sudo lebiak kunei pat puluak taun omorne.
44004023	Sesudo Petrus ngen Yohanes bi bebas, tobo'o lalau ngen kekuat tobo'o ngen cemrito kute de nadeak imem-imem kepalo ngen pemipin-pemipin Yahudi o ngen tobo'o.
44004024	Sesudo kekuat tobo'o temi'uk hal o, tobo'o sesamo bedu'o ngen Allah. Tobo'o madeak, "Tuhan, Ko ba de jemijai lenget ngen bumai, laut ngen kute isaine.
44004025	Ngen Roh-Nu Ko perneak miling liwet ninik puyang keme, Daud, adeba hambo-Nu; Ko madeak, 'Getai tun-tun, de coa kemnal Tuhan, mengiak; getai bangso-bangso menea rencano de coa ade guno?
44004026	Rajo-rajo dunio siap utuk perang, ngen tobo pemipin bekopoa utuk melawen Tuhan ngen Rajo Penyelamat.'
44004027	Sebab Herodes ngen Pontius Pilatus bi menea pertemuan ngen tun-tun de coa kemnal Tuhan ngen tun-tun Israel neak kota yo. Tobo'o temau utuk melawen Yesus Hambo-Nu de sucai o, de sudo Ko maket jijai Rajo Penyelamat.
44004028	Tobo'o jijai do utuk menea kute sesuaktau, de sudo Ko temtau lebiak dute bahwo do'o bakea tejijai. Ngen Ko temtau do'o das kuaso ngen kelok-Nu suang.
44004029	Uyo, Tuhan kemliakba awei ipe tobo'o macam keme. Ngen nizinba keme, hambo-hambo-Nu yo, semiar bito-Nu ngen coa saben.
44004030	Nuluaba tangen-Nu utuk kema'en tun, ngen nadeba tando-tando ngen mujizat-mujizat lem gen Yesus, Hambo-Nu de sucai."
44004031	Sesudo tobo'o selsei bedu'o, penan tobo'o bekopoa o unyak. Tobo'o kutene kenuaso Roh Sucai, ngen muloi miling ngen binai nien tetang bito kunei Allah.
44004032	Kute tun de pecayo o idup do atei ngen do jiwo. Coa suang kulo kunei tobo'o manggap bahwo de temuanne adeba temuanne suang. Kute de ade ngen tobo'o, tobo'o makei sesamo.
44004033	Ngen kuaso de lai, rasul-rasul o melei saksai bahwo Yesus sudo idup igai. Mako Allah kembiak memberkati tobo'o.
44004034	Ngen coa ade suang kulo kunei antaro tobo'o de coa temuan jejano sebab tun de temuan taneak jano umeak, jemuane tobo'o mbin cacine
44004035	ngen semreak ngen rasul-rasul. Sesudo'o caci o nagiak ngen tiep tun de perlune.
44004036	Awei o kulo ngen Yusuf, rasul-rasul madeak si Barnabas, taine anok penghibur, suang Lewi kunei Siprus.
44004037	Si jemua kebun, lajau mbin caci o ngen mpekne neak adep kekea rasul-rasul.
44005001	Ade suang semanei de genne Ananias. Si ngen ngenyanne Safira jemuoa debidang taneak.
44005002	Caci kunei jemuoa taneak o tengeakne si tema'en utuk diraine suang ngen de luyenne si semreak ngen rasul-rasul. Si menea o ngen ngenyanne namen.
44005003	Mako Petrus madeak ngen si, "Ananias, getai ko munyau Iblis kemuaso atei nu, sapei ko mike ngen Roh Sucai, seca'o dediem tema'en utuk dirainu suang tengeak kunei caci jemuoa taneak o?
44005004	Seke'an taneak o coa jenuoa, iso si do'o tep ko temuan, sesudo jenuoa, iso aseane o tep lem kuaso nu? Getai ko merencano plep o lem atei nu? Ko iso mike manusio, tapi mike Allah."
44005005	Waktau temi'uk kecek o, Ananias ubuak lajau matei. Kute tun de temi'uk tetang hal o jijai saben.
44005006	Mako tun-tun uai teko mukus mayit Ananias, lajau mbinne moi luea utuk kenubua ne.
44005007	Kekiro telau jam sesudo'o ngenyanne masuk. Si coa namen jano de tejijai.
44005008	Petrus madeak ngen si, "Cubo melei namen ngen uku: Jano taneak de ko ngen sematennu jenuoa o, kedau gone?" "Betoa, do'o gone," jawab ngenyan Ananias.
44005009	Lajau Petrus madeak ngen si, "Getai ko ngen sematennu sepakat utuk cemubo Roh Tuhan? Temi'ukba! Tun-tun de kemubua sematennu bi belek. Tobo'o bakea mbin ko moi luea kulo."
44005010	Waktau o kulo ngenyan Ananias o ubuak ngen matei neak adep Petrus. Waktau tun-tun uai o masuk, tobo'o temau si bi matei. Lajau tobo'o mbin mayitne moi luea ngen kemubuane neak depeak sematenne.
44005011	Mako kute tun-tun pecayo o ngen tun-tun luyenne, de temi'uk tetang hal o, jijai saben.
44005012	Dau tando ngen mujizat de nea rasul-rasul neak antaro tun dau. Kute tun pecayo bogoa kopoa neak latet Salomo lem Umeak Tuhan.
44005013	Tun-tun luyen coa ade de binai bundok ngen tobo'o. Tapi tobo'o kembiak nego tun dau.
44005014	Goyo an goyo betambeakba jumlah tun de pecayo ngen Tuhan, baik semanei jano selawei.
44005015	Tobo'o mbin tun-tun bolon moi luea, moi dalen lai, gemulingne neak das penan tidua ngen neak tikea, supayo amen Petrus liwet, tobo'o paling didikne nam keno bayangan Petrus.
44005016	Tun dau neak kota-kota neak rogok Yerusalem teko dedau serto mbin tun-tun de pasuk roh kidek. Ngen tun-tun o kena'en kutene.
44005017	Akherne Imem Lai ngen kute tun penotoa-penotoane, adeba golongan tun-tun Saduki, muloi betindak kerno tobo'o iri atei.
44005018	Rasul-rasul o tenakep, lajau nasuk moi lem sel umum.
44005019	Tapi kelemenne, suang Malaikat Tuhan mukok bang-bang sel, lajau mbin rasul-rasul o moi luea. Malaikat o madeak ngen rasul-rasul o,
44005020	"Lalauba je neak Umeak Tuhan ngen melei namenba ngen tun-tun tetang idup de belau yo."
44005021	Mako rasul-rasul o temotoa pesen malaikat o. Kekabuk nien tobo'o lalau moi Bait Allah ngen muloi ngajea neak di. Sementaro Imem Lai ngen tobo penotoane teko, lajau menea sidang mahkamah ngen tobo pemipin Yahudi. Sesudo'o tobo'o meluak tun lalau mok rasul-rasul o kunei sel utuk nembin madep tobo'o.
44005022	Tapi waktau tun-tun de neluak o sapei neak sel, tobo'o coa temau rasul-rasul o neak di. Jijai tobo'o belek, lajau melei namen hal o ngen mahkamah.
44005023	"Pado waktau keme sapei neak sel." Nadeak tobo'o ngen mahkamah, "Keme kemliak bang sel o tekucai, ngen pengawal-pengawal gidong bejago neak bang. Tapi waktau keme mukok bang o, keme coa temau suang tun neak lem ne."
44005024	Waktau pemipin pengawal Bait Allah ngen imem-imem kepalo temi'uk laporan o, tobo'o reyeng ngen rasul-rasul o ngen saben ngen jano de bakea tejijai.
44005025	Sesudo'o teko suang semanei mbin bito yo, "Ni'uk! Tun-tun de Tuan-tuan taen neak sel o uyo gidong ngajea tun dau neak Bait Allah!"
44005026	Sesudo'o lalauba pengawal serto tun-tunne moi Baait Allah, lajau mok rasul-rasul o, tapi coa ngen kekerasan, kerno tobo'o saben, jibeak-jibeak tun dau meluk tobo'o ngen butau.
44005027	Tobo'o mbin rasul-rasul o ngen madep tobo'o ngen mahkamah agamo. Lajau Imem Lai muloi temanye tobo'o.
44005028	Nadeakne, "Keme sudo temgeak udi supayo jibeak ngajea tetang Tun o. Tapi uyo cubo kemliak jano de udi menea! Udi melei namen ajarannu o neak kota Yerusalem, udi malah lok temuduak bahwo kemeba de ijai sebab Tun o matei."
44005029	Petrus ngen rasul-rasul de luyenne jemawab, "Keme arus temotoa Allah, iso temotoa manusio.
44005030	Yesus, de udi senalib, bi idup igai kunei mateine ngen Allah ninik puyang ite.
44005031	Allah sudo melei ngen Si penan ngen kuaso de lekat awei Pemipin ngen Penyelamat; supayo bangso Israel nelei kesempatan utuk betobat kunei duso-dusone ngen dapet apun.
44005032	Kemeba saksai-saksai tetang kutene o -- keme ngen kulo Roh Sucai de nelei Allah ngen tun-tun de temotoa periteak-Ne."
44005033	Waktau anggota-anggota Mahkamah Agamo o temi'uk o, tobo'o mengiak nien, tobo'o sepakat utuk munuak rasul-rasul o.
44005034	Tapi neak antaro anggota-anggota mahkamah o ade suang Farisi genne Gamaliel. Si gu'au agamo de kembiak kute tun hormat. Si je lajau meluak tun mbin moi luea rasul-rasul o tegoa.
44005035	Sesudo'o si madeak ngen Mahkamah Agamo o, "Udi tun-tun Israel! Pekerba baik-baik tetang jano de bakea udi menea te'adep tun-tun yo.
44005036	Sebab bel o perneak ade Teudas, de manggap diraine tun pacok, sehinggo kekiro pat otos tun temotoa si. Tapi si nunuak tun ngen kute penotoane ce'ei ngen nyep.
44005037	Sesudo o, pado waktau ade sensus, timboaba Yudas, tun kunei Galilea. Kerno pengaruhne, dau kulo tun de temotoane. Tapi si kulo matei ngen kute penotoa-penotoane ce'ei.
44005038	Kerno o uku madeak ngen udi: Jibeakba betindak jejano te'adep tun-tun yo. Nunyau bae tobo'o. Sebab amen ajaran ngen gerakan tobo'o adeba kunei manusio, mako ajaran ngen gerakan o bakea nyep.
44005039	Tapi amen do'o teko kunei Allah, mako udi-udi coa bakea dapet maleak tobo'o. Mukin bakea nyato bahwo udi-udi melawen Allah." Nasehat Gamaliel tenimo Mahkamah.
44005040	Mako rasul-rasul o endeu, lajau nembas, sesudo o, tobo'o mbebas.
44005041	Rasul-rasul o teminggea Mahkamah Agamo ngen riang sebab Allah bi manggap tobo'o patut utuk dapet hino kerno Yesus.
44005042	Ngen tiep bilai neak Bait Allah ngen neak umeak-umeak tun, tobo'o bogoa ngajea ngen melei namen Bito Baik tetang Yesus bahwo Siba Rajo Penyelamat de jenanjai o.
44006001	Penotoa-penotoa Yesus betambeak dau. Pado waktau o tun-tun Yahudi de bebaso Yunani, jijai coa senang te'adep tun-tun Yahudi asli. De bebaso Yunani o madeak, "Selawei-selawei keme de sudo jando coa dapet batau biaya bebilai de nagiak ngen tun-tun."
44006002	Sebab o keduai belas rasul-rasul o kemopoa kute penotoa ngen madeak ngen tobo'o, "Coa baik amen keme bedan melei namen kecek Allah, 'kerno arus murus sual-sual kembuk.
44006003	Baikba, udi-udi miliak kunei antaro udi tujuak tun de temuan gen baik ngen kenuaso Roh Sucai serto bijaksana, de dapet keme tugas murus hal-hal yo;
44006004	sebab keme lok bedu'o ngen melei namen kecek Allah bae."
44006005	Kute tun o tujau ngen usul kunei rasul-rasul o. Lajau tobo'o miliak Stefanus, suang de pecayo nien ngen Yesus ngen kenuaso Roh Sucai. Tepiliak kulo: Filipus, Prokhorus, Nikanor, Timon, Parmenas, ngen Nikolaus kunei Antiokhia; si iso tun Yahudi.
44006006	Ketujuak tun o nusul ngen rasul-rasul, lajau rasul-rasul o bedu'o ngen minoi berkat Tuhan utuk tobo'o.
44006007	Firman Allah tambeak tesebea, jumlah penotoa neak Yerusalem tambeak dau; ngen dau kulo imem-imem de pecayo ngen Yesus.
44006008	Allah melei berkat ngen Stefanus, sehinggo si menea dau mujizat ngen hal-hal de luea biaso neak antaro masyarakat.
44006009	Tapi ade tun-tun de temtang si; tobo'o adeba anggota-anggota umeak semyang de senbut Umeak Semyang Tun-tun Bebas. Anggota-anggota umeak semyang o adeba tun-tun Yahudi kunei Kirene ngen Aleksandria. Tobo'o ngen tun-tun Yahudi kunei Kilikia ngen Asia bedebat ngen Stefanus.
44006010	Tapi tobo'o coa nam melawen jano de nadeak Stefanus, kerno Roh Sucai melei ngen si kebijaksanaan utuk miling.
44006011	Kerno do'oba tobo'o semogok kekedau tun utuk madeak, "Keme temi'uk tun o mimok Musa ngen Allah!"
44006012	Awei'oba tobo'o mujuk tun-tun, ngen pemipin-pemipin Yahudi, serto gu'au-gu'au agamo. Lajau tobo'o lalau temakep Stefanus, sesudo'o mbin si madep Mahkamah Agamo.
44006013	Ngen tobo'o kulo mbin saksai-saksai de coa benea tetang Stefanus. Tobo'o madeak, "Tun yo bogoa mimok Umeak Tuhan de sucai ngen mimok periteak-periteak Allah de senapei Musa.
44006014	Keme bi temi'uk si madeak, bahwo Yesus kunei Nazaret o bakea mubuak Umeak Tuhan yo, lajau mubeak kute adat istiadat de tenu'un Musa ngen ite!"
44006015	Kute tun de ade lem sidang Mahkamah Agamo o demnong Stefanus. Pado waktau o papea Stefanus keten awei papea malaikat.
44007001	Imem Lai betanye ngen Stefanus, "Jano kute de nadeak tun o benea?"
44007002	Stefanus jemawab, "Pasuak-pasuak ngen Bapok-bapok! Cubo ni'uk uku! Ayok ninik puyang ite Abraham baliak moi Haran, pado waktau si masiak tinggea neak Mesopotamia, Allah de mulio teko ngen si
44007003	ngen madeak, 'Teninggeaba negrainu ngen sanok pasuaknu. Lalauba moi negrai de bakea Uku temunjuk ngen ko.'
44007004	Mako Abraham teminggea negrai Kasdim, lajau baliak moi Haran. Sesudo tiak Abraham ninggea, Allah menea Abraham baliak moi negrai yo de pasuak-pasuak ngen Bapok-bapok kutene tinggea uyo.
44007005	Pado waktau o coa ade pa'o kulo kunei negrai yo de Allah melei ngen Abraham utuk jijai temuan Abraham; setapok kulo coa nelei ngen si. Tapi Allah bejanjai bahwo Si bakea meleine ngen Abraham utuk jijai temuan Abraham serto royotne. Waktau o Abraham coa temuan anok.
44007006	Tapi dioba de nadeak Allah ngen si, 'Royotnu bakea tinggea awei tun asing neak negrai tun luyen. Tun-tun negrai o bakea menjajah tobo'o ngen menea tobo'o ngen kejam pat otos taun keanne.
44007007	Tapi Uku bakea mukum bangso de budok tobo'o. Ngen tobo'o bakea keluea kunei negrai o ngen bakea nyembeak Uku neak penan yo.'
44007008	Sesudo madeak awei o janjai o nesah ngen Allah ngen upacara sunat. Mako sesudo Ishak, anok Abraham laher, Abraham semunat si pado waktau si be'omor lapen bilai. Sesudo'o Ishak semunat kulo anokne, adeba Yakub. Ngen Yakub kulo semunat keduai belas anokne, adeba de jijai bapok-bapok leluhur bangso Yahudi.
44007009	Bapok-bapok leluhur ite o nyebu'au ngen Yusuf, sehinggo tobo'o jemuoa si jijai budok neak Mesir. Tapi Allah semerto si,
44007010	ngen empas si kunei kute kesaro ne. Allah melei ngen si budai ngen kebijaksanaan pado waktau si madep Firaun rajo Mesir, sehinggo Firaun jemijai si gubernur negrai Mesir ngen penguaso istana Firaun.
44007011	Sesudo'o tejijai bahayo kenyemen de lai neak kute negrai Mesir ngen Kanaan sehinggo tun saro sekilai. Ninik puyang ite coa dapet kembuk.
44007012	Tapi waktau Yakub temi'uk bahwo neak taneak Mesir ade gelpung, si meluak ninik puyang ite moi mindi. Do'oba kilai pertamo tobo'o lalau moi Mesir.
44007013	Waktau tobo'o lalau keduai kilaine, Yusuf melei namen ngen pepasuakne o bahwo siba Yusuf.
44007014	Sesudo'o Yusuf kemirim bito ngen tiakne, adeba Yakub, utuk minoi si sesamo kute keluargone baliak moi Mesir -- kutene ade tujuak puluak lemo tun.
44007015	Mako Yakub baliak moi Mesir ngen neak di ba si ngen ninik puyang ite ninggea.
44007016	Mayit tobo'o lajau mbin igai moi Sikhem ngen kenubua neak kubua de sudo tenukua Abraham ngen jumlah caci kunei sukau bangso Hemor neak Sikhem.
44007017	Ketiko sudo waktaune Allah menuak janjaine ngen Abraham, bangso ite neak Mesir bi betambeak dau.
44007018	Akherne suang rajo de luyen de coa kemnal Yusuf, meriteak neak Mesir.
44007019	Rajo o meliam bangso ite ngen kejam te'adep ninik puyang ite. Si makso tobo'o de pei laher nuang, supayo bangso ite jibeak bekembang.
44007020	Pado maso'o Musa laher; si cupik de ba'es nien. Telau bulen ke'anne si telusik neak umeak tiakne,
44007021	sesudo si nuang, anok selawei Firaun mok si, lajau murus si awei anokne suang.
44007022	Kute ilmu bangso Mesir najea ngen si ngen si jijai tun de kembiak bekuaso lem kecek ngen plepne.
44007023	Waktau Musa be'omor pat puluak taun, timboaba niat lem ateine utuk lalau kemliak keadaan bangsone tun Israel.
44007024	Lajau si kemliak suang kunei tobo'o senikso ngen suang Mesir.
44007025	Musa sako bangsone bakea ngertai bahwo Allah gidong makei si utuk mebebas tobo'o. Tapi nyatone tobo'o coa ngertai.
44007026	Menne si kemliak kulo duai tun Isarel belago, lajau si berusaho damoi tobo'o. Si madeak, 'Udi yo pasuak. Getai udi belago?'
44007027	Tapi tun de mokoa kuatne o temulok Musa moi biding lajau madeak, 'Api de maket ko jijai pemipin keme?
44007028	Jano ko lok munuak uku kulo awei ko munuak tun Mesir o lebeak?'
44007029	Waktau Musa temi'uk jano de nadeak tun o, Musa melilai kunei Mesir lajau tinggea neak negrai Midian. Neak di si dapet duai anoksemanei.
44007030	Pat puluak taun sesudi o suang malaikat teko ngen Musa neak benei libea pa'ok Tebo Sinai. Malaikat o teko neak lem opoi kunei sakea de gidong tunun.
44007031	Musa selle kemliak hal o, sehinggo si lalau pepa'ok utuk namen jano do'o. Lajau si temi'uk sa'ei Tuhan madeak,
44007032	'Ukuba Allah ninik puyangnu; Uku Allah kunei Abraham, Ishak ngen Yakub.' Musa kemtea kerno saben sehinggo coa binai igai kemliak moi sakea o.
44007033	Sesudo'o Tuhan madeak kulo, 'Nepas selop de nakeinu o, sebab taneak neak penan ko je o adeba taneak de sucai.
44007034	Uku bi kemliak ngen sungguak kesaro umat-Ku neak taneak Mesir ngen Uku bi temi'uk keluhan tobo'o, ngen Uku bi tu'un utuk melepas tobo'o. Kerno o maroba! Ko bakea Uku nutus moi taneak Mesir.'
44007035	Musa dioba Musa de coa nakau bangso Isarel ngen de temulok ngen kecek yo, 'Api de maket ko jijai pemipin ngen hakim keme?' Tapi siba tun de nutus Allah tuk jijai pemipin ngen penyelamat, ngen tulung kunei malaikat de teko ngen si neak sakea de tunun.
44007036	Musa o ba de mipin bangso Israel keluea kunei Mesir ngen menea mujizat-mujizat ngen hal-hal de luea biaso neak Mesir, neak laut mileak ngen neak benei libea seke'an pat puluak taun.
44007037	Siba kulo Musa de madeak ngen bangso Israel, 'Allah bakea melei ngen ko suang nebai de niliak kunei antaro udi suang, serai awei si miliak uku.'
44007038	Musaba de neak tengeak-tengeak bangso Israel neak benei libea, jijai perantaro utuk malaikat de miling ngen si neak Tebo Sinai ngen ninik puyang ite. Siba de temimo kunei Allah bito de idup senapei ngen ite.
44007039	Tapi ninik puyang ite coa lok taat ngen si. Tobo'o temulok si ngen lok belek moi Mesir.
44007040	Tobo'o madeak ngen Harun, 'Neaba diwo-diwo mipin keme. Sebab keme bi coa namen igai jano de tejijai ngen Musa o de mbin keme keluea kunei Mesir!'
44007041	Lajau waktau tobo'o menea de buak patung anok sapai, sesudo'o tobo'o melei kurban ngen patung o ngen menea pesta utuk nyembeak barang nea tobo'o suang.
44007042	Mako Allah teminggea tobo'o ngen munyau tobo'o nyembeak bitang-bitang neak lenget. Do'o sesuoi ngen jano de tetulis lem kiteb nebai-nebai. Awei yo, 'Hoi tun-tun Israel! Isone utuk Uku. Udi nyembeliak ngen melei kurban binatang seke'an pat puluak taun neak benei libea.
44007043	Kemah berhala Molokhlah de udi bogoa mbin sesamo ngen patung benatang berhalanu, adeba Refan; do'oba patung de udi nea utuk senbeak. Sebab o Uku bakea muang udi sapei uak moi sebeang neak negrai Babel.'
44007044	Kemah penan Musa teko ngen manusio ade ngen ninik puyang ite neak benei libea. Kemah o nea das periteak kunei Allah ngen Musa ngen temurut contoh de kemliak Allah ngen Musa.
44007045	Sesudo'o kemah o nembin selanjutne ngen ninik puyang ite pado waktau tobo'o ngen Yosua lalau mbut negrai ite yo kunei kuaso bangso-bangso de nusir Allah neak adep tobo'o. Kemah o ade neak di sapei zaman Daud.
44007046	Daud semnang atei Allah ngen minoi ngen-Si supayo si nizin menea do umeak utuk Allah de senbeak Yakub o.
44007047	Tapi Salomoba de menea umeak utuk Allah.
44007048	Tapi Allah De Maha Lekat coa tinggea neak lem umeak de nea manusio; sebab neak lem kiteb nebai tetulis awei yo,
44007049	'Lenget adeba takhta-Ku, ngen bumai adeba penan kekea-Ku. Umeak jano de bakea ko nea utuk-Ku? Awei yo firman Tuhan, penan jano de bakea jijai penan bedan-Ku?
44007050	Iso Uku suang de jemijai kute seuaktau?' awei'oba nadeak Allah.
44007051	Padeak ketelo ulau udi-udi ngen kembiak saro taat ngen Allah! Ti'uknu pekok nien te'adep kecek Allah! Udi serai ngen ninik puyangnu; bogoa melawen Roh Sucai!
44007052	Jano ade nebai de coa senikso ninik puyangnu? Tobo'o munuak utusan-utusan kunei Allah de bel o ba melei namen bahwo Hamba Allah de benea o bakea teko. Uyo udi muker ngen munuak Hamba Allah o.
44007053	Malaikat-malaikat bi senapei periteak-periteak Allah ngen ko tapi udi coa temotoane!"
44007054	Waktau anggota-anggota Mahkamah Agamo o temi'uk kutene de nadeak Stefanus, tobo'o gis atei ngen mengiak nien ngen si.
44007055	Tapi Stefanus de kenuaso Roh Sucai, demnong moi lenget. Si kemliak kemuliaan Allah ngen Yesus je neak penan bekuaso neak depeak kanen Allah.
44007056	Nadeak Stefanus, "Keliak, uku kemliak kulo surgo tukok ngen Anok Manusio je neak depeak kanen Allah!"
44007057	Anggota-anggota mahkamah o mutup ti'uk tobo'o samo menggang, lajau serpok semrang Stefanus.
44007058	Tobo'o seme'et si moi luea kota sudo'o melukne ngen butau. Tun-tun de kemliak kejijai o temaruak keracok tobo'o pado suang tun uai genne Saulus.
44007059	Sementaro tobo'o meluk Stefanus, Stefanus menggang, "Tuhan Yesus, temimoba rohku!"
44007060	Lajau si sujud ngen menggang ngen sa'ei lek, "Tuhan, jibeakba duso yo tenanggung moi das tobo'o!" Sesudo madeak awei o si matei.
44008001	Saulus kulo tujau ngen pembunuhan Stefanus. Pado waktau o muloiba penganiayaan de kembiak kejam te'adep jemaat neak Yerusalem. Tobo'o kute, kecuali Rasul-rasul, tesebea moi kute daerah Yudea ngen Samaria.
44008002	Tun-tun saleh kemubua mayit Stefanus serto mindoine ngen kembiak.
44008003	Tapi Saulus bogoa bae berusaho majua jemaat. Si lalau kunei umeak moi umeak ngen seme'et moi luea tun-tun masai, lajau mbin masuk tobo'o moi lem penjara.
44008004	Tun-tun pecayo de sudo tesebea o melei namen Bito Baik kunei Allah o moi ipe-ipe.
44008005	Filipus lalau moi do kota neak Samaria ngen melei namen ngen tun-tun neak di tetang Rajo Penyelamat de jenanjai Allah.
44008006	Ketiko tun-tun temi'uk Filipus miling ngen tobo'o kemliak tando-tando de nea ne, dau kunei tobo'o de kemliak jano de nadeak Filipus.
44008007	Sebab roh-roh kidek sudo keluea ngen mekik kunei dau tun de pasuk semat. Tun-tun pakuak ngen tipang kulo dau de kena'enne.
44008008	Mako tun-tun neak kota o riang sekilai.
44008009	Neak kota o ade suang semanei de genne Simon, de sudo kekedau waktau anne menea tun-tun Samaria takjub bakea lemau sihirne. Si madeak ngen tobo'o bahwo si tun de luea biaso.
44008010	Kute tun, lai titik, temotoa si ngen madeak, "Tun yo adeba kuaso Allah de senbut Kuaso Lai."
44008011	Tobo'o temotoa ne, kerno sudo an si menakjubkan tobo'o ngen sihirne.
44008012	Tapi uyo tobo'o pecayo ngen Filipus de melei namen Bito Baik tetang Allah meriteak sebagai Rajo, tetang gen Yesus Kristus, Tobo'o dibaptis, baik semanei kulo selawei.
44008013	Simon suang kulo pecayo. Sesudo dibaptis si bogoa temotoa Filipus. Si takjub ketiko si kemliak tando-tando, mujizat-mujizat lai de tejijai.
44008014	Ketiko rasul-rasul neak Yerusalem temi'uk bahwo taneak Samaria bi temimo firman Allah, tobo'o mutus Petrus, Yohanes moi mindi.
44008015	Ketiko sapei neak di keduai rasul o bedu'o, supayo tun-tun Samaria o dapet Roh Sucai.
44008016	Sebab Roh Sucai ati tu'un neak das suang kulo neak antaro tobo'o, kerno tobo'o tembei dibaptis lem gen Tuhan Yesus.
44008017	Sesudo keduaine mpek tangen neak das tobo'o, lajau tobo'o temimo Roh Sucai.
44008018	Simon kemliak bahwo kerno tangen rasul-rasul neltok moi das tun-tun o, Roh Sucai nelei ngen tobo'o. Kerno o Simon mbin caci ngen Petrus ngen Yohanes.
44008019	Simon madeak, "Neleiba ngen uku kuaso o kulo supayo amen tangen uku neltok pado api bae, tun o bakea temimo Roh Sucai."
44008020	Tapi Petrus jemawab, "Celakoba ko ngen cacinu! Ko kiro pelei Allah dapet nukua ngen caci?
44008021	Ko coa temuan hok utuk milem neak lem kerjo keme, sebab ateinu coa benea te'adep Allah.
44008022	Sebab o teninggeaba maksudnu de kidek o, ngen minoiba ngen Tuhan supayo Si mapun pekerannu de kidek o!
44008023	Sebab uku namen ko penuak ngen kidek atei ngen nudok ngen kejahatan."
44008024	Lajau Simon madeak ngen Petrus ngen Yohanes, "Tulungba minoi ngen Tuhan supayo coa do kulo kunei pepasuak nadeak o tejijai padoku."
44008025	Sesudo keduaine besaksai ngen melei namen firman Tuhan, belekba tobo'o moi Yerusalem. Lem pemaneune o tobo'o melei namen Bito Baik lem dau sadei neak Samaria.
44008026	Suang malaikat Tuhan madeak ngen Filipus, "Maro berakat! Lalauba moi arah Selatan moi dalen de mubung Yerusalem ngen Gaza." Dalen o sunyai.
44008027	Lajau Filipus klongon ngen berakat. Adeba suang Etiopia, suang pejabat istana, suang pegawai lekat, kepalo perbendaharaan Sri Kandake, ratu negrai Etiopia. Lajau tun moi Yerusalem utuk semyang.
44008028	Tun o gidong lem pemaneu belek ngen temot lem keritane samo mbaco Kiteb Nebai Yesaya.
44008029	Lajau nadeak Roh ngen Filipus, "Lalauba moi mindi ngen na'okba kerita o!"
44008030	Filipus lalau ma'ok kerita o, lajau si temi'uk tun o mbaco Kiteb Nebai Yesaya. Filipus betanye ngensi, "Jano Tuan ngertai de Tuan baco o?"
44008031	Tun o jemawab, "Awei ipe uku ngertai, amen coa ade de jemlasne ngenku?" Lajau si majok Filipus kenek moi kerita ngen temot besamo-samo si.
44008032	Dioba ayat-ayat de si baco o, "Si awei bebirai de ni'ing utuk senbeliak, awei anok bebirai de coa ngembek amen bulaune genuting, awei'oba Si coa mucep depateak kecek kulo.
44008033	Lem hino-Ne, keadilan coa nelei ngen-Si. Api de bakea cemrito asal usul-Ne? Sebab nyabai-Ne nemok kunei bumai."
44008034	Lajau nadeak pejabat istana o ngen Filipus, "Uku betanye ngenko, tetang api nebai madeak aweiyo? Tetang diraine suang jano tetang tun luyen?"
44008035	Filipus kulo muloi miling ngen betulok kunei ayat o si melei namen Bito Baik tetang Yesus ngensi.
44008036	Tobo'o melanjut pemaneu tobo'o, sapei neak do penan de ade bioa. Lajau nadeak pejabat istana o, "Keliak, neak di ade bioa; jano ade halangan bagiakku utuk dibaptis?" [
44008037	Simbet Filipus, "Amen Tuan pecayo ngen segenep atei, buliak." Jawabne, "Uku pecayo bahwo Yesus Kristus adeba Anok Allah."]
44008038	Tun Etiopia o meluak medan kerita o, keduaine tu'un moi lem bioa, baik Filipus kulo pejabat istana o, lajau Filipus membaptis si.
44008039	Sesudo tobo'o keluea kunei bioa, Roh Tuhan tetibo mbin Filipus lalau, pegawai istana o coa kemliakne igai. Si kembiak riang temrus pemaneune.
44008040	Filipus sudo ade neak Asdod. Si paneu liwet daerah o samo melei namen Bito Baik neak kute kota sapei si teko neak Kaisarea.
44009001	Sementaro o atei Saulus masiak bae lok macam, munuak murid-murid Tuhan Yesus. Si madep Imem Lai,
44009002	minoi su'et kuaso utuk nembin moi pemipin-pemipin umeak-umeak semyang tun Yahudi neak Damsyik, supayo amen si temmau neak di tun-tun de pecayo ngen Yesus, si dapet temakep tobo'o lajau mbin tobo'o moi Yerusalem.
44009003	Lem pemaneune moi Damsyik, ketiko si sudo pa'ok kota o, tetibo cahayo besinea kunei lenget kemliling Saulus.
44009004	Si us moi taneak lajau temi'uk do sa'ei madeak ngensi, "Saulus, Saulus! Jano sebabne ko semikso Uku?"
44009005	Jawab Saulus, "Api Ko, Tuan?" Nadeak-Ne, "Ukuba Yesus de ko semikso o.
44009006	Tapi klongonba, lalauba moi lem kota. Neak di bakea nadeak ngenko, jano de harus ko menea."
44009007	Tun-tun de milem besamo-samo Saulus tekanjet sehinggo coa dapet besa'ei; kerno tobo'o temi'uk sa'ei o tapi coa kemliak suang kulo.
44009008	Saulus klongon, lajau mukok mataine, tapi si coa dapet kemliak jejano; tobo'o harus mapeak si masuk moi Damsyik.
44009009	Selamo telau bilai si coa dapet kemliak, selamo o kulo si cao mukmei, menem.
44009010	Neak Damsyik ade suang murid Tuhan Yesus de genne Ananias. Neak lem do pengeliak, Tuhan miling ngensi. Tuhan madeak, "Ananias!" Ananias jemawab, "Uku Tuhan."
44009011	Tuhan madeak, "Maro berakat uyo. Lalauba moi umeak Yudas neak Dalen Lu'us. Tanye neak di tun de genne Saulus de asalne kunei kota Tarsus. Tun o gidong bedu'o,
44009012	neak lem do penglihatan si kemliak suang semanei, de genne Ananias, teko ngensi lajau meltok tangen moi dasne supayo si dapet kemliak igai."
44009013	Ananias jemawab, "Tuhan, uku sudo temi'uk dau tun miling tetang tun yo, te'utamo tetang penganiayaan-penganiayaan de si menea te'adep umat-Nu neak Yerusalem.
44009014	Igai kulo neak yo si temuan kuaso kunei imem-imem kepalo utuk temakep kute tun de menok gen-Nu."
44009015	Tuhan madeak ngensi, "Lalauba, sebab tun yo adeba alat piliak bagiak-Ku utuk melei namen gen-Ku neak adep bangso-bangso luyen serto rajo-rajo ngen tun-tun Israel.
44009016	Uku suang bakea temunjuk ngensi kute penderitaan de harus si tanggung kerno Uku."
44009017	Mako Ananias kulo lalau moi umeak o lajau meltok tangenne moi das Saulus. "Pasuak Saulus," nadeak Ananias, "Tuhan Yesus de udi keliak neak tengeak dalen ketiko Pasuak gidong miyo, Siba de meluak uku teko supayo Pasuak nam kemliak igai, ngen penuak Roh Sucai."
44009018	Saat o kulo sesuaktau de awei sisik kan telpas kunei matai Saulus, si dapet kemliak igai. Mako si kulo klongon lajau dibaptis.
44009019	Sesudo si mukmei, si jijai kuet igai. Saulus tinggea kekedau bilai besamo-samo murid-murid Yesus neak Damsyik.
44009020	Si lasung lalau moi umeak-umeak semyang muloi melei namen bahwo Yesus do'oba Anok Allah.
44009021	Kute tun selle temi'uk Saulus. Tobo'o madeak, "Tun yo neak Yerusalem sudo munuak kute tun de pecayo ngen Yesus. Si teko moi miyo kerno utuk temakep lajau mbin tobo'o moi adep imem-imem kepalo!"
44009022	Tapi Saulus lebiak kuet pengaruhne. Bukti-bukti de si nadeak tetang Yesus kembiak benea bahwo Yesus do'oba Rajo Penyelamat, sapei tun-tun Yahudi de tinggea neak Damsyik coa dapet igai mbantah.
44009023	Sesudo liwet kekedau anne tun-tun Yahudi sepakat utuk munuak Saulus.
44009024	Tapi maksud kidek o Saulus namen. Lueng kelmen tun-tun Yahudi mbot neak bang gerbang kota utuk munuak si.
44009025	Tapi pado do kelmen, penotoa-penotoa Saulus mok si, lajau temu'unne neak lem do rago liwet tembok kota.
44009026	Saulus lalau moi Yerusalem, neak di si berusaho begabung ngen murid-murid Yesus. Tapi tobo'o saben ngensi, sebab tobo'o coa pecayo bahwo si benea-benea bi jijai murid Yesus.
44009027	Sesudo'o Barnabas teko ngensi, lajau mbinne ngen rasul-rasul. Barnabas cemrito ngen tobo'o tetang aweiipe Saulus kemliak Tuhan neak tengeak dalen, aweiipe Tuhan miling ngensi. Barnabas melei namen kulo tetang aweiipe binaine Saulus majea neak Damsyik lem gen Yesus.
44009028	Mako o Saulus tinggea besamo tobo'o, binai bekhotbah neak kute Yerusalem lem gen Tuhan.
44009029	Saulus miling ngen bedebat kulo ngen tun-tun Yahudi de makei bahaso Yunani, tapi tobo'o berusaho munuak si.
44009030	Ketiko tun-tun pecayo luyenne namen tetang hal o, tobo'o mbin Saulus moi Kaisarea, sesudo'o mbo si moi Tarsus.
44009031	Mako jemaat neak kute Yudea, Galilea, Samaria jijai aman. Roh Sucai temulung, tobo'o idup lem saben bakea Tuhan, jemaat-jemaat o betambeak kuet, betambeak dau.
44009032	Petrus lalau moi ipe-ipe magea jemaat-jemaat. Pado do bilai si magea umat Tuhan de tinggea neak Lida.
44009033	Neak di si temau suang semanei de genne Eneas, de pakuak sudo lapen taun, coa nam klongon kunei penan tiduane.
44009034	Petrus madeak ngen Eneas, "Eneas, Yesus Kristus kema'en ko. Klongonba lajau mberes penen tiduanu." Saat o kulo Eneas klongon.
44009035	Kute penduduk neak Lida, Saron kemliak Eneas, lajau tobo'o kutene pecayo ngen Tuhan.
44009036	Neak Yope ade suang selawei de genne Tabita -- lem bahaso Yunani Dorkas. Selawei o dau sekilai menea baik ngen melei sedekeak.
44009037	Tapi pado waktau o si bolon lajau meninggea. Sesudo'o jenazahne endai, si neltok neak kamar de neak das.
44009038	Yope coa seberapo uak kunei Lida. Jijai pado waktau murid-murid Yesus neak Yope temi'uk Petrus ade neak Lida, tobo'o mbo duai tun lalau ngen Petrus melei pesen yo, "Gegacang-gacangba teko miyo."
44009039	Petrus lasung klongon lajau temotoa tobo'o. Sapeine neak di, si nembin moi bilik de neak das. Kute jando neak di gemlung Petrus samo ngindoi lajau temunjuk ngensi bajau-bajau, jubah de nea Dorkas utuk tobo'o waktau si masiak idup.
44009040	Petrus meluak tobo'o kutene keluea, lajau si sujud ngen bedu'o. Sesudo'o si madep jenazah Dorkas lajau madeak, "Tabita, klongon!" Mako Dorkas mukok matai ketiko si kemliak Petrus, si temot.
44009041	Lajau Petrus megong tangenne lajau temulung si je. Sesudo'o Petrus menok tun-tun pecayo neak di sesamo jando-jando o, lajau semreak Dorkas de sudo idup o ngen tobo'o.
44009042	Bito tetang kejijai o tesebea moi kute Yope, sehinggo dau tun pecayo ngen Yesus sebagai Rajo Penyelamat tobo'o.
44009043	Petrus tinggea neak di kekedau bilia igai neak umeak suang pengrajin babok de genne Simon.
44010001	Neak Kaisarea ade suang semanei de genne Kornelius. Si suang kapten "Pasukan Italia".
44010002	Si saleh, si beserto keluargone saben bakea Allah. Si dau temulung tun-tun Yahudi de peset, si bogoa bedu'o ngen Allah.
44010003	Pado do bilai kekiro jam telau kebilai si kemliak ngen jelas suang malaikat Allah teko, menok si, "Kornelius!"
44010004	Kornelius demnong malaikat o ngen saben lajau madeak, "Ade jano, Tuan?" Jawab malaikat o ngensi, "Kute du'onu, sedekeaknu bi kenek moi hadirat Allah, Allah minget ko.
44010005	Uyo, neluakba kekedau tun moi Yope utuk demapet suang de genne Simon de senbut kulo Petrus.
44010006	Si nupang neak umeak suang pengrajin babok de genne Simon de tinggea neak biding patoi."
44010007	Sesudo'o malaikat de miling ngensi o teminggea si, nokne duai tun pelayanne beserto suang prajurit de saleh. Kunei tun-tun de bogoa besamo-samo ngensi.
44010008	Sesudo'o si jemlas kute sesuaktau ngen tobo'o, si meluak tobo'o moi Yope.
44010009	Men kekiro tengeak bilai ketelau tun o berade lem pemaneu, tobo'o sudo pa'ok kota Yope, kenekba Petrus moi das umeak utuk bedu'o.
44010010	Si nyemen lajau lok mukmei. Sementaro kembuk seniap, si dapet do pengeliak.
44010011	Si kemliak lenget tukok, sesuaktau awei kain de libea nulua moi bumai, tegatung pado kepat sudutne.
44010012	Neak lemne tedapet memecem benatang de kekea pat, benatang melata, burung.
44010013	Lajau ade sa'ei madeak ngensi, "Petrus, klongon! Sembeliakba lajau mbuk!"
44010014	Petrus jemawab, "Coa, Tuhan! Ati perneak uku mbuk jejano de haram jano najis."
44010015	Tapi sa'ei o madeak igai ngensi, "Jano de sudo Allah nadeak halal jibeak ko anggap do'o haram."
44010016	Hal yo tejijai sapei telau kilai, sesudo'o taketba kain o moi lenget
44010017	Sementaro Petrus betanye-tanye neak lem ateine, jano tai penglihatan de bi kenliakne o, tun-tun de neluak Kornelius utuk mesoa umeak Petrus, bi je neak muko bang.
44010018	Tobo'o menok suang lajau betanye, jano Simon de senbut Petrus numpang neak umeak o.
44010019	Waktau Petrus gidong bepeker tetang pengeliak o, madeakba Roh ngensi, "Ade telau tun gidong mesoa ko.
44010020	Klongonba, tu'unba moi mimbeak ngen berakatba besamo-samo ngen tobo'o, jibeak ragau kerno uku de meluak tobo'o."
44010021	Lajau tu'unba Petrus moi mimbeak, madeak ngen tun-tun o, "Ukuba de udi mesoa; jano maksud ko teko?"
44010022	Jawab tobo'o, "Kornelius, Si tun de baik, Si saben ngen Allah, de paling baik neak antaro kute bangso Yahudi, bi nelei petunjuk ngen suang malaikat sucai, kunyau si mundang ko moi umeakne ngen temi'uk jano de bakea ko madeak."
44010023	Lajau si meluak tobo'o utuk temalem neak di. Menne si klongon ngen berakat besamo-samo tobo'o, kekedau pasuak kunei Yope semerto si.
44010024	De bilai sesudo'o sapeiba tobo'o neak Kiasarea. Kornelius gidong mbot tobo'o ngen si bi menok pepasuakne ngen kekuatne bekopoa.
44010025	Waktau Petrus masuk, tekoba Kornelius semambutne. Si sujud neak adep kekea Petrus ngen nyembeakne.
44010026	Tapi Petrus temulung si je samo madeak, "Klongonba, uku kulo manusio."
44010027	Samo miling ngensi, si masuk temau tun dau bi bekopoa.
44010028	Lajau si madeak ngen tobo'o, "Udi suang namen bahwo tun Yahudi coa buliak lem agamone utuk magea atau begaul ngen tun-tun kunei bangso luyen. Tapi Allah sudo melei namen ngen uku bahwo uku coa buliak manggep api bae najis atau haram.
44010029	Do'oba sebabne uku coa keberatan utuk teko waktau uku nok. Uyo uku lok namen, jano sebab udi menok uku."
44010030	Jawab Kornelius, "Pat bilai de sudo kekiro pado waktau de serai awei uyo, adeba jam telau pelbeak, uku gidong bedu'o neak umeakku. Tetibo ade suang tun je neak adepku, keracokne bekilet.
44010031	Si madeak: Kornelius, du'onu bi teni'uk Allah, sedekeaknu bi ninget neak adep-Ne.
44010032	Kerno'o, neluakba tun moi Yope utuk demapet Simon de senbut Petrus; si gidong temalem neak umeak Simon, suang pengrajin babok, de tinggea neak pengger laut.
44010033	Do'oba sebabne segro uku meluak tun ngenko, ngen senang atei ko bi teko. Uyo keme kute bi ade neak piyo neak adep Allah utuk temi'uk jano de neriteak Tuhan ngen ite."
44010034	Lajau muloiba Petrus miling, "Sesungguakne uku bi ngertai bahwo Allah coa mbeda tun.
44010035	Tun de saben ngen Allah ngen menea de benea, tun o tenimo Allah, coa dulai si kunei bangso jano.
44010036	Do'oba firman de Si semapei ngen tun-tun Israel waktau si melei namen damoi sejahtera liwet Yesus Kristus de adeba Tuhan kunei kute tun.
44010037	Udi namen tetang kute sesuaktau de tejijai neak kute taneak Yudea, muloi kunei Galilea, sesudo baptisan de melei namen ngen Yohanes.
44010038	Udi namen bahwo Allah bi miliak Yesus tun Nazaret o, melei namen ngen-Si Roh Sucai ngen kuaso. Udi namen kulo bahwo Yesus o lalau moi ipe bae utuk menea baik, Si kemaen kute tun de kenuaso Iblis, kerno Allah semerto Si.
44010039	Kemeba saksai-saksai kunei kute sesuaktau de nea-Ne neak negrai tun Yahudi atau neak Yerusalem; tobo'o bi munuak Si ngen gematung Si moi kiyeu salib.
44010040	Allah bi midup Si pado bilai ketelau ngen kemten Si ngen manusio,
44010041	iso ngen kute bangso o, tapi ngen saksai-saksai, de ayokne bi tenunjuk ngen Allah. Keme de bi mukmei ngen menem besamo-samo ngen Si, sesudo Si idup igai kunei antaro tun matei.
44010042	Si meluak keme melei namen Bito Baik o ngen tun-tun, melei saksai bahwo Si de naket Allah jijai hakim tun-tun de masiak idup ngen tun-tun de sudo matei.
44010043	Tetang Siba kute nebai besaksai ngen-Si, bakea dapet apun liwet gen-Ne."
44010044	Sementaro Petrus madeak awei yo, tu'unba Roh Sucai moi das kute tun de temi'uk bito o.
44010045	Tun-tun Yahudi de pecayo ngen Yesus ngen temotoa Petrus kunei Yope, kute selle kemliak Allah melei kulo Roh-Ne ngen tun-tun bangso luyen de iso Yahudi.
44010046	Sebab tobo'o temi'uk tun-tun o miling lem dau bahaso ngen memuliakan Allah. Lajau nadeak Petrus,
44010047	"Cubo kemliak, tun-tun yo bi dapet Roh Sucai awei ite. Jijai jano dapet tun-tun temgeak tobo'o utuk dibaptis ngen bioa?"
44010048	Mako Petrus meluak tobo'o dibaptis das gen Yesus Kristus. Sesudo'o tobo'o minoi supayo Petrus tinggea ngen tobo'o kekedau bilai anne.
44011001	Rasul-rasul ngen tun-tun de pecayo neak kute Yudea temi'uk bahwo tun-tun de coa temuan agamo Yahudi kulo sudo temimo kecek Allah.
44011002	Waktau Petrus sapei neak Yerusalem, tun-tun Yahudi de sudo pecayo o, pitneak Petrus.
44011003	Tobo'o madeak, "Getai ko lalau moi umeak tun-tun de ati senunat?Ko mala mukmei kulo besamo-samo ngen tobo'o?"
44011004	Tapi Petrus jemlas kute sesuaktau dedo, nadeakne,
44011005	"Uku gidong bedu'o neak kota Yope, lajau uku kemliak sewaktau pengeliak. Uku kemliak ade seswaktau de awei delembea kain de libea tenu'un kunei lenget, tegatung pado kepat sudut ne, sudo'o bedan neak depeaku.
44011006	Waktau uku kemliak moi lem ne, uku kemliak benatang-benatang kekea pat, benatang-benatang liea, benatang-benatang melata ngen burung-burung.
44011007	Lajau uku temi'uk sa'ei de madeak ngen ku, 'Kelongonba, Petrus, sembeliakba ngen mbukba!'
44011008	Tapi uku madeak, 'Coa, Tuhan sebab ati perneak de haram ngen najis masuk moi lem bibiaku.'
44011009	Tapi saei'o madeak igai kunei lenget, 'Barang de sudo halal denadeak Allah, jibeakba de nadeak haram.'
44011010	Hal'o tejijai sapei telau kilai, lajau kutene tenarik igai moi lenget.
44011011	Seketiko'o kulo telau tun je neak adep umeak, neak ipe keme nupang; tobo'o nutus kunei Kaisarea ngen ku.
44011012	Lajau roh'o madeak, 'Lalauba besamo tobo'o ngen coa reragau!' Keenum pasuak yo kulo semerto uku. Keme masuk moi lem umeak tun'o,
44011013	si cemrito ngen keme, awei ipe si kemliak suang malaikat je neak lem umeakne, madeak ngen si, 'Melueakba tun moi Yope utuk mapet Simon de senbut Petrus.
44011014	Si bakea semapei bito ngen udi de bakea semlamat ko ngen keluargo nu.'
44011015	Waktau uku muloi miling, tu'unba Roh Sucai moi das tobo'o, serai awei moi das ite mena'o.
44011016	Lajau tingetba uku ngen kecek Tuhan, 'Yohanes membaptis ngen bioa, tapi udi bakea di baptis ngen Roh Sucai.'
44011017	Jijai, amen Allah melei karunio de serai ngen tobo'o awei ngen ite pado waktau ite pecayo ngen Tuhan Yesus Kristus, awei ipe mukin uku temgeak Si?"
44011018	Waktau tobo'o temi'uk hal'o, tobo'o jijai tenang, lajau memulikan Allah, nadeakne, "Jijai, bangso-bangso luyen kulo Allah melei karunio utuk tobat kunei duso-dusone."
44011019	Sementaro'o dau tun de tesebea kerno penganiayaan de timboa sesudoh Stefanus matei. Tobo'o tesebea sapei moi Fenisia, Siprus ngen Antiokhia; tapi tobo'o melei namen Bito Baik ngen tun Yahudi bae.
44011020	Tapi, neak antaro tobo'o ade kekedau tun Siprus ngen tun Kirene de sapei neak Antiokhia, madeak kulo nge tun-tun makei bahaso Yunani ngen melei namen tetang Tuhan Yesus.
44011021	Tangen Tuhan semerto tobo'o ngen sejumleak lai tun jijai pecayo ngen semreak dirai ngen Tuhan.
44011022	Bito tetang tobo'o o teni'uk ngen jemaat neak Yerusalem, lajau jemaat'o mutus Barnabas lalau moi Antiokhia.
44011023	Sesodo Barnabas teko ngen kemliak anugrah Allah, riangba si. Si melei periteak supayo tobo'o kute sungguak-sungguak setia ngen Tuhan,
44011024	kerno Barnabas adeba tun baik, penuak ngen Roh sucai ngen imen. Lajau dau tun nembin ngen Tuhan.
44011025	Sesudo'o, lalauba Barnabas moi Tarsus utuk mesoa Saulus; sesudo temau ngen si, si mbinne moi Antiokhia.
44011026	Tobo'o tinggea besamo-samo ngen jemaat'o sekean de taun penuak samo ngajea dau tun. Neak Antiokhiaba penotoa-penotoa'o utuk pertamo sekilaine de senbut Kristen.
44011027	Pado waktau'o tekoba kekedau nebai kunei Yerusalem moi Antiokhia.
44011028	Saleak suang kunei tobo'o de genne Agabus idup igai ngen kuaso Roh si madeak bahwo kute dunio bakea jijai kenyemen lai. Hal'o tejijai pado zaman Klaudius.
44011029	Lajau penotoia-penotoa sepakat utuk kemopoa sumbangan sesuoi ngen kemampuan tobo'o sesuang ngen kemirimne ngen pasuak-pasuak do imen de tinggea neak Yudea.
44011030	Hal'o tobo'o menea kulo, tobo'o kemirimne ngen pemipin-pemipin jemaat liwet Barnabas ngen Saulus.
44012001	Kekiro pado waktau'o Rajo Herodes muloi betindak te'adep kekedau tun kunei jemaat.
44012002	Si meluak munuak Yakobus, pasuak Yohanes, ngen pedang.
44012003	Waktau si kemliak bahwo hal'o semnang atei tun Yahudi, sesudo'o si meluak temaen Petrus kulo. Waktau'o Bilai Rayo Ruti Coa Beagai.
44012004	Sesudo Petrus tenakep, Herodes meluak nasuk moi lem sel ngen jenago pat regu, masing-masing pat prajurit. Maksudne adeba, kunyau sesudo Paskah si nembin moi adep tun dau.
44012005	Awei yo ba Petrus tenaen neak lem sel. Tapi jemaat tekun de mu'one ngen Allah.
44012006	Pado kelmen ayok Herodes lok mbinne ngen tun dau, Petrus tidua neak antaro duai tun prajurit, neket ngen duai ratoi, dong neak adep bang, tobo pengawal dong jago sel'o.
44012007	Tetibo je ba suang malaikat Tuhan pa'ok Petrus ngen cahayo besinea lem bilik sel'o. Malaikat'o minggut Petrus, nadeakne, "Kelongon ba!" Lajau putusba ratoi'o kunei tangen Petrus.
44012008	Sesudo'o malaikat'o madeak ngen si, "Neketba pinggangnu ngen nakeiba sepatunu!" Si kulo menea awei'o. Sesudo'o, malaikat'o madeak ngen si, "Nakeiba jubahnu, totoaba uku!"
44012009	Lajau si motoa malaikat'o keluea, si coa namen bahwo jano de nea malaikat'o benea-benea tejijai, sakone si kemliak sewaktau pengeliak.
44012010	Sesudo tobo'o liwet penan jago de pertamo ngen penan jago keduai, sapeiba tobo'o moi muko bang besai de menuju moi kota. Bang'o tukok suang utuk tobo'o. Sesudo sapei neak luea, tobo'o paneu sapei moi ujung dalen, tetibo malaikat'o teminggea si.
44012011	Sesudo sadar, Petrus madeak, "Uyo namenba uku benea-benea bahwo Tuhan bi meluak malaikat-Ne ngen semlamat uku kunei tangen Herodes, kunei kute sesuatau de naep tun Yahudi."
44012012	Sesudo bepeker tegoa, lalauba si moi umeak Maria, indok Yohanes de senbut kulo Markus. Neak di dau tun bekopoa ngen beduo.
44012013	Waktau si kemtuk bang, tekoba suang pelayan selawei genne Rode utuk namen api de kemtuk bang'o.
44012014	Si lajau kemnal sa'ei Petrus, tapi kerno riang ne, si coa mukok bang'o ngen segro masuk moi lem utuk melei namen bahwo Petrus ade neak adep bang.
44012015	Tobo'o madeak ngen selawei'o, "Ko mipai." Tapi si tep madeak bahwo benea-benea awei yo. Nadeak tobo'o, "Do'o malaikatne."
44012016	Sementaro'o Petrus bogoa kemtuk bang'o, waktau tobo'o mukok bang ngen kemliak si, tobo'o te'cengang.
44012017	Tapi Petrus melei isyarat ngen tangenne, supayo tobo'o diem, lajau si cemrito awei ipe Tuhan mbin moi luea kunei sel. Nadeakne, "Melei namenba hal yo ngen Yakobus ngen pasuak-pasuak te." Lajau si keluea, lalau moi penan luyen.
44012018	Menne tejijaiba sutok neak antaro tentra pengawal. Tobo'o betanye-tanye jano de sudo tejijai ngen Petrus.
44012019	Herodes meluak mesoa Petrus, tapi tobo'o coa temau Petrus. Lajau Herodes meluak merikso pengawal-pengawal'o ngen munuak tobo'o. Sudo'o si berakat kunei Yudea moi Kaisarea ngen tingea neak di.
44012020	Herodes kebiak mengiak teadep tun Tirus ngen Sidon. Das sepakat besamo tobo'o lalau madep si. Tobo'o berasea mbujuk Blastus, tukang murus umeak tanggo rajo, moi pihak tobo'o, lajau tobo'o minoi damoi, kerno negrai tobo'o dapet bahan kembuk kunei wilayah rajo.
44012021	Pado suaktau bilai de tentau, Herodes makei keracok kerajaan, lajau temot neak das takhta ngen pidato ngen tobo'o.
44012022	Laju rakyatne senu'ok males ne, "Dio sa'ei diwo, iso sa'ei manusio!"
44012023	Seketiko'o kulo si tenpok malaikat Tuhan kerno si coa melei hormat ngen Allah; si matei nembuk gelong-gelong.
44012024	Sementaro'o firman Allah tambeak tesebea ngen tambeak dau teniuk tun.
44012025	Barnabas ngen Saulus belek kunei Yerusalem, sesudo tobo'o semlesai tugas pelayanan tobo'o. Tobo'o mbin Yohanes, de senbut kulo Markus.
44013001	Pado waktau'o lem jemaat neak Antiokhia ade kekedau nebai ngen pengajea, adeba: Barnabas ngen Simeon de senbut Niger, ngen Lukius tun Kirene, ngen Menahem de tenlusik besamo ngen rajo Wilayah Herodes, ngen Saulus.
44013002	Pado suaktau bilai waktau tobo'o semyang ngen puaso, madeakba Roh Sucai, "Miliakba Barnabas ngen Saulus khusus utuk-Ku utuk tugas de sudo Uku tentau utuk tobo'o."
44013003	Lajau tobo'o puaso ngen bedu'o, sesudo mpek tangen moi das duai tun'o, tobo'o munyau keduaine lalau.
44013004	Kerno nelueak Roh Sucai, Barnabas ngen Saulus berakat moi Seleukia, kunei di tobo'o belayea moi puleu Siprus.
44013005	Sapeine neak Salamis tobo'o melei namen Firman Allah neak lem umeak-umeak semyang tun Yahudi. Yohanes ngen Markus semerto tobo'o sebagai pembantu tobo'o.
44013006	Tobo'o kemliling kute puleu'o sapei moi Pafos. Neak di tobo'o temau ngen suang tun Yahudi genne Bar Yesus. Si suang tun tukang sihir ngen nebai palsu.
44013007	Si adeba kuat gubernur pulau'o, Sergius Paulus, suang tun de cerdas. Gubernur'o menok Barnabas ngen Saulus, kerno si lok temi'uk firman Allah.
44013008	Tapi Elimas, tukang sihir'o awei yo ba tai genne malang tobo'o ngen berusaho supayo gubernur'o jibeak sapei pecayo ngen Yesus.
44013009	Tapi Saulus, de senbut kulo Paulus, de penuak ngen Roh Sucai, kemliak si,
44013010	Paulus madeak, "Hoi anok Iblis, ko penuak ngen cemcem tipu muslihat ngen kejahatan, ko musuak kute kebenea, ko coa bakea bedan musak ajaran Yesus de lu'us'o?
44013011	Uyo, keliakba, tangen Tuhan teko mukum ko, ko jijai sutai, kekedau an'ne ko coa dapet kemliak matai bilai." Seketiko'o kulo si meding ade kabut de meleu temutup mataine, sehinggo si paneu mabo mesoa tun utuk mapeak ne.
44013012	Waktau gubernur'o kemliak jano de sudo tejijai, si pecayo ngen Yesus; kerno si kebiak kagum ngen ajaran tetang Tuhan.
44013013	Lajau Paulus ngen kekuatne teminggea Pafos, belayea moi Perga neak Pamfilia; tapi Yohanes teminggea tobo'o lajau belek moi Yerusalem.
44013014	Kunei Perga tobo'o temrus pemaneu ne, lajau sapei neak Antiokhia neak Pisidia. Pado bilai Sabat tobo'o lalau moi umeak semyang, lajau temot neak di.
44013015	Sesudo Bukau Musa ngen Bukau Nebai-nebai m'baco pemipin-pemipin umeak semyang'o meluak tun betanye ngen Paulus ngen kekuatne, "Pasuak-pasuak, amen ade neak antaro udi temuan pesen utuk tun yo, senapei ba!"
44013016	Lajau je ba Paulus. Si melei isyarat ngen tangenne, lajau madeak, "Hoi tun-tun Israel ngen udi de saben ngen Allah, teni'uk ba!
44013017	Allah umat Israel yo bi miliak ninik puyang te ngen menea umat'o jijai lai, waktau tobo'o tinggea neak Mesir sebagai tun asing. Ngen kuaso de lai Allah mbin tobo'o keluea kunei Mesir.
44013018	Pat puluak taun keaanne si bersabar teadep plep tobo'o neak benei libea.
44013019	Sesudo melenyep tujuak bangso neak taneak Kanaan, si magiak taneak'o ngen tobo'o utuk jijai warisan tobo'o.
44013020	Selamo kekiro pat otos lemo puluak taun. Sesudo'o si melei tobo'o hakim-hakim sapei pado zaman Nebai Samuel.
44013021	Sesudo'o tobo'o minoi suang rajo ngen Allah melei ngen tobo'o Saul anok Kish kunei sukau Benyamin, pat puluak taun an ne.
44013022	Sesudo Saul senikia, Allah maket Daud jijai rajo tobo'o. Tetang Daud Allah bi saksai, 'Uku bi dapet Daud anok Isai, suang tun de semnang atei-Ku, de menea kute kelok-Ku.'
44013023	Sesuoi ngen de sudo jenanjai-Ne, kunei royotneba Allah bi semdio Juruslamat bagiak tun Israel, adeba Yesus.
44013024	Ayok Yesus teko Yohanes bi melei peringatan baptisan tobat ngen kute bangso Israel.
44013025	Waktau Yohanes ayok selesei kemerjo tugasne, si madeak, 'Sakonu uku yo api? Uku iso Si. Sesungguakne Si bakea teko sesudo uku. Mukok tilai sepatu-Ne bae uku coa patas.'
44013026	Hoi Pasuak-pasuak ku, udi de termasuk royot Abraham ngen udi kulo de saben ngen Allah, bito keselamatan'o sudo senapei ngen ite.
44013027	Penduduk Yerusalem ngen pemipin-pemipinne coa lok ngakau Yesus. Ngen melei hukuman matei das Si, tobo'o gemnep kecek nebai-nebai de mbaco tiep bilai Sabat.
44013028	Kunyau tobo'o coa temau sesuaktau de dapet jijai alasan utuk hukuman matei'o, tapi tobo'o bi minoi ngen Pilatus supayo Si nunuak.
44013029	Sesudo tobo'o gemnep kutene de tetulis tetang Si, tobo'o temuun Si kunei kieu salib, lajau gemulek-Ne neak lem kubua.
44013030	Tapi Allah midup igai Si kunei antaro tun matei.
44013031	Selamo kekedau waktau Si kemten dirai ngen tobo'o de temotoa Si kunei Galilea moi Yerusalem. Tobo'oba de uyo jijai saksai-saksai-Ne utuk umat yo.
44013032	Keme uyo melei Bito Baik ngen udi: Bahwo janjai de nelei ngen ninik puyang te,
44013033	bi nea Allah ngen ite, royot tobo'o, ngen midup igai Yesus. Awei de tetulis lem Mazmur keduai, 'Ko ba Anok-Ku! Uku bi jijai Bapa-Nu pado bilai yo.'
44013034	Allah bi midup Si kunei antaro tun matei. Si coa bakea senreak igai ngen kebinasaan. Awei de sudo nadeak-Ne, 'Uku bakea melei ngen ko janjai-janjai sucai de dapet pecayo, de sudo Uku melei ngen Daud.'
44013035	Kerno'o si madeak kulo lem Mazmur de luyen, 'Ko coa bakea munyau Tun Sucai-Nu kemliak kebinasaan.'
44013036	Kerno Daud menea kelok Allah pado zamanne, lajau si matei ngen genulek neak depeak ninik puyangne, si memang senreak ngen kebinasaan.
44013037	Tapi Yesus, de nidup Allah, coa meding kebinasaan.
44013038	Jijai, namen ba, Pasuak-pasuak, kerno Siba mako nelei namen ngen udi pengapunan duso. Ngen hukum Musa udi coa dapet mbenea dirai.
44013039	Dong neak lem Si tiep tun de pecayo jijai benea.
44013040	Kerno'o, teatei ba, kunyau jibeak belakau das udi jano de sudo nadeak lem kiteb nebai-nebai:
44013041	'Kemliak baik-baik, hoi udi tun-tun de galok mino! Seleba ngen mateiba! Kerno Uku menea suaktau pekerjaan lem zaman nu, suaktau pekerjaaan, de coa bakea udi pecayo, amen cenrito ngen udi.' "
44013042	Waktau Paulus ngen Barnabas keluea, tobo'o ninoi utuk miling igai tetang hal-hal'o pado bilai Sabat berikutne.
44013043	Sesudo selesei semyang, dau tun Yahudi ngen penganut-penganut agamo Yahudi de saben ngen Allah, temotoa Paulus ngen Barnabas; keduai rasul'o majea tobo'o ngen melei nasihat supayo tobo'o tep idup neak lem anugrah Allah.
44013044	Pado bilai Sabat berikutne tekoba hampir kute kota'o bekopoa utuk temi'uk firman Tuhan.
44013045	Tapi waktau tun Yahudi kemliak tun dau'o, penuakba tobo'o ngen kidek atei samo mino, tobo'o bateak jano de nadeak Paulus.
44013046	Tapi ngen lebiak binai Paulus ngen Barnabas madeak, "Memang ngen udiba firman Allah harus nelei namen lebiak dute, tapi udi temulokne ngen manggep dirainu coa patas utuk dapet idup de kekal. Kerno'o keme moi ngen bangso-bangso luyen.
44013047	Sebab dioba de neriteak Tuhan ngen keme, 'Uku bi temtau ko ijai te'ang utuk bangso-bangso luyen, supayo ko mbin keselamatan sapei moi ujung bumi.' "
44013048	Temi'uk'o riangba kute tun kunei bangso-bangso luyen, tobo'o memuliakan firman Tuhan; kute tun de tentau Allah utuk idup de kekal, jijai pecayo.
44013049	Lajau firman Tuhan senbea moi kute daerah'o.
44013050	Tapi tun-tun Yahudi mengasut seslawei kunei golongan tun-tun lekat de saben ngen Allah ngen pejabat-pejabat neak kota'o. Tobo'o menea penganiayaan das Paulus ngen Barnabas, musir tobo'o kunei daerah'o.
44013051	Tapi, Paulus ngen Barnabas muang debu kunei kekea tobo'o sebagoi peringatan utuk tun-tun'o, lajau lalau moi Ikonium.
44013052	Tun-tun neak Antiokhia tep penuak ngen keriang ngen Roh Sucai.
44014001	Neak Ikonium Paulus ngen Barnabas masuk moi umeak semyang tun Yahudi, lajau majea dau hal, sehinggo sejumleak lai tun jijai pecayo, baik tun Yahudi atau tun Yunani.
44014002	Tapi tun-tun Yahudi de temulok bito tobo'o, majung tun-tun iso Yahudi ngen menea tobo'o jengik teadep tun-tun de pecayo ngen Yesus.
44014003	Jijai Paulus ngen Barnabas tinggea agok'an neak di. Tobo'o miling ngen binai utuk Tuhan de melei bukti tetang anugrah-Ne, melei ngen tobo'o kuaso utuk menea tando-tando ngen mujizat-mujizat.
44014004	Tapi tun dau neak kota'o tepecuak jijai duai: ade de bepihak ngen tun Yahudi, ade kulo de bepihak ngen rasul-rasul'o.
44014005	Lajau muloiba tun-tun de iso Yahudi ngen tun-tun Yahudi besamo-besamo pemipin-pemipin tobo'o berusaho utuk semikso ngen meluk tobo'o ngen butau.
44014006	Namen hal'o, nyikiaba rasul-rasul'o moi kota-kota neak Likaonia, adeba Listra, Derbe ngen daerah sekitarne.
44014007	Neak di tobo'o melei namen Bito Baik.
44014008	Neak Listra ade suang semanei de temot bae, kerno si pakuak kunei laher ngen ati perneak dapet paneu.
44014009	Si temi'uk Paulus gidong miling. Paulus kemliak bahwo si tun pecayo ngen dapet kena'en.
44014010	Paulus madeak ngen saei nya'ing, "Je ba!"
44014011	Tun'o kulo je, lajau muloi paneu moi ipe bae.
44014012	Waktau tun dau kemliak jano de sudo Paulus menea, tobo'o menggang lem bahaso Likaonia, "Diwo-diwo bi tu'un moi tengeak-tengeak te lem rupo manusio."
44014013	Lajau tekoba imem diwo Zeus, de kuil-Ne ade neak luea kota, mbin sapai-sapai jatan ngen bungai-bungai moi bang kota utuk melei sesembeak kurban besamo-samo ngen tun dau utuk rasul-rasul'o.
44014014	Temi'uk'o Barnabas ngen Paulus, cema'ik keracok tobo'o, lajau melilai moi tengeak-tengeak tun dau'o samo menggang,
44014015	"Hoi udi kute, getai udi menea awei yo? Keme yo manusio biaso serai awei udi. Keme ade neak yo utuk melei namen Bito Baik ngen udi, supayo udi teminggea hal-hal de coa beguno ngen belek ngen Alah de idup, de sudo cemipto lenget, bumai, laut ngen kute si'ingne.
44014016	Pado jaman mena'o Allah munyau kute bangso temurut dalenne sesuang.
44014017	Tapi si iso coa melei bukti tetang dirai-Ne ngen bebagoi plep baik, adeba temu'un ujen kunei lenget ngen melei musim-musim subur utuk udi. Si melei kembuk ngen semnang atei nu."
44014018	Kunyau rasul-rasul'o madeak awei yo, tobo'o gesea coa dapet temgeak tun dau melei kurban ngen tobo'o.
44014019	Tapi tekoba tun-tun Yahudi kunei Antiokhia ngen Ikonium, tobo'o majung tun dau'o sehinggo bepihok ngen tobo'o. Lajau tobo'o meluk Paulus ngen butau, seme'etne moi luea kota, kerno tobo'o sako bahwo si bi matei.
44014020	Tapi waktau tun-tun'o je kemlilingne, jeba si laju masuk moi lem kota. Menne berakatba si besamo-besamo ngen Barnabas moi Derbe.
44014021	Paulus ngen Barnabas melei namen Bito Baik moi kota'o ngen dapet dau murid. Lajau belekba tobo'o moi Listra, Ikonium ngen Antiokhia.
44014022	Neak penan'o tobo'o kemuet atei murid-murid'o ngen melei nasihat tobo'o supayo tep pecayo ngen Yesus, madeak bahwo utuk masuk moi lem Allah meriteak sebagai Rajo ite harus meding dau kesaro.
44014023	Neak tiep-tiep jemaat rasul-rasul'o temtep pemipin-pemipin utuk jemaat'o, sesudo bedu'o ngen puaso, tobo'o semreak pemipin-pemipin'o ngen Tuhan de tobo'o pecayo'o.
44014024	Tobo'o temrus kemliling kute daerah Pisidia ngen sapei neak Pamfilia.
44014025	Neak di tobo'o melei namen firman Allah neak Perga, lajau lalau moi Atalia.
44014026	Kunei di belayeaba tobo'o moi Antiokhia; neak penan'oba tobo'o bel'o senreak ngen anugrah Allah utuk muloi kemerjo kerjo de sudo tobo'o semlesei.
44014027	Sapeine neak di tobo'o menok jemaat bekopoa, lajau tobo'o cemrito kute sesuaktau de Allah menea liwet tobo'o, bahwo si bi mukok bang utuk bangso-bangso luyen ngen imen.
44014028	Neak di tobo'o an tinggea besamo-samo ngen murid-murid'o.
44015001	Kekedau tun teko kunei Yudea moi antiokhia ngen majea ngen tun-tun pecayo neak di, "Amen udi coa senunat temurut adat istiadat hukum Musa, udi coa dapet senlamat."
44015002	Tapi Paulus ngen Barnabas temtang melawen pendapet tobo'o. Akherne tentep, supayo Paulus ngen Barnabas serto kekedau tun luyen kunei jemaat o lalau ngen rasul-rasul ngen pemipin-pemipin neak Yerusalem utuk madeak hal o.
44015003	Tobo'o nembes ngen jemaat sapei moi luea kota, lajau tobo'o paneu liwet Fenisia ngen Samaria, cemrito tetang pertobatan tun-tun iso Yahudi. Hal o kembiak semnang atei tun-tun de pecayo neak di.
44015004	Sapeine neak Yerusalem tobo'o senambut ngen jemaat, rasul-rasul ngen pemipin-pemipin, lajau tobo'o cemrito kute seseuaktau de Allah menea liwet tobo'o.
44015005	Tapi kekedau tun kunei aliran Farisi, de sudo jijai pecayo, je ngen madeak, "Tun-tun iso Yahudi harus senunat ngen wajib utuk temurut hukum Musa."
44015006	Lajau sidangba rasul-rasul ngen pemipin-pemipin utuk berunding hal o.
44015007	Sesudo bedebat kekedau anne, jeba Petrus, madeak ngen tobo'o, "Hoi pasuak-pasuak, udi namen bahwo sejok pertamo Allah miliak uku kunei antaro udi, supayo liwet uku bangso-bangso luyen temi'uk Bito Baik ngen jijai pecayo.
44015008	Allah, de kemnal atei manusio, melei saksai utuk tobo'o ngen melei karunio Roh Sucai ngen tobo'o serai awei ngen ite.
44015009	Allah samo sekilai coa mbeda antaro ite ngen tobo'o, sesudo Si semucai atei tobo'o ngen imen.
44015010	Amen awei o, getai udi lok cemubo Allah ngen mpek moi das bau penotoa-penotoa o kewajiban de benek, baik ngen ninik puyang te atau ite su'ang?
44015011	Sebelekne, ite pecayo bahwo liwet anugrah Tuhan Yesus Kristus ite bakea senlamat serai awei tobo'o kulo."
44015012	Lajau diemba kute umat o, lajau tobo'o temi'uk Paulus ngen Barnabas cemrito kute tando ngen mujizat de nea Allah ngen perantaro tobo'o neak antaro bangso-bangso luyen.
44015013	Sesudo Paulus ngen Barnabas selesei miling, Yakobus madeak, "Hoi pasuak-pasuak, teni'ukba uku:
44015014	Simon bi cemrito bahwo pado mulone Allah temunjuk rahmat-Ne ngen bangso-bangso luyen, miliak suaktau umat kunei antaro tobo'o bagiak gen-Ne.
44015015	Hal o sesuoi ngen kecek-kecek paro nebai awei de tetulis:
44015016	'Sesudo'o Uku bakea belek igai ngen temgok igai umeak Daud de sudo ubuak, ngen menea igai umeak de ubuak'o ngen bakea Uku temgokne igai.
44015017	Supayo kute tun luyen mesoa Tuhan ngen kute bangso de dasne, gen-Ku senbut. Awei'oba firman Tuhan de menea kutene yo,
44015018	de sudo namen sejok semulo.'
44015019	Sebab'o Uku bependapet bahwo ite coa buliak menea kesaro bagiak tobo'o kunei bangso-bangso luyen de belek ngen Allah.
44015020	Tapi ite harus temulis su'et ngen tobo'o, supayo tobo'o meu'ak dirai kunei kembuk de sudo nelei ngen berhala-berhala, kunei percabulan, kunei daging benatang de matei ncit ngen kunei daleak.
44015021	Sebab sejok zaman mena'o hukum Musa nelei namen neak tiep-tiep kota, ngen sapei uyo hukum'o mbaco tiep-tiep bilai Sabat neak umeak-umeak semyang."
44015022	Sesudo'o rasul-rasul ngen pemipin-pemipin serto kute jemaat o mok keputusan utuk miliak kunei antaro tobo'o kekedau tun de bakea nutus moi Antiokhia besamo-samo Paulus ngen Barnabas, adeba Yudas de senbut Barsabas ngen Silas. Keduaine adeba tun tepandang neak antaro tun-tun de pecayo.
44015023	Ngen tobo'o senreak su'et de sa'eine, "Salam kunei rasul-rasul ngen pemipin-pemipin, kunei pasuak-pasuaknu ngen pasuak-pasuak neak Antiokhia, Siria ngen Kilikia de asal kunei bangso-bangso luyen.
44015024	Keme bi temi'uk bahwo ade kekedau tun neak antaro keme, de coa dapet pesen kunei keme, bi menea keme liseak ngen menea keme bingung ngen ajaran tobo'o.
44015025	Kerno o ngen bulet atei keme bi berunding utuk miliak ngen mutus kekedau tun ngen udi besamo-samo Barnabas ngen Paulus de keme kasiak.
44015026	Duai tun de bi melei nyabaine kerno gen Tuhan ite Yesus Kristus.
44015027	Jijai, keme bi mutus Yudas ngen Silas de seca'o lisan bakea semapei suang hal-hal yo ngen udi.
44015028	Kerno adeba keputusan Roh Sucai ngen keputusan keme, supayo ngen udi jibeak tenanggung lebiak dau ban kunei pado de perlu yo:
44015029	Udi harus me'uak dirai kunei kembuk de senembeak ngen berhala, kunei daleak, kunei daging benatang de matei ncit ngen kunei percabulan. Amen udi jemago dirai teadep hal-hal yo, udi menea baik. Sapei piyoba, selamat."
44015030	Sesudo pamit, Yudas ngen Silas berakat moi Antiokhia. Neak di tobo'o menok kute jemaat bekopoa, lajau semreak su'et o ngen tobo'o.
44015031	Sesudo mbaco su'et o, jemaat riang nien kerno si'ing su'et o de melei penghiburan.
44015032	Yudas ngen Silas, de adeba kulo nebai, dau melei penghiburan ngen pasuak-pasuak de pecayo o ngen kemu'et atei tobo'o.
44015033	Sesudo kekedau anne Yudas ngen Silas tinggea neak di, pasuak-pasuak o mpas tobo'o lem damoi utuk belek ngen tobo'o de mutusne. [
44015034	Tapi Silas Melei keputusan utuk tinggea neak di.]
44015035	Paulus ngen Barnabas tinggea kekedau an neak Antiokhia. Tobo'o besamo-samo ngen dau tun luyen majea ngen melei namen firman Tuhan.
44015036	Paulus madeak ngen Barnabas, "Baikba ite belek ngen pasuak-pasuak ite neak tiep kota, neak ipe ite bi melei namen firman Tuhan, utuk kemliak, awei ipe keadaan tobo'o."
44015037	Barnabas lok mbin kulo Yohanes de senbut Markus;
44015038	tapi Paulus madeak ngen tegas bahwo coa baik mbin serto tun de sudo teminggea tobo'o neak Pamfilia ngen coa lok milau kerjo besamo-samo tobo'o.
44015039	Hal o jijai tekea, sehinggo tobo'o ce'ei, Barnabas mbin Markus kulo belayea moi Siprus.
44015040	Tapi Paulus miliak Silas, sesudo senreak ngen pasuak-pasuak de pecayo o ngen anugrah Tuhan.
44015041	Berakatba si kemliling Siria ngen Kilikia samo kemu'et jemaat-jemaat neak di.
44016001	Paulus teko kulo moi Derbe ngen moi Listra. Neak di ade suang penotoa de genne Timotius. Indokne suang tun Yahudi ngen bi pecayo, dong tiakne suang tun Yunani.
44016002	Timotius yo tekenal baik ngen pasuak-pasuak de pecayo neak Listra ngen neak Ikonium.
44016003	Paulus lok, supayo si semertone lem pemaneu. Paulus meluak semunat si kerno tun-tun Yahudi neak daerah o, kerno tiep tun namen bahwo tiakne tun Yunani.
44016004	Lem pemaneu keliling kunei kota moi kota Paulus ngen Silas semapei keputusan-keputusan de nemok paro rasul ngen pemipin neak Yerusalem, pesenne supayo jemaat-jemaat temotoane.
44016005	Awei'oba jemaat-jemaat kemu'et lem imen, tiep bilai tambeak lai jumleakne.
44016006	Tobo'o melitas taneak Frigia ngen taneak Galatia, kerno Roh Sucai temgeak tobo'o utuk melei namen Bito Baik neak Asia.
44016007	Sapeine neak Misia tobo'o cemubo masuk moi daerah Bitinia, tapi Roh Yesus temgeak tobo'o.
44016008	Sesudo melitas Misia, tobo'o sapei neak Troas.
44016009	Kelmenne ketenba ngen Paulus suaktau pengeliak: Ade suang tun Makedonia je neak di ngen minoi ngen si, "Nyeb'angba miyo ngen tulungba keme!"
44016010	Sesudo Paulus kemliak pengeliak o, segroba keme mesoa kesepatan utuk berakat moi Makedonia, kerno kunei pengeliak o keme mok kesipulan bahwo Allah bi menok keme utuk melei namen Bito Baik ngen tun-tun neak di.
44016011	Lajau keme teminggea Troas lasung belayea moi Samotrake, menne sapeiba keme neak Neapolis;
44016012	neak di keme moi Filifi, kota pertamo neak bagian Makedonia yo, suaktau kota penan meratau tun Roma. Neak kota o keme tinggea kekedau bilai.
44016013	Pado bilai Sabat keme keluea bang kota. Keme lalau moi biding bioa ngen temau penan semyang Yahudi, de sudo keme sako ade neak di; sesudo temot, keme miling ngen seselawei de bekopoa neak di.
44016014	Saleak suang kunei seselawei o de genne Lidia turut temi'uk. Si asalne kunei kota Tiatira, si suang tun tukang jagea kain ungu de mengasihi Allah. Tuhan mukok ateine, sehiggo si temi'uk jano de nadeak Paulus.
44016015	Sesudo si dibaptis besamo-samo kute tun neak umeakne, si majok keme, nadeakne, "Amen udi bependapet bahwo uku sungguak-sungguak pecayo ngen Tuhan, maroba nupang neak umeakku." Si desok sapei keme temimone.
44016016	Suaktau bilai waktau keme lalau moi penan semyang o, keme temau ngen suang budok selawei de temuan roh kidek; ngen ramalan-ramalanne tuan-tuanne dapet asea lai.
44016017	Si temotoa Paulus ngen keme kunei belakang samo menggang, "Tun-tun yo hambo Allah De Maha Lekat. Tobo'o melei namen ngenko dalen keselamatan."
44016018	Hal o neane selamo kekedau bilai. Tapi waktau Paulus coa taen igai ngen gangguan o, si bepaling madeak ngen roh o, "Lem gen Yesus Kristus uku meluak ko keluea kunei selawei yo." Seketiko o kulo kelueaba roh o.
44016019	Ketiko majikan-majikanne o kemliak bahwo harapan tobo'o utuk dapet asea bi nyep, tobo'o temakep Paulus ngen Silas, lajau me'et tobo'o moi pasar utuk madep paro penguaso.
44016020	Sesudo tobo'o mbin keduaine madep pejabat-pejabat kota o, tobo'o madeak, "Tun-tun yo macau kota te yo; tobo'o adeba tun Yahudi.
44016021	Tobo'o majea adat istiadat de coa buliak tenimo atau tenurut tun Roma."
44016022	Tun dau kulo turut semrang Paulus ngen Silas. Lajau pejabat-pejabat kota o meluak cema'ik keracok kunei awok tobo'o ngen cemambuk tobo'o.
44016023	Sesudo tobo'o cenambuk kekedau kilai, tobo'o nasuk moi lem sel. Kepalo sel neriteak utuk jemago tobo'o ngen sungguak-sungguak.
44016024	Sesuoi ngen periteak o, kepalo sel mbin tobo'o moi ruang sel de paling tengeak, meket kekea tobo'o moi kieu.
44016025	Tapi kekiro tengeak malem Paulus ngen Silas bedu'o ngen mbin legau puji-pujian ngen Allah, tun-tun hukuman luyen temi'uk tobo'o.
44016026	Tapi tejijaiba gepo de lai, sehinggo fondasi-fondasi sel o gucang; seketiko o kulo tukokba kute bang ngen tukokba ratoi-ratoi de meket tobo'o kute.
44016027	Waktau kepalo sel o kelongon kunei tiduane ngen kemliak bang-bang sel tukok, si kemluea pedangne lok munuak dirai. Si sako bahwo tun-tun hukuman o bi melilai diraine.
44016028	Tapi Paulus menggang ngen sa'ei lek, Paulus madeak, "Jibeak cemlako dirainu, kerno keme kutene masiak ade neak piyo!"
44016029	Kepalo sel o meluak mbin lapu, lajau melilai masuk, ngen gemtea sujudba si neak adep Paulus ngen Silas.
44016030	Si mbes tobo'o moi luea, samo madeak, "Tuan-tuan, jano de harus uku nea, supayo uku senlamat?"
44016031	Tobo'o jemawap, "Cayoba ngen Tuhan Yesus Kristus, ko ngen kute isai umeaknu bakea selamat."
44016032	Lajau tobo'o melei namen firman Tuhan ngen si, ngen kute tun de ade neak umeakne.
44016033	Pado jam o kulo kepalo sel o mbin tobo'o ngen mersi sileak tobo'o. Seketiko o kulo si ngen keluargone melei dirai utuk dibaptis.
44016034	Lajau si mbin tobo'o moi umeak ne, melei kembuk ngen tobo'o. Si kembiak riang bahwo si ngen kute isai umeakne bi jijai pecayo ngen Allah.
44016035	Pueng menne, pejabat-pejabat pemeriteak Roma mutus polisi moi sel utuk semapei periteak, "Nepasba Paulus ngen Silas!"
44016036	Kepalo sel temrus pesen o ngen Paulus, nadeakne, "Pejabat-pejabat kota bi meluak mpas udi; jijai kelueaba udi uyo, lalauba ngen damoi!"
44016037	Tapi Paulus madeak ngen tun-tun o, "Coa pakei sidang tobo'o bi cemambuk keme, tun Roma, neak adep umum, lajau mbin keme moi lem sel. Uyo tobo'o lok kemluea keme seca'o diem-diem? Coa mukin awei yo! Kunyauba tobo'o teko su'ang ngen mbin keme moi luea."
44016038	Petugas-petugas polisi o melei namen hal o ngen pejabat-pejabat kota. Ketiko tobo'o temi'uk bahwo Paulus ngen Silas adeba tun Roma, mako sabenba tobo'o.
44016039	Tobo'o teko minoi maaf lajau mbin keduai rasul o moi luea nge minoi, supayo tobo'o teminggea kota o.
44016040	Lajau tobo'o teminggea sel o ngen lalau moi umeak Lidia; sesudo temau ngen pasuak-pasuak de pecayo neak di ngen mibur tobo'o, berakatba keduai rasul o.
44017001	Paulus ngen Silas mok dalen liwet Amfipolis ngen Apolonia, sapei neak Tesalonika. Neak di ade debueak umeak semyang tun Yahudi.
44017002	Awei biasone Paulus masuk moi umeak semyang o. Telau bilai Sabat beturut-turut si madeak ngen tobo'o ayat-ayat kunei Kiteb Sucai.
44017003	Si tem'ang ngen melei bukti ngen tobo'o bahwo Rajo Penyelamat harus meding saro ngen idup igai kunei tun matei, lajau Paulus madeak, "Dioba Rajo Penyelamat, adeba Yesus, de uku melei ngen ko."
44017004	Kekedau tun kunei tobo'o jijai pecayo ngen temotoa Paulus ngen Silas, awei o kulo sejumleak lai tun Yunani de saben ngen Allah, ngen dau igai seselawei terkemuko.
44017005	Tapi tun-tun Yahudi jijai iri, ngen batuan kekedau penjahat de bekeliaran neak dalen-dalen, tobo'o menea keributan ngen macau kota o. Tobo'o semerbu umeak Yason ngen maksut utuk mbin Paulus ngen Silas madeptun dau.
44017006	Tapi ketiko tobo'o coa temau Paulus ngen Silas, tobo'o seme'et Yason ngen kekedau tun pecayo luyen moi adep pejabat-pejabat kota, samo menggang, "Tun-tun de macau kute denio bi teko kulo miyo,
44017007	ngen Yason temimo tobo'o nupang neak umeakne. Tobo'o kute melanggea ketetapan-ketetapan Kaisar Roma, si madeak bahwo ade suang rajo luyen, adeba Yesus."
44017008	Ketiko tun dau ngen pejabat-pejabat kota temi'uk kutene o, tobo'o jijai gemtea.
44017009	Tapi sesudo tobo'o dapet jaminan kunei Yason ngen kunei tun-tun de pecayo luyenne, tobo'o kulo nepas.
44017010	Tapi pado malem o kulo segro tun-tun pecayo neak di meluak Paulus ngen Silas berakat moi Berea. Sapeine neak di lalauba tobo'o moi umeak semyang tun Yahudi.
44017011	Tun-tun Yahudi neak kota o lebiak tukok ateine kunei pado tun-tun Yahudi neak Tesalonika, kerno tobo'o temimo Firman o ngen kute kerelaan atei, tiep bilai tobo'o semlidik Kitep Sucai utuk namen, jano kutene o benea awei o.
44017012	Kerno o dau neak antaro tobo'o de jijai pecayo. Coa didik kulo neak antarone adeba tun Yunani de terkemuko, baik selawei atau semanei.
44017013	Tapi ketiko tun-tun Yahudi kunei Tesalonika namen bahwo neak Berea kulo bi nelei namen firman Allah ngen Paulus, tobo'o kulo teko moi di utuk majung ngen menea tun-tun neak di jijai liseak.
44017014	Tapi tun-tun pecayo o meluak Paulus segro berakat moi pantai, tapi Silas ngen Timotius masiak tinggea neak Berea.
44017015	Tun-tun de mi'ing Paulus mbesne sapei neak Athena, lajau belek mbin pesen ngen Silas ngen timotius, supayo tobo'o gacang teko ngen Paulus.
44017016	Sementaro Paulus mbot Silas ngen Timotius neak Atena, kebiak ibo ateine kerno si kemliak bahwo kota o penuak ngen patung-patung.
44017017	Kerno o neak umeak semyang, Paulus betukar pekeran ngen tun-tun Yahudi ngen tun-tun de saben ngen Allah. Awei o kulo tiep bilai si tukar pekeran ngen tun-tun neak pasar.
44017018	Gu'au-gu'au aliran Epikuros ngen aliran Stoa bedebat kulo ngen si. Ade de madeak, "Jano de lok tukang ngike madeak?" Tapi de luyen madeak, "Rupone si melei namen tetang ajaran diwo-diwo bangso luyen." Kerno si melei namen Bito Baik tetang Yesus ngen idup igai sesudo matei.
44017019	Lajau tobo'o mbinne madep sidang moi Tebo Areopagus ngen madeak, "Jano buliak keme namen ajaran belau ipe de ko najea yo?
44017020	Kerno ko melei namen ngen keme hal-hal de asing. Kerno o keme lok namen jano tai kutene o." (
44017021	Kerno kute tun Atena ngen tun-tun asing de tinggea neak di coa gen waktau utuk madeak atau temi'uk tetang hal-hal de belau.)
44017022	Paulus je neak adep tun-tun de bekopoa neak Areopagus. Paulus madeak, "Hoi tun-tun Atena, uku kemliak bahwo lem kute hal udi kebiak beragamo.
44017023	Kerno ketiko uku paneu neak kotanu, uku kemliak penan-penan semyangnu, uku temau kulo debueak penan melei kurban. Neak di ade tetulis, 'Ngen Allah de coa kenal.' Jano de udi sembeak ngen coa kemnalne, do'oba de uku melei ngen udi.
44017024	Allah de sudo jemijai bumai ngen kute si'ingne, Siba Tuhan das lenget ngen bumai, coa tinggea lem umeak-umeak diwo de nea manusio.
44017025	Si kulo coa perlu batuan manusio, kerno siba de melei idup, nyabai ngen kute sesuaktau ngen manusio.
44017026	Kunei do tun bae Si bi jemijai kute bangso ngen umat manusio utuk nunggau kute muko bumai, si bi temtau musim-musim utuk tobo'o ngen batas-batas penan tinggea tobo'o,
44017027	supayo tobo'o mesoa Allah. Mudah-mudahan tobo'o temau ngen Si, kunyau Si coa u'ak kunei ite memasing.
44017028	Kerno neak lem Si ite idup, ite begerok, ite ade, awei de sudo kulo nadeak kekedau penyairnu: 'Kerno ite yo royot Allah kulo.'
44017029	Kerno ite asalne kunei royot Allah, ite coa buliak bepeker bahwo keadaan Allah serai awei mas, pirok, atau butau, ciptaan kesenian ngen kepacok manusio.
44017030	Coa kemliak igai zaman kebodohan, uyo Allah meriteak kute tun neak ipe bae utuk tobat.
44017031	Kerno Si bi tem'tep suaktau bilai ketiko Si ngen Adea makim dunio ngen suang tun de sudo tentau-Ne, sesudo Si melei ngen kute tun suaktau jaminan tetang hal o ngen midup Si kunei antaro tun matei."
44017032	Ketiko tobo'o temi'uk tetang tun matei idup igai, mako ade de mino, de luyen madeak, "Tengen bae keme temi'uk ko miling tetang hal o."
44017033	Lajau Paulus teminggea tobo'o.
44017034	Tapi kekedau tun bepihok ngen si, jijai pecayo, neak antarone kulo: Dionisius, anggota majelis Areopagus, ngen suang selawei genne Damaris, ngen kulo tun-tun luyen besamo-samo tobo'o.
44018001	Sesudo'o Paulus teminggea Atena, lajau lalau moi Korintus.
44018002	Neak di si temau ngen suang Yahudi genne Akwila, asalne kunei Pontus. Si tembei teko kunei Italia ngen Priskila, ngenyanne, kerno kaisar Klaudius bi meriteak, supayo kute tun Yahudi teminggea Roma. Paulus singgeak neak umeak tobo'o.
44018003	Kerno tobo'o menea kerjo de serai, si tinggea besamo-samo tobo'o. Tobo'o kerjo besamo-samo, kerno tobo'o sesamo tukang menea kemah.
44018004	Tiep bilai Sabat Paulus miling lem umeak semyang ngen berusaho supayo tun-tun Yahudi ngen tun-tun Yunani pecayo ngen Yesus.
44018005	Ketiko Silas ngen Timotius teko kunei Makedonia, Paulus muloi ngen sepenuakne melei namen bito kunei Allah, saksai ngen tun-tun Yahudi bahwo Yesusba Rajo Penyelamat.
44018006	Tapi ketiko tun-tun o melawen si ngen minone, si mersi debu kunei keracokne. Paulus madeak ngen tobo'o, "Kunyauba daleaknu tupeak neak das ulaune suang; uku bersih, coa saleak. Muloi uyo uku bakea lalau ngen bangso-bangso luyen."
44018007	Si keluea kunei di, lajau lalau moi umeak suang tun genne Titius Yustus, de saben ngen Allah, de umeakne neak depeak umeak semyang.
44018008	Tapi Krispus, pemipin umeak semyang o, jijai pecayo ngen Tuhan besamo-samo ngen kute si'ing umeakne, dau kunei tun-tun Korintus, de temi'uk bito de senapei Paulus, jijai pecayo ngen dibaptis.
44018009	Pado suaktau kelmen Tuhan madeak ngen Paulus neak lem pengeliak, "Jibeak saben! Terusba melei namen firman ngen jibeak diem!
44018010	Kerno uku semerto ko ngen coa ade suang kulo de bakea menea de kidek ngen ko, kerno dau umat-Ku neak kota yo."
44018011	Lajau tinggeaba Paulus neak di detaun tengeak ngen si majea firman Allah neak antaro tobo'o.
44018012	Tapi, sesudo Galio jijai gubernur neak Akhaya, tun-tun Yahudi bersatu melawen Paulus, lajau mbin Paulus moi pengadilan.
44018013	Tobo'o madeak, "Si yo berusaho menea tun nyembeak Allah ngen ca'o de bertentangan ngen Hukum Taurat."
44018014	Ketiko Paulus lok muloi miling, Galio madeak ngen tun-tun Yahudi o, "Hoi tun-tun Yahudi, sekirone pengaduannu tetang suaktau pelanggaran atau kejahatan, bi sepatutne uku temimo perkaronu.
44018015	Tapi amen hal o adeba selisiak tetang kecek, gen atau hukum de belakau neak antaro udi, mako lokba udi suang semleseine; uku coa lok jijai hakim das perkaro de awei yo."
44018016	Sudo o si musir tobo'o kunei ruang pengadilan.
44018017	Lajau tobo'o kute temakep Sostenes, pemipin umeak semyang, lajau mokoane neak adep pengadilan o. Tapi Galio samo sekilai coa dulai hal o.
44018018	Paulus tinggea kekedau bilai igai neak Korintus. Lajau si pamit ngen tun-tun de pecayo neak di, ngen belayea moi Siria, sesudo si metok bukne neak Kengkrea, kerno si bi janjai. Priskila ngen Akwila semerto si.
44018019	Lajau sapeiba tobo'o neak Efesus. Paulus teminggea Priskila ngen Akwila neak di. Si suang masuk moi umeak semyang, miling ngen tun-tun Yahudi.
44018020	Tobo'o minoi ngen si utuk tinggea lebiak an neak di, tapi si coa lok.
44018021	Si pamit ngen madeak, "Uku bakea teko igai ngen udi, amen Allah kemlokne." Lajau Paulus terus lalau moi Efesus.
44018022	Sesudo sapei neak Kaisarea, Si lalau moi Yerusalem utuk melei salam ngen jemaat neak di lajau terus moi Antiokhia.
44018023	Sesudo tinggea kekedau an neak di, si berakat igai lajau jemlajeak kute taneak Galatia ngen Frigia utuk kemu'et atei kute tun-tun pecayo.
44018024	Sementaro'o tekoba moi Efesus suang Yahudi genne Apolos. Si asalne kunei Aleksandria. Si pacok miling ngen kembiak paham tetang Kiteb Sucai.
44018025	Si sudo temimo ajaran tetang ajaran Yesus. Ngen semangat si miling, ngen teliti si majea tetang Yesus, tapi si cuma namen baptisan Yohanes.
44018026	Si muloi binai majea neak umeak semyang. Tapi sesudo Priskila ngen Akwila temi'ukne, tobo'o mbin si moi umeak tobo'o, ngen teliti jemlas ngen si Dalen Allah.
44018027	Kerno Apolos lok nyeb'ang moi Akhaya, tun-tun pecayo neak Efesus kemirim su'et ngen penotoa-penotoa neak di, supayo tobo'o semambut si. Sapeine neak Akhaya, si jijai kebiak beguno bagiak tun-tun de pecayo ngen Anugrah Allah.
44018028	Kerno ngen penuak semangat si mbanteak tun-tun Yahudi neak adep umum ngen melei bukti kunei Kiteb Sucai bahwo Yesusba Rajo Penyelamat.
44019001	Ketiko Apolos masiak neak Korintus, Paulus sudo kemliling daerah-daerah pelosok ngen sapei neak Efesus. Neak di si temau kekedau tun de sudo pecayo ngen Yesus.
44019002	Paulus madeak ngen tobo'o, "Jano sudo udi temimo Roh Sucai, ketiko udi pecayo?" Tapi, tobo'o jemawab si, "Ati, keme ati perneak temi'uk bahwo ade Roh Sucai."
44019003	Lajau Paulus madeak ngen tobo'o, "Amen awei'o, ngen baptisan de ipe udi bi dibaptis?" Tobo'o jemawab, "Ngen baptisan Yohanes."
44019004	Paulus madeak, "Baptisan Yohanes adeba baptisan tobat, si madeak ngen tun dau bahwo tobo'o harus pecayo ngen Si de teko sesudo kunei padone, adeba Yesus."
44019005	Waktau tobo'o temi'uk hal'o, tobo'o dibaptis lem gen Tuhan Yesus.
44019006	Ketiko Paulus mpek tangenne neak das tobo'o, tu'unba Roh Sucai moi das tobo'o, ngen muloiba tobo'o madeak lem bahaso dileak ngen semapei bito kunei Allah.
44019007	Tobo'o kute jumleakne kekiro duai belas tun.
44019008	Selamo telau bulen Paulus teko moi umeak semyang neak di, miling ngen binai serto bedebat ngen tobo'o utuk supayo tobo'o yakin tetang Allah meriteak sebagai Rajo.
44019009	Tapi ade kekedau tun de telo ateine. Tobo'o coa lok pecayo, tapi mupet ajaran Yesus neak adep tun dau. Kerno'o Paulus teminggea tobo'o ngen cem'ei penotoa-penotoane kunei tobo'o, tiep bilai miling neak ruang kuliah Tiranus.
44019010	Hal yo neane selamo duai taun, sehinggo kute penduduk Asia temi'uk firman Tuhan, baik tun Yahudi atau tun Yunani.
44019011	Liwet tangen Paulus Allah menea mujizat-mujizat de luea biaso.
44019012	Bahkan tun mbin setangen atau kain de perneak nakei Paulus ngen mpekne das tun-tun bolon, mako ka'enba tobo'o ngen kelueaba roh-roh kidek.
44019013	Kekedau dukun Yahudi kulo de kemliling neak negrai o, cemubo makei gen Tuhan Yesus das tobo'o de pasuk roh-roh kidek, nadeakne, "Uku semupeak udi lem gen Yesus de nelei namen Paulus."
44019014	De menea hal o adeba tujuak tun, anok kunei suang imem kepalo Yahudi genne Skewa.
44019015	Tapi roh kidek o jemawab, "Yesus uku kenal, Paulus uku namen, tapi udi api?"
44019016	Lajau tun de pasuk roh kidek o melupat, kemuaso, maleak tobo'o kute, sehinggo tobo'o melilai kunei umeak tun o ngen bleseng ngen sileak.
44019017	Hal o namen kute penduduk Efesus, baik tun Yahudi atau tun Yunani, mako sabenba tobo'o kute, ngen gen Tuhan Yesus tambeak nujai.
44019018	Dau neak antaro tobo'o de sudo pecayo, teko ngen ngakau neak muko umum bahwo tobo'o perneak menea plep-plep awei o.
44019019	Dau kulo neak antaro tobo'o, de perneak menea sihir, kemopoa kiteb-kitebne lajau nembemne neak adep kute tun. Go kiteb-kiteb o kekiro lemo puluak ribau caci pirok.
44019020	Ngen ca'o yo, tambeak tesebeaba firman Tuhan ngen tambeak bekuaso.
44019021	Sesudo peristiwo o, Paulus temtep utuk lalau moi Yerusalem liwet Makedonia ngen Akhaya. Paulus madeak, "Sesudo moi di uku harus kemliak Roma kulo."
44019022	Lajau si meluak duai tun pembantaune, adeba Timotius ngen Erastus, ndutene moi Makedonia, tapi si suang tinggea kekedau an igai neak Asia.
44019023	Kekiro pado waktau o tejijaiba huru hara lai tetang ajaran Yesus.
44019024	Penyebabne adeba suang semanei genne Demetrius, suang tukang pirok, de menea umeak-umeak utuk dewi Artemis kunei pirok. Usahone o dapet asea de coa didik bagiak tukang-tukangne.
44019025	Si kemopoa tobo'o besamo-samo ngen pekerjo-pekerjo luyen lem usaho de serai, si madeak, "Pasuak-pasuak, udi namen bahwo kemakmuran ite adeba asea usaho yo!
44019026	Uyo udi suang kemliak ngen temi'uk, awei ipe Paulus, iso bae neak Efesus, tapi kulo gesea neak kute Asia bi mbujuk ngen semset dau tun ngen madeak bahwo jano de nea tangen manusio isoba diwo.
44019027	Awei yo iso bae usaho ite bakea nino tun, tapi kulo umeak Dewi Artemis, Dewi lai'o, bakea nyep taine. Iso cuma do'o, Artemis suang, de senbeak kute Asia ngen kute dunio de beradap, bakea nyep kebesaranne."
44019028	Temi'uk'o atei tobo'o jijai panes, lajau tobo'o menggang, "Laiba Artemis dewi tun Efesus!"
44019029	Kute kota jijai kacau ngen tobo'o rerami gemlumbung gedung kesenian serto me'et Gayus ngen Aristarkhus, keduaine tun Makedonia ngen kuat pemaneu Paulus.
44019030	Paulus lok lalau moi tengeak-tengeak rakyat'o, tapi penotoa-penotoane coa melei izin.
44019031	Bahkan kekedau pembesar Asia, de kuat ngen Paulus, kemirim pesen ngen demsok ne, supayo jibeak masuk moi gedung kesenian'o.
44019032	Sementaro'o tun de bekopoa neak lem gedung'o menggang; de suang madeak dio, de luyen madeak do'o, sebab kupulan'o kacau balau, dau kunei tobo'o coa namen utuk jano tobo'o bekopoa.
44019033	Lajau suang tun genne Aleksander tenulok moi muko tun-tun Yahudi. Si dapet keterangan kunei tun dau tetang jano detejijai. Segro si melei isyarat ngen tangenne, lok melei penjelasan sebagoi pembelaan neak adep rakyat'o.
44019034	Tapi waktau tobo'o namen bahwo si tun Yahudi, menggangba tobo'o besamo-samo kekiro duai jam anne, "Laiba Artemis dewi tun Efesus!"
44019035	Tapi, sekretaris kota temnang tun dau'o ngen madeak, "Hoi tun Efesus! Api neak dunio yo decoa namen bahwo kota Efesusba de miaro baik umeak dewi Artemis de maha lai atau patungne de tu'un kunei lenget?
44019036	Hal'o coa dapet melawen, kerno'o lokba udi tenang ngen jibeakba gegulut betindak.
44019037	Sebab udi bi mbin tun-tun yo moi piyo, kunyau tobo'o coa merapok umeak dewi te ngen coa nino genne.
44019038	Jijai, amen Demetrius ngen pekerjo-pekerjone temuan pengaduan teadep suang tun, iso ade sidang-sidang pengadilan ngen ade gubernur. Moi di ba lokne keduai belah pihok mbin pekarone.
44019039	Amen ade sesuaktau de luyen de udi kenlok, baikba kenloknu'o senlesei lem sidang rakyat de sah.
44019040	Sebab ite ade lem bahayo bakea tenuduak bahwo ite menea huru-hara pado bilai yo, kerno coa ade alasan de dapet ite madeak utuk mbenea kupulan de kacau- balau yo."
44019041	Ngen kecek'o si meluak tun dau'o belek.
44020001	Sesudo keadaan neak Efesus aman igai, Paulus kemopoa jemaat, melei semangat ngen tobo'o. Sesudo'o si mucep selamat tinggea lajau temrus pemaneune moi Makedonia.
44020002	Si moi daerah-daerah Makedonia, melei dau nasihat ngen tun-tun de pecayo ngen yesus neak di utuk melei semangat ngen tobo'o. Sesudo'o si lalau moi Yunani.
44020003	Telau bulen anne si tinggea neak di. Lajau ketiko si dong siap-siap utuk belayea moi Siria, ade bito bahwo tun-tun Yahudi dong sepakat utuk munuakne. Kerno'o si melei keputusan utuk belek liwet Makedonia.
44020004	Sopater anok Pirus de asalne kunei Berea lalau besamo-samo si; awei o kulo Aristarkhus ngen Sekundus tun Tesalonika, ngen Gayus tun Derbe. Kulo Timotius, Tikhikus ngen Trofimus, tun-tun kunei provinsi Asia.
44020005	Tobo'o demute keme lajau mbot keme neak Troas.
44020006	Sesudo Perayaan Ruti Coa Beagai, keme belayea teminggea Filifi. Lemo bilai sesudo'o keme bekopoa igai ngen tobo'o neak Troas. Neak di keme tinggea deminggau.
44020007	Malem minggau keme bekopoa utuk mukmei besamo secao keluargo. Paulus miling ngen tun-tun, kerno menne si niat berakat. Sapei tengeak malem Paulus miling terus.
44020008	Lem bilik neak tiket das, penan keme bekopoa o, ade dau lapu.
44020009	Suang anok bujang genne Eutikhus temot neak kemdan. Kerno Paulus coa bedan miling, bujang o jijai stekuk nien sapei si tidua neak ndea o, lajau us moi mimbeak kunei tiket telau. Waktau tobo'o maketne, si bi matei.
44020010	Tapi Paulus tu'un moi mimbeak, lajau gulek neak das awok bujang o ngen megepne. Paulus madeak, "Jibeak kuatir, si masiak idup!"
44020011	Sesudo'o Paulus kenek igai moi das, lajau magiak ruti ngen mbuk besamo-samo. Bi an miling ngen tun-tun sapei pueng, Paulus berakat.
44020012	Tun-tun mbin belek bujang o lem keadaan idup moi umeakne. Tobo'o meding riang ngen kembiak terhibur.
44020013	Keme lalau moi kepea lajau belayea lebiak dute moi Asos utuk mapet Paulus moi kepea neak di. Si sudo matur aweiyo kerno si bakea moi mindi liwet dalen da'et.
44020014	Sesudo betemau neak Asos, Paulus segro kenek moi kepea lajau keme belayea moi Metilene.
44020015	Kunei di keme belayea kulo, menne sapei neak penan de sekadep ngen Khios. Sebilaine keme sapei neak Samos, menne neak Miletus.
44020016	Paulus bi temtep utuk coa singgeak neak Efesus, supayo jibeak muang waktau neak daerah Asia. Sedapet mukin si lok gacang sapei neak Yerusalem pado bilai rayo Pentakosta.
44020017	Kunei Miletus Paulus kemirim bito moi Efesus utuk minoi ngen pemipin jemaat neak di utuk teko magea si.
44020018	Ketiko tobo'o sapei, Paulus madeak ngen tobo'o, "Udi namen awei ipe uku idup selamo yo neak antaro udi sejok bilai pertamo uku sapei neak Asia.
44020019	Rendeak atei ngen dau bioa matai, uku kerjo utuk Tuhan ngen dau meding saro kerno rancano kidek tun-tun Yahudi.
44020020	Udi namen bahwo uku coa segan melei namen ngen udi jano de beguno utuknu. Uku majea udi neak muko umum ngen neak umeak-umeak.
44020021	Baik ngen tun-tun Yahudi atau tun-tun bangso luyen uku bogoa melei peringatan supayo tobo'o tobat kunei duso-duso tobo'o, teko ngen Allah, serto pecayo ngen Tuhan Yesus.
44020022	Uyo utuk taat ngen periteak Roh Sucai, uku lalau moi Yerusalem. Ngen uku coa namen jano de bakea tejijai ngen uku neak di.
44020023	Uku cuma namen bahwo neak tiep-tiep kota, Roh Sucai bi tegas melei namen ngen uku, bahwo uku bakea masuk sel ngen bakea saro.
44020024	Tapi uku coa dulai ngen idupku yo, asal uku dapet semlesei tugas de Tuhan Yesus nelei ngen uku, asal uku setia sapei uku matei utuk melei namen Bito Baik o tetang anugrah Allah.
44020025	Uku bi magea udi kutene ngen bi melei namen kulo tetang awei ipe Allah meriteak sebagoi Rajo. Uyo uku meding coa bakea temau igai ngen udi.
44020026	Kerno o ngen tegas uku madeak ngen ko pado bilai yo bahwo amen ade neak antaro udi de matei be, do'o iso saleak ku.
44020027	Coa perneak uku lalai ngen tugasku utuk jemlas ngen udi kute rencano Allah.
44020028	Lokba udi jago dirai, jagoba kulo kute jemaat de sudo senreak Roh Sucai ngen ko utuk jenago; sebab udi coa naket jijai pengawas jemaat o. Lokba udi jemago jemaat Allah do'o awei gembala jemago dombane, kerno Allah bi jemijai jemaat o temuan-Ne suang liwet mateine Anok-Ne suang.
44020029	Sesudo uku lalau, pasti bakea teko serigala-serigala de buas moi tengeak-tengeak udi. Tun-tun de udi jago o bakea jijai mangsa serigala-serigala o.
44020030	Bahkan kunei antaro udi suang bakea ade tun-tun de bakea melei namen bito de coa benea. Tobo'o nea awei o kunyau tun-tun de sudo pecayo ngen Yesus jijai seset ngen temotoa tobo'o.
44020031	Kerno o bejago-jagoba! Inget bahwo telau taun anne ngen dau bioa matai, pueng kelmen uku coa perneak bedan majea tiep tun kunei udi.
44020032	Uyo uku semreak udi ngen Allah kunyau Si de miaro udi, kunyau udi bepegong pado bito anugrah Allah. Allah temuan kuaso utuk kemuet udi, melei ngen ko berkat-berkat de sudo sendio-Ne utuk kute umat-Ne.
44020033	Ati perneak uku lok caci atau keracok kunei suang kulo.
44020034	Udi suang namen, bahwo ngen tenago uku suang uku kerjo utuk keperluanku ngen kekuat uku de milau ngen uku.
44020035	Lem kute pekaro uku bi melei contoh ngen ko bahwo ngen kerjo awei yo ite harus temulung tun-tun de lemah. Kerno ite harus inget ngen jano de Tuhan Yesus suang bi nadeak, 'Lebiak riang melei kunei pado nimo.' "
44020036	Sesudo Paulus selesei miling, si sujud ngen tobo'o kute lajau bedu'o.
44020037	Tobo'o kutene ngindoi samo megeb Paulus ngen mucep selamat jalan.
44020038	Tobo'o kebiak ibo, terutamo kerno Paulus madeak bahwo tobo'o coa bakea kemliak si igai. Lajau tobo'o mbesne sapei moi kepea.
44021001	Sesudo pamit ngen pemipin-pemipin neak efesus, keme lalau lasung belayea moi Kos. Menne sapeiba keme neak Rodos. Kunei di keme moi Patara.
44021002	Neak Patara keme temau kepea, de lok nyeb'ang moi Fenisia. Keme kenek kepea o, lajau berakat.
44021003	Sesudo'o keten Siprus neak peak kideu, tapi keme liwetne lajau lalau moi Siria. Akherne sapeiba keme neak Tirus, kerno muatan kepea harus nukea neak kota o.
44021004	Keme magea penotoa-penotoa ngen tinggea neak di selamo tujuak bilai. Kerno petunjuk kunei Roh penotoa-penotoa o melei nasihat ngen Paulus, supayo Paulus jibeak lalau moi Yerusalem.
44021005	Tapi sesudo liwet waktaune, keme berakat temrus pemaneu keme. Tobo'o kutene besamo-samo anok ngen ngenyanne mbes keme sapei moi luea kota. Neak pengger pantai keme sujut ngen bedu'o.
44021006	Sesudo pamit keme kenek moi kepea, tobo'o belek moi umeak.
44021007	Kunei Tirus keme sapei neak Ptolemais ngen neak di berakherba pemaneu keme. Keme melei salam ngen pasuak-pasuak de pecayo, tinggea debilai neak antaro tobo'o.
44021008	Menne keme berakat kunei di ngen sapei neak Kaisarea. Keme masuk moi umeak Filipus, tukang semiar Bito Baik'o, adeba saleak suang kunei ketujuak tun de niliak neak Yerusalem, ngen keme tinggea neak umeakne.
44021009	Pat anok selawei Filipus bi nelei karunio kunei Allah utuk melei namen bito kunei Allah.
44021010	Sesudo kekedau bilai keme tinggea neak di, tekoba suang nebai Yudea genne Agabus.
44021011	Si teko ngen keme, lajau mok teng Paulus. Samo meket kekea ngen tangenne suang si madeak, "Awei yoba nadeak Roh Sucai: Aweiyoba de temuan teng yo bakea neket ngen tun-tun Yahudi neak Yerusalem, senreak moi tangen bangso-bangso luyen."
44021012	Temi'uk o keme besamo-samo ngen tun-tun neak penan o minoi, supayo Paulus jibeak lalau moi Yerusalem.
44021013	Tapi Paulus jemawab, "Getai udi ngindoi, sehinggo menea ateiku ajua? Kerno uku yo rela iso bae utuk neket, tapi kulo utuk matei neak Yerusalem demi gen Tuhan Yesus."
44021014	Kerno si coa lok temimo nasihat keme, keme nyereak ngen madeak, "Jijaiba kenlok Tuhan!"
44021015	Sesudo tinggea kekedau bilai neak Kaisarea, keme semiap barang-barang, lajau berakat moi Yerusalem.
44021016	Besamo-samo ngen keme milau kulo kekedau penotoa kunei Kaisarea. Tobo'o mbin keme moi umeak suang tun genne Manason. Si kunei Siprus ngen bi an jijai penotoa Yesus. Keme bakea nupang neak umeakne.
44021017	Ketiko keme sapei neak Yerusalem, kute tun-tun do imen semambut keme ngen riang.
44021018	Menne lalauba Paulus besamo-samo ngen keme magea Yakobus; kute pemipin-pemipin jemaat bi ade neak di.
44021019	Paulus melei salam ngen tobo'o, lajau cemrito kute sesuaktau jano de nea Allah neak antaro bangso-bangso luyen liwet pelayananne.
44021020	Sesudo temi'uk cerito Paulus'o, tobo'o kutene mujai Allah. Lajau tobo'o madeak ngen Paulus, "Paulus, keliakba, beribau-ribau tun Yahudi bi pecayo ngen Yesus kute setia miaro Hukum Taurat.
44021021	Tapi tobo'o temi'uk tetang ko bahwo ko majea kute tun Yahudi de tinggea neak antaro bangso-bangso luyen utuk mpas Hukum Taurat, kerno ko madeak, supayo tobo'o jibeak semunat anok-anokne ngen jibeak idup temurut adat istiadat te.
44021022	Jijai awei ipe uyo? Pasti tobo'o bakea temi'uk bahwo ko bi teko miyo.
44021023	Kerno'o, neaba jano de keme nadeak yo: Neak antaro keme ade pat tun de menea janjai ngen Allah.
44021024	Mbinba tobo'o besamo-samo ngen ko, neaba upacara semucai dirai besamo-samo ngen tobo'o, tenanggungba biaya tobo'o, sehinggo tobo'o dapet mtok bukne; mako kute tun bakea namen bahwo kute bito de tobo'o teni'uk tetang ko samo sekilai coa benea, kerno ko suang tep miaro Hukum Taurat.
44021025	Tapi tetang bangso-bangso luyen, de sudo pecayo, keme bi kemirim su'et ngen tobo'o tetang keputusan keme, adeba tobo'o bahwo tobo'o coa buliak mbuk kembuk de sudo senreak ngen patung, kunei daleak, kunei daging benatang de matei ncit ngen kunei zinah."
44021026	Mako Paulus lalau ngen kepat tun o lajau menea upacara semucai dirai besamo-samo ngen tobo'o menne. Sesudo'o masuk moi Bait Allah utuk melei namen tengen upacara semucai dirai bakea selesei, kurban bakea senreak utuk tobo'o sesuang.
44021027	Ketiko maso tujuak bilai o bi lok berakher, tun-tun Yahudi de teko kunei Asia, kemliak Paulus neak lem Bait Allah, lajau tobo'o majung rakyat ngen temakep si,
44021028	samo menggang, "Hoi tun-tun Israel, tulung! Dioba tun de neak ipe bae majea kute tun utuk temtang bangso ite ngen temtang Hukum Taurat ngen Bait Allah! Uyo si mbin tun-tun Yunani kulo moi lem Bait Allah ngen menea najis penan sucai o!" (
44021029	Kerno tobo'o bi kemliak Trofimus kunei Efesus ayokne besamo-samo ngen Paulus neak kota, tobo'o sako bahwo Paulus bi mbin si moi Bait Allah.)
44021030	Lajau kacauba kute kota ngen tun dau teko gemlumbung, lajau makep Paulus ngen me'etne moi luea Bait Allah, seketiko o kulo kute bang Bait Allah o tenutup.
44021031	Sementaro tobo'o beusaho utuk munuak si, sapeiba bito ngen pipinan pasukan bahwo kute Yerusalem gempar.
44021032	Pemipin pasukan, prajurit-prajurit ngen perwira-perwira segro magea tun dau o. Ketiko tobo'o kemliak si ngen prajurit-prajurit o, bedanba tobo'o mokoa Paulus.
44021033	Pemipin pasukan o ma'ok Paulus, temakepne ngen meluak meket si ngen duai ratoi, lajau betanye api si, jano de sudo neane.
44021034	Tapi kunei antaro tun dau o ade de jemawap awei yo, ade kulo de jemawap awei o. Keadaan kacau sehinggo komandan o coa namen jano sebeneane de sudo tejijai. Kerno o si meluak mbin Paulus moi markas.
44021035	Ketiko sapei moi endea Paulus pakso nusung prajurit-prajurit kerno tun dau dedesok.
44021036	Kute rakyat rerami temotoa si, samo menggang, "Nunuak si!"
44021037	Waktau Paulus lok nembin masuk moi markas, Paulus madeak ngen pemipin pasukan o, "Jano buliak uku madeak sesuaktau ngen ko?" Jawabne, "Ko namen bahaso Yunani?
44021038	Jijai, ko iso tun Mesir o de tembei bae menea pembrontakan ngen mbin melilai pat ribau tun pengacau de makei senjato moi benei libea?"
44021039	Paulus jemawap, "Uku adeba tun Yahudi, kunei Tarsus, tun kunei kota de terkenal neak Kilikia; uku minoi, supayo uku neluak miling ngen tun dau o."
44021040	Sesudo Paulus neluak pemipin pasukan, lalauba si je neak ndea, si melei isyarat ngentangenne moi tun dau o. Ketiko bi aman, muloiba si miling ngen tobo'o lem bahaso Ibrani, nadeakne,
44022001	"Pasuak-pasuak ngen Bapak-bapak, teniukba, jano de lok uku madeak uyo ngen ko sebagoi mbela dirai."
44022002	Waktau tun dau temi'uk si miling lem bahaso Ibrani, tobo'o jijai lebiak tenang.
44022003	Si madeak, "Uku adeba tun Yahudi, laher neak Tarsus neak taneak Kilikia, tapi lai neak kota yo; ndidik ngen teliti neak beak pipinan Gamaliel lem hukum ninik puyang te, sehinggo uku jijai tun de giat kerjo utuk Allah serai awei udi kute pado waktau yo.
44022004	Uku bi semikso penotoa-penotoa ajaran Yesus sapei tobo'o matei; semanei ngen selawei uku tenakep ngen mbin masuk moi lem sel.
44022005	Imem Lai suang ngen kute Mahkamah Agamo dapet melei saksai bahwo uku coa ngike. Kerno tobo'oba de sudo melei ngen uku su'et pengantar utuk tun-tun Yahudi neak Damsyik. Ngen su'et o uku buliak makep tun-tun de pecayo ngen ajaran o neak di, mbin tobo'o moi Yerusalem utuk nukum."
44022006	"Tapi lem pemaneuku moi di, ketiko uku bi pa'ok Damsyik, kekiro tengeak bilai, seketiko'o ade cayo de te'ang kunei lenget kemliling uku.
44022007	Uku gulek moi pitok lajau temi'uk sa'ei de madeak ngen uku: 'Saulus, Saulus, getai ko semikso Uku?'
44022008	Uku jemawab: 'Api Ko, Tuan?' Nadeak-Ne: 'Ukuba Yesus, tun Nazaret, de ko sikso o.'
44022009	Tun-tun de semerto uku, memang kemliak cayo o, tapi sa'ei Si, de madeak ngen uku, tobo'o coa temi'uk.
44022010	Lajau uku madeak: 'Tuhan, jano de harus uku nea?' Tuhan madeak ngen uku: 'Kelongonba ngen lalauba moi Damsyik. Neak di bakea nelei namen ngen ko kute de Allah lok ko kenerjo.'
44022011	Kerno Uku coa dapet ngeliak cayo de sileu o, mako kekuatku de megong tangenku, mbin uku moi Damsyik.
44022012	Neak di ade suang tun genne Ananias, si tun malim ngen taat kemerjo Hukum Taurat, Ananias terkenal baik neak antaro kute tun Yahudi de ade neak di.
44022013	Si teko je neak pa'okku ngen madeak: 'Saulus, pasuakku, lokba ko kemliak igai!' Seketiko o kulo uku kemliak igai ngen kemliak si.
44022014	Lajau nadeakne: 'Allah ninik puyang te bi temtep ko utuk namen kelok-Ne, utuk kemliak De Benea, utuk temi'uk sa'ei de kelua kunei bibia-Ne.
44022015	Kerno ko harus jijai saksai-Ne teadep kute tun tetang jano de ko kemliak ngen ko temi'uk.
44022016	Uyo, getai ko masiak ragau? Kelongonba, neleiba dirainu dibaptis, duso-dusonu senucai ngen menggang ngen Tuhan!' "
44022017	"Sesudo uku belek neak Yerusalem, ketiko uku dong bedu'o neak Bait Allah, roh uku kenuaso Roh Sucai.
44022018	Uku kemliak Si, de madeak ngen uku: 'Gacangba, segroba teninggea Yerusalem, kerno tobo'o coa bakea temimo saksainu tetang Uku.'
44022019	Uku jemawab: 'Tuhan, tobo'o namen bahwo uku bi masuk umeak-umeak semyang utuk makep tobo'o ngen mokoa tun-tun de pecayo ngen-Ko.
44022020	Ketiko daleak Stefanus, saksai-Nu o, tenupeak, uku ade neak di, tujau ngen uleak o ngen uku jemago keracok tobo'o de munuakne.'
44022021	Tapi Tuhan madeak ngen uku: 'Lalauba, sebab Uku bakea mutus ko uak kunei yo ngen bangso-bangso luyen.' "
44022022	Tun dau o temi'uk kecek Paulus; lajau tobo'o muloi menggang, "Nunuak tun yo! Si coa patut idup!"
44022023	Tobo'o bogoa menggang samo meluk jubah tobo'o ngen ngibas debu moi udara.
44022024	Kerno'o pemipin pasukan melei periteak utuk mbin Paulus moi markas ngen meluak merikso, cemambuk Paulus, supayo namen jano sebabne tun dau o menggang awei o teadep si.
44022025	Tapi waktau Paulus genulek utuk cenambuk, Paulus madeak ngen perwira de betugas, "Jano buliak ko cemambuk tun Roma, ayok si senidang?"
44022026	Temi'uk kecek o perwira o melei namen ngen pemipin pasukan, nadeakne, "Jano de lok ko nea? Tun o warga negara Roma."
44022027	Lajau tekoba pemipin pasukan o ngen Paulus, si madeak, "Nadeakba, jano ko warga negara Roma?" Paulus jemawab, "Benea."
44022028	Lajau pemipin pasukan o madeak, "Kewarganegaraan o uku nukua ngen go la'ang." Paulus jemawab, "Tapi uku laher sebagoi warga negara Roma."
44022029	Lajau tobo'o de harus cemambuk si, segro mondor; pemipin pasukan o jijai saben, sesudo si namen bahwo Paulus adeba warga negara Roma.
44022030	Tapi pemipin pasukan o lok namen jano de tenuduak tun-tun Yahudi ngen Paulus. Kerno o, menne si meluak mok Paulus kunei sel, pemipin pasukan o melei periteak, supayo imem-imem kepalo ngen anggota Mahkamah Agamo luyenne bekopoa. Lajau si mbin Paulus kunei markas, nembin madep tobo'o.
44023001	Samo kemliak anggota-anggota Mahkamah Agamo, Paulus madeak, "Pasuak-pasuak, sapei bilai yo uku tep idup ngen atei nurani de murni neak adep Allah."
44023002	Tapi Imem Lai Ananias meluak tun-tun de je paok Paulus tenpok bibia Paulus.
44023003	Mako Paulus madeak ngen si, "Allah bakea tenpok ko, tun munafik de asai sucai! Ko temot neak yo utuk mukum uku temurut Hukum Taurat, tapi ko melanggea Hukum Taurat ngen periteaknu utuk tenpok uku."
44023004	Tun-tun de ade neak di madeak, "Ko mino imem lai Allah?"
44023005	Paulus jemawab, "Hoi pasuak-pasuak, uku coa namen bahwo si adeba Imem Lai. Memang ade tetulis: Jibeakba ko madeak kidek tetang suang pemipin bangsonu!"
44023006	Kerno Paulus namen bahwo pa'o kunei tobo'o tun Saduki ngen pa'o tun Farisi, si menggang lem Mahkamah Agamo, "Pasuak-pasuak uku adeba tun Farisi, royot tun Farisi; uku nadep moi mahkamah yo, kerno uku lok tun matei idup igai."
44023007	Ketiko Paulus madeak awei'o, timboaba gu'ok neak antaro tun Farisi ngen tun Saduki, tepecuakba tun dau'o.
44023008	Kerno tun-tun Saduki madeak bahwo coa ade tun matei idup igai, coa ade malaikat, atau Roh tapi tun Farisi ngakau keduaine.
44023009	Lajau tejijaiba gu'ok lai. Kekedau gu'au-gu'au agamo kunei aliran Farisi maju moi adep, melawen, nadeakne, "Keme samo sekilai coa temau sesuaktau de saleak ngen tun yo! Mukin ade roh atau malaikat de sudo miling ngen si."
44023010	Tekea lai kulo tejijai, sehinggo pemipin pasukan saben, amen tobo'o bakea gemomboa Paulus. Kerno o si meriteak pasukan utuk tu'un moi beak ngen mok Paulus kunei tengeak-tengeak tobo'o, mbinne moi markas.
44023011	Pado malem menne Tuhan teko je neak depeakne ngen madeak ngen si, "Teguakba ateinu, Ko bi melei saksainu tetang Uku neak Yerusalem. Be ko harus melei saksai o neak Roma."
44023012	Kekabuk menne, tun-tun Yahudi muloi menea komplotan. Tobo'o supeak coa bakea mukmei atau menem amen tobo'o ati munuak Paulus.
44023013	Ade lebiak kunei pat puluak tun de menea komplotan o.
44023014	Tobo'o lalau ngen imem-imem kepalo ngen pemipin-pemipin Yahudi. Lajau tobo'o madeak, "Keme bi besupeak besamo-samo, coa bakea mukmei ngen menem jejano amen keme ati munuak Paulus.
44023015	Kerno o uyo lokba udi besamo-samo ngen Mahkamah Agamo meluak kepalo pasukan, supayo si mbin Paulus igai ngen udi, aweine udi lok merikso pekarone lebiak jelas. Sementaro o keme bi siap utuk munuak si ayok si sapei ngen udi."
44023016	Tapi tuk Paulus, anok kunei asuakne selawei temi'uk tetang rencano komplotan o. Mako si lalau moi markas ngen melei namen hal o ngen Paulus.
44023017	Lajau Paulus menok saleak suang perwira, madeak ngen si, "Mbinba tun uai yo ngen kepalo pasukan, kerno ade de perlu nadeakne ngen si."
44023018	Perwira o mbinne ngen kepalo pasukan, perwira o madeak, "Paulus tun tahanan o, menok uku ngen minoi, supayo uku mbin tun uai yo ngen ko, sebab ade de perlu nadeakne ngen ko."
44023019	Kepalo pasukan o megong tangen tun uai o, lajau mbinne nyu'ang moi saping ngen betanye, "Jano de perlu ko melei namen ngen uku?"
44023020	Jawabne, "Tun-tun Yahudi bi sepakat utuk minoi ngen ko, supayo men ko mbin Paulus igai moi Mahkamah Agamo, aweine Mahkamah yo lok dapet keterangan de lebiak jelas kunei si.
44023021	Tapi jibeakba ko keno rayuan tobo'o, sebab lebiak kunei pat puluak tun neak antaro tobo'o bi siap madang si. Tobo'o bi supeak bahwo tobo'o coa bakea mukmei atau menem, ayok tobo'o munuak si; uyo tobo'o bi siap, cuma mbot persetujuannu."
44023022	Lajau kepalo pasukan meluak tun uai o belek ngen melei periteak, "Jibeak madeak ngen api bae bahwo ko bi melei namen ngen hal yo ngen uku."
44023023	Sesudo'o kepalo pasukan menok duai tun perwira ngen madeak, "Seniapba duai otos tun prajurit utuk berakat moi Kaisarea beserto tujuak puluak tun mbin kudo ngen duai otos tun mbin kujuak, kekiro pado jam sembilan kelmen yo.
44023024	Semiap kulo kekedau keledai utuk Paulus, mbinba si ngen selamat ngen Gubernur Feliks."
44023025	Si temulis su'et de sa'eine awei yo,
44023026	"Salam kunei Kelaudius Lisias ngen Gubernur Feliks de mulio.
44023027	Tun yo tenakep tun Yahudi. Ketiko tobo'o lok munuakne, uku teko ngen pasukan temgeakne ngen melpasne, kerno uku temi'uk si adeba warga negara Roma.
44023028	Utuk namen jano alasanne tobo'o mukum si, uku mbinne moi Mahkamah Agamo tobo'o.
44023029	Uku namen bahwo si nukum kerno hal-hal Hukum Taurat tobo'o, tapi coa ade tuduak de menea si patas nukum matei atau masuk moi sel.
44023030	Ngen uku bi melei namen bahwo ade komplotan de ade rencano utuk munuak si. Kerno'o uku segro meluak mbin si ngen ko, tobo penuduak bi uku melei namen bahwo tobo'o harus mengajukan pekaro'o ngen ko."
44023031	Mako anggota tentra'o maneu tugas tobo'o. Tobo'o mok Paulus lajau mbinne kelmen'o sapei moi Antipatris.
44023032	Menne tobo'o munyau pasukan de mbin kudo'o temrus pemaneu ngen Paulus, tobo'o suang belek moi markas.
44023033	Ketiko pasukan de mbin kudo'o sapei neak Kaisarea, tobo'o semapei su'et'o ngen gubernur, lajau semreak Paulus ngen si.
44023034	Sesudo'o gubernur mbaco su'et'o, si betanye ngen Paulus kunei ipe asalne. Ketiko si namen bahwo Paulus asalne kunei Kilikia.
44023035	Si madeak, "Baikba! Uku bakea merikso pekaronu amen tun-tun de madau ko bi sapei neak piyo." Lajau si melei periteak supayo Paulus tena'en neak lem istana Herodes.
44024001	Lemo bilai sesudo'o tekoba Imem Lai Ananias besamo-samo ngen kekedau tuai-tuai ngen suang pengacara genne Tertulus. Tobo'o madep gubernur, semapei dakwaan tobo'o teadep Paulus.
44024002	Paulus nok madep muko ngen Tertulus muloi temuduak Paulus. Tertulus madeak, "Gubernur de mulio, neak beak pipinan Tuan negrai keme tentram, kerno kebijaksanaan Tuan dau sekilai perbaikan de sudo nea utuk bangso yo.
44024003	Kutene o keme bogoa semambut ngen timo kasiak ngen penghargaan de selekat-lekatne neak ipe bae.
44024004	Tapi kunyau jibeak muang waktau Tuan, uku minoi supayo Tuan temi'uk pengaduan keme de siket yo.
44024005	Keme dapet bahwo tun yo pengacau de bahayo. Neak ipe bae si menea keributan neak antaro tun-tun Yahudi, si jijai pemipin tun-tun Nazaret.
44024006	Si malah sudo cemubo menea najis Bait Allah. [Kerno o keme temakep si, lok mukumne temurut Hukum Taurat keme.
44024007	Tapi kepalo pasukan Lisias teko temgeakne, mbutne ngen kekerasan kunei tangen keme,
44024008	lajau meluak paro tukang ngadau madep ko.] Amen ko suang merikso si, dapetba ko namen kute sesuaktau de keme temuduak teadep si."
44024009	Tun-tun Yahudi de ade neak di kulo milau temuduak Paulus ngen mbenea kute de nadeak Tertulus.
44024010	Gubernur melei isyarat ngen Paulus bahwo si buliak miling. Lajau Paulus madeak, "Uku namen bahwo sudo kekedau taun ko jijai hakim das bangso yo. Kerno o ngen coa ragau uku mbela pekaroku yo neak adepnu.
44024011	Tuan dapet maset bahwo coa lebiak kunei duai belas bilai de sudo uku teko moi Yerusalem utuk semyang.
44024012	Coa perneak tun temau uku dong tekea ngen suang tun atau menea huru-hara, neak lem Bait Allah, atau neak lem umeak semyang, atau neak penan luyen neak kota.
44024013	Tobo'o coa dapet melei bukti ngen ko jano de uyo tenuduak tobo'o ngen diraiku.
44024014	Tapi uku ngakau ngen ko bahwo uku nyembeak Allah ninik puyang keme temurut ajaran Yesus de tobo'o anggep saleak. Uku pecayo ngen kute sesuaktau de tetulis lem Hukum Taurat ngen lem Kiteb Nebai-nebai.
44024015	Uku mpek harapan ngen Allah, serai awei tobo'o kulo bahwo bakea ade tun matei idup igai, baik tun de benea atau tun de coa benea.
44024016	Kerno o uku bogoa beusaho utuk idup, supayo atei nuraniku bersih teadep Allah ngen manusio.
44024017	Sesudo kekedau taun uku teko igai moi Yerusalem utuk melei batuan caci utuk bangsoku ngen utuk melei persembahan kurban ngen Allah.
44024018	Sementaro uku menea kutene o, kekedau tun Yahudi kunei Asia temau uku neak lem Bait Allah, sesudo uku selsei semucai diraiku, coa ade tun dau ngen coa ade keributan.
44024019	Tobo'oba de seharusne madep ko neak yo utuk melei pengaduan tobo'o, amen tobo'o temuan sesuaktau teadep uku.
44024020	Tapi kunyauba tun-tun de ade neak yo uyo madeak kejahatan jano de tobo'o dapet, ketiko uku nadep moi Mahkamah Agamo.
44024021	Atau jano mukin kerno do-done kecek de uku madeak, ketiko uku je neak tengeak-tengeak tobo'o, adeba: Kerno hal tun matei idup igai, bilai yo uku nadep ngen ko."
44024022	Tapi Feliks de benea-benea namen tetang ajaran Yesus, semlesei perkara tobo'o, Feliks madeak, "Sapeine kepalo pasukan Lisias neak yo, uku bakea mok putusan lem pekaronu."
44024023	Lajau si meluak perwira o tep temaen Paulus, tapi tahanan lengan, ngen coa buliak temgeak suang kulo kunei kekuatne melayan si.
44024024	Sesudo kekedau bilai tekoba Feliks besamo-samo ngenyanne Drusila, suang Yahudi, lajau temi'uk si miling tetang pecayo ngen Yesus Kristus.
44024025	Tapi ketiko Paulus miling tetang kebenea, taen nafsu ngen tetang ukuman pado Bilai Kiamat, Feliks jijai saben, si madeak, "Cukupba kileak ngen lalauba uyo; amen ade kesepatan baik, uku bakea menok ko."
44024026	Sementaro o Feliks ma'ep Paulus melei caci ngen si. Kerno o si awit menokne utuk miling ngen si.
44024027	Tapi sesudo genep duai taun, Feliks genitei ngen Perkius Festus, utuk mok atei tun Yahudi, Felik munyau Paulus tep lem sel.
44025001	Telau bilai sesudo sapei neak provinsi o berakatba Festus kunei Kaisarea moi Yerusalem.
44025002	Neak di Imem-imem kepalo ngen pemipin-pemipin Yahudi teko madep si ngen semapei pengaduan tobo'o teadep Paulus.
44025003	Ngen si tobo'o minoi suaktau anugrah de merugai Paulus, adeba meluak Paulus teko moi Yerusalem. Sebab tobo'o dong menea rencano utuk munuak Paulus neak tengeak dalen.
44025004	Tapi Festus jemawab bahwo Paulus tep tenaen neak Kaisarea, bahwo si suang bermaksud utuk segro belek moi di.
44025005	Nadeakne, "Kerno o baikba tun-tun de tekemuko neak antaro udi milau moi di besamo-samo ngen uku melei pengaduan teadep si, amen ade saleakne."
44025006	Festus tinggea coa lebiak kunei pado lapen atau puluak bilai neak Yerusalem. Sesudo'o si belek moi Kaisarea. Menne si menea sidang pengadilan, meluak mbin Paulus.
44025007	Sesudo Paulus sapei neak di, kute tun Yahudi de teko kunei Yerusalem je kemlilingne, tobo'o madeak dau tuduhan benek teadep si de coa dapet tobo'o mbuktine.
44025008	Sebelekne Paulus mbela dirai, Paulus madeak, "Uku didik kulo coa saleak, baik teadep Hukum Taurat tun Yahudi atau teadep Bait Allah atau teadep Kaisar."
44025009	Tapi Festus de lok mok atei tun Yahudi, madeak, "Jano ko lok lalau moi Yerusalem, supayo ko nukum neak di neak adepku tetang pekaro yo?"
44025010	Tapi Paulus madeak, "Uku uyo je neak yo neak adep pengadilan Kaisar, neak yoba uku harus senidang. Awei ko suang namen benea-benea, didik kulo uku coa menea saleak teadep tun Yahudi.
44025011	Jijai, amen uku saleak ngen menea kejahatan setimpal ngen ukuman matei, uku rela matei, tapi amen tuduhan o coa benea, coa ade suang kulo de berhok semreak uku ngen tobo'o. Uku madep Kaisar!"
44025012	Sesudo berunding ngen anggota-anggota pengadilan, Festus jemawab, "Jijai ko harus lalau madep Kaisar."
44025013	Kekedau bilai sesudo'o tekoba Rajo Agripa ngen Bernike moi Kaisarea utuk mucep selamat ngen Festus.
44025014	Kerno tobo'o kekedau bilai tinggea neak di, Festus tem'ang pekaro Paulus ngen rajo o, Festus madeak, "Neak yo ade suang tahanan de teninggea Feliks.
44025015	Ketiko uku ade neak Yerusalem, imem-imem kepalo ngen pemipin-pemipin Yahudi melei tuduhan teadep tun o, minoi supayo si nukum.
44025016	Tapi uku jemawab bahwo tun Roma coa nam semreak awei o bae suang tertuduh utuk nukum ayok si nadep ngen tun-tun de temuduakne ngen melei kesepatan utuk mbela dirai teadep tuduhan o.
44025017	Kerno o tobo'o milau besamo-samo ngen uku minyo. Menne uku segro menea sidang pengadilan ngen meluak mbin tun o madep.
44025018	Tapi ketiko paro pengadune je kemlilingne, tobo'o coa melei suaktau tuduhan tetang kejahatan awei de sudo uku sako.
44025019	Tapi tobo'o cuma selisiak paham ngen si tetang agamo tobo'o, ngen tetang suang de genne Yesus, de sudo matei, dong Paulus madeak ngen pasti bahwo si idup.
44025020	Kerno uku reragau awei ipe uku harus merikso pekaro-pekaro awei o, uku betanye ngen si jano si lok lalau moi Yerusalem, supayo pekarone senidang neak di.
44025021	Tapi Paulus madep Kaisar. Paulus minoi, supayo si tinggea lem tahanan, mbot sapei pekarone tentep ngen Kaisar. Kerno o uku meluak tema; en si sapei uku dapet kemirim si moi Kaisar."
44025022	Nadeak Agripa ngen Festus, "Uku suang lok temi'uk tun o." Festus jemawab, "Men ko bakea temi; uk si."
44025023	Menne tekoba Agripa ngen Bernike moi upacara kebesaran. Sesudo tobo'o masuk moi ruang pengadilan besamo-samo kepalo-kepalo pasukan ngen tun-tun de terkemuko kunei kota o, Festus melei periteak, supayo Paulus nembin masuk.
44025024	Festus madeak, "Au Rajo Agripa serto kute de ade neak yo besamo-samo ngen keme. Kemliakba tun yo, de tenuduak tun Yahudi, baik de neak Yerusalem, atau de neak yo. Tobo'o bi teko ngen uku, samo menggang tobo'o madeak bahwo si coa buliak idup lebiak an.
44025025	Tapi uku coa temau sesuaktau jano bae de sudo neane de dapet nukum ngen ukuman matei, kerno si madep Kaisar, uku temtep utuk kemirim si madep Kaisar.
44025026	Tapi uku ati temuan sesuaktau keterangan de pasti de harus uku tulis ngen Kaisar tetang si. Do'oba sebabne mbin si minyo ngen udi kute, terutamo ngen ko, Rajo Agripa, supayo, sesudo pemeriksaan yo, uku dapet temulis sesuaktau.
44025027	Sebab temurut pendapetku coa masuk akea utuk kemirim suang tahanan ngen coa madeak tuduhan-tuduhan de tenuduak teadep si."
44026001	Agripa madeak ngen Paulus, "Ko nelei kesepatan utuk mbela dirai." Paulus melei tando ngen tangenne, lajau semapei pembelaanne sebagoi berikut,
44026002	"Au Rajo Agripa, uku meding mujua, kerno pado bilai yo uku dapet mbela diraiku neak adepnu teadep kute tuduak tun Yahudi teadep diraiku,
44026003	terutamo kerno ko namen nien adat istiadat ngen persoalan-persoalan neak antaro tun Yahudi. Kerno o uku minoi ngen ko, supayo ko temi'uk keteranganku ngen sabar.
44026004	Kute tun Yahudi namen dalen idupku sejok maso u'aiku, kerno uku bi idup neak antaro bangsoku suang neak Yerusalem.
44026005	Bi an tobo'o kemnal uku, sekirone tobo'o lok, tobo'o nam saksai bahwo uku bi idup sebagoi tun Farisi temurut aturanne de kebiak ketat neak lem agamo te.
44026006	Uyo uku harus madep pengadilan kerno uku pecayo ngen janjai de nea Allah ngen ninik puyang ite.
44026007	Janjai do'oba de nembot keduai belas suku bangso Israel, sehinggo tobo'o maneu periteak Allah pu'eng kelemen. Kerno uku pecayo ngen janjai o, Rajo Agripa de mulio, uku tenuduak tun-tun Yahudi.
44026008	Getai udi manggep mustahil bahwo Allah midup igai tun matei?
44026009	Awei ipe kulo, uku suang perneak sako bahwo uku harus betindak teges utuk temtang Yesus kunei Nazaret o.
44026010	Hal o neaku kulo neak Yerusalem. Uku coa bae sudo mbin dau tun-tun de setia ngen Allah moi lem sel, sesudo uku dapet kuaso kunei imem-imem kepalo, tapi uku kulo tujau, amen tobo'o nukum matei.
44026011	Neak lem umeak-umeak semyang uku awit semikso tobo'o ngen makso tobo'o utuk muker kepercayaanne. Kebiak panes ateiku teadep tobo'o sapei uku jemalang tobo'o, bahkan sapei moi kota-kota luyen."
44026012	"Ngen maksud do'oba kulo uku mbin su'et kuaso kunei imem-imem kepalo, lalau moi Damsyik.
44026013	Tetibo, hoi Rajo Agripa, pado tengeak bilai uku kemliak neak tengeak dalen o cayo de kebiak te'ang kunei cayo matai bilai, tu'un kunei lenget seminar kemliling uku ngen kekuat pemaneuku.
44026014	Keme kute gulek moi pitok, uku mi'uk sa'ei de madeak ngen uku lem bahaso Ibrani, 'Saulus, saulus, getai ko semikso uku? Saro bagiaknu temtang Si de bekuaso dasnu.'
44026015	Tapi uku jemawab, 'Api Ko, Tuhan?' Tuhan madeak, 'Ukuba Yesus, de ko sikso o.
44026016	Tapi uyo, Kelongonba ngen je ba. Uku kemten dirai utuk temtep ko jijai pelayan ngen saksai tetang kute de sudo ko kemliak kunei Uku ngen jano de bakea uku kemten ngen ko be.
44026017	Uku bakea mbebas ko kunei bangso yo ngen kunei bangso-bangso luyen. Uku bakea meluak ko lalau ngen tobo'o,
44026018	utuk mukok matai tobo'o, supayo tobo'o kelua kunei kegelapan ngen masuk moi lem te'ang, supayo tobo'o lepas kunei kuaso Iblis lajau kenuaso Allah, supayo tun de pecayo ngen-Ku duso-duso tobo'o bakea napun ngen tobo'o bakea jijai tun-tun de senucai.' "
44026019	"Kerno o, Rajo Agripa, uku beusaho selalu taat ngen pengeliak de sudo uku temimo kunei Allah o.
44026020	Tapi mulo-mulo uku melei namen ngen tun-tun neak Damsyik, neak Yerusalem ngen neak kute taneak Yudea, kulo ngen bangso-bangso luyen bahwo tobo'o harus tobat, semreak dirai ngen Allah serto menea plep-plep de sesuoi ngen pertobatan o.
44026021	Kerno oba tun-tun Yahudi temakep uku neak Bait Allah ngen cemubo munuak uku.
44026022	Tapi berkat tulung Allah uku dapet idup sapei uyo, jijai saksai bagiak tun-tun titik ngen tun-tun lai. Jano de uku melei namen o coa luyen kunei de ayokne sudo nelei namen nebai-nebai ngen Musa,
44026023	adeba bahwo Rajo Penyelamat de jenanjai Allah o harus menderita ngen Siba de pertamo de bakea idup igai kunei antaro tun matei, bahwo Si bakea melei namen te'ang ngen tun-tun Yahudi ngen tun-tun de iso Yahudi."
44026024	Sementaro Paulus madeak kutene o utuk mbela diraine, Festus madeak ngen sa'ei lek, "Ko gilo, Paulus! Lemaunu de dau o menea ko gilo."
44026025	Tapi Paulus jemawab, "Uku coa gilo, Festus de mulio! Sebelekne, kecek-kecek de uku ucep o benea, keluea kunei pekeran sihat!
44026026	Rajo Agripa kulo namen tetang hal-hal yo. Kerno'o, uku binai miling te'us te'ang ngen si. Uku yakin bahwo coa ade sesuaktau kulo kunei kutene yo de ati si namen, kerno hal yo coa tejijai neak penan de sunyai.
44026027	Jano Rajo Agripa pecayo nebai-nebai? Uku namen bahwo ko pecayo!"
44026028	Jawab Agripa, "ko sako mudeak menea uku jijai tun Kristen lem waktau de siket yo!"
44026029	Paulus madeak, "Uku lok bedu'o ngen Allah, supayo gacang atau cendok iso cuma ko bae, tapi kute tun luyen de ade neak yo, de temi'uk kecekku jijai serai awei uku, kecuali peket neak tangenku."
44026030	Lajau je ba rajo, gubernur serto Bernike ngen kute tun de temot besamo-samo tobo'o.
44026031	Sementaro tobo'o keluea, tobo'o madeak suang ngen de luyen, "Tun o coa menea sesuaktau de setipal ngen ukuman matei atau ukuman sel."
44026032	Agripa madeak ngen Festus, "Tun o sebeneane bi dapet nebebas sekirone si coa madeak Kaisar."
44027001	Sesudo tentau bahwo keme bakea belayea moi Italia, mako Paulus ngen kekedau tun tahanan luyen senreak ngen suang perwira genne Yulius kunei pasukan Kaisar.
44027002	Keme kenek debueak kepea kunei Adramitium de bakea berakat moi pelabuak-pelabuak neak di provinsi Asia, lajau keme lalau. Aristarkhus, suang Makedonia kunei Tesalonika, belayea kulo besamo-samo keme.
44027003	Menne keme singgeak neak Sidon. Yulius melayan Paulus ngen baik sekilai, neluakne Paulus magea kekuatne, supayo tobo'o dapet melei keperluan Paulus.
44027004	Kunei di keme temrus pemaneu, kerno ibut balawen arah ngen arah kepea, keme belayea terus liwet pantai Siprus.
44027005	Sesudo keme liwet laut de sekadep ngen Kilikia ngen Pamfilia lajau sapei neak Mira daerah Likia.
44027006	Neak di perwira o temau debueak kepea kunei Aleksandria de lok belayea moi Italia. Si maliak keme moi kepea o.
44027007	Kekedau bilai anne keme belayea, keme gesea coa sapei, ngen susah payeak akhirne keme sapei neak Knidus. Kerno cuaca masiak kidek, keme coa dapet temrus pemaneu keme, mako keme belayea moi Selatan Pulau Kreta liwet Tanjung Salmone supayo neak di keme telinduak kunei ibut.
44027008	Ngen susah payeak keme belayea liwet pantai pulau Kreta, akhirne keme sapei neak do penan de genne Pelabuak Ba'es, pa'ok kota Lasea.
44027009	Sementaro o bi dau waktau de nyep. Bilai Puaso bi liwet, kembiak bahayo utuk temrus pelayaran. Kerno o Paulus minget tobo'o, nadeakne,
44027010	"Pasuak-pasuak, uku kemliak bahwo pelayaran te bakea mbin saro ngen rugai lai, iso bae utuk muatan, kepea, tapi kulo utuk nyabai te."
44027011	Tapi perwira o lebiak pecayo ngen juru mudi ngen nakhoda kunei pado kecek Paulus.
44027012	Kerno pelabuak o coa cocok utuk belabuak selamo musim sengok, mako dau kunei tobo'o lebiak tujau utuk belayea terus ngen berusaho utuk sapei neak kota Feniks utuk tinggea neak di selamo musim sengok. Kota Feniks adeba do pelabuak neak Pulau Kreta, de madep moi arah Barat Dayo ngen moi arah Barat Laut.
44027013	Pado waktau o ibut kunei Selatan kembus ngen tenang. Tobo'o sako bahwo maksud tobo'o bi tau bakea tercapai. Tobo'o mukea jangkar, lajau belayea liwet patoi Kreta.
44027014	Tapi coa an sesudo'o tu'unba kunei arah pulau o ibut lai, de senbut ibut, "Timur Laut."
44027015	Kepea keme nelago ibut. Kerno coa mukin kepea belayea terus melawen ibut, mako keme nyereak bae ngen munyau kepea keme terombang-ambing.
44027016	Keme telindung didik waktau keme liwet peak Selatan Pulau Kauda de titik o. Ngen payeak keme berasea kemuaso sekoci kepea keme.
44027017	Sesudo sekoci kenek moi das kepea, tobo'o masang alat-alat penulung ngen melilit kepea o ngen tilai. Kerno saben terdampar neak dasar benei Sirtis, tobo'o temu'un layar ngen munyau kepea o terapung-apung bae.
44027018	Ibut lai coa bedan, mako menne tobo'o muloi muang muatan kepea moi laut.
44027019	Pado bilai de ketelau tobo'o muang alat-alat kepea ngen tangen tobo'o suang.
44027020	Kekedau bilai anne keme coa kemliak matai bilai ngen bitang, ibut lai terus mengamuk. Akherne nyepba kute harapan keme utuk dapet semlamat dirai keme.
44027021	Kerno tun-tun'o coa mukmei kekedau bilai anne, je ba Paulus neak tengeak-tengeak tobo'o ngen madeak, "Pasuak-pasuak, sekirone nasihatku tenotoa kunyau ite jibeak belayea kunei Kreta, ite coa meding saro ngen rugai awei yo!
44027022	Tapi uyo kulo uku minoi nien supayo udi tep semangat, kerno coa suang kulo neak antaro udi de bakea matei, kecuali kepea yo.
44027023	Kerno kelemen nano suang malaikat kunei Allah de uku sembeak, adeba Allah de temuan uku, teko ngen uku.
44027024	Malaikat o madeak, 'Jibeak saben Paulus! Ko harus madep Kaisar. Sesungguakne kerno rahmat Allah ngen ko, mako kute tun de ade neak kepea besamo-samo ngen ko yo bakea selamat.'
44027025	Kerno o tepba semangat, Pasuak-pasuak! Kerno uku pecayo ngen Allah bahwo kutene pasti tejijai serai awei de nadeak malaikat pado ku.
44027026	Tapi ite bakea terdampar be neak saleak do pulau."
44027027	Malem de ke pat belas bi sapei, keme masiak tep terombang-ambing neak Laut Adria. Tapi kekiro tengeak malem paro awak kepea meding bahwo tobo'o bi pa'ok da'et.
44027028	Lajau tobo'o mulua tilai ngen butau utuk mukua lemne laut. Ternyato penan o lemne kekiro pat puluak meter. Coa an sesudo'o tobo'o mukua igai, ternyato lemne kekiro telau puluak meter.
44027029	Tobo'o saben kepea bakea kandas neak butau karang, jijai tobo'o temu'un pat bueak sauh kunei bagian belakang kepea, keme kebiak ma'ep mudah-mudahan bilai gacang pueng.
44027030	Tapi paro awak kepea beusaho melilai dirai kunei kepea. Tobo'o temu'un sekoci ngen menea seolah-olah tobo'o lok temu'un sauh kunei adep kepea.
44027031	Kerno o Paulus madeak ngen perwira, prajurit-prajuritne, "Amen tobo'o coa tinggea neak kepea, udi coa bakea selamat."
44027032	Lajau prajurit-prajurit o mtok tilai sekoci, sehinggo sekoci o monot.
44027033	Ayok pueng, Paulus majok kute tun utuk mukmei, nadeakne, "Sudo pat blas bilai udi cuma mbot bae, maen nyemen ngen coa mbuk jejano.
44027034	Kerno o uku melei nasihat ngen udi, supayo udi mukmei kileak. Hal o perlu utuk keselamatannu. Kerno udi kutene bakea selamat ngen coa ku'ang jejano."
44027035	Sesudo Paulus madeak awei o, si mok ruti, mucep syukur ngen Allah neak adep tobo'o kutene, mecuak-mecuakne, lajau muloi mbuk.
44027036	Mako tobo'o kute semangat igai ngen tobo'o milau kulo mbuk.
44027037	Jumleak keme kute de neak kepea o duai otos tujuak puluak num tun.
44027038	Sesudo kenyang, tobo'o muang muatan gendum moi laut supayo kepea jijai lengan.
44027039	Ketiko bilai muloi pueng, tobo'o kemliak daratan, tapi coa namen daratan jano do'o. Tobo'o kemliak debueak teluk ngen patoine. Tobo'o menea putusan amen dapet mbedan kepea neak di.
44027040	Mako tilai-tilai sauh notong lajau sauh-sauh o nunyau tendem moi laut. Sementaro o tobo'o mulua tilai-tilai kemudi, masang layea bagian muko, supayo ibut temulok kepea o moi patoi.
44027041	Tapi kepea o temumbua dasar benei, sehinggo kandasba kepea o. Bagian mukone kandas ngen coa begerok, bagian belakangne ajua nlatok ombak.
44027042	Prajurit-prajurit neak kepea o beniat utuk munuak kute tahanan, supayo jibeak ade suang tahanan de melilai dirai ngen ca'o berenang.
44027043	Tapi perwira o lok semlamat Paulus. Kerno o si temgeak tobo'o kemerjo niatne ngen melei periteak, supayo tun-tun de pacok berenang lebiak dute tejun moi laut ngen kenek moi da'et,
44027044	ngen supayo tun-tun luyen semsung ngen bepegong moi papen-papen atau pecahan kepea. Awei'oba tobo'o kute selamat kenek moi da'et.
44028001	Sesudo sapei ngen selamat neak patoi, tembeiba keme namen bahwo daratan o adeba pulau Malta.
44028002	Penduduk asli pulau o kebiak ramah teadep keme. Tobo'o midup opoi ngen majok keme kute moi mindi kerno ujen ngen udarane sengok.
44028003	Ketiko Paulus melungguk kieu ngen pekne neak das opoi, kelueaba dikup dung bisai kerno panesne opoi o, lajau nget tangenne.
44028004	Ketiko penduduk asli pulau o kemliak dung o tegatung neak tangen Paulus, tobo'o madeak suang ngen de luyen, "Tun yo pasti suang tukang munuak, kerno, kunyau si bi selamat kunei bahayo laut, Dewi Keadilan coa munyau si idup."
44028005	Tapi Paulus muang dung o moi lem opoi ngen coa meding gis didik kulo.
44028006	Tobo'o peker tegoa igai tangen Paulus bakea bekok atau tetibo si bakea matei. Tapi sesudo mbot kekedau an, tobo'o kemliak bahwo coa tejijai jejano ngen si, mako sebelekne tobo'o bependapet bahwo si suang Diwo.
44028007	Coa uak kunei penan o ade taneak temuan pejabat pulau o, genne Publius. Ngen baik atei si semambut keme sebagoi tamune selamo telau bilai.
44028008	Ketiko o tiak Publius dong tegulek kerno bolon demem ngen desentri. Paulus lalau kemliak tiak Publius de bolon o, Paulus bedu'o ngen mpek tangen moi dasne sehinggo si ka'en.
44028009	Sesudo peristiwo o tekoba kulo tun-tun bolon de luyen kunei pulau o ngen tobo'o kena'en kulo.
44028010	Tobo'o kebiak hormat ngen keme, ketiko keme lok lalau, tobo'o semiap kute de keme perlu.
44028011	Telau bulen sesudo'o keme berakat kunei di kenek debueak kepea kunei Aleksandria de seke'an musim sengok belabueak neak pulau o. Kepea o makei lambang, "Diwo Kembar Kastor ngen Poluks."
44028012	Keme singgeak neak Sirakusa ngen tinggea neak di telau bilai an ne.
44028013	Kunei di keme belayea igai liwet patoi sapei neak kota Regium. Menne ibut muloi kembus kunei Selatan, pado bilai keduai sapeiba keme neak kota Putioli.
44028014	Neak di keme temau ngen kekedau tun de pecayo ngen Yesus, kerno undangan tobo'o keme tinggea tujuak bilai besamo-samo tobo'o. Sesudo'o keme berakat moi Roma.
44028015	Tun-tun neak Roma de pecayo ngen Yesus bi temi'uk bito tetang keme, tobo'o teko magea keme moi Forum Apius ngen Tres Taberne. Ketiko Paulus kemliak tobo'o, si mucep syukur ngen Allah ngen ateine jijai tabah.
44028016	Sesudo keme sapei neak Roma, Paulus neluak tinggea neak debuak umeak suang dirai. Paulus jenago suang prajurit.
44028017	Telau bilai sesudo'o Paulus menok tun-tun tekemuko bangso Yahudi. Sesudo tobo'o kopoa Paulus madeak, "Pasuak-pasuak, kunyau uku coa menea jano bae de temtang bangso te atau adat istiadat ninik puyang te, tapi uku tenakep neak Yerusalem lajau senreak ngen tun-tun Roma.
44028018	Sesudo uku nerikso, tobo'o lok mpas uku, kerno uku coa menea saleak jejano de setimpal ngen ukuman matei.
44028019	Tapi tun-tun Yahudi temtang hal o. Kerno'o, tepakso uku madep Kaisar, tapi iso ngen maksud utuk madau bangso ku.
44028020	Do'oba sebabne uku minoi temau utuk miling ngen udi. Uku neket justru kerno Penyelamat de na'ep bangso Israel."
44028021	Tapi tobo'o madeak ngen si, "Keme coa temimo su'et-su'et kunei Yudea tetang ko. Keme kulo coa temimo suang kulo de melei namen kute de kidek tetang ko.
44028022	Tapi keme lok temi'uk kunei ko, awei ipe pekeran nu, sebab keme kute bi temi'uk tun mino ajarannu o."
44028023	Lajau tobo'o ngen Paulus temtep bilai utuk temau. Pado bilai o tekoba tobo'o lem jumleak lai moi penan tinggea Paulus. Paulus tem'ang, melei saksai ngen tobo'o tetang Allah meriteak sebagai Rajo; temurut Hukum Taurat ngen Bukau Nebai-nebai, Paulus beusaho menea tobo'o pecayo tetang Yesus. Hal o berlangsung kunei pueng sapei pelbeak.
44028024	Ade de pecayo ngen kecekne, ade de tep coa pecayo.
44028025	Lajau bubarba pertemuan o ngen coa ade kesesuoian neak antaro tobo'o. Tapi Paulus masiak madeak hal de do yo, "Tepatba jano de nadeak Roh sucai tetang ninik muyang te, awei de nucep Nebai Yesaya.
44028026	Lalauba ngen bangso yo, nadeakba: 'Udi bakea temi'uk ngen temi'uk, tapi coa ngertai; udi bakea kemliak ngen kemliak, tapi coa namen jejano.
44028027	Kerno bangso yo bi telo atei, ngen ti'ukne bi seti'uk, ngen mataine bi katup. Supayo tobo'o jibeak ngeliak ngen mataine, temi'uk ngen ti'ukne, ngertai ngen ateine, lajau belek sehinggo Uku kema'en tobo'o.' "
44028028	"Sebab o udi harus namen bahwo keselamatan de asalne kunei Allah yo senapei ngen bangso-bangso luyen ngen tobo'o bakea temi'ukne."
44028029	[Sesudo Paulus madeak awei'o, tun-tun Yahudi o lajau teminggea penan'o samo betekea.]
44028030	Duai taun anne Paulus tinggea neak Roma; si temimo kute tun de teko ngen si.
44028031	Ngen binai si melei namen ngen tobo'o tetang awei ipe Allah meriteak sebagoi Rajo ngen tetang Tuhan Yesus Kristus.
45001001	Saudaro-saudaro kute neak Roma de kenasiak Allah ngen de sudo nok Allah utuk jijai umat-Ne. Allah sudo miliak ngen maket uku khusus utuk melei namen Bito Baik kunei Allah.
45001002	Bito Baik o sudo jenanjai-Ne ayokne liwet nebai-nebai-Ne lem Kiteb Sucai.
45001003	Bito Baik o tetang Anok Allah, Tuhan ite Yesus Kristus. Seca'o manusiawi, Si adeba royot Daud,
45001004	tapi seca'o ilahi ternyato adeba Anok Allah. Do'o tebukti ngen kuaso de luea biaso liwet idup-Ne igai kunei matei.
45001005	Liwet Si kulo Allah melei ngen uku karunio jijai rasul, supayo uku -- utuk menghormati Kristus -- mbimbing tun-tun kunei kute bangso supayo pecayo ngen taat.
45001006	Maksud kunei kute bangso adeba udi kulo de ade neak Roma; udi kulo bi nok utuk jijai umat Yesus Kristus.
45001007	Do'o sebabne uku temulis ngen udi. Semoga Allah Bapa ite ngen Tuhan Yesus melei berkat ngen sejahtera ngen udi.
45001008	Pertamo-tamo liwet Yesus Kristus, uku mucep syukur ngen Allah kerno Saudaro-saudaro kutene, sebab kute dunio bi temi'uk bahwo udi pecayo nien ngen Kristus.
45001009	Uku bogoa minget udi amen uku bedu'o. Allah saksaine bahwo jano de uku madeak o benea. Siba Allah de uku melayan sepenuak atei ngen melei namen Bito Baik tetang Anok-Ne.
45001010	Uku bedu'o, supayo ngen kelok Allah uku akhirne dapet kesepatan utuk semulau udi.
45001011	Sebab uku lok kemliak udi utuk melei karunio rohani ngen udi utuk kemuet udi,
45001012	adeba, supayo uku ade neak antaro udi ngen sesamo riang kerno imen ite, baik imennu atau imenku.
45001013	Saudaro-saudaro, uku lok, supayo udi namen, bahwo uku bi cet beniat utuk teko ngen udi -- tapi sapei uyo ade bae halangan -- kunyau neak tengeak-tengeak udi uku dapet aseane, awei kulo neak tengeak-tengeak bangso iso Yahudi de luyen.
45001014	Uku ade kewajiban ngen tun Yunani, atau tun iso Yunani, baik ngen tun terpelajar, atau ngen tun de coa terpelajar.
45001015	Do'oba sebabne uku lok melei namen Bito Baik ngen udi de tinggea neak Roma.
45001016	Sebab uku temuan keyakinan de kuet lem Bito Baik o, kerno Bito Baik adeba kekuatan Allah de semlamat tiep tun de pecayo, pertamo-tamo tun Yahudi, tapi kulo tun Yunani.
45001017	Sebab neak lemne nyato kebenaran Allah, de bertolak kunei imen ngen mipin imen, awei ade tetulis, "Tun benea bakea idup ngen imen."
45001018	Kunei surgo Allah kemten murko-Ne teadep kute duso ngen kejahatan manusio, sebab kejahatan menghalangi manusio utuk kemnal ajaran benea tetang Allah.
45001019	Jano de dapet tobo'o namen tetang Allah nyato utuk tobo'o, sebab Allah bi kemtenne ngen tobo'o.
45001020	Sebab jano de coa keten kunei pado-Ne, adeba kekuatan-Ne de kekal ngen keilahian-Ne, dapet keten ngen pekeran kunei karya-Ne sejok dunio ceniptone, sehinggo tobo'o coa temuan alasan.
45001021	Sebab kunyau tobo'o kemnal Allah, tobo'o coa memuliakan Si sebagai Allah atau mucep syukur ngen Si. Sebelekne pekeran tobo'o jijai sio-sio ngen atei tobo'o de bodong jijai kelem.
45001022	Tobo'o menea seolah-olah tobo'o penuak hikmat, tapi tobo'o jijai bodong.
45001023	Tobo'o gemitei kemuliaan Allah de coa fana ngen gambaran de awei manusio de fana, burung-burung, benatang-benatang de kekea pat atau benatang-benatang merayap.
45001024	Kerno o Allah semreak tobo'o ngen kelok atei tobo'o ngen kecemaran, sehinggo tobo'o sesamo mencemarkan awok tobo'o,
45001025	Sebab tobo'o gemitei kebenaran Allah ngen dusta, mujai ngen nyembeak makhluk ngen coa tinget Penciptane de harus nujai selamo-lamone, amin.
45001026	Kerno manusio menea de awei yo, mako Allah munyau tobo'o temurut nafsu tobo'o de hino. Selawei-selawei tobo'o coa lok igai ngen semanei-semanei awei de lazimne pado manusio.
45001027	Semanei kulo awei'o; tobo'o coa lok igai behubungan ngen selawei tapi ngen sesamo semanei. Semanei menea plep de semelek teadep sesamo semanei, sehinggo tobo'o temimo pembalasan de setimpal ngen plep tobo'o de kidek.
45001028	Sebab manusio coa meraso perlu kemnal Allah, mako Allah munyau pekeran tobo'o jijai usak, sehinggo tobo'o menea hal-hal de tobo'o coa buliak menea.
45001029	Atei tobo'o penuak ngen kute de kidek, serakah, kidek atei, munuak, belago, ngike dendem. Tobo'o galok madeak tun luyen,
45001030	galok ngupet; tobo'o ombong ngen ku'ang ajea, jengik ngen Allah ngen galok ngike. Tobo'o pacok neak lem kejahatan ngen coa taat ngen tun tuai;
45001031	coa ade akea, coa setia, coa ade perasaan, coa namen belas kasiak.
45001032	Sebab kunyau tobo'o namen tuntutan-tuntutan hukum Allah, adeba bahwo tiep tun de menea hal-hal o, patut nukum matei, tobo'o iso bae meneane suang, tapi tobo'o kulo tujau ngen tobo'o de meneane.
45002001	Kerno o, Saudaro-saudaro, api bae udi, de mukum tun luyen, ko suang coa bebas kunei saleak. Sebab, lem mukum tun luyen, ko mukum dirainu suang, kerno ko de mukum tun luyen, menea hal-hal de serai.
45002002	Tapi ite namen, bahwo Allah melei hukuman seca'o jujur das tobo'o de menea awei o.
45002003	Ngen ko, saudaro-saudaro, ko lok mukum tobo'o de menea awei o, tapi ko suang meneane kulo, jano ko peker bahwo ko bakea bebas kunei hukuman Allah?
45002004	Jano ko lok manggap mudeak kekayaan kemurahan-Ne, kesabaran-Ne ngen kelapangan atei-Ne? Jano udi coa namen, bahwo maksud kemurahan Allah adeba menea udi jijai tobat?
45002005	Tapi udi telo ulau ngen coa lok tobat, udi suangba de menea hukuman udi jijai tambeak benek pado Bilai Kiamat, amen Allah kemten murka-Ne ngen melei hukuman de adea.
45002006	Sebab Allah bakea males tiep tun setimpal ngen plepne.
45002007	Allah melei idup kekal ngen tobo'o de taat menea de baik, mesoa kemuliaan, kehormatan ngen de kekal.
45002008	Allah murka ngen tobo'o de mesoa kepetingan suang, de coa taat ngen kebenaran, tapi taat ngen kelaliman.
45002009	Derito ngen saro bakea neding tun de idup de menea kejahatan, pertamo-tamo tun Yahudi ngen iso Yahudi,
45002010	tapi kemuliaan, kehormatan ngen damoi sejahtera bakea dapet kute tun de menea baik, pertamo-tamo tun-tun Yahudi ngen kulo iso Yahudi.
45002011	Sebab Allah coa kemliak api si.
45002012	Sebab kute tun de beduso kerno coa namen hukum agamo Yahudi bakea benaso kerno coa namen hukum agamo Yahudi. Ngen kute tun de beduso neak beak hukum agamo Yahudi bakea nukum ngen hukum agamo Yahudi.
45002013	Kerno iso tun de temi'uk hukum agamo Yahudi de benea neak adep Allah, tapi tun de kemerjo hukum agamo Yahudiba de bakea benea.
45002014	Amen bangso-bangso luyen de coa temuan hukum agamo Yahudi ngen kelok diraine suang menea jano de neriteak hukum agamo Yahudi, mako, kunyau tobo'o coa temuan hukum agamo Yahudi, atei tobo'oba de jijai hukum utuk tobo'o suang.
45002015	Sebab ngen awei'oba tobo'o kemten bahwo isai hukum agamo Yahudi ade tetulis neak lem atei tobo'o. Atei nurani tobo'o kulo de jijai saksai sebab tobo'o suang ade masone senaleak ngen ade masone benea.
45002016	Hal o bakea keten pado bilai, amen Allah, sesuai ngen Bito Baik de uku melei namen, bakea mukum kute sesuaktau de coa keten lem atei manusio, liwet Kristus Yesus.
45002017	Tapi, amen udi madeak diraine tun Yahudi ngen bepegong ngen hukum agamo Yahudi, jijai bangga lem Allah.
45002018	Saudaro namen ngen kelok-Ne, ngen kerno najea lem hukum agamo Yahudi, dapet namen jano de baik ngen jano de coa baik.
45002019	Ngen yakin, bahwo ko adeba pemipin tun sutai ngen te'ang utuk tobo'o de neak lem kelem.
45002020	Saudaro jijai gu'au tun bodong, majea tun de ati lai, kerno lem hukum agamo Yahudi ko temuan kute pengetahuan ngen ajaran de benea.
45002021	Jijai, awei ipe ko majea tun luyen, jano ko coa majea dirainu su'ang? Ko de majea, "Jibeak maling," getai ko su'ang maling?
45002022	Ko de madeak, "Jibeak berzina," getai ko su'ang berzina? Ko de jengik ngen kute patung, getai ko su'ang merapok umeak patung?
45002023	Ko bangga das hukum agamo Yahudi, getai ko su'ang mino Allah ngen melanggea hukum agamo Yahudi o?
45002024	Awei ade tetulis, "Sebab kerno ko ba gen Allah di hina neak antaro bangso-bangso luyen."
45002025	Sunat memang ade gunone, amen ko taat ngen hukum agamo Yahudi, tapi amen ko melangea hukum agamo Yahudi, mako sunatnu coa de gunone.
45002026	Jijai amen tun de coa senunat, temotoa hukum agamo Yahudi, jano Allah bi manggapne sebagai tun de sudo senunat?
45002027	Amen awei o, mako tun de coa senunat, tapi kemerjo hukum agamo Yahudi, bakea mukum udi de temuan hukum tetulis ngen sunat, tapi de melanggea hukum agamo Yahudi.
45002028	Sebab tun de senbut Yahudi iso tun de genne bae Yahudi, ngen de senbut sunat, iso sunat seca'o lahiriah.
45002029	Tapi tun Yahudi sejati adeba tun de ateine bejiwo Yahudi, ngen sunat adeba sunat neak lem atei, seca'o rohani, iso de tetulis neak lem bukau. Tun de awei o temimo pujian kunei Allah, iso kunei manusio.
45003001	Amen awei o, jano kelebihan tun Yahudi ngen jano gunone sunat?
45003002	Dau nien, ngen neak lem kute hal. Pertamo-tamo: sebab ngen tobo'oba Allah cayo firman-Ne.
45003003	Jijai awei ipe, amen neak ataro tobo'o ade de coa setia, jano kerno o Allah jijai coa setia?
45003004	Paset bae coa! Sebelekne: Allah adeba benea, ngen kute manusio pendusta, awei ade tetulis: "Supayo Ko ternyato benea lem kute firman-Nu, ngen menang, amen Ko nukum."
45003005	Tapi amen keadilan Allah jijai tambeak nyato, kerno ite menea de coa benea, jano de lok ite madeak? Bahwo Allah coa adea amen Si mukum ite?
45003006	Debat bae coa! Amen awei o, awei ipe Allah dapet mukum dunio?
45003007	Tapi amen kebenaran Allah kerno dustaku tambeak melimpah utuk kemulioan-Ne, getai uku masiak nukum igai sebagai tun beduso?
45003008	Jano coa benea fitnaan tun de madeak, bahwo ite madeak, "Maroba ite menea de coa baik, supayo de baik teko kunei si." Tun de awei o bi sepatutne dapet ukuman.
45003009	Jijai awei ipe? Jano ite temuan kelebihan kunei pado tun luyen? Samo sekilai coa. Sebab neak das bi ite nadeak baik tun Yahudi, atau iso Yahudi, mako tobo'o kute ade neak beak kuaso duso.
45003010	Awei ade tetulis: "Coa ade de benea, su'ang tun kulo coa,
45003011	coa ade su'ang tun kulo ngertai, coa ade su'ang tun kulo de mesoa Allah.
45003012	Kute tun bi nyeleweng, tobo'o kute coa beguno. Coa ade de menea baik, su'ang tun kulo coa!
45003013	Kung tobo'o awei kubua de tukok, dileak tobo'o merayu-rayu, bibia tobo'o mengandung bisai.
45003014	Bibia tobo'o penuak ngen supeak serapah.
45003015	Lakeak tobo'o gacang utuk semikso ngen munuak tun.
45003016	Kehancuran ngen kebinasoan tobo'o teminggea neak dalen tobo'o.
45003017	Ngen dalen damoi coa tobo'o namen;
45003018	asai saben ngen Allah coa ade ngen tun o."
45003019	Tapi ite namen, bahwo kute de ade neak lem Kiteb hukum agamo Yahudi adeba utuk tobo'o de idup neak beak hukum agamo Yahudi. Ngen awei o coa su'ang tun dapet melei alasan jejano igai ngen kute dunio dapet ukuman Allah.
45003020	Sebab coa su'ang tun kulo dapet benea neak adep Allah kerno kemerjo hukum agamo Yahudi, kerno justru hukum agamo Yahudi tun kemnal duso.
45003021	Tapi uyo, ngen coa ade hukum agamo Yahudi kebenaran Allah bi kenten, awei de ade neak lem Kiteb hukum agamo Yahudi ngen Kiteb-kiteb paro nebai,
45003022	adeba kebenaran Allah kerno imen lem Yesus Kristus utuk kute tun de pecayo. Sebab coa ade bedane.
45003023	Kerno kute tun bi menea duso ngen bi coa ade kemulioan Allah.
45003024	Ngen kerno kasih karunio nelei ngen cuma-cuma kerno penebusan lem Kristus Yesus.
45003025	Kristus Yesus bi tentau Allah jijai dalen damoi kerno imen, lem daleak-Ne. Hal iyo nea-Ne utuk kemten keadilan-Ne, kerno Si bi munyau duso-duso de sudo tejijai bel'o pado maso kesabaran-Ne.
45003026	Maksud-Ne adeba utuk kemten keadilan-Ne pado maso yo, supayo nyato, bahwo Si benea ngen kulo menea tun de pecayo ngen Kristus jijai benea.
45003027	Jijai amen awei o, jano alasan ite utuk bangga? Coa ade! Getai awei o? Jano kerno plep? Coa, tapi kerno imen!
45003028	Kerno keme yakin, bahwo manusio jijai benea kerno imen, ngen iso kerno si kemerjo hukum agamo Yahudi.
45003029	Atau Allah o Allah tun Yahudi bae? Jano Si kulo adeba Allah bangso-bangso luyen? Au, benea. Si kulo adeba Allah bangso-bangso luyen!
45003030	Taine, amen ade do Allah, de bakea menea tun-tun Yahudi baik igai ngen Allah kerno tobo'o percayo. Baik igai ngen Allah, tun Yahudi kulo iso Yahudi.
45003031	Amen awei o, jano kerno ite pecayo ngen Kristus, ite muang hukum agamo Yahudi? Samo sekilai coa! Sebelekne, keme mego hukum o.
45004001	Jijai jano de bakea ite madeak tetang Abraham, Bapa leluhur ite?
45004002	Sebab amen Abraham benea kerno plepne, mako si dapet dasar utuk bangga, tapi coa neak adep Allah.
45004003	Sebab jano de nadeak Kiteb Sucai, "Lajau pecayoba Abraham ngen Tuhan, ngen Tuhan nitung hal o ngen si sebagai kebenaran."
45004004	Amen ade tun de kerjo, upeakne coa nitung sebagai hadiah, tapi sebagai hokne.
45004005	Tapi amen ade tun de coa kerjo, tapi pecayo ngen Si de mbenea tun durhako, imenne nitung jijai kebenaran.
45004006	Awei o kulo Daud madeak riangba tun de nitung benea ngen Allah iso kerno plepne:
45004007	"Riangba tun de napun pelanggaran-pelanggaranne, ngen de tenutup duso-dusone!
45004008	Riangba manusio de saleakne coa nitung Tuhan."
45004009	Jano ade kecek riang yo cuma utuk tun de senunat bae atau kulo utuk tun de coa senunat? Sebab sudo keme madeak, bahwo ngen Abraham imen nitung sebagai kebenaran.
45004010	Nah, tengen Allah madeak hal o? Ayok atau sesudo si senunat? Iso sesudo senunat, tapi ayokne.
45004011	Ngen tando sunat o tenimone sebagai matrai kebenaran das dasar imen de kentenne, ayok si senunat. Awei'oba si dapet jijai bapa kute tun pecayo de coa senunat, supayo kebenaran nitung ngen tobo'o.
45004012	Si kulo jijai Bapa tun-tun de senunat, adeba tobo'o de iso cuma senunat, tapi kulo temotoa jejak imen Abraham, Bapa leluhur ite, pado maso si ati senunat.
45004013	Sebab iso kerno hukum agamo Yahudi sudo nelei janjai ngen Abraham ngen royotne, bahwo si bakea temuan dunio, tapi kerno kebenaran, das dasar imen.
45004014	Sebab amen tobo'o de ma'epne kunei hukum agamo Yahudi, temimo jano de jenanjai Allah, mako sio-sioba imen ngen buyeba janjai o.
45004015	Kerno hukum agamo Yahudi mako tejijaiba hukuman Allah, tapi neak ipe coa ade hukum agamo Yahudi, neak di kulo coa ade pelanggaran.
45004016	Kerno do'oba kebenaran das dasar imen supayo jijai kasih karunio, sehinggo janjai o berlaku utuk kute royot Abraham, iso cuma utuk tobo'o de idup kunei hukum agamo Yahudi, tapi kulo utuk tobo'o de idup kunei imen Abraham. Sebab Abraham adeba Bapa ite kute.
45004017	Awei ade tetulis, "Ko sudo uku menea jijai Bapa dau bangso." Awei'oba Allah melei janjai o ngen Abraham. Ngen Abraham pecayo ngen-Si. Siba Allah de midup tun matei, Siba kulo Allah de ngen madeak bae menea jano de coa perneak ade jijai ade.
45004018	Sebab kunyau coa ade dasar utuk berharap, tapi Abraham ma'ep kulo ngen pecayo, bahwo si bakea jijai Bapa dau bangso, temurut de sudo tetulis lem Kiteb Sucai, "Royotnu bakea jijai kembiak dau."
45004019	Imenne coa jijai lemah kunyau si namen, bahwo awokne bi kembiak litok, kerno omorne bi kekiro sotos taun, ngen bahwo Sarah, ngenyanne, bi mandoa.
45004020	Tapi teadep janjai Allah si coa ragau kerno si pecayo. Sebelekne imenne tambeak kuet ngen si memuliakan Allah.
45004021	Ngen penuak keyakinan, bahwo Allah bekuaso utuk menea jano de sudo Si janjai.
45004022	Kerno o hal yo nitung ngen si sebagai kebenaran.
45004023	Kecek-kecek yo, adeba "Hal yo nitung ngen si," coa tenulis utuk Abraham bae,
45004024	tapi tenulis kulo utuk ite. Sebab ngen ite kulo Allah mitungne, kerno ite pecayo ngen Si, de sudo midup igai Yesus, Tuhan ite, kunei antaro tun matei.
45004025	Adeba Yesus, de sudo senreak kerno duso ite ngen nidup igai kerno pembenaran ite.
45005001	Sebab o, ite de benea kerno imen, ite idup lem damoi sejahtera ngen Allah kerno Tuhan ite, Yesus Kristus.
45005002	Kerno ite percayo ngen Yesus, mako ite kulo dapet kasih karunio kunei Allah. Neak lem kasih karunio yo, ite idup ngen bangga lem pengharapan ngen temimo kemulioan Allah.
45005003	Ngen iso do'o bae. Ite malah bangga kulo lem derito ite, kerno ite namen bahwo derito o menea tun jijai taat,
45005004	ngen ketaatan menea ite taen nujai ngen kerno ite taen nujai, ite dapet pengharapan.
45005005	Harapan de awei yo coa bakea menea ite keciwo, kerno atei ite sudo nelei Allah ngen kasih-Ne. Allah menea o liwet Roh-Ne de sudo nelei ngen ite.
45005006	Kerno waktau ite masiak lemah, Kristus bi matei utuk ite tun-tun durhako pado waktau de temtau Allah.
45005007	Sebab coa mudeak tun lok matei utuk de benea -- tapi mukin utuk tun de baik ade de binai matei.
45005008	Tapi Allah kemten kasih-Ne ngen ite, kerno Kristus bi matei utuk ite, ketiko ite masiak beduso.
45005009	Lebiak-lebiak, kerno ite uyo bi benea kerno daleak-Ne, ite paset senlamat kunei murka Allah.
45005010	Pado waktau ite jijai musuak, Allah bi demamoi ite liwet kematian Anok-Ne. Telebiak uyo, ketiko ite sudo bi demamoi, pasetba ite bi demamoi-Ne, liwet idup-Ne!
45005011	Ngen iso cuma do'o bae! Ite mala bangga lem Allah kerno Yesus Kristus, Tuhan ite, sebab kerno Si ite sudo temimo damoi o.
45005012	Sebab o, serai awei duso bi masuk moi lem dunio kerno do tun, ngen kerno doso o kulo maut, awei'oba maut bi sapei ngen kute tun, kerno kute tun bi menea duso.
45005013	Sebab ayok hukum agamo Yahudi ade, bi ade duso neak dunio. Tapi duso o coa nitung amen coa ade hukum agamo Yahudi.
45005014	Kunyau awei o maut sudo bekuaso kunei zaman Adam sapei zaman Musa kulo das tobo'o, de coa menea duso ngen ca'o de serai awei de sudo nea Adam, de adeba gambaran Si de bakea teko.
45005015	Tapi karunio Allah coa serai ngen pelanggaran Adam. Sebab, amen kerno pelanggaran do tun kute tun bi us moi lem kuaso maut, uak lebiak lai kasih karunio Allah ngen karunio-Ne, de nelei-Ne das kute tun kerno do tun, adeba Yesus Kristus.
45005016	Ngen kasih karunio Allah coa sebanding ngen duso do tun. Sebab penghakiman das do pelanggaran o bi menea jijai penghukuman, tapi penganugrahan karunia das dau pelanggaran o menea jijai pembenaran.
45005017	Sebab, amen kerno duso do tun, maut bi be kuaso kerno do tun o, mako lebiak benea igai tobo'o, de sudo temimo kelimpahan kasih karunia ngen anugrah kebenaran, bakea idup ngen bekuaso kerno do tun o, adeba Yesus Kristus.
45005018	Sebab o, serai awei kerno do pelanggaran kute tun dapet hukuman, awei o kulo kerno do perbuatan kebenaran kute tun dapet pembenaran utuk idup.
45005019	Jijai serai awei kerno do tun coa taat kute tun bi jijai tun be duso, awei o kulo kerno ketaatan do tun kute tun jijai benea.
45005020	Tapi hukum agamo Yahudi tenambeak, supayo pelanggaran jijai tambeak dau; ngen neak ipe duso tambeak dau, neak di kasih karunia jijai berlimpah.
45005021	Supayo, serai awei duso bekuaso lem alam maut, awei o kasih karuni bakea bekuaso kerno kebenaran utuk idup de kekal, kerno Yesus Kristus, Tuhan ite.
45006001	Amen awei o, jano de lok ite madeak? Jano buliak ite bogoa menea duso, supayo tambeak kasih karunia o?
45006002	Coa samo sekilai! Ite bi matei neak lem duso, awei ipe ite masiak dapet idup neak lemne?
45006003	Atau udi coa namen, bahwo ite kute de sudo dibaptis lem Kristus, bi baptis lem kematian-Ne?
45006004	Ngen awei o ite bi kenubua besamo-samo Si ngen baptisan lem kematian, supayo, serai awei Kristus bi nidup igai kunei antaro tun matei ngen kemuliaan Bapa, awei o kulo ite bakea idup lem idup de blau.
45006005	Sebab amen ite bi jijai do ngen jano de serai ngen kematian-Ne, ite kulo bakea jijai do ngen jano de serai ngen idup-Ne igai.
45006006	Kerno ite namen, manusio an ite bi senalib kulo, supayo awok duso ite nyep kuasone, kunyau ite coa tunduk igai ngen duso.
45006007	Sebab api de sudo matei, si bi bebas kunei duso.
45006008	Jijai amen ite bi matei ngen Kristus, ite pecayo, bahwo ite bakea idup kulo ngen Si.
45006009	Kerno ite namen, bahwo Kristus, sesudo Si idup igai kunei antaro tun matei, coa matei igai: maut coa bekuaso igai das Si.
45006010	Sebab kematian-Ne adeba kematian teadep duso, debat bae ngen utuk seke'anne, ngen idup-Ne adeba idup utuk Allah.
45006011	Awei'oba lokne udi kemliakne: bahwo udi bi matei utuk duso, tapi udi idup utuk Allah lem Kristus Yesus.
45006012	Sebab o lokba duso coa bekuaso igai neak lem awoknu de fana, supayo udi jibeak igai temotoa kelokne.
45006013	Ngen jibeakba udi semreak anggota-anggota awoknu ngen duso utuk nakei sebagai senatai kelaliman, tapi senreakba dirainu ngen Allah sebagai tun-tun, de bel'o matei, tapi de uyo idup. Ngen senreakba anggota-anggota awoknu ngen Allah utuk jijai senatai-senatai kebenaran.
45006014	Sebab ko coa bakea kenuaso duso igai, kerno udi coa ade neak beak hukum agamo Yahudi, tapi neak beak kasih karunio.
45006015	Jijai awei ipe? Jano ite bakea menea duso, kerno ite coa ade neak beak hukum agamo Yahudi, tapi neak beak kasih karunio? Coa samo sekilai!
45006016	Jano udi coa namen, bahwo amen udi semreak dirainu ngen suang tun sebagai hamba utuk tunduk ngen si, udi adeba hamba tun o, de harus udi tunduk, baik lem duso de mipin udi ngen kematian, atau lem ketaatan de mipin udi ngen kebenaran?
45006017	Tapi mucep syukurba ngen Allah! Bel'o memang udi hamba duso, tapi uyo udi ngen segenep atei bi tunduk ngen ajaran de sudo tenrus ngen udi.
45006018	Udi bi bebas kunei duso ngen ijai hamba kebenaran.
45006019	Uku madeak hal yo seca'o manusio kerno kelemahan udi. Sebab serai awei udi bi semreak anggota-anggota awoknu jijai hamba de coa benea ngen de kidek utuk maksud-maksud de kidek. Awei o kulo uyo udi harus semreak anggota-anggota awoknu jijai hamba kebenaran de mbin udi ngen kesucian.
45006020	Sebab waktau udi hamba duso, udi bebas kunei kebenaran.
45006021	Ngen asea jano de udi dapet kunei padone? Kutene o jijai sebab udi meding selek uyo, kerno kutene o adeba kematian.
45006022	Tapi uyo, sesudo udi bebas kunei duso ngen sesudo udi jijai hamba Allah, udi dapet asea de mbin udi moi kesucian ngen sebagai kesudone adeba idup de kekal.
45006023	Sebab upeak duso adeba maut; tapi karunio Allah adeba idup de kekal lem Kristus Yesus, Tuhan ite.
45007001	Saudaro-saudaro, -- uku madeak ngen tobo'o de namen hukum -- bahwo hukum bekuaso das su'ang tun selamo tun o idup.
45007002	Su'ang ngenyan terikat hukum ngen matenne selamo matenne o idup. Tapi amen matenne o matei, si bebas kunei hukum o.
45007003	Jijai selamo matenne idup si nanggap berzina, amen si jijai ngenyan semanei luyen; tapi amen matenne bi matei, si bebas kunei hukum, sehinggo si iso berzina, amen si jijai ngenyan semanei luyen.
45007004	Sebab o, saudaro-saudaroku, udi kulo bi matei utuk hukum agamo Yahudi ngen awok Kristus, supayo udi jijai de tun luyen temuan, adeba Si de temuan, de sudo idup igai kunei antaro tun matei, kunyau ite melei asea utuk Allah.
45007005	Sebab waktau ite masiak idup temurut sifet-sifet manusio de ade kerno hukum agamo Yahudi, kerjo lem anggota-anggota awok ite, kunyau ite melei asea utuk maut.
45007006	Tapi uyo ite bi bebas kunei hukum agamo Yahudi, sebab ite bi matei utuk si, de kem'ung ite, sehinggo ite uyo melayani lem keadaan blau temurut Roh ngen iso lem keadaan an temurut hukum agamo Yahudi.
45007007	Amen awei o, jano de lok ite nadeak? Jano hukum agamo Yahudi o duso? Paset bae coa! Sebelekne, justru kerno hukum agamo Yahudi uku bi kemnal duso. Kerno uku kulo coa namen jano do'o kelok, amen hukum agamo Yahudi coa madeak, "Jibeak lok!"
45007008	Tapi lem periteak o duso dapet kesepatan utuk menea kute mecem kelok de tamak neak lem atei ku, sebab amen coa ade hukum agamo Yahudi, mako duso matei.
45007009	Bel o uku coa idup ngen hukum agamo Yahudi. Tapi sesudo teko periteak o, duso muloi idup,
45007010	sebelekne uku matei. Ngen periteak de seharusne mbin idup, ternyato utukku justru mbin matei.
45007011	Sebab lem periteak o, duso dapet kesepatan utuk ngike uku ngen kerno periteak o si munuak uku.
45007012	Jijai hukum agamo Yahudi adeba sucai, ngen periteak o kulo adeba sucai, benea ngen baik.
45007013	Amen awei o, jano de baik o menea uku matei? Paset bae coa! Tapi supayo nyato, bahwo si adeba duso, mako duso makei de baik utuk menea uku matei, supayo ngen periteak o duso lebiak nyato igai keadaanne sebagai duso.
45007014	Sebab ite namen. Bahwo hukum agamo Yahudi adeba rohani, tapi uku yo manusio lemah, jenuoa utuk jijai hamba duso.
45007015	Sebab jano de uku nea, uku coa namen. Kerno iso jano de uku kenlok de uku nea, tapi jano de uku jengik, do'oba de uku nea.
45007016	Jijai amen uku nea jano de coa uku kenlok, uku tujau, bahwo hukum agamo Yahudi o baik.
45007017	Amen awei o iso uku igai de meneane, tapi duso de ade neak lem uku.
45007018	Sebab uku namen, bahwo neak lem uku, adeba neak lem uku sebagai manusio, coa ade sesuaktau de baik. Sebab kelok memang ade neak lem uku, tapi iso hal menea jano de baik.
45007019	Sebab iso jano de uku kelok, adeba de baik, de uku nea, tapi jano de coa uku kelok, adeba de coa baik, de uku nea.
45007020	Jijai amen uku menea jano de coa uku kelok, mako iso igai uku de meneane, tapi duso de tingea neak lem uku.
45007021	Awei'oba uku dapet hukum Yo: amen uku lok menea jano de baik, de coa baik o ade ngen uku.
45007022	Sebab neak lem batin uku galok ngen hukum Allah,
45007023	tapi neak lem anggota-anggota awokku uku kemliak hukum luyen de berjuang melawen hukum akal budiku ngen menea uku jijai tawanan hukum duso de ade neak lem anggota-anggota awok ku.
45007024	Uku, manusio celako! Api de bakea mbebas uku kunei awok maut yo?
45007025	Syukur ngen Allah! Ngen Yesus Kristus, Tuhan ite.
45007026	Jijai ngen akal budiku uku melayan hukum Allah, tapi ngen awok manusio uku melayan hukum duso.
45008001	Awei'oba uyo coa ade hukuman utuk tobo'o de ade neak lem Kristus Yesus.
45008002	Roh, de melei idup bi mbebas udi lem Kristus kunei hukum duso ngen hukum maut.
45008003	Sebab jano de coa mukin nea hukum agamo Yahudi kerno ite manusio lemah, bi nea Allah. Ngen mbo Anok-Ne su'ang lem tabi'at manusio, de serai ngen manusio de beduso, utuk mapus duso.
45008004	Allah menea o supayo hukum agamo Yahudi ade neak lem dirai ite, de coa idup temurut tabi'at manusio, tapi temurut Roh Allah.
45008005	Sebab tobo'o de idup temurut tabi'at manusio, bogoa meker hal-hal kunei tabi'at manusio, tapi tobo'o de idup temurut Roh Allah, meker hal-hal kunei Roh Allah.
45008006	Kerno kelok tabi'at manusio adeba maut, tapi kelok Roh Allah adeba idup ngen damoi sejahtera.
45008007	Sebab kelok temurut tabi'at manusio adeba musuak teadep Allah, kerno si coa takhluk ngen hukum Allah, hal yo memang coa mukin bagiakne.
45008008	Tobo'o de idup lem tabi'at manusio, coa mukin semnang Allah.
45008009	Tapi udi coa idup lem tabi'at manusio, tapi lem Roh, amen nien Roh Allah diem neak lem udi. Tapi amen tun coa temuan Roh Kristus, si iso de Kristus temuan.
45008010	Tapi amen Kristus ade neak lem udi, mako awok memang matei kerno duso, tapi Roh adeba kehidupan kerno kebenaran.
45008011	Ngen amen Roh Allah, de sudo midup igai Yesus kunei antaro tun matei, tinggea neak lem udi, mako Si, de sudo midup igai Kristus Yesus kunei antaro tun matei, bakea midup kulo awoknu de fana o ngen Roh-Ne, de ade neak lem udi.
45008012	Jijai, saudaro-saudaro, ite adeba tun de temuan tanggung jawab, tapi iso ngen tabi'at manusio, supayo idup temurut tabi'at manusio.
45008013	Sebab, amen udi idup temurut tabi'at manusio, udi bakea matei; tapi amen ngen Roh udi munuak plep-plep awoknu, udi bakea idup.
45008014	Kute tun, de nipin Roh Allah, adeba anok-anok Allah.
45008015	Sebab udi coa temimo roh budok de menea udi jijai saben igai, tapi udi bi temimo Roh de jemijai udi anok-anok Allah. Ngen Roh o ite menggang, "ya Abba, ya Bapa!"
45008016	Roh o saksai besamo-samo ngen roh ite, bahwo ite adeba anok-anok Allah.
45008017	Ngen amen ite adeba anok, mako ite kulo adeba ahli waris, maksudne tun-tun de temuan hok temimo janjai-janjai Allah, de bakea temimone besamo-samo ngen Kristus, adeba amen ite saro besamo-samo ngen Si, supayo ite kulo jijai mulio besamo-samo ngen Si.
45008018	Sebab uku yakin, bahwo saro zaman uyo yo coa dapet nebanding ngen kemuliaan de bakea nelei ngen ite.
45008019	Sebab ngen kembiak indau kute makhluk mbot waktaune anok-anok Allah kenten.
45008020	Kerno kute makhluk bi aleak ngen sesio, iso ngen kelokne su'ang, tapi kelok Allah, de sudo maleakne.
45008021	Kunyau awei o masiak ade harapan, kerno makhluk o su'ang kulo bakea bebas kunei kuaso maut ngen dimuliakan besamo anok-anok Allah.
45008022	Sebab ite namen, bahwo sapei uyo kute makhluk samo-samo gerunyam ngen samo-samo meding gis waktau melaher.
45008023	Ngen iso cuma tobo'o bae, tapi ite de sudo temimo karunio pertamo Roh Allah, ite kulo gerunyam lem atei ite samo mbot pengangkatan sebagai anok, adeba pembebasan awok ite.
45008024	Sebab ite senlamat lem pengharapan. Tapi pengharapan de kenliak, iso pengharapan igai; sebab awei ipe tun masiak ma'ep jano de kenliakne?
45008025	Tapi amen ite ma'ep jano de coa ite kemliak, ite mbotne ngen sabar.
45008026	Awei o kulo Roh temulung ite lem kelemahan ite, sebab ite coa namen, awei ipe sebeneane harus bedu'o, tapi Roh su'ang bedu'o utuk ite ngen Allah, ngen keluhan-keluhan de coa tekadeak.
45008027	Ngen Allah de semlidik atei nurani, namen maksud Roh o, adeba bahwo si, sesuai ngen kelok Allah, bedu'o utuk tun-tun sucai.
45008028	Ite namen uyo, bahwo Allah kulo kerjo lem kute sesuaktau utuk mbin kebaikan utuk tobo'o de mengasihi Si, adeba utuk tobo'o de nok-Ne sesuai ngen rencano Allah.
45008029	Sebab kute tun de niliak-Ne kunei semulo, tobo'o kulo tentau-Ne kunei semulo utuk jijai serai ngen gambaran Anok-Ne, kunyau Si, Anok-Ne o, jijai de pertamo neak antaro dau saudaro.
45008030	Ngen tobo'o de tentau-Ne kunei semulo, tobo'o kulo nok-Ne. Ngen tobo'o de nok-Ne, tobo'o kulo benea-Ne. Ngen tobo'o de benea-Ne, tobo'o kulo mulia-Ne.
45008031	Sebab o jano de bakea ite nadeak tetang kutene o? Amen Allah neak pihak ite, api de bakea melawen ite?
45008032	Si, de coa sayang ngen Anok-Ne su'ang, tapi de semreak-Ne utuk ite kute, awei ipe mukin Si coa melei karunio kute sesuaktau ngen ite besamo-samo ngen Si?
45008033	Api de bakea gemugat tun-tun piliak Allah? Allah, de benea tobo'o? Api de bakea mukum tobo'o?
45008034	Kristus Yesus, de sudo matei? Bahkan lebiak igai, de sudo idup igai, de kulo temot neak peak kanen Allah, de malah jijai Pembela ite?
45008035	Api de bakea cem'ei ite kunei kasih Kristus? Penindasan, saro, sikso, nyemen, beleseng, bahayo, atau pedang?
45008036	Awei ade tetulis: "Kerno Ko, keme ade lem bahayo maut selamone. Keme bi nanggap sebagai kurban-kurban sembeliak."
45008037	Tapi lem kutene o ite lebiak kunei tun-tun de menang, kerno Si de sudo mengasihi ite.
45008038	Sebab uku yakin, bahwo baik maut, atau idup, baik malaikat-malaikat, atau pemeriteak-pemeriteak, baik de ade uyo, atau de bakea teko,
45008039	atau kuaso-kuaso, baik de neak das, atau neak beak, atau sesuaktau makhluk luyen, coa bakea dapet cem'ei ite kunei kasih Allah, de ade lem Kristus Yesus, Tuhan ite.
45009001	Uku madeak kebenaran lem Kristus, uku coa mike. Sa'ei ateiku saksai lem Roh Sucai,
45009002	bahwo uku kembiak duko ngen bogoa ibo.
45009003	Bahkan, uku lok terkutuk ngen ce'ei kunei Kristus demi saudaro-saudaroku, kaum sebangsoku seca'o jasmani.
45009004	Sebab tobo'o adeba tun Israel, tobo'o bi naket jijai anok, ngen tobo'o bi temimo kemuliaan, janjai-janjai, ngen hukum agamo Yahudi.
45009005	Tobo'o adeba royot bapa-bapa leluhur, de tumu'un Kristus lem keadaan-Ne sebagai manusio, de ade neak das kute sesuaktau. Si adeba Allah de harus nujai sapei selamo-lamone. Amin!
45009006	Tapi firman Allah coa mukin gagal. Sebab coa kute tun de asalne kunei Israel adeba tun Israel.
45009007	Ngen kulo coa kute de teitung royot Abraham adeba anok Abraham, tapi, "De asalne kunei Ishak de bakea senbut royotnu."
45009008	Taine: Iso anok-anok temurut tabi'at manusio adeba anok-anok Allah, tapi anok-anok perjanjian de senbut royot de benea.
45009009	Sebab firman yo mengandung janjai, "Pado waktau awei yo ba Uku bakea teko ngen Sara bakea temuan su'ang anok semanei."
45009010	Tapi iso cuma do'o bae. Lebiak jelas igai adeba Ribka de ngandung kunei do tun, adeba kunei Ishak, bapa leluhur ite.
45009011	Sebab waktau anok-anok o ati laher ngen ati menea de baik atau kidek, -- supayo rencano Allah tetang pemilihan-Ne diteguhkan, iso kerno plep tapi kerno panggilan-Ne --
45009012	de nadeak ngen Ribka: "Anok de tuai bakea jijai hamba anok de u'ai."
45009013	Awei ade tetulis: "Uku mengasihi Yakub, tapi jengik ngen Esau."
45009014	Amen awei o, jano de lok ite madeak? Jano Allah coa adea? Mustahil!
45009015	Sebab Si berfirman ngen Musa: "Uku bakea kemten rahmat ngen api Uku lok kemten rahmat ngen uku lok baik atei ngen api Uku lok baik atei."
45009016	Jijai hal o coa tergantung ngen kelok tun atau usaho tun, tapi ngen kemurahan atei Allah.
45009017	Sebab Kiteb Sucai madeak ngen Firaun, "Do'oba sebabne Uku midup igai ko, adeba supayo Uku kemten kuaso-Ku neak lem ko, ngen supayo gen-Ku termasyhur neak kute dunio."
45009018	Jijai Si kemten belas kasihan ngen api de kenlok-Ne ngen Si temguak atei api de kenlok-Ne.
45009019	Uyo ko bakea madeak ngen uku, "Amen awei o, jano igai de masiak senaleak-Ne? Sebab api de temtang kelok-Ne?"
45009020	Api ko, hoi manusio, mako udi membantah Allah? Jano dapet de nea madeak ngen de meneanne, "Getai ko menea uku awei yo?"
45009021	Jano tun de menea pot bungai o behok kemerjo pitok daliak o sekelok ateine? Kunei degum pitok daliak, tun o behok menea duai mecem pot bungai: do de ba'es, ngen de luyenne de agok kidek.
45009022	Jijai, amen utuk kemten murka-Ne ngen kemten kuaso-Ne, Allah melei kesabaran de lai teadep benda-benda kemurkaan-Ne, de sudo seniap utuk kebinasaan --
45009023	justru utuk kemten kekayaan kemuliaan-Ne das benda-benda kasihan-Ne de sudo seniap-Ne utuk kemuliaan,
45009024	adeba ite, de sudo nok-Ne iso cuma kunei antaro tun Yahudi, tapi kulo kunei antaro bangso-bangso luyen.
45009025	Awei de sudo nadeak-Ne lem kiteb Nebai Hosea: "De iso umat-Ku bakea Uku sembut: 'Umat-Ku'. Ngen de iso kekasih: bakea Uku sembut: 'Kekasih-Ku'.
45009026	Ngen neak penan, neak ipe bakea nadeak ngen tobo'o: 'Anok-anok Allah de idup.' "
45009027	Ngen Nebai Yesaya madeak seca'o tegas tetang Israel, "Kunyau jumlah anok Israel awei benei neak laut, tapi cuma didik bae de bakea senlamat.
45009028	Sebab jano de sudo nadeak-Ne, bakea nea Tuhan neak das bumai, sempurno ngen segro."
45009029	Ngen awei de nadeak Yesaya ayokne: "Seandaine Tuhan semesta alam coa teminggea ngen ite keturunan, ite bi jijai awei Sodom ngen serai awei Gomora."
45009030	Amen awei o, jano de lok ite madeak? Dio: Bahwo bangso-bangso luyen de coa mesoa kebenaran, bi dapet kebenaran, adeba kebenaran kerno imen.
45009031	Tapi: bahwo Israel, kunyau mesoa hukum de mbin kebenaran, coa kulo sapei ngen hukum o.
45009032	Getai coa? Kerno Israel mesoa iso kerno imen, tapi kerno plep. Tobo'o jijai tebtut pado butau de menea tun jijai tebtut.
45009033	Awei ade tetulis: "Sesungguakne, Uku mpek neak Sion debueak butau de menea tun jijai tebtut, ngen api de pecayo ngen Si, coa bakea selek."
45010001	Saudaro-saudaro, kelok ateiku ngen du'oku ngen Tuhan adeba, supayo tobo'o selamat.
45010002	Sebab uku dapet melei saksai tetang tobo'o, bahwo tobo'o sungguak-sungguak rajin utuk Allah, tapi coa ade pengertian de benea.
45010003	Sebab, kerno tobo'o coa kemnal kebenaran Allah ngen kerno tobo'o berusaho utuk temgok kebenaran tobo'o su'ang, mako tobo'o coa takhluk ngen kebenaran Allah.
45010004	Sebab Kristus adeba kegenapan hukum agamo Yahudi, sehinggo kebenaran dapet ngen tiep-tiep tun de pecayo.
45010005	Sebab Musa temulis tetang kebenaran kerno hukum agamo Yahudi, "Tun de meneane, bakea idup kernone."
45010006	Tapi kebenaran kerno imen madeak awei yo, "Jibeak madeak neak lem ateinu: 'Api bakea kenek moi surgo?' (adeba: utuk mbin Yesus tu'un),
45010007	atau, 'Api bakea tu'un moi jurang maut?' (adeba: utuk mbin Yesus kenek kunei antaro tun matei)."
45010008	Tapi jano nadeakne? Dio: "Firman o pa'ok ngen udi, adeba neak lem bibianu ngen neak lem ateinu." Do'oba firman imen, de keme melei namen.
45010009	Sebab amen ko madeak ngen bibianu, bahwo Yesus adeba Tuhan, ngen pecayo neak lem ateinu, bahwo Allah bi midup igai Si kunei antaro tun matei, mako udi bakea selamat.
45010010	Kerno ngen atei tun pecayo ngen benea, ngen bibia tun ngakau ngen senlamat.
45010011	Kerno Kiteb Sucai madeak, "Api de pecayo ngen Si, coa bakea selek."
45010012	Sebab coa ade bedane tun Yahudi ngen iso Yahudi. Kerno, Allah de do'o adeba Tuhan kunei kute tun, kayo utuk kute tun de minoi tulung ngen-Si.
45010013	Sebab, api de minoi tulung ngen gen Tuhan, bakea senlamat.
45010014	Tapi awei ipe tobo'o dapet minoi tulung ngen Si, amen tobo'o coa pecayo ngen Si? Awei ipe tobo'o dapet pecayo ngen Si, amen tobo'o coa temi'uk tetang Si, amen coa ade de melei namen tetang Si?
45010015	Ngen awei ipe tobo'o dapet melei namen tetang Si, amen tobo'o coa nutus? Awei ade tetulis, "Padeak baikne tobo'o teko ngen mbin Bito Baik!"
45010016	Tapi coa kute tun bi temimo Bito Baik o. Yesaya su'ang bae madeak, "Tuhan, api de pecayo ngen bito keme?"
45010017	Jijai, imen teko kunei pendengaran, ngen pendengaran kerno firman Kristus.
45010018	Tapi uku betanye: Jano tobo'o coa temi'ukne? Memang tobo'o bi temi'ukne: "Sa'ei tobo'o sapei moi kute dunio, ngen kecek tobo'o sapei moi ujung bumai."
45010019	Tapi uku betanye: Jano Israel temi'ukne? Pertamo-tamo Musa madeak: "Uku menea udi jijai cembu'au teadep tun-tun de iso umat ngen menea udi mengiak teadep bangso de bodong."
45010020	Ngen binai Yesaya madeak: "Uku bi temau ngen tobo'o de coa mesoa Uku, Uku bi kemten dirai ngen tobo'o de coa temanye Uku."
45010021	Tapi tetang Israel Yesaya madeak, "Sepanjang bilai Uku bi mulua tangen-Ku ngen bangso de coa taat ngen de membantah."
45011001	Mako uku betanye: Jano mukin Allah bi coa temimo umat-Ne? Coa samo sekilai! Kerno uku su'ang kulo tun Israel, kunei royot Abraham, kunei sukau Benyamin.
45011002	Allah iso coa temimo umat-Ne de niliak-Ne. Atau udi coa namen, jano de nadeak Kiteb Sucai tetang Elia, waktau si ngadau Israel ngen Allah:
45011003	"Tuhan, nebai-nebai-Nu bi tobo'o munuak, mezbah-mezbah-Nu bi tobo'o majuane; cuma uku su'ang diraiba de masiak idup ngen tobo'o lok mok nyabaiku."
45011004	Tapi, awei ipe firman Allah ngen si? Jemawab Allah, "Uku masiak teminggea tujuak ribau tun bagiak-Ku, de coa perneak sujud nyembeak Diwo Baal."
45011005	Awei o kulo pado waktau yo ade tinggea do sisa, temurut pilihan kasih karunio.
45011006	Tapi amen hal o tejijai kerno kasih karunio, mako iso igai kerno plep, sebab amen coa awei o, mako kasih karunio o iso igai kasih karunio.
45011007	Jijai awei ipe? Israel coa dapet jano de nesoane, tapi tun-tun de terpiliak bi dapetne. Ngen tun-tun de luyenne bi teguak ateine.
45011008	Awei ade tetulis, "Allah bi menea tobo'o tidua teklep, melei matai utuk coa ngeliak ngen ti'uk utuk coa temi'uk, sapei ngen bilai uyo yo."
45011009	Ngen Daud madeak: "Kunyauba pesta-pesta tobo'o jijai tanjoa penyesatan ngen balasan utuk tobo'o.
45011010	Ngen kunyauba matai tobo'o jijai kelem, sehinggo tobo'o coa ngeliak, ngen neaba kedong tobo'o bogoa bukuk."
45011011	Mako uku betanye: Jano tobo'o tatuk ngen harus us? Coa samo sekilai! Tapi kerno pelanggaran tobo'o, keselamatan bi sapei ngen bangso-bangso luyen, supayo menea tobo'o nyebu'au.
45011012	Sebab amen pelanggaran tobo'o temuan tai kekayaan bagiak dunio, ngen kekurangan tobo'o kekayaan bagiak bangso-bangso luyen, lebiak-lebiak igai kesempurnaan tobo'o.
45011013	Uku madeak ngen udi, hoi bangso-bangso iso Yahudi. Justru kerno uku adeba rasul utuk bangso-bangso iso Yahudi, uku kembiak mego tugas ku.
45011014	Uku ma'ep tun-tun do bangsoku bakea kidek atei sehinggo ngen awei yo pa'ok kunei tobo'o dapet selamat.
45011015	Kerno Allah coa temimo tobo'o, mako hubungan dunio ngen Allah jijai baik igai, jano igai amen tobo'o tenimo Allah! Paset bae do'o serai awei tun matei idup igai!
45011016	Amen ruti de pertamo adeba sucai, mako kute adonan kulo sucai, ngen amen balet pun adeba sucai, mako dan-danne kulo sucai.
45011017	Kerno o amen kekedau dan bi natiak ngen udi sebagai sping bi cenakuk neak antarone ngen dapet bagian lem balet pun zaitun de penuak geteak,
45011018	jibeakba udi bangga teadep dan-dan o! Amen udi bangga, tingetba, bahwo iso udi de melei mbuk balet o, tapi balet o de melei kembuk udi.
45011019	Mukin udi bakea madeak: "Ade dan-dan de natiak, supayo uku bi cenakuk neak antarone sebagai sping."
45011020	Baikba! Tobo'o natiak kerno tobo'o coa pecayo, ngen udi idup kerno imen. Jibeakba udi ombong, tapi sabenba!
45011021	Sebab amen Allah coa sayang ngen dan-dan asli, Si kulo coa bakea sayang ngen udi.
45011022	Sebab o kemliakba kemurahan Allah ngen kulo kekerasan-Ne, adeba kekerasan teadep tun-tun de sudo us, tapi das udi kemurahan-Ne, adeba amen udi tep lem kemurahan-Ne; amen coa, udi kulo coa bakea tentok.
45011023	Tapi tobo'o kulo bakea bi cenakuk igai, amen tobo'o coa tep coa pecayo, sebab Allah bekuaso utuk cemakuk tobo'o igai.
45011024	Sebab amen udi bi tentok sebagai dan kunei pun zaitun liar, ngen belawen ngen keadaannu o udi bi cenakuk neak pun zaitun sejati, lebiak igai tobo'o yo, de temurut asal tobo'o bakea cenakuk neak pun zaitun tobo'o su'ang.
45011025	Sebab, saudaro-saudaro, supayo udi jibeak manggap dirainu pacok, uku lok udi namen resio yo: Pa'o kunei Israel bi jijai telok atei sapei jumleak de penuak kunei bangso-bangso luyen bi masuk.
45011026	Ngen awei o kute Israel bakea senlamat, awei ade tetulis, "Kunei Sion bakea teko Rajo Semlamat; Si bakea semikir kute kejahatan kunei anok-anok Yakub.
45011027	Ngen dioba janjai-Ku ngen tobo'o, amen Uku mapus duso tobo'o."
45011028	Kerno tun Yahudi coa lok temimo Bito Baik kunei Allah, mako tobo'o jijai musuak Allah; justru do'o jijai utung utuk Saudaro-saudaro de iso Yahudi. Tapi kerno piliak Allah, mako tun-tun Yahudi o tep Allah kasihi utuk ninik puyang tobo'o.
45011029	Sebab amen Allah miliak tun ngen memberkati tun o, Allah coa perneak mbuye jano de sudo nea ne.
45011030	Sebab serai awei udi bel'o coa taat ngen Allah, tapi uyo dapet kemurahan kerno tun Yahudi coa taat.
45011031	Awei o kulo tobo'o uyo coa taat, supayo kerno kemurahan de sudo udi dapet, tobo'o kulo bakea dapet kemurahan.
45011032	Sebab Allah bi kem'ung kute tun lem ketidaktaatan, supayo Si dapet kemten kemurahan-Ne das tobo'o kute.
45011033	Padeak hebatne kekayaan, hikmat ngen pengetahuan Allah! Sungguak coa dapet senlidik keputusan-Ne ngen sungguak coa dapet ngertai dalen-dalen-Ne!
45011034	Sebab, api de namen pekeran Tuhan? Atau api de perneak jijai penasehat-Ne?
45011035	Atau api de perneak melei sesuaktau ngen-Si, sehinggo Si harus gemiteine?
45011036	Allah de menea kute sesuaktau. Kutene kunei Allah. Kutene utuk Allah. Tepujaiba Allah utuk selamo-lamone! Amin.
45012001	Saudaro-saudaro, demi kemurahan Allah uku melei nasihat ngen udi, supayo udi melei awoknu sebagai persembahan de idup, de sucai, de berkenan ngen Allah: do'o adeba ibadahnu de sejati.
45012002	Jibeakba udi serai awei dunio yo, tapi bubeakba ngen pribadinu de blau, sehinggo udi dapet mbeda ipe de kelok Allah: jano de baik, de semnang atei Allah ngen de sempurno.
45012003	Das dasar kasih karunia de Allah nelei ngen uku, uku madeak ngen tiep tun neak antaro udi: Jibeakba meker hal-hal de lebiak lekat kunei de patut udi peker, tapi lokba udi peker ngen rendeak atei, sehinggo udi kemuaso dirai temurut ukuran imen, de nelei Allah ngen udi masing-masing.
45012004	Sebab serai awei neak do awok ite temuan dau anggota, tapi coa kute anggota o temuan tugas de serai.
45012005	Awei o kulo ite, kunyau dau, adeba do awok neak lem Kristus; tapi ite masing-masing adeba anggota de su'ang ngen de luyen.
45012006	Awei'oba ite temuan karunio de coa serai temurut kasih karunio de nelei ngen ite: Amen karunio o adeba utuk melei namen bito kunei Allah, baikba ite meneane sesuai ngen imen ite.
45012007	Amen karunio utuk melayani, baikba ite melayani; amen karunia utuk majea, lokba ite majea.
45012008	Amen karunio utuk melei nasehat, baikba ite melei nasehat. Api de magiak sesuaktau, lokba si meneane ngen atei ikhlas. Api de melei pipinan, lokba si meneane ngen rajin. Api de melei ngen baik atei, lokba si meneane ngen atei riang.
45012009	Lokba kasih o jibeak pepurak! Ne'uakba de coa baik ngen neaba de baik.
45012010	Lokba udi sesamo mengasihi sebagai saudaro ngen sesamo demute lem melei hormat.
45012011	Bekerjoba ngen rajin, jibeak malas. Bekerjoba utuk Tuhan ngen semangat kunei Roh Allah.
45012012	Riangba lem pengharapan, sabarba lem saro, ngen tekunba lem du'o!
45012013	Tulungba tun-tun sucai lem kekuranganne ngen berusahoba utuk melei penan tinggea neak lem umeaknu!
45012014	Meleiba berkat ngen api de semikso udi, meleiba berkat ngen jibeak mengutuk!
45012015	Beriang-riangba ngen tun de gidong riang, ngen ngindoiba ngen tun de gidong ngindoi!
45012016	Lokba udi do atei, do pekeran lem idupnu besamo; jibeakba udi meker perkaro-perkaro de lekat, tapi pekerba perkaro-perkaro de sederhana. Jibeakba manggap dirainu pacok!
45012017	Jibeak males kejahatan ngen kejahatan; neaba jano de baik utuk kute tun!
45012018	Sedapet-dapetne, amen hal o tegatung ngen udi, idupba lem damoi ngen kute tun!
45012019	Saudaro-saudaroku terkasih, jibeakba debat bae udi dendem, tapi meleiba penan ngen murka Allah, sebab ade tetulis: "Pembalasan o adeba hok-Ku. Ukuba de bakea mukumne, nadeak Tuhan."
45012020	Tapi, amen musuaknu nyemen, meleiba si mukmei; amen si aus, meleiba si bioa! Amen menea awei o, saudaro bakea menea si jijai selek.
45012021	Jibeakba udi aleak te'adep kejahatan, tapi naleakba kejahatan ngen kebaikan!
45013001	Tiep-tiep tun harus taat ngen pemeriteak de neak dasne, sebab coa ade pemeriteak, de asalne iso kunei Allah; ngen pemeriteak-pemeriteak de ade, das periteak kunei Allah.
45013002	Sebab o api de melawen pemeriteak, si melawen periteak Allah ngen api de menea awei o, bakea teko hukuman das diraine.
45013003	Sebab amen tun menea baik, si jibeak saben ngen pemeriteak, cuma amen si menea de coa baik. Jano udi lok idup supayo coa saben tea'dep pemeriteak?Neaba jano de baik ngen udi bakea nujai.
45013004	Kerno pemeriteak adeba hamba Allah utuk kebaikannu. Tapi amen udi menea de coa baik, sabenba ngen si, kerno coa sio-sio pemeriteak mukum tun. Pemeriteak adeba hamba Allah utuk males murka Allah das tobo'o de menea de coa baik.
45013005	Sebab o Saudaro harus taat ngen pemeriteak, iso bae kerno kemurkaan Allah, tapi kulo kerno sa'ei atei nurani ite.
45013006	Do'oba kulo sebabne mako udi masen pajak. Kerno tobo'o de murus hal o adeba pelayan-pelayan Allah.
45013007	Nasenba ngen kute tun jano de harus udi masen: pajak ngen tun de temuan hok temimo pajak, nasenba cukai ngen tun de temuan hok temimo cukai; asai saben ngen tun de berhok temimo asai saben ngen hormat ngen tun de berhok temimo hormat.
45013008	Jibeakba udi butang jejano ngen api bae, tapi lokba udi sesamo mengasihi. Sebab api mengasihi sesamone manusio, si sudo kemerjo hukum agamo Yahudi.
45013009	Kerno Firman: Jibeak berzinah, jibeak munuak, jibeak maling, jibeak lok temuan jano de tun luyen temuan; kutene o besamo-samo ngen hukum-hukum de luyen, sudo temasuk lem firman yo, adeba: "Kasihiba sesamonu manusio awei dirainu su'ang!"
45013010	Kasih coa menea de coa baik teadep sesamo manusio, kerno o kasih adeba kegenapan hukum agamo Yahudi.
45013011	Hal yo harus udi nea, kerno udi namen keadaan waktau uyo, adeba bahwo saatne bi sapei utuk udi jagai kunei tidua. Sebab uyo keselamatan bi lebiak pa'ok utuk ite kunei pado waktau ite jijai pecayo.
45013012	Bilai bi uak malem, tegoa igai lueng. Sebab o maroba ite bedan menea plep-plep kidek, ngen makei perlengkapan senatai te'ang!
45013013	Maroba ite idup ngen sopan, awei tengeak bilai, jibeak lem pesta pora ngen mabuk, jibeak lem percabulan ngen hawa nafsu, jibeak lem selisiak ngen kidek atei.
45013014	Tapi kunyauba Tuhan Yesus Kristus sebagai perlengkapan senatai te'ang ngen jibeakba murus awoknu utuk memuaskan kelokne.
45014001	Temimoba tun de lemah imenne ngen coa bogoa madeak pendapetne.
45014002	De su'ang yakin, bahwo si buliak mbuk kute mecem kembuk, tapi tun de lemah imenne cuma mbuk sayur-sayuran bae.
45014003	Api de mukmei, jibeakba mino tun de coa mukmei, jibeakba semaleak tun de mukmei, sebab Allah bi temimo tun o.
45014004	Api udi, sehinggo udi semaleak hamba tun luyen? Teak si je, teak si us, do'o adeba urusan tuanne su'ang. Tapi si bakea tep je, kerno Tuhan bekuaso jemago si tep je.
45014005	De su'ang madeak bilai de do lebiak peting kunei bilai de luyen, tapi de luyen manggap kute bilai serai bae. Lokba tiep tun benea-benea yakin lem ateine su'ang.
45014006	Api de bepegong ngen do bilai tertentu, si meneane utuk Tuhan. Ngen api mukmei, si meneane utuk Tuhan, sebab si mucep syukur ngen Allah. Ngen api coa mukmei, si meneane utuk Tuhan, ngen si kulo mucep syukur ngen Allah.
45014007	Sebab coa ade su'ang kulo neak antaro ite de idup utuk diraine su'ang, ngen coa ade su'ang kulo de matei utuk diraine su'ang.
45014008	Sebab amen ite idup, ite idup utuk Tuhan, ngen amen ite matei, ite matei utuk Tuhan. Jijai baik idup atau matei, ite adeba de Tuhan temuan.
45014009	Sebab utuk do'oba Kristus bi matei ngen idup igai, supayo Si jijai Tuhan, baik das tun-tun matei, atau das-das tun-tun idup.
45014010	Tapi Saudaro-saudaro, getai ko semaleak saudaronu? Atau getai ko mino saudaronu? Sebab ite kute harus madep takhta pengadilan Allah.
45014011	Kerno ade tetulis: "Demi Uku idup, awei'oba firman Tuhan, kute tun bakea nyembeak neak adep-Ku; ngen kute tun bakea memuliakan Allah."
45014012	Jijai ite masing-masing harus tanggung jawab ngen kute plep ite ngen Allah.
45014013	Kerno o jibeakba ite saling semaleak. Sebelekne berusahoba supayo udi coa menea jejano de menea su'ang saudaro do imen tergoda ngen beduso.
45014014	Kerno uku jijai do ngen Tuhan Yesus, mako uku pecayo nien bahwo coa ade sesuaktau kulo pado dasarne najis; tapi hal o najis utuk su'ang tun, amen tun o manggapne najis.
45014015	Tapi amen ngen jano de Saudaro mbuk, su'ang saudaro do imen gis ateine, mako Saudaro coa igai bertindak kerno kasih. Amen Kristus bi matei utuk su'ang tun, jibeakba munyau tun o nusak ngen jano de saudaro mbuk.
45014016	Do'o sebabne jibeakba munyau jano de baik utuk udi, udi anggap coa baik ngen tun luyen.
45014017	Sebab amen Allah meriteak su'ang tun, jano de si buliak mbuk atau menem, coa peting igai. De peting adeba bahwo tun o temotoa kelok Allah, meding atei tenang ngen temimo sukocito de nelei Roh Allah.
45014018	Tun de melayan Kristus seca'o awei o, tun o semnang atei Allah, ngen tun-tun luyen hormat ngen si.
45014019	Sebab o tujuan ite harusba bogoa utuk hal-hal de menea kerukunan ngen samo-samo mbangun.
45014020	Jibeakba, kerno soal kembuk, Saudaro musak jano de sudo kenerjo Allah. Kute kembuk halal utuk nemuk; tapi amen jano de Saudaro mbuk menea tun luyen jijai beduso, mako Saudaro saleak.
45014021	Lebiak baik jibeak mbuk daging atau menem anggur atau menea jano bae amen hal o menea su'ang saudaro do imen jijai beduso.
45014022	Kunyauba jano de saudaro cayo o, saudaro nea neak adep Allah bae utuk saudaro su'ang. Tun de coa temuan alasan utuk meding saleak ngen jano de nanggapne benea, tun o riang.
45014023	Tapi tun de reragau utuk mbuk sesuaktau, sesudo'o kerno mbuk kembuk o, tun o senaleak Allah; sebab tun o coa bertindak temurut keyakinanne tetang jano de benea ngen de saleak. Ngen jano de nea coa kerno imen adeba duso.
45015001	Ite de sungguak-sungguak yakin ngen jano de ite pecayo, harusba sabar teadep kelemahan-kelemahan tun de coa kuet imenne. Jibeakba ite lok semnang dirai ite su'ang bae.
45015002	Sebelekne ite masing-masing harus semnang atei sesamo saudaro ite utuk kebaikanne, supayo imenne tambeak kuet.
45015003	Sebab Kristus kulo coa meker kesenangan dirai-Ne su'ang. Neak lem Kiteb Sucai tetulis awei yo, "Kute hinaan teadep Ko bi keno ngen uku."
45015004	Kute de tetulis neak lem Kiteb Sucai adeba utuk majea ite. Sebab pelajaran de ite temimo kunei Kiteb Sucai menea ite jijai tabah ngen kuet sehinggo ite dapet ma'ep ngen Allah.
45015005	Semoga Allah, de melei kesabaran ngen penghiburan ngen manusio, temulung udi utuk idup do atei, temotoa teladan Kristus Yesus.
45015006	Ngen do atei Saudaro kutene besamo-samo dapet mujai Allah, Bapa Tuhan ite Yesus Kristus.
45015007	Sebab o lokba Saudaro-saudaro temimo do ngen de luyen ngen riang atei, serai awei Kristus kulo temimo udi utuk memuliakan Allah.
45015008	Sebab, tingetba, bahwo Kristus sudo mlayani tun Yahudi utuk melei namen bahwo Allah setia lem tempat janjai-Ne ngen ninik puyang ite.
45015009	Yesus kulo menea bangso-bangso luyen memuliakan Allah kerno atei-Ne baik ngen tobo'o. Neak lem Kiteb Sucai tetulis awei yo, "Sebab o uku bakea mujai Ko neak antaro bangso-bangso, uku bakea mbin legau pujian utuk gen-Nu."
45015010	Ade tetulis awei yo kulo, "Beriang-riangba besamo umat Allah de tepiliak, hoi bangso-bangso!"
45015011	Tetulis awei yo, "Pujaiba Allah, hoi kute bangso, lokba kute tun mujai Si!"
45015012	Ngen dio kulo de nadeak Yesaya, "Kunei royot Isai bakea teko su'ang tun de bakea meriteak bangso-bangso; ngen Siba bangso-bangso o bakea ma'ep."
45015013	Allah adeba penan udi ma'ep. Semoga Si menea ateinu ngen kute sukocito ngen sejahtera kerno udi pecayo ngen Si, supayo ngen kuaso Roh Allah udi tambeak ma'ep ngen Allah.
45015014	Saudaro-saudaroku! Uku yakin bahwo ade dau hal de baik ngen ko. Udi kulo namen kekutene ngen dapet majea do ngen de luyenne kulo.
45015015	Tapi tetang hal-hal tertentu, uku minget udi ngen tegas lem su'et yo, kerno Allah bi melei anugerah ngen uku tugas o.
45015016	Si bi menea uku jijai pelayan Kristus Yesus utuk nutus ngen bangso-bangso de iso Yahudi. Ngen uku bertindak sebagai imem, de melei namen Bito Baik kunei Allah, supayo tun-tun iso Yahudi jijai suaktau persembahan ngen Allah de dapet tenimo-Ne. Semoga Roh Allah menea tobo'o jijai suaktau persembahan de khusus utuk Allah.
45015017	Jijai, kerno uku bi jijai do ngen Kristus Yesus, mako uku buliak bangga das kerjoku utuk Allah.
45015018	Uku binai madeak awei o cuma tetang jano de sudo nea Kristus liwet uku utuk jijai tun-tun iso Yahudi taat ngen Allah. Uku menea o ngen kecek-kecek atau plep,
45015019	de senerto keajaiban-keajaiban ngen hal-hal luea biaso; kutene o kerno kuaso Roh Allah. Bito Baik tetang Kristus bi uku melei namen kutene ngen tun-tun, muloi kunei Yerusalem sapei moi Ilirikum.
45015020	Cito-cito uku adeba melei namen Bito Baik kunei Allah neak penan-penan neak ipe tun ati temi'uk tetang Kristus. Sebab uku coa lok menea kerjo neak pondasi de pek tun luyen.
45015021	Neak lem Kiteb Sucai tetulis, "Tun-tun de ati perneak temimo bito tetang Si, bakea kemliak; ngen tobo'o de ati perneak temi'uk, bakea ngertai."
45015022	Do'o sebabne bi cet uku buye utuk semulau udi.
45015023	Tapi uyo kerjoku neak daerah-daerah o bi selsei. Kekedau taun anne uku lok semulau udi.
45015024	Be amen liwet kotanu lem pemaneu uku moi Spanyol, uku ma'ep dapet temau ngen udi, beriang tegoa ngen udi. Sesudo'o uku ma'ep udi dapet temulung uku utuk pemaneuku moi Spanyol o.
45015025	Tapi uyo uku lok moi Yerusalem utuk mbin batuan bagiak umat Allah neak di.
45015026	Sebab jemaat-jemaat neak Makedonia ngen Akhaya bi tujau utuk melei sumbangan ngen saudaro-saudaro de peset neak antaro umat Allah neak Yerusalem.
45015027	Ngen riang atei tobo'o mutus utuk menea o. Memang sebeneane tobo'o patut temulung saudaro-saudaro de peset neak Yerusalem o; sebab kunei tun-tun Yahudiba tun-tun iso Yahudi o bi temimo berkat-berkat kunei Allah. Jijai, tun-tun iso Yahudi o patut kulo temulung tun-tun Yahudi ngen berkat-berkat de ade ngen tobo'o.
45015028	Amen uku bi semlesei tugas uku yo, ngen semreak ngen tobo'o de neak Yerusalem o sumbangan de sudo kenopoa o, mako uku bakea berakat moi negrai Spanyol liwet kotanu.
45015029	Amen uku teko ngen udi, paset uku teko ngen dau berkat kunei Kristus utuk udi.
45015030	Demi Tuhan ite Yesus Kristus, ngen demi kasih de nelei Roh Allah, uku minoi nien ngen udi, semoga udi bedu'o kulo ngen sungguak-sungguak besamo-samo uku ngen Allah utuk uku.
45015031	Bedu'oba supayo Allah mbebas uku kunei tangen tun-tun de coa pecayo neak Yudea, ngen supayo tugas uku utuk mbin sumbangan moi Yerusalem tenimo ngen riang atei ngen umat Allah neak di.
45015032	Ngen awei o, amen Allah kemlokne, uku dapet teko magea udi ngen atei riang. Ngen uku bakea terhibur neak tengeak-tengeak udi.
45015033	Mudah-mudahan Allah, de melei sejahtera ngen manusio, semerto saudaro kutene. Amin.
45016001	Uku lok melei namen saudari ite, Febe. Si temulung jemaat neak Kengkrea.
45016002	Temimoba si sebagai saleak su'ang kunei umat Tuhan. Memang awei'oba tun-tun de pecayo ngen Allah harus temimo do ngen de luyen. Tulungba si, amen si perlu batuan kunei udi, kerno si su'ang bi temulung dau tun -- termasuk uku.
45016003	Semapei salamku ngen Priskila ngen Akwila, kekuat uku de samo-samo kerjo utuk Kristus Yesus.
45016004	Tobo'o gesea matei kerno lok semlamat uku. Uku mokasiak ngen tobo'o -- ngen iso uku bae, tapi kute jemaat bangso luyen de iso Yahudi kulo mokasiak ngen tobo'o.
45016005	Semapeiba kulo salam uku ngen jemaat de bekopoa neak umeak tobo'o. Salam ngen Epenetus de uku kasihi. Siba tun de pertamo-tamo pecayo ngen Kristus neak daerah Asia.
45016006	Salam uku kulo ngen Maria. Si bi kerjo keras utuk udi.
45016007	Semapei kulo salamku ngen Andronikus ngen Yunias. Tobo'o do sukau bangso ngen uku, ngen perneak masuk sel besamo-samo uku. Ayok uku pecayo ngen Kristus, tob'o bi lebiak dute pecayo. Tobo'o terkenal neak antaro para rasul.
45016008	Salam ngen Ampliatus, de uku kasihi kerno si samo-samo ngen uku bi jijai do ngen Tuhan.
45016009	Semapei hormat uku ngen Urbanus, kuat ite de bekerjo besamo-samo ngen ite utuk Kristus. Kulo hormatku ngen Stakhis de uku kasihi.
45016010	Salam ngen Apeles. Kesetiaanne ngen Kristus bi terbukti. Salam kulo ngen keluargo Aristobulus,
45016011	ngen Herodion. Si do sukau bangso ngen uku. Kulo salam ngen saudaro-saudaro do imen lem keluargo Narkisus.
45016012	Salam uku ngen Trifena ngen Trifosa de bekerjo keras melayan Tuhan, ngen Persis de uku kasihi. Si kulo bi kerjo keras utuk Tuhan.
45016013	Salam utuk Rufus ngen indokne, de bagiakku awei indokku su'ang, Rufus adeba tun piliak Tuhan de tepujai.
45016014	Semapeiba salam uku ngen Asinkritus, Flegon, Hermes, Patrobas, Hermas, ngen kute saudaro do imen de besamo-samo ngen tobo'o.
45016015	Salam ngen Filologus ngen Yulia; ngen Nereus ngen saudaro selaweine; ngen Olimpas ngen kute tun pecayo de besamo-samo ngen tobo'o.
45016016	Bersalam-salamba seca'o mesra sebagai saudaro Kristen. Kute jemaat Kristus semapei salam tobo'o ngen Saudaro-saudaro.
45016017	Saudaro-saudaro! Uku minoi nien: Teateiba teadep tun-tun de menea perpecahan ngen kemacau kepercayaan tun ngen Tuhan. Hal o bertentangan ngen jano de sudo najea ngen udi. Ne'uakba tun-tun awei o.
45016018	Sebab tun-tun de menea awei o iso bekerjo utuk Kristus Tuhan ite, tapi utuk menea kelok atei tobo'o su'ang jijai puas. Ngen bujukan, kecek-kecek de mis, tobo'o mike tun-tun de coa namen jejano.
45016019	Kute tun bi namen bahwo udi setia ngen ajaran tetang Bito Baik de kunei Allah. Ngen uku senang das hal o tetang udi. Uku lok supayo udi bijaksana tetang hal-hal de baik, ngen ubo tetang hal-hal de kidek.
45016020	Allah de melei sejahtera ngen manusio, bakea segro mpek Iblis neak beak kuasonu ngen majuane. Semoga Saudaro-saudaro bogoa diberkati Yesus Kristus Tuhan ite!
45016021	Timotius, kuatku, semapei salamne ngen udi. Awei o kulo Lukius, Yason ngen Sosipater, de do sukau bangso ngen uku.
45016022	De temulis su'et yo adeba uku, Tertius. Uku mucep salam persaudaraan ngen udi.
45016023	Gayus mbo salam ngen udi. Uku nupang neak umeakne ngen jemaat keme kulo berbakti neak di. Erastus, pemipin keuangan kota, mbo salamne ngen udi. Awei o kulo saudaro ite Kwartus. [
45016024	Semoga Tuhan ite Yesus Kristus melei berkat ngen Saudaro kutene. Amin.]
45016025	Tepujaiba Allah! Si bekuaso kemuet imen Saudaro sesuai ngen Bito Baik kunei Allah de uku melei namen tetang Yesus Kristus. Uku melei namen bito o sesuai ngen jano de nelei namen Allah; adeba tetang rencano Allah de sudo berabad-abad anne coa tun namen.
45016026	Tapi uyo, das periteak Allah de abadi, rencano o bi nadeak ngen nelei namen ngen kute bangso liwet tulisan-tulisan tobo nebai, supayo tobo'o kutene pecayo, taat ngen Allah.
45016027	Siba do-done Allah, Si mahabijaksana. Semoga Si jenunjung selamo-lamone liwet Yesus Kristus! Amin. Hormat keme, Paulus, hamba Kristus Yesus
46001001	Saudaro-saudaro jemaat Allah neak Korintus! Udi sudo nok Allah utuk jijai umat-Ne kerno Saudaro de Yesus Kristus temuan, besamo-samo kute tun neak ipe bae de sembeak Tuhan ite Yesus Kristus, adeba Tuhan tobo'o ngen Tuhan ite kulo. Uku, Paulus, ngen Saudaro ite Sostenes, ma'ep semoga Allah Bapa ite ngen Tuhan Yesus Kristus melei berkat ngen sejahtera ngen ko. Uku temulis su'et yo sebagai rasul Kristus Yesus, de naket Allah suang ngen das kelok-Ne kulo. Anugerah ngen damoi sejahtera kunei Allah, Bapate, ngen kunei Tuhan Yesus Kristus semerto udi.
46001004	Uku bogoa mucep syukur ngen Allahku kerno udi das anugerah Allah de nelei-Ne ngen udi lem Kristus Yesus.
46001005	Kerno udi bi sudo jijai de Kristus temuan, mako idup nu kayo lem kute hal. Pengetahuannu tetang kute hal kembiak lem, ngen udi pacok majea pengetahuan o.
46001006	Do'o kemten bahwo bito tetang Kristus de bi ade neak antaro udi,
46001007	sehinggo udi coa ku'ang jejano lem karunio jano bae sementaro udi mbot Tuhante Yesus Kristus teko ngen kenliak kute tun.
46001008	Kristus suang bakea njamin udi sapei pado akhirne; supayo pado waktau Si teko igai, udi coa ade cacetne.
46001009	Udi dapet pecayo ngen Allah sepenuakne. Siba Allah de sudo menok udi utuk jijai do ngen Anok-Ne, adeba Yesus Kristus, Tuhante.
46001010	Saudaro-saudaro! Das gen Tuhante Yesus Kristus, uku minoi supayo udi kutene do atei; supayo jibeak ade selisiak neak antaro udi. Lokba udi jijai do, do atei ngen do pekeran.
46001011	Sebab, tun-tun kunei keluargo Klo''e melei namen ngen uku bahwo ade tekea neak antaro udi.
46001012	De uku maksud adeba bahwo neak antaro udi ade de madeak, "Uku motoa Paulus," ade kulo de madeak, "Uku motoa Apolos," de luyen madeak, "Uku motoa Petrus," dong de luyen igai madeak, "Uku motoa Kristus."
46001013	Jano Yesus tebagiak-bagiak? Jano Paulus senalib kerno udi? Atau jano udi dibaptis lem gen Paulus?
46001014	Uku mucep syukur bahwo coa ade suang tun kulo de uku baptis seluyen Krispus ngen Gayus.
46001015	Jibeak sapei suang tun kulo madeak bahwo uku bi mbaptis si utuk jijai penotoaku. (
46001016	Uku kulo de mbaptis keluargo Stefanas. Seluyen tobo'o uku coa namen jano ade igai tun de uku baptis).
46001017	Kristus mutus uku iso utuk mbaptis tun, meluyen utuk melei namen Bito Baik kunei Allah; ngen do'o kulo harus uku nea ngen coa makei kepacok miling seca'o manusio, kunyau kunei mateine Kristus pado salib coa jijai sesio.
46001018	Sebab bagiak tun-tun de bakea benaso, bito tetang mateine Kristus pado salib adeba coa benea. Tapi, bagiak ite de senlamat Allah, bito o adeba ca'one Allah kemten kuaso-Ne.
46001019	Kerno ade tetulis: "Kebijaksanaan tun-tun arif bakea Uku kemacau, ngen tai tun-tun de temuan lemau bakea Uku menyep."
46001020	Kerno'o, jano gunone tun-tun arif'o? Jano gunone tobo'o de temuan lemau? Jano gunone ahli-ahli peker dunio yo? Allah bi menea hikmat dunio yo jijai kebodohan?
46001021	Kerno awei ipe pacokne manusio, si coa dapet kemnal Allah liwet kepacokne suang. Tapi kerno Allah bijaksana, mako Si lok semlamat tun-tun de pecayo ngen-Si liwet bito de keme melei namen de nanggap coa benea liwet dunio.
46001022	Tun Yahudi lok tando ngen tun-tun Yunani mesoa hikmat.
46001023	Tapi ite yo cuma melei namen Kristus de matei senalib. Bito o seminggung atei tun Yahudi, nanggep mike ngen tun-tun iso Yahudi.
46001024	Tapi bagiak tun-tun de nok Allah, baik tun Yahudi atau iso Yahudi, bitoo adeba ca'one Allah kemten kuaso ngen kebijaksanaan-Ne.
46001025	Sebab de ketenne bodong pado Allah, adeba lebiak bijaksana kunei pado kebijaksanaan manusio; ngen de ketenne lemah pado Allah, adeba lebiak kuet kunei pado kekuatan manusio.
46001026	Saudaro-saudaro! Cubo inget awei ipe keadaannu waktau Allah menok udi. Cuma didik bae kunei antarone de bijaksana, atau de temuan kuaso, atau jabatan lekat temurut keliak manusio.
46001027	Tapi jano de bodong bagiak dunio, niliak Allah utuk semelek tun-tun de temuan hikmat, jano de lemah bagiak dunio, niliak Allah utuk semelek jano de kuet.
46001028	Allah miliak de nanggap-Ne rendeak, hino, malah de nanggap coa de taine ngen dunio yo, supayo Allah majua de nanggep penting ngen dunio.
46001029	Ngen awei o coa suang tun dapet ombong neak adep Allah.
46001030	Allah suangba de nea sehinggo udi jijai do ngen Kristus Yesus. Liwet Kristus, ite jenijai-Ne bijaksana. Liwet Si kulo Allah menea ite baik igai ngen dirai-Ne, jemijai ite umat-Ne de khusus, ngen mbebas ite.
46001031	Kerno o, awei ade tetulis lem Alkitab, "Tun de lok bangga, harus bangga kerno jano de nea Tuhan."
46002001	Saudaro-saudaro! Pado waktau uku teko ngen ko, melei namen ngen ko tetang rencano Allah de ati dunio namen. Uku coa makei kebijaksanaan dunio yo atau miling ngen kecek de kembiak baik.
46002002	Sebab uku bi menea keputusan utuk coa lok namen jejano neak antaro udi seluyen Yesus Kristus, adeba Si de senalib.
46002003	Uku kulo bi teko ngen ko lem kelemahan, ngen kembiak saben ngen gemtea.
46002004	Bito de uku semapei ngen ko coa uku semapei ngen kecek-kecek de memikat temurut kebijaksanan manusio. Uku semapei o ngen ca'o de melei bukti bahwo Roh Allah bekuaso.
46002005	Uku menea awei o, supayo kepercayoannu ngen Kristus coa das dasar kebijaksanaan manusio, meluyen das dasar kuaso Allah.
46002006	Kunyau awei o, neak antaro tun-tun de imenne bi kuet, uku memang miling tetang kebijaksanaan. Tapi kebijaksanaan yo iso kebijaksanaan dunio, atau kebijaksanaan penguaso-penguaso zaman yo, de kuasone bakea nyep.
46002007	Tapi de keme melei namen adeba kebijaksanaan kunei Allah. Kebijaksanaan o coa namen ngen dunio, tapi Allah bi semiapne utuk kebahagiaan ite ayok dunio yo jenijai.
46002008	Coa suang kulo kunei penguaso-penguaso zaman yo de namen tetang kebijaksanaan o. Sebab, seandaine tobo'o bi namenne, paset bae tobo'o coa bakea semalib Tuhan de mulio o.
46002009	Sebelekne hal o adeba awei de tetulis lem Kiteb Sucai, "Jano de coa perneak kenliak atau teni'uk manusio, ngen coa perneak kulo timboa lem pekeran manusio, do'oba de seniap Allah utuk tun-tun de sayang ngen-Si."
46002010	Kerno ngen ite Allah bi kemtenne ngen Roh, sebab Roh semlidik kute sesuaktau, bahkan hal-hal de coa keten lem dirai Allah.
46002011	Sebab de namen atei tun adeba Roh tun o suang. Awei o kulo tetang Allah. De namen atei Allah cuma Roh Allah o suang!
46002012	Ite coa temimo roh dunio, tapi roh de asalne kunei Allah, supayo ite namen, jano de nelei Allah ngen ite.
46002013	Kerno o, amen keme jemlas hal-hal tetang Allah ngen tun-tun de temuan Roh Allah. Keme coa madeakne ngen temurut kebijaksanaan manusio, meluyen temurut ajaran Roh Allah.
46002014	Tun de coa temuan Roh Allah, coa dapet temimo jano de nadeak Roh o. Sebab bagiak tun-tun o hal-hal o adeba awei kebodohan bae. Tun o coa dapet ngertai, sebab hal-hal o cuma dapet kenliak seca'o rohani.
46002015	Tun de temuan Roh Allah dapet kenliak kute sesuaktau, tapi coa suang tun kulo berhok menilai si.
46002016	Lem Kiteb Sucai ade tetulis, "Api de namen pekeran Tuhan? Api de dapet melei nasihat ngen-Si?" Iteba de temuan pekeran de serai ngen Kristus!
46003001	Saudaro-saudaro, sebeneane uku coa dapet miling ngen udi awei ngen tun de temuan Roh Allah. Uku cuma dapet miling ngen udi awei ngen tun de masiak idup temurut kelok duniawi; awei ngen tun de masiak cupik lem kepercayoanne ngen Kristus.
46003002	Bel'o uku cuma dapet melei ngen udi kembuk cupik, iso kembuk tun lai; sebab udi ati cukup kuet utuk o. Tapi uyo kulo udi masiak ati kuet utuk o,
46003003	kerno udi masiak manusio duniawi. Sebab amen udi masiak iri atei, selisiak do ngen de luyen, do'o kemten bahwo udi masiak idup temurut manusio duniawi, awei tun-tun de coa kemnal Allah.
46003004	Amen ade de madeak, "keme motoa Paulus," ngen de luyen madeak, "Uku motoa Apolos," do'o kemten bahwo perbuatan udi awei tun-tun dunio.
46003005	Sebeneane api Apolos o? Ngen Api Paulus o? Keme cuma pelayan-pelayan Allah, de sudo melei nasihat ngen udi utuk pecayo ngen Kristus. Keme cuma maneu kerjo de Tuhan nelei ngen keme masing-masing.
46003006	Uku temanem, Apolos semiram, tapi Allah suangba de menea tanem o idup.
46003007	Jijai de penting adeba Allah, sebab Siba de midupne. De temanem ngen de semiram coa penting.
46003008	Baik de temanem atau de semiram adeba serai. Memasing bakea temimo upeakne sesuoi ngen usahone suang.
46003009	Keme adeba samo-samo kerjo utuk Allah; ngen udi adeba awei kebun Allah. Saudaro-saudaro adeba awei gedung Allah.
46003010	Sesuoi ngen anugerah Allah, uku sebagai ahli bangunan bi mpek pondasi utuk gedung o, tun luyen temgok gedung neak das pondasi o. Tiep tun harus kemliak bebaik awei ipesi mbangun neak das pondasi o.
46003011	Sebab Allah suang bi mpek Yesus Kristus sebagai dodone pondasi utuk gedung o; coa ade pondasi de luyen.
46003012	Ade de temgok gedung o neak das pondasi kunei mas, ade de makei pirok, ade de makei butau permata, ade kulo de makei kieu, dukut ke'ing atau jerami.
46003013	Kerjo tiep tun bakea keten be pado waktau Kristus teko igai. Sebab pado bilai o opoi bakea menea kerjo tiep-tiep tun bakea keten. Opoi bakea melei bukti baik coane kerjo o.
46003014	Amen gedung de temgok tun neak das pondasi o taen opoi, tun o bakea temimo upeakne.
46003015	Tapi amen asea kerjo tun o tunun, si bakea rugai; si suang bakea selamat, tapi awei tun de selamat kunei opoi.
46003016	Jano udi namen bahwo udi adeba Bait Allah? Ngen bahwo Roh Allah tinggea neak lem udi?
46003017	Amen ade tun musak Bait Allah, Allah kulo bakea musak tun o. Sebab Bait Allah adeba khusus utuk Allah bae, ngen udi adeba Bait Allah o.
46003018	Jibeakba suang tun kulo mike diraine suang. Amen ade tun neak antaro udi asai diraine bijaksana temurut ukuran dunio yo, tun o harus jijai bodong, supayo si jijai benea-benea bijaksana.
46003019	Sebab de nanggap bijaksana ngen dunio adeba bodong bagiak Allah. Lem Kiteb Sucai tetulis, "Allah temakep tun-tun bijaksana lem kecerdikan tobo'o suang."
46003020	Ade kulo tetulis awei yo, "Tuhan namen bahwo pekeran tun-tun bijaksana adeba pekeran de coa beguno."
46003021	Kerno o, jibeakba suang tun kulo mujai manusio, sebab kutene o bi jijai ko de temuan:
46003022	Paulus, Apolos, Petrus, dunio yo, idup ngen matei, zaman yo jano zaman de bakea teko, kutene o adeba ko de temuan.
46003023	Ngen udi adeba de Kristus temuan, ngen Kristus adeba de Allah temuan.
46004001	Anggepba keme pelayan-pelayan Kristus, de betanggung jawab melei namen rencano-rencano Allah de ati dunio namen.
46004002	De pertamo sekilai tenuntut kunei pelayan de awei yo adeba bahwo si setia ngen tuanne.
46004003	Bagiakku coa penting nien jano de udi atau api bae meker tetang diraiku suang. Malah diraiku suang coa uku peker.
46004004	Uku coa meraso saleak lem hal jano bae, tapi do'o iso jijai bukti bahwo uku memang coa saleak. Tuhan suangba de temtau uku saleak jano coa.
46004005	Kerno o, jibeakba mukum ayok waktaune, mbotba sapei Tuhan teko be. Allahba de bakea mukok kute resio-resio de coa keten lem kegelapan. Allahba de bakea mukok kute niat de tependam lem atei manusio. Pado waktau o baruba tiep tun temimo kunei Allah de patas tenimone.
46004006	Saudaro-saudaro! Utuk kepentingannu, uku bi makei kutene o ngen Apolos ngen diraiku suang. Maksudne supayo kunei contoh keme o udi dapet belajea jano tai ungkapan, "Bepegongba pado peraturan de ade." Ngen awei o coa suang tun kulo kunei udi dapet ombong tetang suang tun, lajau mino de luyen.
46004007	Api de manggap Saudaro lebiak kunei tun luyen? Iso kute sesuaktau Saudaro temimo kunei Allah? Jijai, getai lok ombong, seolah-olah jano de ade ngen Saudaro o iso sesuaktau de nelei?
46004008	Memang udi coa perlu jejano igai! Udi bi kayo! Udi bi jijai rajo! Ngen keme coa. Padeak baikne amen udi benea-benea bi jijai rajo, supayo keme dapet meriteak besamo ko.
46004009	Kerno temurut pendapetku, keme rasul-rasul, bi jenijai Allah sebagai totonan neak adep manusio ngen para malaikat. Keme awei tun-tun hino de nukum matei neak adep umum ngen tenawai dunio.
46004010	Kerno Kristus, keme adeba tun bodong, udi tun Kristen de pacok! Keme lemah, udi kuet! Keme nino tun, udi nujai tun!
46004011	Sapei uyo keme nyemen ngen haus; keracok keme tinggea de neak awok bae; tun semikso keme; keme coa ade penan utuk tinggea;
46004012	keme kerjo keras utuk mesoa kembuk. Amen keme senupeak, keme males ngen berkat; amen keme senikso, keme sabar;
46004013	amen tun kemidek keme, keme males ngen kecek-kecek de baik. Keme coa lebiak kunei sampah dunio; sapei uyo keme masiak nanggap awei sampah bumai.
46004014	Uku temulis dio iso utuk menea udi jijai selek, tapi utuk melei nasihat udi awei anok-anokku suang.
46004015	Sebab ukuba de jijai bak udi, mukin sebagai tun Kristen, udi bi temuan puluak ribau gu'au. Neak lem idupnu sebagai tun-tun de jijai do ngen Kristus, uku de jijai baknu, kerno uku de mbin Bito Baik tetang Kristus ngen ko.
46004016	Sebab o uku minoi nien supayo udi motoa contohku.
46004017	Utuk o uku bi mutus Timotius ngen ko. Sebagai penotoa Kristus, si serai awei anokku suang de uku sayang. Si anok de dapet uku pecayo. Be si bakea minget udi tetang ca'o idup de uku totoa sesudo pecayo ngen Kristus, adeba ca'o idup de uku majea neak tiep jemaat neak ipe bae.
46004018	Kekedau tun kunei antaro udi bi jijai ombong, sebab tobo'o sako uku coa bakea teko ngen ko.
46004019	Tapi amen Tuhan melei izin uku bakea teko kulo ngen ko coa an igai. Be pado waktau o uku bakea kemliak kulo jano de dapet nea tun-tun de ombong o; iso cuma kecek tobo'o bae.
46004020	Kerno amen Allah meriteak idup suang tun, hal o jijai bukti kekuatan idup tun o, iso kunei kecek-kecekne.
46004021	Jijai, jano kelok udi? Jano udi lok uku teko utuk majea udi ngen tegas, lemah lembut ngen sayang?
46005001	Sebeneane uku bi temimo laporan bahwo neak antaronu ade perbuatan-perbuatan kidek de keliwet. Ade kunei antaro Saudaro de nga'em ngen indok tirine. Tun-tun de coa kemnal Allah kulo coa menea awei o!
46005002	Kunyau awei o, udi masiak ombong. Sebelekne udi seharusne ibo ngen keluea kunei tun-tun de menea hal o.
46005003	-
46005004	Seca'o laher uku uak kunei udi, tapi seca'o batin uku ade neak tengeak-tengeak udi. Jijai, uku lok menea seolah-olah uku ade neak antaro udi, "Das gen Tuhan Yesus Kristus, uku madeak bahwo tun de bi menea perbuatan de kidek o, harus nukum!" Amen udi bekopoa anggepba bahwo uku ade neak antaro udi, ngen kuaso Tuhante Yesus,
46005005	udi harus semreak tun o ngen Iblis supayo awokne benaso, ngen awei o rohne senlamat pado waktau Tuhan teko igai.
46005006	Coa patut udi meraso ombong. Mukin udi bi namen peribahaso dio, "Agai de didik menea kute adonan jijai ngembang!"
46005007	Nuangba kileak agai de an o, adeba agai duso supayo Saudaro jijai adonan de blau, awei ipe Saudaro memang coa be agai. Sebab anok bebirai Paskah ite adeba Kristus? Bersih kunei agai duso de an, uku namen bahwo udi memang awei o. Sebab, perayaan Paskah ite bi siap, kerno Kristus de bi jijai sebagai domba Paskah ite, bi kenubua.
46005008	Jijai, maro ite mene pesta ite o ngen ruti de coa ade agai, adeba ruti de taine kemurnian ngen kute bekenan neak atei Allah. Jibeak ite menea pesta paskah o ngen ruti de ade agai de an, adeba agai duso ngen kejahatan.
46005009	Neak lem su'et uku de bel'o, uku melei namen ko supayo jibeak gabok ngen selawei-selawei nakea.
46005010	De uku maksud iso selawei nakea, tamak, tukang meliut, tukang nyembeak patung de samo sekilai coa kemnal Allah. Maksud uku iso tobo'o; sebab amen udi harus meuak tobo'o, makao paset bae udi perlu kelua samo sekilai kunei dunio yo.
46005011	Maksud uku adeba, bahwo udi jibeak gabok ngen tun de makau diraine tun Kristen, tapi tun o selawei nakea, tamak, tukang nyembeak patung, galok kemidek tun luyen, tukang mabuk, tukang maling. Jibeak temot ngen tobo'o!
46005012	-
46005013	Memang mukum tun-tun iso Kristen iso urusanku. Allah suangba bakea mukum tobo'o. Tapi tetang anggota jemaatnu, iso udi suang de harus mukum tobo'o? Lem Kiteb Sucai, "Nusirba tun coa benea kunei antaronu."
46006001	Getai ade neak antaro udi de binai lalau ngen hakim de coa kemnal Allah, utuk madau Saudaro do imen, amen si selisiak ngen Saudarone o? Getai si coa minoi umat Allah semelsei pekaro o?
46006002	Atau udi coa namen, bahwo umat Allah bakea mukum dunio yo? Jijai, amen memang udi bakea mukum dunio yo, jano udi coa sanggup semlesei pekaro-pekaro pengadilan de coa ade taine?
46006003	Coa namen kah udi, bahwo ite bakea mukum malaikat-malaikat? Lebiak-lebiak igai pekaro- pekaro idup tiep bilai.
46006004	Mako amen timboa pekaro-pekaro awei o, jano udi semreak pekaro o ngen tun-tun de coa beguno lem jemaat?
46006005	Hal yo uku madeak utuk semelek udi. Paset neak antarone ade suang tun de cukup bijaksano utuk semlesei sutok antaro Saudaro-saudaro de sesamo Kristen.
46006006	Tapi sebelekne suang Kristen lalau magea tun de iso Kristen utuk madau pekarone te'adep Saudarone de Kristen.
46006007	Iso bae menea pekaro ngen tun de iso Kristen, adene selisiak-selisiak neak antaro udi kulo bi jijai kekalahan bagiaknu. Lebiak baik udi nea coa adea, atau rugai.
46006008	Tapi udi suang malah de menea tun luyen coa adea. Udi suang kulo de menea tun luyen rugai. Hal o ko nea te'adep Saudaro-saudaronu.
46006009	Jano udi namen bahwo tun-tun de coa motoa kelok Allah, coa bakea jijai anggota umat Allah? Jibeak keno pike! Tun-tun de menea uleak kidek, tun-tun de nyembeak patung, de nga'em, semanei de menea perbuatan kidek de semelek te'adep sesamo jenisne ngen pasanganne,
46006010	de maling, de serakeak, tukang mabuk, de galok kemidek tun luyen, tukang mike, coa bakea jijai anggota umat Allah.
46006011	Kekedau tun neak antaro Saudaro memang aweiyo kileak. Tapi Saudaro bi melei dirainu senucai, Saudaro bi senucai, Saudaro bi jijai bnea neak lem gen Tuhan Yesus Kristus kulo lem Roh Allah ite.
46006012	Ade de madeak bahwo tiep tun buliak menea kute sesuaktau. Tapi bagiakku coa kutene beguno. Jijai kunyau uku buliak menea jano bae, tapi uku coa lok munyau diraiku kenuaso jano bae.
46006013	Ade kulo de madeak bahwo kembuk adeba utuk tenei, tenei seniap utuk kembuk. Tapi keduaine bakea nlenyep Allah. Awok manusio coa buliak nakei utuk menea hubungan de coa baik, tapi cuma utuk melayan Tuhan. Ngen Tuhan bakea miaro awok o.
46006014	Allah bi midup igai Tuhan Yesus kunei matei, awei o kulo Allah bakea midup ite ngen kuaso-Ne.
46006015	Saudaro-saudaro namen bahwo awoknu adeba anggota awok Kristus. Jijai, jano buliak uku mok do anggota awok Kristus lajau jenijaine anggota awok suang selawei nakea? Sekilai bae coa!
46006016	Atau mukin udi ati namen bahwo tun de capua ngen selawei nakea, jijai do ngen selawei nakea o! Sebab lem Kiteb Sucai tetulis, "Keduaine jijai do."
46006017	Tapi tun de jemijai do diraine ngen Tuhan, Roh Tuhan ngen roh tun o jijai do.
46006018	Neuakba perbuatan-perbuatan de kidek. Sebab kute duso luyen de nea tun, tejijai neak luea awok tun o. Tapi tun de menea perbuatan kidek, taine menea duso te'adep awokne suang.
46006019	Udi harus namen bahwo awok nu adeba penan tinggea Roh Allah. Roh o tinggea neak lem udi. Ngen Allah suangba de melei roh o ngen udi. Awok Saudaro iso de ko temuan. Do'o Allah de temuan.
46006020	Allah bi temukua udi ngen bi masen udi lunas. Sebab'o, muliakanba Allah ngen awoknu.
46007001	Uyo uku lok miling tetang masalah de udi madeak lem su'etnu. Amen suang semanei coa nikeak, do'o baik.
46007002	Tapi supayo coa tegoda utuk menea hal-hal de coa baik, lebiak baik tiep semanei temuan pengaten selawei suang ngen tiep selawei temuan sematenne suang.
46007003	Sematen harus maneu kewajiban sebagai sematen te'adep pengaten selaweine, pengaten selawei harus maneu kewajiban sebagai ngenyan te'adep sematenne; memasing maneu kewajiban te'adep de luyen.
46007004	Ngenyan coa ade kuaso das awokne suang; de bekuaso das awokne adeba sematenne. Awei'o kulo sematen coa de kuaso das awokne suang; de bekuaso das awokne adeba pengaten selaweine.
46007005	Jibeakba meuak do ngen de luyen seca'o duai keramin. Buliak utuk sementaro waktau, asal keduaine sesamo bi tujua. Ngen awei'o memasing dapet bedu'o ngen coa ade de gemanggau. Tapi sesudo'o, harusba udi baik igai seca'o duai keramin. Amen coa awei o, be udi nam temotoa godaan roh kidek, kerno udi coa kuet temaen nafsu.
46007006	Uku madeak dio iso sebagai periteak, tapi sebagai nasehat.
46007007	Sebeneane uku lebiak tujua amen kute tun jijai awei uku. Tapi masing-masing bi temimo karunio de khusus kunei Allah. Suang tun de temuan karunio yo, de luyen temuan karunio'o.
46007008	Tun-tun de ati nikeak, ngen selawei-selawei de sudo rando, dioba nasehatku: Lebiak baik Saudaro tep idup suang awei uku.
46007009	Tapi amen Saudaro cao dapet tema'en nafsu, lokne Saudaro nikeak. Sebab lebiak baik Saudaro nikeak kunei pado tema'en nafsu de coa benea.
46007010	Te, adep tobo'o de sudo nikeak, dioba periteak uku: (Sebeneane iso uku de melei periteak yo, tapi Tuhan.) Suang selawei de sudo nikeak jibeakba teminggea sematenne.
46007011	Tapi amen si sudo teminggeane, si harus tep coa gen sematen, atau belek igai ngen sematenne. Suang sematen coa buliak sema'ok pengaten selaweine.
46007012	Ngen de luyen-luyenne, nasehat uku adeba: -- dio nasehat uku suang, iso Tuhan -- amen suang Kristen temuan pengaten selawei de coa pecayo ngen Kristus, pengaten selawei tujau utuk idup besamo-samo ngen si, tun'o coa buliak sema'ok pengaten selaweine.
46007013	Amen suang selawei de temuan sematen de coa pecayo ngen Kristus, ngen sematen tujau utuk idup besamo ngen si, mako pengaten selawei'o coa buliak sema'ok sematenne.
46007014	Sebab sematen de coa pecayo nam tenimo utuk jijai anggota umat Allah kerno nikeakne ngen pengaten selawei de sudo jijai Allah temuan. Awei'o kulo pengaten selawei de coa pecayo nam tenimo utuk jijai anggota umat Allah, kerno nikeakne ngen sematen de sudo jijai Allah temuan. Amen coa awei'o, anok-anok'o nanggep sebagai anggota umat Allah.
46007015	Tapi amen tun de coa pecayo'o teminggea pengaten selaweine atau sematenne de Kristen, jibeak tema'en si. Lem hal yo saudari atau Saudaro'o bebas, sebab Allah lok supayo Saudaro idup ngen rukun.
46007016	Kerno Saudaro sebagai pengaten selawei -- de sudo pecayo ngen Tuhan -- awei ipe Saudaro pacok namen ngen paset bahwo Saudaro coa dapet semlamat sematennu? Awei'o kulo Saudaro pacok namen ngen paset bahwo Saudaro coa dapet senlamat pengaten selaweinu?
46007017	Lokba masing-masing matur kehidupanne temurut nasehat Tuhan awei de sudo tentau Allah bagiakne pado waktau Allah menokne utuk pecayo ngen-Si. Do, oba peraturan de uku najea neak tiep-tiep jemaat.
46007018	Umpamone, amen suang tun sudo senunat pado waktau si temimo kedeu Allah, mako jibeakba tun'o berusaho mapus tando-tando sunat'o. Awei'o kulo amen suang tun ati senunat pado waktau si temimo endeu Allah, jibeak tun'o minoi senunat.
46007019	Sebab temotoa peraturan sunat atau coa temotoane, keduaine sesamo coa ade taine. De penting adeba temotoa periteak-periteak Allah.
46007020	Lokba tiep tun tep idup lem keadaan awei ketiko si temimo kedeu Allah.
46007021	Amen pado waktau endeu, Saudaro adeba suang hamba, jibeakba Saudaro payeak meker hal o. Tapi amen be Saudaro dapet kesempatan utuk jijai bebas, genunoba kesempatan'o.
46007022	Sebab suang hamba de sudo pecayo ngen Tuhan, adeba tun de bebas utuk Tuhan. Tun bebas de sudo pecayo ngen Tuhan, adeba hamba Kristus.
46007023	Allah sudo temukua ngen masen lunas Saudaro. Kerno o, jibeakba Saudaro semreak dirai utuk jijai hamba manusio.
46007024	Jijai, Saudaro-saudaro, awei ipe kulo keadaannu pado waktau endeu, lokba Saudaro tep idup awei'o besamo ngen Allah.
46007025	Uyo tetang tun-tun de ati nikeak. Tetang hal'o, uku coa temimo periteak kunei Tuhan. Tapi sebagai tun de kerno rahmat Tuhan patut cenayo, uku lok melei nasehat ku.
46007026	Minget kute kesaro de macam uyo yo, asaiku lebiak baik amen tun tep maneu idup awei keadaanne de uyo.
46007027	Amen Saudaro sudo ade pengaten selawei jibeak be'usaha lepas kunei pengaten selawei'o. Amen Saudaro ati ade pengaten selawei jibeakba mesoa pengaten selawei.
46007028	Tapi amen Saudaro nikeak, do'o iso duso. Awei'o kulo suang semulen nikeak, coa be, artai si beduso. Cuma, tobo'o de nikeak'o bakea meding kesaro. Ngen uku lok Saudaro uak kunei kesaro'o.
46007029	Maksud uku awei yo, Saudaro-saudaro: Ite coa dau waktau igai. Muloi kunei uyo, tiep tun de sudo ade pengaten selawei lokba si idup awei coa gen pengaten selawei;
46007030	tun de ngindoi, idup awei si coa ibo atei; tun de tawai, awei si coa riang; tun de sudo temukua, awei si coa ade jejano;
46007031	ngen tun de sibuk lem hal dunio, lokba si idup awei tun de coa sibuk ngen hal-hal'o. Sebab coa an igai dunio yo, lem keadaanne de uyo bakea nyep!
46007032	Uku lok supayo Saudaro bebas kunei kesaro. Tun de coa temuan pengaten selawei bakea bogoa meker hal-hal tetang Tuhan, kerno si lok semnang Tuhan.
46007033	Tapi tun de sudo nikeak bakea dau meker hal-hal dunio yo, sebab si lok semnang atei pengaten selaweine;
46007034	akibatne perhatianne tebagiak. Suang selawei de coa ade sematen, atau suang semulen, bakea dau meker hal-hal tetang Tuhan, sebab si lok supayo diraine jijai Allah temuan. Tapi suang selawei de sudo ade sematen, bogoa meker hal-hal dunio yo, sebab si lok semnang atei sematenne.
46007035	Uku temulis kutene'o utuk kebaikkanne suang, iso ngen maksud temgeak dio ngen do'o. De uku lok cuma supayo Saudaro menea de benea ngen patut, supayo Saudaro bogoa meker Tuhan.
46007036	Amen suang tun meding coa maneu de sepatut te'adep asenne, amen si coa dapet tema'en nafsune, ngen si meding perlu nikeak ngen selawei'o, kunyauba si menea jano de medingne baik. Si coa beduso, amen tobo'o nikeak.
46007037	Tapi amen suang sudo menea keputusan neak lem ateine utuk coa nikeak ngen asenne ngen keputusanne'o coa tepakso, mako de neane o baik, amen si kuet meneane.
46007038	Taine, tun de nikeak baik perbuatanne, ngen tun coa nikeak lebiak baik igai perbuatanne.
46007039	Suang semulen de sudo nikeak tepeket ngen sematenne cuma selamo sematenne idup. Amen sematenne bi ninggea, semulen o bebas nikeak igai ngen tun de si cito; asal nikeak o nikeak Kristen.
46007040	Tapi si bakea lebiak butung amen coa nikeak igai. Do'o pendapet uku suang, tapi meding bahwo de uku madeak o adeba ngen kuaso Roh Allah.
46008001	Uyo tetang kembuk de nelei sebagai sedekeak ngen patung. Memang benea awei nadeak tun, "Ite kutene bi pacok." Tapi kepacok o menea tun jijai ombong, sebelekne kasih mbangun pribadi tun.
46008002	Tun de sako bahwo si namen dau, sebeneane tun ati dau namen.
46008003	Tapi de sungguak kemasiak Allah, Allah namen ngen si.
46008004	Tetang persoalan kembuk de sudo sendekeak ngen patung, ite namen bahwo patung jijai lambang de sebeneane coa gen. Ite namen kulo bahwo Allah cuma do; coa gen de luyen.
46008005	Memang dau kulo jano de tenggen ilah ngen tuhan; baik de ade neak lenget atau de ade neak das bumai.
46008006	Tapi bagiak ite, Allah cuma do. Si Bapa de menea kute sesuaktau. Utuk Siba ite idup. Tuhan cuma do kulo, adeba Yesus Kristus. Liwet Si kutene nea, kerno Siba mako ite idup.
46008007	Kunyau awei'o, coa kute tun namen hal'o. Ade de dute biasone sembeak patung. Jijai kerno'o sapei uyo kulo tobb'o masiak meding kembuk, de sudo sendekeak ngen patung, adeba kembiak patung. Mako amen tobo'o mbuk kembuk o, tobo; o meding duso; kerno imen tobo'o ati kuet.
46008008	Sebeneane kembuk suang coa menea hubungan ite ngen Allah jijai lebiak paok. Amen ite mbuk kembuk o, ite coa dapet utung jejano. Sebelekne amen ite coa mbuk kembuk o, ite kulo coa rugai jejano.
46008009	Tapi, te atei! Jibeak sapei tejijai bahwo tun luyen jijai duso -- kerno imenne ati kuet -- sebab Saudaro bebas menea jano bae.
46008010	Maksudku awei yo: Amen Saudaro, de temuan imen de kuet, gidong mukmei neak penan patung. Sesudo'o suang tun kemliak Saudaro temot mukmei neak di. Amen imen tun o coa kuet, iso do'o bakea menea tun'o binai mbuk kembuk de sudo nelei ngen patung'o?
46008011	Kerno'o, mako imen Saudaro menea tun de imenne coa kuet'o jijai limau. Padohal Kristus matei utuk tun o kulo.
46008012	Amen Saudaro menea saleak awei'o te'adep Saudaro-saudaro Kristen -- adeba Saudaro musak imen tobo'o de cayeak -- mako Saudaro beduso ngen Kristus.
46008013	Do'o sebabne, amen kembuk yo Saudaroku jijai beduso, mako uku samo sekilai coa bakea mbuk daging igai. Sebab jibeak bae Saudaroku beduso kerno uku.
46009001	Uku tun bebas. Uku rasul. Jano uku ati perneak kemliak Yesus, Tuhan ite? Udi adeba asea kerjoku utuk Tuhan.
46009002	Amen tun-tun luyen coa lok makau uku sebagai rasul, paling didik udi makau do'o! Sebab idup nu sebagai tun Kristen adeba bukti bahwo uku suang rasul.
46009003	Amen tun ragau ngen uku, uku bakea jemawab awei yo:
46009004	Jano uku coa ade hok temimo kembuk ngen menem kerno kerjoku?
46009005	Jano uku coa ade hok mbin suang pengaten selawei de pecayo ngen Kristus besamo-samo uku lem pemaneuku, awei de nea Saudaro-saudaro Tuhan Yesus ngen rasul-rasul luyenne temasuk Petrus?
46009006	Atau cuma Barnabas ngen uku bae de seharusne mesoa nafkah suang?
46009007	Coa ade anggota tentra de harus temanggung biayane suang neak lem angkatan perang! Coa ade petani de temanem anggur neak kebunne lajau mbuk asea anggur kunei kebun o! Coa ade gembala de semido bebirai, lajau coa mbuk susu kunei bebirai o!
46009008	Uku madeak o iso cuma kunei de patut lem kehidupan bebilai, tapi kerno Kiteb Sucai madeak hal kulo.
46009009	Neak lem Bukau Musa tetulis, "Sapai de gidong melat gendum utuk melpas ijat gendum kunei kaleakne, jibeakba tenutup bibiane."Jano Allah murus sapai?
46009010	Atau de si maksud adeba ite? Memang do'o tetulis utuk ite. Sebab tun de kemerjo kebun ngen tun mbersih gendumne sudo patut bekerjo ngen harapan utuk temimo pa'o kunei asea kerjone.
46009011	Keme sudo tembea biniak rohani neak lem idupnu. Mako amen keme kemtem berkat-berkat jasmani kunei udi, jano do'o taine keme minoi kembiak dau kunei udi?
46009012	Amen tun-tun luyen berhok ma'ep dio kunei udi, iso keme lebiak berhok igai kunei tobo'o? Tapi uku ati gemuno hok'o. Sebelekne uku lebiak galok temanggung kute sesuaktau kunei pado menea suaktau hal de temutup dalen bagiak Bito Baik tetang Kristus.
46009013	Saudaro paset namen bahwo tun de kerjo neak Bait Allah temimo kembuk tobo'o kunei Bait Allah. Tun-tun de murus penan sedekeak, dapet pao kunei sedekeak'o.
46009014	Awei'o kulo Tuhan bi temtau bahwo tun de melei Bito Baik o harus dapet nafkah kunei bito o.
46009015	Tapi ati perneak uku makei do kulo kunei hok-hok o. Uku temulis su'et yo iso kulo ngen maksud supayo hal-hal o de nea uyo te'adep uku. Lebiak uku matei kunei kelnyep hal de uku mbangga o.
46009016	Sebab, amen do'o cuma soal melei namen Bito Baik kunei Allah, mako uku coa behok mbangga, sebab Allah bi meriteak uku utuk maneune. Celakoba uku, amen uku coa melei namen Bito Baik o!
46009017	Amen uku maneu kerjo o das kelok uku suang, mako uku buliak ma'ep utuk dapet upeak. Tapi uku melei namen Bito Baik o justru kerno kewajiban. Uku tenugas Allah utuk maneu o.
46009018	Amen awei'o, jano upeak uku? Dio upeakne: bahwo uku dapet melei namen Bito Baik o ngen semaro suang tun kulo utuk temanggung biayaku, kerno uku coa temutut hok-hokku sebagai tukang melei namen Bito Baik o.
46009019	Uku yo iso hamba api bae; uku bebas. Kunyau awei'i, uku bi jijai diraiku yo hamba ngen kute tun. Uku neak o supayo uku dapet mbin dau tun utuk Kristus.
46009020	Te'adep tun Yahudi, uku besikep awei tun Yahudi supayo uku dapet mbin dau tun Yahudi utuk Kristus. Te'adep tun-tun de idup temurut ukum Musa, uku besikep awei uku terikat ngen ukum o, kunyau uku sebeneanea coa terikat ngen si. Uku menea o supayo uku dapet temarik tobo'o jijai penotoa Kristus.
46009021	Te'adep tun de iso Yahudi, uku besikep awei suang de iso Yahudi, de idup neak luea ukum Musa. Uku menea o supayo uku dapet temarik tobo'o jijai penotoa Kristus. Tapi do'o coa ade taine bahwo uku coa taat ngen periteak-periteak Allah; sebelekne uku kenuaso periteak-periteak Kristus.
46009022	Neak tengeak-tengeak tun-tun de imenne de coa kuet, uku kulo besikep awei tun de imenne coa kuet supayo uku dapet temarik tobo'o jijai penotoa Kristus. Siketne, uku jijai kekutene utuk kute tun supayo ngen dalen de awei ipe kulo uku dapet semlamat pao kunei tobo'o.
46009023	Kute o uku nea Bito Baik kunei Allah o, supayo uku kulo dapet berkat.
46009024	Saudaro paset namen bahwo neak lem perlombaan, kute peserta milau mlilai, tapi cuma do tun de temimo hadiah. Sebab o mlilaiba awei o sehinggo Saudaro temimo hadiahne.
46009025	Tiep tun de gidong latihan, tema'en dirai lem kute hal. Si menea o kerno si lok dapet hadiah. Hadiah o coa taen an. Tapi ite yo temaen dirai lem kute hal kerno ite lok hadiah de taen an.
46009026	Do'o sebabne uku mlilai ngen tujuan de paset. Awei lem pertandingan tinjau, uku coa buliak mokoa sembarangan.
46009027	Uku munyau awokku nelatih ngen bennek sapei uku dapet kemuasone. Uku menea awei'o, sebab uku coa lok sapei tejijai bahwo sesudo uku majok tun luyen milau lem perlombaan o, uku suang tenulok.
46010001	Saudaro lokne minget jano de tejijai ngen ninik puyangte ketiko tobo'o temotoa Musa. Tobo'o selamat nyebe'ang Laut Mileak kerno tenutup embun.
46010002	Utuk jijai penotoa-penotoa Musa, tobo'o kutene dibaptis neak lem embun ngen laut o.
46010003	Tobo'o kutene embuk kembuk rohani de serai,
46010004	ngen embuk bioa rohani de serai. Tobo'o kutene embuk bioa kunei tebo butau rohani de semerto tobo'o; tebo butau o adeba Kristus suang.
46010005	Kunyau awei'o, Allah coa senang te'adep kekedau kunei tobo'o, do'oba sebabne mayit-mayit tobo'o bergulek neak padang gurun.
46010006	Kutene o jijai contoh bagiak ite, utuk minget ite supayo jibeak kemlok hal-hal de kidek awei tobo'o.
46010007	Supayo ite kulo jibeak sembeak patung awei de nea pa'o kunei tobo'o. Neak lem Kiteb Sucai, "Mako bangso o muloi embuk ngen menem, ngen na'ai utuk sembeak patung."
46010008	Ite coa buliak menea hal-hal de kidek awei de nea pa'o kunei tobo'o. Sebab, duai puluak telau ribau tun kunei tobo'o matei lem debilai kerno menea hal o.
46010009	Ite coa buliak cemubo Tuhan awei de nea pa'o kunei tobo'o bel'o, sehinggo tobo'o matei nenget dung bisai.
46010010	Ite kulo coa buliak ngerunyam; awei de nea pa'o kunei tobo'o bel'o sehinggo tobo'o nunuak Malaikat Maut.
46010011	Kute hal o tejijai ngen tobo'o utuk jijai contoh bagiak tun luyen. Ngen kutene o tetulis kulo utuk jijai penginget ngen ite. Sebab ite uyo idup neak maso akhir zaman.
46010012	Tun de sako diraine kuet, lokba te'atei; jibeak sapei si us.
46010013	Tiep cobaan de Saudaro meding adeba cobaan de patut ending manusio. Tapi Allah setia pado janjai-Ne. Si coa bakea munyau Saudaro cemubo lebiak kunei kemampuannu. Pado waktau Saudaro dapet cobaan, Tuhan bakea melei dalen ngen ko utuk jijai kuet supayo Saudaro dapet betaen.
46010014	Kerno'o, Saudaro-saudaro de uku kemasiak, lokba udi jengik te'adep tun de sembeak patung.
46010015	Uku miling ngen ko awei ngen tun-tun de bijaksana. Lokba udi peker suang kecekku yo.
46010016	Pado waktau ite menem anggur ngen mucep syukur ngen Allah, do'o kemten bahwo ite jijai ngen Kristus lem kematei-Ne. Pado waktau ite magiak ruti utuk nembuk besamo, do'o kemten bahwo ite jijai do lem awok Kristus.
46010017	Kerno cuma ade do ruti, ngen ite kute embuk kunei ruti de do o, mako ite kutene yo adeba do awok.
46010018	Cubo kemliak tun-tun Yahudi. Tobo'o de embuk kembuk de mpek neak das penan kurban, adeba tun-tun de jijai do ngen penan o.
46010019	Jano maksud uku ngen do'o? Patung atau kembuk de senreak ngen patung coa gen tai samo sekilai.
46010020	Jano de senreak neak penan kurban utuk patung coa senreak ngen Allah, tapi senreak ngen roh-roh kidek. Ngen uku coa lok jijai do ngen roh kidek.
46010021	Udi coa buliak menem kunei caker anggur Tuhan sekaligus caker roh kidek kulo. Udi coa buliak embuk neak mija Tuhan ngen mija roh kidek.
46010022	Jano ite lok menea Tuhan kidek atei? Jano ite lebiak kuet kunei Tuhan?
46010023	Nadeak tun, "Ite buliak menea jano bae de ite lok." Benea! Tapi coa kute de ite lok o beguno. "Ite buliak menea jano bae de ite lok" -- tapi coa kute de ite lok o mbangun idupte.
46010024	Jibeakba suang kulo bejuang utuk diraine suang. Tiep tun harus bejuang utuk tun luyen.
46010025	Udi buliak embuk jano bae de jenuao neak peken daging. Jibeak semlidik lebiak dute, kunyau atei nuraninu coa tujau.
46010026	Sebab lem Kiteb Sucai tetulis, "Bumai ngen kute isaine adeba Tuhan temuan."
46010027	Amen udi nundang embuk ngen suang tun de iso Kristen, ngen udi temimo undangan o, embukba jano de nidang. Jibeak semlidik kunei ipe tekone kembuk o, supayo atei nuraninu coa ragau.
46010028	Tapi amen ade de madeak ngenko, "Kembuk yo bi senreak ngen patung," jibeakba embuk kembuk o. Do'o ko nea utuk tun o ngen atei nurani.
46010029	Maksud uku iso atei nuraninu, tapi atei nurani tun o. Mukin ade de betanye, "Woi, getai kebebasan uku harus natur ngen atei nurani tun luyen?
46010030	Amen uku embuk kembuk ngen ca'o mokasih ngen Allah, getai tun harus mino uku das kembuk o, padahal uku sudo mokasih ngen Allah?"
46010031	Jano bae de Saudaro nea -- Saudaro embuk atau Saudaro menem -- neaba kutene o utuk menea Allah mulio.
46010032	Naturba idupnu ngen baik supayo tun luyen coa menea duso; jano tobo'o tun Yahudi atau iso tun Yahudi, atau anggota jemaat Allah.
46010033	Idupba awei uku. Uku berusaho semnang atei kute tun lem dau hal, coa gen maksud utuk kepentingan dirai suang. Tujuan uku cuma supayo tobo'o kutene dapet selamat.
46011001	Totoaba contoh uku, awei uku kulo temotoa contoh Kristus.
46011002	Uku mujai udi sebab udi bogoa minget uku ngen temotoa ajaran de uku nelei ngenko.
46011003	Tapi uku lok udi namen do hal igai, bahwo de jijai ulau tiep tun semanei adeba Kristus; de jijai ulau das pengaten selawei adeba sematen, ngen de jijai ulau das Kristus adeba Allah.
46011004	Amen suang semanei pado waktau bedu'o atau waktau semapei bito kunei Allah neak adep dau tun, makei tutup ulau, mako tun o mino Kristus.
46011005	Ngen amen suang selawei pado waktau bedu'o atau pado waktau semapei bito kunei Allah neak adep dau tun, coa makei tutup ulau, mako selawei o mino sematenne de jijai ulau das diraine. Do'oba serai bae seolah-olah ulau selawei o sudo cenukua.
46011006	Sebab amen suang selawei coa lok makei tutup ulau lebiak baik bukne genuting. Tapi amen suang selawei cenukua ulaune atau genuting bukne, mako do'o suaktau penghinaan bagiak ne. Sebab o lebiak baik si makei tutup ulau.
46011007	Semanei coa perlu makei tutup ulau, sebab si adeba cermin kunei awok ngen kebesaran Allah. Tapi selawei adeba cermin kunei kebesaran semanei,
46011008	sebab semanei coa jenijai kunei selawei; selaweiba de jenijai kunei semanei.
46011009	Semanei coa kulo jenijai utuk kepentingan selawei. Sebelekne selawei jenijai utuk kepentingan semanei.
46011010	Seba o, utuk semnang tobo malaikat, suang selawei harus makei tutup ulau sebagai tando bahwo si berade neak beak kuaso sematenne.
46011011	Kunyau awei'o lem kehidupan ite sebagai tun Kristen, selawei coa idup utuk diraine suang, lepas kunei semanei, ngen semanei kulo coa nam idup suang, lepas kunei selawei.
46011012	Kerno, kunyau selawei pertamo jenijai kunei semanei, tapi sesudo'o semanei laher kunei selawei; ngen kute sesuaktau asalne kunei Allah.
46011013	Cubo Saudaro-saudaro suang peker tetang hal yo: Jano baik suang selawei bedu'o ngen Allah neak adep dau tun, coa makei tutup ulau?
46011014	Neak ipe bae ite kemliak bahwo amen semanei bukne panjang, do'o coa patut.
46011015	Tapi bagiak selawei, buk adeba utuk temutup ulaune. Si bangga ngen buk panjangne.
46011016	Kerno o, amen ade de lok tekea tetang masalah yo, uku cuma dapet madeak bahwo baik ite atau jemaat Allah luyenne, cuma temuan kebiasaan lem jemaat; luyen kunei do'o coa gen.
46011017	Tetang hal neak beak yo, uku coa mujai udi. Ketiko ko bekopoa utuk semyang, ko coa dapet amal.
46011018	Pertamo-tamo uku temi'uk, bahwo neak antaro udi ade kelopok-kelopok de selisiak. Ngen temurut uku bito o ade baneane.
46011019	Memang sudo wajar amen neak antaro udi ade selisiak, supayo keten konyo api bae tun Kristen de asli.
46011020	Tapi pado waktau udi bekopoa, de udi nea iso perjamuan Tuhan.
46011021	Sebab pado waktau embuk, udi bebut mok kembukne suang, sehinggo ade de coa dapet jejano, tapi de luyenne jijai mabuk.
46011022	Getai awei'o? Jano Saudaro coa temuan umeak? Saudaro dapet embuk ngen menem neak di! Jano Saudaro lok mino jemaat Allah ngen semelek tun-tun peset? Jano de harus uku nadeak ngen udi? Jano uku harus mujai udi? Coa! Debat bae uku coa bakea mujai udi.
46011023	Sebab de uku najea ngenko, do'o uku tenimo kunei Tuhan suang: bahwo pado malem o ketiko Yesus, Tuhan ite senreak, Tuhan mok ruti,
46011024	sesudo Tuhan mucep syukur ngen Allah kerno ruti o, Tuhan megit ruti ngen tangen-Ne, lajau madeak, "Dioba awok-Ku de senreak utuk udi. Neaba dio utuk minget Uku."
46011025	Awei'o kulo sesudo mbuk ruti, Tuhan mok caker anggur lajau madeak, "Anggur yo adeba janjai Allah de blau, jijai sah ngen daleak-Ku. Tiep kilai udi menem yo, neaba dio utuk minget Uku."
46011026	Memang tiep kilai udi mbuk ruti ngen menem anggur yo, udi melei namen tetang mateine Tuhan, sapei Tuhan teko.
46011027	Kerno o, tun de embuk ruti ngen menem anggur Tuhan ngen ca'o de coa patut tun o beduso te'adep Tuhan de sudo semreak awok ngen daleak-Ne.
46011028	Jijai, tiep tun harus merikso awokne kileak, baruba si buliak mbuk ruti ngen menem anggur o.
46011029	Sebab amen tun embuk ruti ngen menem anggur ngen cao coa dulai bahwo perjamuan o adeba utuk awok Tuhan, tun o embuk ngen menem utuk temimo ukuman Allah kerno diraine suang.
46011030	Do'oba sebabne dau kunei antaro udi de bolon ngen coa kuet, ngen ade kulo de matei.
46011031	Tapi amen ite merikso dirai ite lebiak dute, ite coa bakea nukum Allah.
46011032	Tapi amen ite nukum Allah, Tuhan bakea mokoa ite, supayo ite jibeak keno ukum besamo-samo dunio yo.
46011033	Kerno o, Saudaro-saudaroku amen udi bekopoa utuk embuk pado perjamauan Tuhan, udi harus saling mbot.
46011034	Amen ade de nyemen, si harus mbuk dute neak dasei. Amen udi dulai ngen hal yo mako semyangnu coa bakea dapet ukuman kunei Allah kerno dirainu suang. Tetang masalah-masalah de luyen, bakea uku jemlas ngen udi, amen uku teko konyo.
46012001	Uyo tetang karunio-karunio de nelei Roh Allah. Tetang o, uku lok Saudaro-saudaro namen de sebeneane.
46012002	Tingetba bahwo pado waktau udi ati namen Tuhan, udi milau percayo ngen patung de bisau.
46012003	Udi harus namen bahwo tun de nipin Roh Allah coa nam miling, "Tekutukba Yesus!" Awei'o kulo coa ade suang dapet madeak, "Yesus adeba Tuhan!" amen tun o coa nipin Roh Allah.
46012004	Ade memecem karunio kunei Roh Allah, tapi kutene berasal kunei Roh de do.
46012005	Ade memecem kerjo utuk melayan Tuhan, tapi Tuhan de nelayan o adeba Tuhan de do kulo!
46012006	Ade bebagoi ca'o kemerjo kerjo Tuhan, tapi de melei kekuatan utuk o ngen tiep tun adeba Allah de do kulo.
46012007	Utuk kebaikan ite kute, Roh Allah kerjo pado tiep tun seca'o sesuang.
46012008	Ngen de suang, Roh o melei kesanggupan utuk miling ngen kuaso. Ngen de luyen Roh de serai o melei kesanggupan utuk jemlas tetang Allah.
46012009	Roh de do'o kulo melei ngen tu de do, kemampuan de luea biaso utuk pecayo ngen Kristus; tapi ngen de luyen Roh melei kuaso utuk kema'en tun.
46012010	Ngen suang tun nelei kuaso utuk menea keajaiban, ngen de luyen nelei karunio utuk melei namen rencano-rencano Allah. Ngen de luyen igai Roh o melei kesanggupan utuk kemliak bedane karunio de kunei Roh Allah ngen de iso kunei Allah. Ade de nelei kesanggupan utuk miling ngen bebagoi bahaso de ajaib, ngen ade kulo de nelei kesanggupan utuk jemlas tai bahaso-bahaso o.
46012011	Kutene o kenerjo Roh de do'o kulo; masing-masing tun nelei karunio kusus temurut kelok Roh o suang.
46012012	Kristus adeba awei awok manusio; awok o do, tapi ade dau anggotane. Kunyau dau, kute anggota o adeba do awok.
46012013	Awei'o kulo ite kute, baik tun Yahudi atau iso tun Yahudi, hamba-hamba atau tun-tun bebas; ite kute bi baptis ngen Roh de serai, supayo ite jenijai do ngen awok Kristus. Ite kute kulo meding Roh de do'o sepenuakne.
46012014	Sebab pado awok o iso temuan do anggota bae, tapi dau.
46012015	Amen kekea madeak, "Uku iso tangen, kerno o uku iso anggota awok," do'o taine iso bahwo kekea iso anggota awok.
46012016	Ngen amen ti'uk madeak, "Kerno uku iso matai, mako uku iso anggota awok," do'o kulo taine iso bahwo ti'uk o iso anggota awok.
46012017	Seandaine kute awok o jijai matai bae, aweipe awok o dapet temi'uk? Atau amen awok o jijai ti'uk bae, aweipe awok o semnok?
46012018	Ite kemliak bahwo Allah de mpek anggota-anggota o moi awok. Masing-masing ne'pek Allah neak penanne temurut kelok-Ne.
46012019	Amen kutene cuma do anggota bae, ipe de senbut awok?
46012020	Jijai memang ade dau anggota tapi awok cuma do.
46012021	Kerno o, matai coa dapet madeak ngen tangen, "Uku coa perlu ko!" atau ulau madeak ngen kekea, "Uku coa perlu ko!"
46012022	Sebelekne anggota-anggota awok de nanggep coa kuet o, ite kembiak perlu;
46012023	ngen anggota-anggota de ite anggep coa bego, justru adeba anggota-anggota de lebiak ite mego. Anggota-anggota awok de ketenne coa ba'es, malah lebiak ite mego.
46012024	Anggota-anggota awok de sudo keten ba'es, coa perlu perhatian ite. Allah sudo semusun awok ite ngen ca'o awei'o sehinggo anggota-anggota de ku'ang bego, lebiak ite mego.
46012025	Ngen aweiyo, awok o coa tece'ei; masing-masing anggota dulai do ngen de luyenne.
46012026	Amen do anggota saro, kute anggota luyenne saro kulo; amen do anggota nujai, kute anggota luyenne milau riang.
46012027	Saudaro kutene adeba awok Kristus ngen tiep-tiep udi kulo anggota kunei awok o.
46012028	Awei'o kulo neak lem jemaat, Allah sudo temtau penan utuk dau tun: Mulo-mulo rasul-rasul; keduai nebai-nebai, ketelau gu'au-gu'au lajau tobo'o de menea keajaiban-keajaiban, sudo'o tobo'o de nelei karunio utuk kema'en tun, atau utuk temulung tun luyen atau utuk mipin, atau kulo utuk miling ngen bebagoi bahaso de ajaib.
46012029	Tobo'o iso kutene rasul, atau nebai, atau guau. Coa kute temuan kuaso utuk menea keajaiban,
46012030	atau utuk kema'en tun, atau utuk miling ngen bebagoi bahaso de ajaib, atau utuk melei namen tai bahaso-bahaso o.
46012031	Kerno o, lokba udi berusaho sungguak-sungguak utuk dapet karunio-karunio de paling utamo. Tapi neak beak yo uku melei namen ngen udi dalen de baik.
46013001	Kunyau uku dapet miling ngen bebagoi bahaso manusio, bahkan ngen bahaso malaikat, tapi uku coa kemasiak tun luyen, mako kecek-kecekku o cuma sa'ei bae coa ade taine.
46013002	Kunyau uku pacok semapei bito kunei Allah, ngen ngertai kute hal de saro, ngen namen kutene serto kembiak pecayo ngen Allah sehinggo dapet maliak tebo, tapi uku coa kemasiak tun-tun luyen, mako uku coa ade taine!
46013003	Kunyau kute de uku temuan, uku semdekeak ngen tun peset, ngen uku semreak diraiku utuk nembem, tapi uku coa kemasiak tun-tun luyen, mako kutene o coa ade gunone samo sekilai.
46013004	Tun de kemasiak tun-tun luyen, tun o sabar ngen baik atei. Si coa nyebuau, coa ngike, coa ombong.
46013005	Si rendeak atei, coa kasar, si coa makso tun luyen temotoa kelokne suang, coa kulo gacang tesinggung, ngen coa dendem.
46013006	Tun de kemasiak tun-tun luyen, tun o coa senang ngen de kidek tapi cuma galok de baik.
46013007	Si tabah ngen lok pecayo ngen de lebiak baik pado tiep tun; lem keadaan de aweipe kulo tun de kemasiak coa perneak putus asa ngen sabar mbot kute hal.
46013008	Selalu ade waktau neak ipe tun perlu saling kemasiak. Uyo ade tun de pacok semapei bito kunei Allah, tapi konyo si bakea bedan semapei bito o. Uyo ade de pacok miling lem bebagoi bahaso de ajaib, tapi konyo si bakea bedan miling lem bahaso-bahaso o. Uyo ade tun de namen dau hal, tapi tobo'o bakea coa tinget jano de tobo'o namen.
46013009	Sebab, pengetahuan ngen kesanggupan ite utuk semapei bito kunei Allah, masiak ku'ang sempurno.
46013010	Konyo bakea sapei waktaune Allah menea kute sempurno, ngen de coa sempurno o bakea nyep.
46013011	Pado waktau uku masiak titik, uku miling awei anok titik, perasaanku awei anok titik ngen pekeranku awei anok titik. Uyo uku bi lai, perbuatanku de awei anok titik sudo uku muang.
46013012	Jano de ite kemliak yo adeba awei bayangan de kabur pado senno. Tapi konyo ite bakea kemliak langsung ngen jelas. Uyo uku ati namen kutene, tapi konyo uku bakea namen kutene serai awei Allah namen kutene tetang diraiku.
46013013	Jijai, utuk saat yo ade telau hal de ite harus tep nea: pecayo, ma'ep, ngen saling kemasiak. De paling penting kunei ketelaune o adeba kemasiak tun-tun luyen.
46014001	Lokba udi berusaho utuk kemasiak tun-tun luyen. Ngen berusahoba kulo utuk temimo karunio-karunio de nelei Roh Allah, terutamo sekilai kesanggupan utuk semapei rencano-rencano Allah ngen manusio.
46014002	Tun de miling lem bahaso de ajaib, tun o isone miling ngen manusio; si miling ngen Allah. Coa ade tun de ngertai jano de si madeak, sebab Roh Allah de jijai sebab si mucep hal-hal de Allah bae namen.
46014003	Sebelekne, tun de semapei bito kunei Allah, semapeine ngen manusio; utuk kemuet tobo'o, utuk melei semangat ngen tobo'o ngen utuk mibur tobo'o.
46014004	Tun de miling lem bahaso ajaib cuma kemuet diraine bae, tapi tun de semapei bito kunei Allah temulung jemaat jijai maju.
46014005	Baik nien amen Saudaro kute dapet miling ngen bebagoi bahaso de ajaib. Tapi de paling baik adeba amen Saudaro dapet melei namen rencano-rencano Allah. Sebab, tun de semapei bito kunei Allah, lebiak lai kunei pado tun de miling ngen bebagoi bahaso de ajaib; luyen halne amen tun de miling ngen bebagoi bahaso de ajaib o dapet jemlas jano de nadeakne, supayo kute jemaat dapet, paiedeakne.
46014006	Amen seandaine uku teko ngenko, uku miling lem bebagoi bahaso de ajaib, jano gunene do'o utuk udi? Coa ade gunene samo sekilai! Luyen halne, amen uku madaek jano de nadeak Allah, atau uku jemlas sesuaktau tetang Allah, atau uku semapei bito kunei Allah, atau uku majea.
46014007	Alat-alat musik de coa ade nyabai samo sekilai, awei suling ngen kecapi, amen sa'ei nada-nadane coa ba'es, aweipe tun namen legau jano de si main?
46014008	Do contoh de luyen igai: Amen trupet teniup coa tekelu'at, api de bakea siap utuk perang?
46014009	Awei'o kulo ngen kesanggupannu utuk miling bebagoi bahaso de ajaib. Amen Saudaro ngen kesanggupan o madeak kecek de coa jelas, coa gen suang tun de nam ngertai jano de Saudaro madeak. Kecek-keceknu bakea nyep coa tegen.
46014010	Neak dunio yo ade dau bahaso, tapi coa ade do kulo kunei bahaso-bahaso o de coa gen taine.
46014011	Tapi amen uku coa ngertai bahaso de nucep suang tun, mako tun de makei bahaso o adeba tun asing bagiakku; awei'o kulo uku te'adep si.
46014012	Tetang udi suang, uku namen udi kembiak lok dapet karunio-karunio kunei Allah. Tapi de utamo sekilai, harus berusaho utuk makei kesanggupan de temulung jemaat jijai maju.
46014013	Do'o sebabne tun miling lem bahaso de ajaib, harusba minoi kunei Allah supayo si nelei kulo kesanggupan utuk jemlas jano de nadeakne o.
46014014	Sebab, amen uku bedu'o ngen bahaso de ajaib, rohku memang bedu'o, tapi pekeranku coa bekerjo.
46014015	Jijai, uku harus menea jano? Dio de bakea uku nea: Uku bakea bedu'o ngen roh ku, tapi uku bakea bedu'o kulo ngen pekeranku. Uku bakea nyanyi ngen rohku, tapi uku lok nyanyi kulo ngen pekeranku.
46014016	Sebab amen Saudaro mucep mokasih ngen Allah ngen rohnu bae, ngen ade tun luyen de coa ngertai bahaso ajaib de kunei Roh Allah o, mako tun coa dapet madeak, "Uku tujau" te'adep du'o sukurnu o; kerno si coa namen jano de Saudaro nadeak.
46014017	Kunyau du'o mokasihnu ngen Tuhan o kembiak baik, tapi du'o o coa ade guno'ne samo sekilai utuk tun luyen.
46014018	Uku mokasih ngen Allah sebab uku suang dapet miling lem bebagoi bahaso de ajaib lebiak kunei Saudaro kutene.
46014019	Tapi, neak lem pertemuan-pertemuan utuk sembeak Tuhan, uku lebiak galok makei lemo kecek de dapet tun jijai ngertai kunei pado makei beribau kecek lem bahaso de ajaib. Uku lebiak galok awei'o supayo uku dapet majea tun.
46014020	Saudaro-saudaro! Jibeakba meker awei anok titik. Lem hal-hal kejahatan, lokba udi tep awei anok titik. Tapi lem pekeran, lokba udi jijai tun lai.
46014021	Lem Kiteb Sucai tetulis awei'o, "Tuhan madeak, 'Liwet tun-tun de miling ngen bahaso de ganjea, Uku bakea miling ngen umat yo. Bahkan liwet tun-tun asing, Uku bakea miling ngen umat-Ku; ngen awei'o, tobo'o coa lok temi'uk kecek-Ku.' "
46014022	Jijai karunio utuk miling ngen bahaso de ajaib adeba sebagai tando bagiak tun de coa pecayo, iso utuk tun de pecayo. Ngen karunio utuk melei namen rencano Allah ngen manusio adeba tando utuk pecayo, iso utuk tun de coa pecayo.
46014023	Kerno o, seandaine neak lem pertemuan jemaat, kute jemaat miling lem bebagoi bahaso de ajaib, lajau teko kekedau tun luea, atau tun de iso Kristen, paset tun-tun o bakea sako udi bi iloa kutene!
46014024	Tapi amen Saudaro kutene semapei bito kunei Allah, lajau teko suang tun de iso Kristen atau tun luea, mako hal-hal de nelei namen Saudaro kutene bakea kemten duso-duso tun o ngen menea si sadar ngen duso-dusone.
46014025	Hal-hal de coa keten lem ateine bakea keten, sehinggo si bakea rendeak dirai lajau nyembeak Allah. Si bakea makau bahwo Allah benea-benea ade neak tengeak-tengeak udi.
46014026	Jijai, Saudaro-saudaro, jano tai kutene o? Amen udi bekopoa utuk nyembeak Tuhan, ade nyanyi, ade ngajea, ade de melei namen sesuaktau kunei Allah, ade de miling lem bahaso de ajaib, ngen ade de jemlas jano de nadeak o. Tapi kutene o harusba nea utuk majea ngen kebaikan kutene.
46014027	Amen ade de lok miling lem bahaso de ajaib, harusba duai atau paling dau telau tun bae seca'o begilia. Ngen harus ade de jemlas jano de nadeak tun de miling o.
46014028	Amen coa ade de dapet jemlasne, mako tun-tun de miling lem bahaso de ajiab o harus diem lem pertemuan. Kunyauba tobo'o miling lem atei bae ngen Allah.
46014029	Duai atau telau tun de temuan bito kunei Allah harus semapei bito o, sementaro de luyen meker jano de nadeak o.
46014030	Tapi amen seandaine bito kunei Allah teko pado tun luyen de temot neak pertemuan o, mako tun de gidong miling, harus te'atei.
46014031	Ngen ca'o de awei'o, Saudaro-saudaro kutene, dedo, dapet semapei bito kunei Allah; supayo kutene dapet temimo pelajaran ngen jijai tambeak pecayo.
46014032	Karunio kunei Roh utuk semapei bito kunei Allah berade neak beak kuaso tun de semapei bito o.
46014033	Allah adeba Allah de galok ngen ketertiban; Si iso Allah de galok pado kekacauan. Awei de belakau neak lem kute jemaat Allah,
46014034	selawei harus diem pado waktau pertemuan jemaat. Tobo'o coa nelei izin utuk miling. Tobo'o coa buliak jijai pemipin; do'o sesuoi ngen ukum agamo.
46014035	Amen tobo'o lok namen sesuaktau tobo'o harus betanye ngen sematen tobo'o neak dasei. Nyelek amen suang selawei miling neak lem pertemuan jemaat.
46014036	Jano kecek Allah o teko kunei udi? Atau cuma ngen ko bae kecek o senapei?
46014037	Amen ade tun de meraso temuan karunio utuk semapei bito kunei Allah, atau si temuan karunio de luyenne kunei Roh Allah, tun o harus sadar bahwo jano de uku temulis yo adeba periteak kunei Tuhan.
46014038	Tapi amen ade de coa temmimo dio, jibeakba gemle si.
46014039	Kerno o, Saudaro-saudaro, berusahoba utuk semapei bito kunei Allah, tapi jibeakba temgeak tun de lok miling lem bebagoi bahaso de ajaib.
46014040	Tapi kutene harus nea seca'o baik ngen tatur.
46015001	Uyo, Saudaro-saudaro, uku lok udi minget igai Bito Baik kunei Allah de uku melei namen bel'o ngen udi. Udi temimone, lajau pecayo ngen Kristus kerno Bito Baik o.
46015002	Amen udi kuet bepegong pado jano de uku melei namen o, mako Bito Baik o semlamat udi; kecuali amen Saudaro pecayo coa gen taine.
46015003	Jano de uku semapei ngen Saudaro-saudaro adeba de sudo uku temimo kulo. De penting, awei de tetulis lem Kiteb Sucai, uku semapei ngen udi bahwo Kristus matei kerno duso-duso ite;
46015004	bahwo Kristus kenubua, tapi sesudo'o idup igai pado bilai ketelau. Do'o kulo tetulis lem Kiteb Sucai.
46015005	Uku melei namen kulo ngenko bahwo Kristus de idup igai kemten kulo dirai-Ne ngen Petrus lajau ngen keduai belas rasul.
46015006	Sesudo'o Kristus kemten dirai kulo ngen lebiak kunei lemo otos penotoa-Ne. Dau kunei tobo'o sapei uyo masiak idup, cuma kekedau tun de sudo ninggea.
46015007	Sesudo'o Kristus kemten dirai kulo ngen Yakobus ngen sesudo'o ngen kute rasul.
46015008	Terakhir sekilai, Kristus kemten dirai ngen uku kulo -- uku de awei cupik de laher coa pado waktaune!
46015009	Uku adeba rasul Tuhan de paling tembeak. Uku coa patut senbut rasul, sebab uku sudo semikso jemaat Allah.
46015010	Tapi kerno rahmat Allah uku jijai awei keadaan uku de uyo. Coa percuma Allah mapun uku. Ukuba de kerjo lebiak benek kunei kute rasul de luyenne. Tapi sebeneane iso usaho ku; do usaho Allah de kemasiak uku ngen de kerjo besamo-samo uku.
46015011	Jijai, kunei api bae udi temimo Bito Baik o -- jano do'o kunei uku atau kunei rasul-rasul de luyen -- do'o coa jijai soal. De penting adeba keme melei namen Bito Baik o ngen Saudaro pecayo.
46015012	Amen de keme madeak o adeba bahwo Kristus sudo idup igai kunei mateine, getai ade kunei antaronu de madeak bahwo tun matei coa bakea idup igai?
46015013	Amen benea tun matei coa bakea nidup igai, do'o beratai Kristus kulo coa nidup igai kunei matei-Ne.
46015014	Ngen amen seandaine Kristus coa nidup igai kunei matei-Ne, mako coa ade gunone keme melei namen jano-jano ngen coa ade gunone kulo udi pecayo, sebab kepercayoannu coa temuan dasar jejano.
46015015	Lebiak kunei o, nyatoba bahwo keme ngike tetang Allah, sebab keme melei namen bahwo Allah sudo midup igai Kristus kunei matei-Ne, amen Allah coa midup Si igai -- amen memang benea tun matei coa nidup igai!
46015016	Sebab amen tun matei coa nidup igai, mako Kristus kulo coa nidup igai kunei matei.
46015017	Ngen amen Kristus coa nidup igai mako kepercayoannu cuma mipai; do'o taine udi masiak lem keadaan beduso ngen coa temuan harapan samo sekilai.
46015018	Do'o taine kulo bahwo tun-tun Kristen de sudo ninggea, coa kulo temuan harapan.
46015019	Amen pengharapan ite ngen Kristus cuma ketiko ite ade neak dunio yo, mako kunei kute umat manusio neak dunio yo, iteba de paling malang!
46015020	Tapi nyatone Kristus bi nidup igai kunei matei. Dioba jaminan bahwo tun-tun de sudo matei bakea nidup igai.
46015021	Sebab kematei masuk moi lem dunio ngen liwet do tun, awei'o kulo idup igai kunei matei nelei manusio liwet do tun kulo.
46015022	Aweipe kute manusio matei kerno do ngen Adam, awei'o kulo kute bakea nidup, kerno do ngen Kristus.
46015023	Tapi masing-masing bakea nidup temurut giliane: pertamo-tamo Kristus; sudo'o pado waktau Si teko igai, semsung tun-tun de temasuk de Kristus temuan.
46015024	Sesudo'o tejijaiba kiamat. Pado waktau o Kristus bakea maleak kute pemeriteak, kute kuaso ngen kute kekuatan; lajau Si bakea semreak kuaso-Ne sebagai Rajo, ngen Allah Bapa ite.
46015025	Kristus harus terus meriteak sapei Allah menea kute musuak Kristus aleak.
46015026	Musuak de terakhir de bakea naleak adeba kematei.
46015027	Lem Kiteb Sucai tetulis awei'o, "Allah bi menea kutene aleak ngen-Si." Jelasba bahwo, "Kute sesuaktau" taine coa temasuk Allah suang, de menea kutene o aleak ngen Kristus.
46015028	Tapi sesudo kutene naleak moi beak pemeriteak Kristus, mako Si suang, adeba Anok Allah, bakea maleak dirai-Ne ngen Allah de sudo menea kekutene aleak ngen-Si. Mako Allah suang kulo bakea meriteak kutene.
46015029	Amen tun matei coa nidup igai, getai ade tun dibaptis utuk tun matei? Utuk jano tobo'o menea hal o? Amen memang tun matei samo sekilai coa bakea nidup igai, utuk jano tobo'o menea hal o?
46015030	Ngen utuk jano kulo keme lok madep bahayo tiep waktau?
46015031	Saudaro-saudaro! Tiep bilai uku ta'en saro kerno uku bangga das hidupnu sebab udi bi pecayo ngen Kristus Yesus, Tuhan ite.
46015032	Amen do'o cuma kunei manusio bae, jano utungne bagiak uku utuk bejuang awei mlawen benatang-benatang buas neak kota yo, neak Efesus? Amen memang tun matei coa nidup igai, lebiak baik ite temotoa pribahasa yo, "Maro ite embuk, menem ngen beriang, sebab men ite bakea matei."
46015033	Jibeakba keno pike! Pergaulan de coa baik musak ahlak de baik.
46015034	Sadarba uyo, ngen jibeak igai menea duso. Seharusne udi selek, bahwo neak antaro udi ade de ati kemnal Allah.
46015035	Mukin ade de batanye, "Aweipe tun matei nidup igai? Awok de aweipe de nelei ngen tobo'o, sesudo tobo'o nidup igai?"
46015036	Uboh nien! Amen Saudaro temanem biniak neak lem pitok, biniak o coa bakea idup, amen biniak o ati matei kileak.
46015037	Ngen biniak de Saudaro tanem neak lem pitok o -- mukin biniak gendum atau biniak luyenne -- adeba ijat biniak o bae, iso kute tanemne de bakea idup.
46015038	Allah suang de bakea melei ngen biniak o de ulesne temurut pandangan-Ne baik utuk tanem o. Utuk tiep mecem biniak, Allah melei ules tanemne sesuang.
46015039	Awok makhluk-makhluk de idup coa kutene serai. Manusio temuan mecem awok, benatang-benatang temuan mecem awok de luyen; burung-burung luyen kulo mecem awokne, ngen kan-kan luyen igai mecem awokne.
46015040	Awei'o kulo ngen benda-benda neak lenget ngen benda-benda neak bumai. Benda-benda de neak lenget memasing temuan keindahanne suang, ngen benda-benda neak bumai awei o kulo.
46015041	Keindahan matai bilai luyen kunei pado keindahan bulen. Bitang-bitang kulo temuan keindahanne suang. Malah masing-masing bitang luyen kulo keindahanne.
46015042	Awei'o kulo halne konyo ngen tun-tun matei de nidup igai. Awok de kenubua o adeba awok de pacok usuk, tapi awok de nidup igai adeba awok de coa pacok usak.
46015043	Pado waktau awok o kenubua, awok o usak ngen luyek; tapi pado waktau si nidup igai, si adeba awok de baes ngen kuet.
46015044	Pado waktau kenubua, awok o awok kunei dunio; tapi sesudo idup igai, mako awok o awok de nelei Roh Allah. Ade awok de kunei dunio, ade kulo awok de kunei Allah.
46015045	Lem Kiteb Sucai tetulis aweiyo, "Manusio de pertamo, adeba Adam, jijai makhluk de idup," tapi Adam de terakhir adeba Roh de melei idup.
46015046	De teko telebiak dute adeba de jasmani, iso de rohani. De rohani teko sesudo'o.
46015047	Adam de pertamo jenijai kunei pitok, tapi Adam de keduai asalne kunei surgo.
46015048	Tun-tun dunio yo adeba awei Adam de pertamo, de jenijai kunei pitok, tapi tun-tun surgo adeba awei Si de teko kunei surgo.
46015049	Serai awei ite uyo adeba awei Adam de jenijai kunei pitok, mako konyo ite bakea jijai awei Si de kunei surgo o.
46015050	Maksud uku, Saudaro-saudaro, adeba: awok de jenijai kunei daleak ngen daging, coa dapet masuk Dunio Blau Allah; ngen awok de dapet matei coa dapet jijai kekal.
46015051	Ingetba resio yo: Coa kutene ite bakea matei, tapi ite kutene bakea bubeak.
46015052	Hal o bakea tejijai tetibo lem dekejeb matai, pado waktau trupet teniup utuk terakhir kilaine. Sebab pado waktau teni'uk sa'ei trupet o, tun-tun matei bakea nidup igai ngen awok de kekal, ngen ite kutene bakea nubeak.
46015053	Awok ite de dapet matei yo harus genitei ngen awok de coa dapet matei, ngen awok de kunei dunio harus genitei ngen awok de kunei surgo.
46015054	Amen awok de dapet matei sudo genitei ngen awok de coa dapet matei, ngen awok de kunei dunio sudo genitei ngen awok de kunei surgo, pado waktau o baruba tejijai jano de tetulis lem Kiteb Sucai, "Kematei sudo nenyep; kemenangan sudo dapet!"
46015055	"Hoi matei, neak ipe kemenangannu? Hoi matei, neak ipe bisainu?"
46015056	Bisai matei adeba duso, ngen duso maneu kerjone liwet ukum agamo.
46015057	Tapi syukur ngen Allah; Si melei ngen ite kemenangan liwet Yesus Kristus Tuhan ite!
46015058	Kerno o, Saudaro-saudaro de uku cemito, lokba udi kuet ngen teguak. Kerjoba terus utuk Tuhan ngen bebenea, sebab udi namen bahwo kute de udi kemerjo utuk Tuhan, coa bakea sesio.
46016001	Uyo tetang caci de udi lok sendekeak ngen sesamo tun Kristen, uku semayo supayo udi menea sesuoi petunjuk de uku melei ngen jemaat-jemaat neak Galatia.
46016002	Pado bilai pertamo tiep minggau, lokba Saudaro kutene mok pao caci, masing-masing sesuoi ngen pendapatanne. Naikba caci o sapei uku teko, supayo pado waktau o coa perlu igai kenopoa.
46016003	Konyo amen uku sapei, uku bakea mutus tun-tun de sudo udi tujau. Uku bakea melei ngen tobo'o su'et pengantar, supayo tobo'o mbin caci sedekeak o moi Yerusalem.
46016004	Ngen amen ketenne baik bahwo uku lalau kulo ngen tobo'o, mako uku bakea lalu besamo tobo'o.
46016005	Uku bakea semulau udi sesudo liwet Makedonia, sebab uku beniat utuk liwet neak di.
46016006	Buliak jijai uku bakea tinggea tegoa ngen udi, mukin selamo musim sengok. Sesudo'o udi dapet temulung uku temrus pemaneu moi penan selanjutne.
46016007	Uku coa lok semulau udi cuma singgea bae. Amen Tuhan mizin, uku lok tinggea agok an ngen udi.
46016008	Sementaro o uku bakea tinggea neak kota yo, neak Efesus, sapei bilai Pentakosta.
46016009	Dau kesempatan neak yo utuk pekerjaan-pekerjaan de ade manfaat, kunyau dau kulo tun de temtang.
46016010	Amen Timotius teko, senambutba si ngen baik supayo si meraso tinggea neak antaro udi, sebab si awei uku kulo bekerjo utuk Tuhan.
46016011	Jibeak sapei ade de cayeak ngen si. Tulungba si supayo si dapet temrus pemaneune igai ngen uku seca'o selamat, sebab uku mbot teko besamo ngen Saudaro-saudaro de luyenne.
46016012	Tetang Saudaro ite Apolos, sudo kekedau kilai uku musul si supayo si besamo Saudaro de luyen lalau semulau udi. Tapi si ati meraso yakin bahwo si harus lalau uyo. Tapi amen ade kesempatan konyo, paset si bakea teko.
46016013	Lokba udi waspada ngen teguak lem idupnu sebagai tun Kristen. Betindakba seca'o binai ngen jijaiba kuet.
46016014	Kute de udi menea, neaba ngen kasih.
46016015	Saudaro pasetne kemnal Stefanus ngen keluargone; tobo'o de pertamo-tamo jijai Kristen neak Akhaya. Tobo'o ngen sepenuak atei kerjo kusus utuk melayan umat Allah.
46016016	Uku musul ngen bebenea supayo udi temotoa pipinan tun-tun de awei'o, serto tun-tun luyen de kerjo samo ngen melayan besamo tobo'o.
46016017	Uku senang das tekone Stefanus, Fortunatus ngen Akhaikus. Tobo'o adeba gitei udi bagiak uku.
46016018	Tobo'o bi menea atei uku jijai riang, awei tobo'o menea riang atei nu. Tun-tun awei'o harus nego.
46016019	Jemaat-jemaat neak Asia semapei salam tobo'o ngen udi. Akwila ngen Priskila serto jemaat de bekopoa neak umeak tobo'o kulo mbo salam Kristen.
46016020	Kute Saudaro neak yo semapei salam ngen udi. Sesamo-samo melei seca'o akrab sebagai Saudaro Kristen.
46016021	Uku temambeak neak yo salam de uku temulis suang:
46016022	Tun de coa kemasiak Tuhan, kunyauba si tekutuk! Maranatha -- Tuhan keme, tekoba!
46016023	Semoga Tuhan Yesus melei berkat ngen Saudaro.
46016024	Titip salam ngen Saudaro kutene de jijai do ngen Kristus Yesus. Hormat keme, Paulus
47001001	Saudaro-saudaro jemaat Allah neak Korintus ngen kute umat Allah neak kute Akhaya. Uku, Paulus, rasul Kristus Yesus, de naket das kelok Allah, besamo-samo ngen saudaro ite Timotius,
47001002	ma'ep semoga Allah Bapa ite ngen Tuhan Yesus Kristus melei berkat ngen sejahtera ngen udi. Yesus Kristus semerto udi.
47001003	Tepujaiba Allah, Bapa Tuhan te Yesus Kristus, Bapa de penuak kemurahan ngen Allah sumber kute penghiburan.
47001004	Si mibur keme lem kute derito keme, sehinggo keme sanggup mibur tobo'o de ade lem memecem derito.
47001005	Derito-derito de nding Kristus bi dau keme meding kulo. Ngen liwet Kristus kulo, batin keme kebiak kuet.
47001006	Amen keme menderito, do'o adeba utuk kemuet batinnu, utuk keselamatannu. Amen batin keme kenuet, mako udi kulo kuet, sehinggo udi jijai sabar lem derito-derito awei de keme meding kulo.
47001007	Keme yakin ngen coa perneak ragau tetang Saudaro, sebab keme namen bahwo udi milau saro ngen keme. Kerno o udi kulo kenuet besamo-samo keme.
47001008	Saudaro-saudaro! Keme lok udi namen tetang derito de keme meding neak wilayah Asia. Derito de keme tanggung o kebiak benek temken keme, sehinggo keme cigai lok idup igai.
47001009	Keme meding, awei keme bi nukum matei. Tapi hal o tejijai, supayo keme jibeak pecayo ngen dirai keme suang, tapi cuma ngen Allah de midup igai tun matei.
47001010	Allah bi ngen bakea semlamat keme kunei matei de kebiak ngeri: Ngen-Si keme mpek harapan keme bahwo Si bakea semlamat keme igai.
47001011	Udi kulo milau du'o keme, supayo dau tun mucep syukur das karunio de keme dapet kunei daune du'o tobo'o utuk keme.
47001012	Keme bangga, sebab atei nurani keme melei saksai ngen keme bahwo idup keme neak dunio yo, khususne lem hubungan keme ngen udi, kenuaso ketulusan ngen kemurnian kunei Allah iso kunei dunio, tapi ngen kekuatan anugerah Allah.
47001013	Sebab keme cuma temulis ngen udi jano de dapet udi baco ngen udi paham. Uku lok, mudah-mudahan udi bakea paham sepenuakne,
47001014	awei de sudo udi paham pa'one kunei keme, adeba bahwo pado waktau Tuhan Yesus teko igai, udi bakea bangga das keme awei keme kulo bakea bangga das udi.
47001015	Kerno keyakinan o ba uku perneak rencano utuk mulau udi dute, supayo udi buliak temimo anugerah utuk keduai kilaine.
47001016	Sudo'o uku lok temrus pemaneuku moi Makedonia, lajau kunei Makedonia belek igai ngen udi, supayo udi temulung uku lem pemaneuku moi Yudea.
47001017	Jijai, jano uku ngen awei o bae menea rencano o? Atau jano uku menea rencano o temurut kelokku suang, sehinggo tun nam madeak ngen diraiku ade "Au" ngen "Coa"?
47001018	Demi Allah de setia, janjai keme ngen udi iso "Ya" ngen "Coa".
47001019	Kerno Yesus Kristus, Anok Allah, de sudo keme melei namen neak tengeak-tengeak udi, ngen Silas, Timotius, ngen uku suang isoba tun "Au' ngen "Coa" tapi sebelekne neak lem Si cuma ade "Au".
47001020	Sebab liwet Si Allah bi madeak "Au" teadep kute janjai-Ne. Kerno o ba ite mucep "Amin" ngen Allah kerno Yesus Kristus. Keme menea awei o supayo Allah mulio.
47001021	Allah suangba de menea keme ngen Saudaro jijai do ngen Kristus; Siba kulo de miliak ite cuma utuk dirai-Ne.
47001022	Utuk o Allah sudo menea ite jijai de Allah temuan ngen melei Roh-Ne neak lem ateite sebagoi jaminan bahwo Si bakea melei ngen ite kute de jenanjai-Ne.
47001023	Allah saksaiku-- sebab Si namen ateiku -- bahwo uku coa lalau moi Korintus, kerno uku coa lok menea ateinu ibo.
47001024	Uku coa makso udi tetang jano de udi harus pecayo, sebab udi bi kembiak pecayo ngen Kristus. Uku cuma kerjosamo ngen udi supayo udi tambeak bahagia.
47002001	Uku bi mok keputusan neak lem ateiku bahwo uku coa bakea teko igai ngen ko, amen tekone uku menea ko ibo.
47002002	Sebab, amen uku menea ateinu ibo, api igai de dapet menea uku jijai riang amen iso tun de uku menea ibo o.
47002003	Do'ba maksud su'etku o, adeba supayo amen uku teko, jibeak uku ibo kerno tobo'o de seharusne menea uku jijai riang. Sebab uku yakin tetang udi kutene bahwo keriangku adeba kulo keriangnu.
47002004	Uku temulis ngen udi ngen atei de kebiak temes, gis ngen kemluea dau bioa matai, iso supayo udi sedih, tapi supayo udi namen kebiak laine kasihku ngen udi kutene.
47002005	Amen ade tun de jijai sebab kesedihan, mako hal o si menea iso teadep uku, tapi teadep saudaro kutene atau paling coa teadep pao kunei Saudaro. Uku coa lok terlalu makso teadep si.
47002006	Bagiak tun de awei o cukupba hukuman ngen pao kunei udi.
47002007	Uyo udi harus mapun si ngen melei semangat igai ngen si supayo si jibeak terlalu sedih sapei putus asa.
47002008	Sebab o uku melei nasihat, supayo udi kemten igai ngen si bahwo udi benea-benea sayang ngen si.
47002009	Uku temulis su'et o ngen udi, maksudne utuk tes udi, jano udi bogoa motoa petunjuk-petunjuk kunei uku.
47002010	Amen udi melei apun ngen tun de sudo menea saleak teadepnu mako uku kulo mapun tun o. Sebab de sudo uku mapun -- amen memang ade de perlu napun -- do'o uku mapun neak adep Kristus utuk kebaikan udi.
47002011	Uku menea o supayo Iblis jibeak mok kesempatan utuk kemuaso ite; sebab ite namen rencano-rencanone.
47002012	Ketiko uku sapei neak Troas utuk melei namen Bito Baik tetang Kristus, Tuhan sudo mukok dalen utuk uku, utuk kerjo neak penan o.
47002013	Tapi ateiku coa tenang, kerno uku coa temau ngen Titus saudaro do imen. Mako uku pamit ngen tun-tun neak di o lajau lalau moi Makedonia.
47002014	Tapi syukur ngen Allah! Si bogoa mipin keme neak dalen kemenangan Kristus. Allah makei keme supayo bito tetang Kristus tesebea awei aroma de um moi ipe bae.
47002015	Sebab bagiak Allah keme adeba aroma de um kunei Kristus neak tengeak-tengeak tobo'o de senlamat ngen neak antaro tobo'o de benaso.
47002016	Teadep tun-tun de gidong moi kehancuran, keme yo awei mbon kematian de menea matei; tapi teadep tun-tun de gidong senlamat, keme awei mbon um de mbin kehidupan. Nah, api de dapet maneu tugas yo?
47002017	Keme coa awei dau tun de mesoa utung kunei bito Allah awei barang dagangan bae. Tujuan-tujuan keme adeba benea, sebab keme nelei tugas ngen Allah. Ngen Allah suang kemliak bahwo keme semapei bito o sebagai hamba-hamba Kristus.
47003001	Jano keme muloi igai mujai dirai keme? Atau jano perlu keme awei tun-tun luyen kemten su'et pujian ngen ko atau kunei ko?
47003002	Koba su'et pujian keme de tetulis lem atei keme, de tun namen ngen dapet baco kute tun.
47003003	Tobo'o suang dapet kemliak bahwo Saudaro adeba su'et de tenulis Kristus, de mbo liwet keme. Su'et o tenulis iso ngen dawat, tapi ngen Roh Allah de idup; iso kulo neak das butau tulis, tapi neak lem atei manusio.
47003004	Keme madeak awei o kerno keyakinan keme teadep Allah liwet Kristus.
47003005	Keme coa temuan sesuaktau alasan utuk madeak bahwo keme sanggup menea kerjo yo, tapi Allah de melei kemampuan o ngen keme.
47003006	Sanggup jijai pelayan-pelayan kunei suaktau janjai blau, janjai de kunei Allah, iso kunei hukum de tetulis. Sebab de tetulis o mbin matei, sedangkan Roh Allah o melei idup.
47003007	Pado waktau janjai de mbin matei o nea ngen nukir neak butau, cahayo Allah besinea teang neak papea Musa. Cahayone kebiak te'ang sehinggo bangso Israel coa sanggup kemliak papea Musa, kunyau cahayo neak papea o muloi pudea pado waktau o. Amen pelayanan o teko ngen kemulioan de awei o,
47003008	padeak lebiak lai igai kemulioan de semerto pelayanan Roh!
47003009	Amen pelayanan de mipin ngen penghukuman o mulio, padeak lebiak mulione igai pelayanan de mipin ngen pembenaran.
47003010	Sebeneane jano de bel'o naggap mulio, amen mbanding ngen kemulioan de mengatasi kute sesuaktau yo, samo sekilai coa temuan tai.
47003011	Amen sesuaktau de taen cuma sementaro, kebiak te'ang, paset bae sesuaktau de kekal lebiak te'ang igai.
47003012	Kerno keme temuan harapan de awei o, mako keme binai madeak awei o.
47003013	Keme coa awei Musa de temutup papeane ngen kain supayo bangso Israel coa kemliak cahayo Tuhan dong padem ngen nyep neak papeane.
47003014	Pekeran tobo'o bi tetutup. Sapei pado bilai yo kulo pekeren tobo'o masiak tetutup ngen selikep pado waktau tobo'o mbaco bukau-bukau tetang janjai de an. O coa tukok, kerno cuma lem Kristus selikep o nam tukok.
47003015	Bahkan sapei bilai yo, tiep kilai tobo'o mbaco kiteb Musa, ade kain de temutup atei tobo'o.
47003016	Tapi amen suang tun belek moi Tuhan, mako selikep o nemok kunei papea tun o.
47003017	Sebab Tuhan adeba Roh; ngen neak ipe ade Roh Tuhan, neak di ade kemerdekaan.
47003018	Ite kutene adeba senno kemulioan Tuhan ngen papea de coa tenutup selikep. Kerno kemulioan o tekone kunei Tuhan de adeba Roh, mako ite dong nubeak jijai awei ngen gambar-Ne, lem kemulioan de tambeak lai.
47004001	Keme menea kerjo yo kerno Allah baik. Do'o sebabne keme coa putus asa.
47004002	Keme coa makei ca'o-ca'o de menea selek. Keme coa lok kerjo ngen ca'o licik atau menea coa benea kecek Allah. Keme melayan Allah ngen atei baik temurut kelok-Ne. Sebab o, keme minoi kute tun kemliak keme ngen baik neak lem ateine.
47004003	Amen Bito Baik de keme semapei o masiak kulo coa naham, mako cuma tun-tun de gidong moi kehancuran baeba de coa paham.
47004004	Tun-tun de coa pecayo, de pekeranne bi tetutup ngen ilah zaman yo, sehinggo tobo'o coa kemliak cahayo kunei Bito Baik o de adeba gambar Allah.
47004005	Bito de keme semapei o isoba bito tetang dirai keme suang. Bito o adeba bito tetang Yesus Kristus; bahwo Si adeba Tuhan; ngen keme adeba hamba-hambanu kerno Si.
47004006	Allah de madeak, "Lokba kunei kelem timboa te'ang," Siba de menea te'ang-Ne becahayo neak lem ateite, supayo ite dapet te'ang kunei pengetahuan tetang kemulioan Allah de keten neak papea Kristus.
47004007	Tapi hok rohani de baes o keme mbin pado dirai keme de coa bego yo de nea kunei pitok. Ngen awei o nyatoba bahwo laine kuaso o ade ngen Allah ngen iso ngen keme.
47004008	Keme senrang kunei kute pihok, tapi keme coa terjepit; keme bingung tapi coa sapei putus asa.
47004009	Dau de musuak ngen keme, tapi coa perneak keme tinggea suang dirai. Ngen kunyau cet kilai keme nokoa sapei us, tapi keme coa matei.
47004010	Keme bogoa mbin mateine Kristus neak lem awok keme, supayo idup Yesus kulo jijai nyato neak lem awok keme.
47004011	Sebab keme de masiak idup yo, bogoa senreak ngen maut kerno Y esus, supayo kulo idup Yesus jijai nyato neak lem awok keme de coa kekal yo.
47004012	Ngen awei o, maut giat neak lem dirai keme ngen idup giat neak lem udi.
47004013	Neak lem Alkitab ade kecek awei yo, "Uku pecayo, do'o sebabne uku miling." Ngen awei yo keme kulo pecayo ngen sebab o keme kulo miling.
47004014	Keme yakin bahwo Allah de sudo midup igai Tuhan Yesus, bakea midup keme kulo ngen Yesus, ngen mbin udi ngen keme moi adep-Ne.
47004015	Kutene o adeba utuk kepentingannu. Sebab tambeak dau tun meding kasih Allah, tambeak dau kulo du'o syukur de senapei ngen Allah; ngen awei o Allah mulio.
47004016	Do'oba sebabne keme coa putus asa. Kunyau manusio lahiriah keme tambeak merosot, tapi manusio batiniah keme jijai blau tiep bilai.
47004017	Sebab penderitaan de coa sebrapo yo, bakea mbin asea bagiak keme kemulioan kekal de lebiak kunei kute-kutene, uak lebiak lai kunei pado penderitaan keme.
47004018	Sebab keme coa kemliak hal-hal de keten, meluyen de coa keten, kerno de keten adeba sementaro, tapi de coa keten adeba kekal.
47005001	Kerno keme namen bahwo amen umeak -- adeba awok -- penan ite diem neak bumai nukea, Allah bakea semiap do umeak neak surgo bagiak ite, do penan de kekal, de iso nea tangen manusio.
47005002	Selamo neak umeak de uyo yo, ite gerunyam, kerno ite indau tinggea neak lem umeak ite de neak surgo.
47005003	Umeak o ba awokte de blau.
47005004	Selamo ite tinggea neak lem umeak de kunei dunio yo, ite gerunyam kerno bebante benek. Iso kerno ite lok mpas kunei awokte de kunei dunio yo, tapi kerno ite lok makei awok de kunei surgo o, supayo awokte de pacok matei yo kenuaso de idup.
47005005	De semiap ite utuk o adeba Allah suang, Allah melei Roh-Ne ngen ite sebagai jaminan.
47005006	Kerno o atei keme kuet. Keme namen bahwo selamo keme masiak tinggea neak lem awok keme yo, keme uak kunei umeak de bakea keme tinggea besamo Tuhan.
47005007	Sebab keme idup das dasar pecayo ngen Kristus, iso das dasar jano de dapet kenliak.
47005008	Do'o sebabne atei keme sabar. Keme lebiak riang keluea kunei awok keme yo, supayo dapet tinggea besamo Tuhan.
47005009	Kerno o keme berusaho sungguak-sungguak utuk semnang atei-Ne, baik waktau keme masiak ade neak umeak keme neak yo, atau neak di.
47005010	Sebab paset ite kute bakea mbin moi adep pengadilan Kristus, memasing bakea dapet balasan setimpal ngen plepne neak dunio yo, baik atau kidek.
47005011	Keme namen jano taine saben ngen Tuhan, kerno o keme berusaho menea tun yakin tetang dirai keme. Allah kebiak namen atei keme ngen te'ang, ngen uku ma'ep udi kulo kemnal keme neak lem ateinu.
47005012	Ngen dio keme coa minoi udi mujai dirai keme, tapi keme lok melei kesepatan ngen udi utuk mujai keme, supayo udi dapet madep tun-tun de ombong kerno hal-hal lahiriah ngen iso batiniah.
47005013	Sebab amen keme coa kemuaso dirai, hal o adeba demi Allah ngen amen keme kemuaso dirai, hal o adeba demi udi.
47005014	Sebab kasih Kristus kemuaso keme, kerno keme bi namen bahwo amen suang tun bi matei utuk kute tun, mako tobo'o kutene bi matei.
47005015	Kristus bi matei utuk kute tun, supayo tobo'o de idup, coa igai idup utuk diraine suang, tapi utuk Si de sudo matei ngen nidup igai utuk tobo'o.
47005016	Sebab o, keme coa igai menilai suang tun kulo temurut ukuran manusio, uyo keme coa igai menilai-Ne awei o.
47005017	Jijai, api de ade neak lem Kristus, si adeba ciptaan blau: De an bi liwet, sesungguakne de blau bi teko.
47005018	Kutene yo kunei Allah, ngen perantaraan Kristus bi ndamoi ite ngen dirai-Ne, ngen Kristus bi melei kepercayaan pelayanan perdamaian o ngen keme.
47005019	Sebab neak lem Kristus, Allah ndamoi dunio ngen dirai-Ne ngen coa kemliak saleak tobo'o, Si bi melei kepercayaan bito perdamaian o nge keme.
47005020	Jijai, keme yo utusan-utusan Kristus, awei Allah melei nasihat ngen udi liwet keme; lem gen Kristus keme minoi ngen udi: Keleiba dirainu damoi nge Allah.
47005021	Si de coa namen duso bi nea-Ne jijai duso kerno ite, supayo neak lem Si ite jijai benea.
47006001	Kerno keme kerjo besamo-samo Allah, mako keme minoi nien jibeakba udi coa dulai baikne atei Allah o.
47006002	Sebab Allah berfirman, "Pado waktau Uku berkenan, Uku temi'uk ko, ngen pado bilai Uku temulung, Uku temulung ko." Sesungguakne, waktau yo adeba waktau perkenanan o. Sesungguakne, bilai yo adeba bilai penyelamatan o.
47006003	Keme coa lok pelayanan keme senaleak, kerno o keme berusaho coa melei alasan ngen suang tun kulo utuk menea hal o.
47006004	Sebelekne, lem kute hal, keme melei namen bahwo keme adeba hamba-hamba Allah. Sebab, kute mecem saro bi keme temimo ngen sabar:
47006005	keme senikso, nasuk sel, ngen kenroyok; keme kerjo keras, cet coa tidua ngen cet kulo coa temuan kembuk.
47006006	Ngen atei sucai, bijaksana, sabar ngen baik atei; lem Roh Kudus ngen kasih de tulus ikhlas;
47006007	serto ngen melei namen bito de kunei Allah ngen kuaso Allah, keme melei namen bahwo keme yo adeba hamba-hamba Allah. Keme bepegong ngen kelok Allah sebagai senatai keme utuk semrang atau utuk mbela dirai.
47006008	Keme dihormati, tapi nino kulo; nujai, tapi fitneak kulo. Kunyau keme jujur, keme tenuduak tukang ngike.
47006009	Keme nanggap coa tun namen, tapi keme kemnal kute tun. Sako tun keme matei, tapi nyatone keme masiak idup. Kunyau keme senikso, tapi keme coa matei.
47006010	Kunyau atei keme jijai sedih, tapi keme bogoa riang. Keme ketenne peset, tapi keme bi menea tun dau jijai kayo. Ketenne keme coa temuan jejano, tapi sebeneane temuan kute-kutene.
47006011	Saudaro-saudaro neak Korintus! Keme bi terus te'ang ngen udi, atei keme bi tukok libea-libea utuk udi.
47006012	Keme coa temutup atei utuk udi, tapi udiba de temutup atei teadep keme.
47006013	Uyo, kunyauba uku miling awei ngen anok-anokku suang. Tukokba kulo ateinu teadep keme.
47006014	Jibeakba lok jijai kuat tun-tun de coa pecayo ngen Yesus, do'o coa cocok. Coa mukin kebaikan jijai do ngen kejahatan! Coa mukin te'ang bundok ngen kelem.
47006015	Coa mukin Kristus serai ngen Iblis. Jano persamaan antaro tun Kristen ngen tun iso Kristen?
47006016	Jano hubunganne Bait Allah ngen umeak berhala? Ite yo Bait Allah, adeba Allah de idup. Allah suang madeak, "Uku bakea tinggea besamo-samo ngen tobo'o, ngen idup neak tengeak-tengeak tobo'o. Uku bakea jijai Allah tobo'o, ngen tobo'o bakea jijai umat-Ku.
47006017	Kerno o: Kelueaba udi kunei tobo'o, ngen cen'eiba dirainu kunei tobo'o, firman Tuhan. Jibeakba megong jano de najis, mako Uku bakea temimo udi.
47006018	Ngen Uku bakea jijai Bapanu, ngen udi bakea jijai anok-anok-Ku, semanei ngen anok-anok-Ku selawei awei yo ba firman Tuhan, De Mahakuaso."
47007001	Saudaro-saudaroku terkasih, kerno ite uyo temuan janjai-janjai o, maroba ite semucai diraite kunei kute de jemijai ite kotor. Lokba ite saben ngen Allah, supayo ite dapet idup khusus utuk Si ngen sempurno.
47007002	Keleiba penan bagiak keme neak lem atei udi! Keme coa perneak menea saleak teadep suang tun kulo, coa suang tun kulo de keme nea jijai rugai, ngen keme coa mesoa utung kunei suang tun kulo.
47007003	Uku madeak awei yo, iso utuk mukum udi, sebab nano bi uku madeak bahwo udi bi dapet penan neak lem atei keme, sehinggo ite sehidup sematei.
47007004	Uku kebiak pecayo ngen udi; uku kulo kebiak bangga teadep udi. Sekilai kulo keme meding dau saro, atei keme kebiak riang kerno udi.
47007005	Ketiko keme sapei neak Makedonia, keme samo sekilai coa sepat istirahat. Neak ipe bae keme meding saro: kunei pihok luea tekea, kunei lem atei suang saben.
47007006	Tapi Allah, de mibur tun de tembeak atei, bi mibur keme ngen tekone Titus.
47007007	Atei keme riang iso bae kerno Titus bi teko, tapi kulo kerno si melei namen awei ipe ateine riang kerno udi. Si melei namen ngen keme bahwo udi indau nien temau ngen uku, bahwo udi nyesal ngen plepnu bel'o ngen uyo rela mbela uku, hal o menea uku lebiak riang igai.
47007008	Kunyau su'etku menea ateinu sedih, uku coa nyesoa temulis su'et o. Memang perneak uku nyesoa, kerno uku kemliak su'et o menea ateinu sedih -- kunyau utuk sementaro bae ke'anne --.
47007009	Tapi uku uyo riang, iso kerno udi bi duko, meluyen kerno dukonu menea udi tobat. Sebab dukonu o adeba temurut kelok Allah, sehinggo udi didik kulo coa rugai kerno keme.
47007010	Sebab dukocito awei o mbin asea perubahan atei de mbin keselamatan. Tapi dukocito de kunei dunio yo mbin matei.
47007011	Cubo udi perhatikan jano aseane utuk ko ngen kesedihan de temurut kelok Allah! Aseane adeba udi sungguak-sungguak berusaho utuk njeniak de kotok! Udi jijai jengik teadep duso, udi saben, udi indau, udi jijai semangat, udi rela mukum de saleak! Lem kute persoalan yo udi bi melei namen bahwo udi coa saleak.
47007012	Sebab o, amen uku bi temulis su'et ngen udi, mako iso kerno tun de saro menea saleak, meluyen supayo kerelaannu teadep keme jijai nyato bagiak udi neak adep Allah.
47007013	Sebab o ba keme jijai riang. Seluyen penghiburan de keme dapet o, keme lebiak igai sukocito kerno sukocito Titus, sebab udi kute semnang ateine.
47007014	Uku memang bi mujai-mujai udi ngen si. Mujuaba, udi coa semelek uku. Kutene de perneak keme madeak jano de benea ngen udi. Awei o kulo jano de keme nujai tetang udi ngen Titus ternyato benea.
47007015	Uyo si tambeak mengasihi udi, sebab si tinget awei ipe Saudaro kutene lok temotoa pipinanne ngen awei ipe udi temimo si ngen hormat ngen ta'at.
47007016	Uku riang, sebab uku dapet pecayo ngen udi lem kute hal.
47008001	Saudaro-saudaro, keme lok melei namen ngen udi tetang anugerah de nelei ngen jemaat-jemaat neak Makedonia.
47008002	Tobo'o bi cenubo ngen bebagoi derito, tapi neak tengeak-tengeak derito-derito o, tobo'o riang ngen kebiak mu'eak atei lem melei sumbangan utuk temulung tun luyen, kunyau tobo'o peset sekilai.
47008003	Uku bersaksai bahwo tobo'o bi melei temurut kemampuan tobo'o, bahkan lebiak kunei kemampuan tobo'o.
47008004	Tobo'o minoi nien ngen keme amen buliak tobo'o milau temulung melei sumbangan ngen umat Allah neak Yudea.
47008005	Tobo'o melei lebiak dau kuneipado de keme ma'ep. Tobo'o mulo-mulo semreak dirai ngen Tuhan, sudo'o ngen keme kulo, sesuoi ngen kelok Allah.
47008006	Sebab o, keme pakso Titus, supayo si mulau udi ngen semlesei pelayanan kasih o awei ipe si bi muloine.
47008007	Kerno o, uyo, serai awei udi kayo lem kute sesuaktau -- lem imen, lem kecek, lem pengetahuan, lem sungguak-sungguak utuk mulung, ngen lem kasihnu teadep keme -- awei oba kulo lokne udi kayo lem pelayanan kasih yo.
47008008	Uku madeak hal o iso sebagoi periteak, meluyen, ngen kemten usaho-usaho tun luyen utuk temulung, uku lok cemubo keikhlasan kasih udi.
47008009	Kerno udi bi kemnal anugerah Tuhan te Yesus Kristus bahwo sekilai kulo si kayo, kerno udi Si jijai peset, supayo udi jijai kayo kerno peset-Ne.
47008010	Dioba pendapetku tetang hal o, de mukin beguno utuknu. Memang bi sejok taun de sudo udi muloi kemerjone ngen mok keputusan utuk semleseine kulo.
47008011	Semlesei kuloba pelaksanaanne sesuoi ngen kerelaannu, ngen neaba do'o ngen jano de ade ngen udi.
47008012	Sebab amen udi rela utuk melei, mako Allah bakea temimo peleinu o das dasar jano de ade ngen ko, iso das dasar jano de coa ade ngen ko.
47008013	Uku samo sekilai coa ade maksud utuk mbebas tun luyen kunei tanggung jawab, ngen menea ko saro. Tapi kerno udi uyo yo lem keadaan serbo cukup, mako bi sepatutneba udi gemnep kekurangan tobo'o.
47008014	Lokba uyo yo kelebiak udi gemnep kekurangan tobo'o, kunyau kelebiak tobo'o gemnep kekurangan udi, supayo ade keseimbangan.
47008015	Awei ade tetulis: "Tun de melungguk dau, coa lebiak ngen tun de melungguk didik, coa ku'ang."
47008016	Keme mucep syukur ngen Allah sebab Si bi menea Titus serai giatne ngen keme utuk temulung udi.
47008017	Sebab Titus iso bae rela melei kinoi keme, tapi si kulo kebiak giat lok temulung udi. Kerno si sungguak-sungguak o ba, si lalau ngen udi.
47008018	Besamo ngen si keme mbo kulo suang saudaro de kebiak dihormati neak kute jemaat kerno kerjono melei namen Bito Baik kunei Allah.
47008019	Iso do'o bae! Si kulo bi niliak jemaat-jemaat utuk kemuat keme lem pemaneu keme. Sebab keme bakea menea pemaneu utuk semapei sumbangan o, de keme nea utuk kemulioan Tuhan ngen sebagai bukti kerelaan keme.
47008020	Keme kebiak teatei supayo jibeak ade tun de semaleak keme lem hal semapei sumbangan de lai yo.
47008021	Kerno keme meker de baik, iso bae neak adep Tuhan, tapi kulo neak adep manusio.
47008022	Besamo-samo ngen tobo'o keme mbo suang tun de luyen igai, adeba saudaro do imen ite, de sudo kekedau kilai keme mtes ngen ternyato bogoa berusaho utuk temulung. Uyo si tambeak berusaho kerno laine kepercayoanne ngen udi.
47008023	Titus adeba kuatku de bekerjo samo ngen uku utuk udi; saudaro-saudaro do imen keme de luyen o adeba utusan jemaat-jemaat ngen suaktau kemulioan bagiak Kristus.
47008024	Keme ma'ep udi kemten kasihnu ngen tobo'o, supayo kute jemaat namen bahwo udi mengasihi tobo'o ngen bahwo jano de keme banggakan tetang udi adeba benea.
47009001	Sebeneane coa perlu igai uku temulis ngen udi tetang batuan de gidong mbo ngen umat Allah neak Yudea.
47009002	Uku namen udi galok mulung, ngen uku bi mujai udi ngen tun-tun neak Makedonia. Uku madeak ngen tobo'o, bahwo sejok taun de sudo saudaro-saudaro neak Akhaya bi siap utuk melei sumbangan. Ngen semangatnu bi menea tun dau kulo jijai semangat.
47009003	Uyo uku mutus Titus ngen keduai saudaro o ngen udi supayo jano de keme mbangga tetang udi jibeak cuma omong kosong bae. Jijai, udi lokne bi siap, sebab uku madeak ngen tobo'o bahwo udi bi siap utuk o.
47009004	Uku khawatir amen ade tun-tun Makedonia de milau besamo-samo uku be pado waktau uku teko ngen ko. Ngen amen tobo'o namen bahwo udi ati siap, woi, padeak selekne keme be, kerno bi madeak bahwo keme pecayo sekilai ngen udi! Ngen udi kulo bakea selek.
47009005	Do'oba sebabne uku meraso perlu mutus tobo'o o ngenudi lebiak dute utuk murus sumbangan de udi janjai o. Uku nea o supayo be amen uku teko, pelei udi o bi siap. Ngen awei o, nyatoba bahwo peleinu o nelei ngen senang atei, iso kerno terpakso.
47009006	Tingetba! Tun de tembea biniak didik, bakea mopoa asea de didik kulo. Tun de tembea biniak dau, bakea mopoa dau kulo.
47009007	Lokba memasing melei ngen kerelaan ateine, jibeak ngen ibo atei atau terpakso, sebab Allah mengasihi tun de melei ngen sukocito.
47009008	Allah bekuaso melei ngen udi berkat de kebiak dau, supayo udi temuan jano de udi perlu, bahkan udi bakea dapet lebiak utuk menea baik ngen beramal.
47009009	Awei ade tetulis: "Allah magiak ngen tun-tun peset, kebaik atei-Ne tep utuk sekeanne."
47009010	Allah de semiap biniak utuk penebea ngen kembuk utuk ite. Si kulo bakea semiap ngen nambeak dau jano de udi tenbea, supayo asea kemurahan ateinu betambeak kulo.
47009011	Ngen awei o udi bakea serbo ade lem kute hal sehinggo udi bogoa dapet melei ngen mudeak atei. Ngen pelei-peleinu de keme magiak, sebab o dau tun madeak mokasiak ngen Allah.
47009012	Sebab plep baik de udi nea yo iso cuma utuk gemnep de ku'ang ngen umat Allah bae, tapi kulo bakea jijai sebab tun dau mokasiak ngen Allah.
47009013	Ngen kunei kebaikan de udi kemten o, dau tun Kristen neak Yudea bakea mujai Allah kerno tobo'o kemliak kesetiannu teadep Bito Baik tetang Kristus de udi totoa o. Kulo, tobo'o mujai Allah, kerno udi kebiak mue'ak atei utuk magiak ngen tobo'o ngen kute tun jano de ade ngen udi.
47009014	Mako tobo'o bakea du'o udi ngen perasan kasih sayang kerno Allah kebiak baik atei ngen udi.
47009015	Lokba ite bersyukur ngen Allah das pelei-Ne de luea biaso o.
47010001	Uku, Paulus, suang tun de coa binai amen sekadep papea ngen udi, tapi binai teadep udi amen kunei ku'uak, uku minget udi demi Kristus de lemah lembut ngen ramah.
47010002	Uku minoi ngen udi: Jibeak udi makso uku kemten kebinaiku kunei pa'ok, Sebab niatku utuk bertindak teges teadep tun-tun de madeak bahwo keme kerjo ngen tujuan-tujuan duniawi.
47010003	Keme memang masiak idup neak lem dunio, tapi keme berjuang das dasar tujuan duniawi.
47010004	Senatai-senatai keme lem perjuangan iso senjato duniawi, meluyen senjato de lengkap ngen kuaso Allah, de sanggup utuk mubuak benteng-benteng.
47010005	Keme matiak tiep siasat tun ngen mubuak tiep klopok de tegok ngen keangkuhan manusio utuk temtang pengenalan Allah. Keme temaen pekeran tun-tun ngen menea tobo'o takluk ngen Kristus.
47010006	Ngen amen udi bi taat ngen sepenuakne, keme siap utuk mukum kute tun de coa taat.
47010007	Lokba udi sadar ngen keadaan de sebeneane. Amen suang tun yakin bahwo si de Kristus temuan, lokba si tinget diraine suang ngen sadar bahwo keme kulo de Kristus temuan awei si.
47010008	Uku coa selek amen uku harus lebiak dau mbangga ngen kuaso de sudo nelei Tuhan ngen keme, sebab kuaso o nelei utuk temgok udi, iso utuk mubuak udi.
47010009	Uku coa lok udi meraso bahwo uku nyaben udi ngen su'et-su'et ku.
47010010	Tun madeak, "Su'et-su'et Paulus o tegas ngen berwibawa, tapi amen si suang ade neak tengeak-tengeak ite, pribadine lemah ngen kecek-kecekne coa ade taine!"
47010011	Lokne tun de awei o sadar bahwo amen keme ade neak tengeak-tengeak udi, tindakan keme tepat awei jano de keme tulis lem su'et-su'et keme.
47010012	Paset bae keme coa binai mbanding atau semrai dirai keme sederajat ngen tun-tun de manggap diraine lekat. Padeak bodongne tobo'o! Tobo'o o menea ukuran suang ngen menilai suang ngen ukuran o.
47010013	Sebelekne keme coa lok mbangga keliwet batas, meluyen tep neak lem batas-batas penan kerjo de tentau Allah bagiak keme, de tesebea sapei ngen udi kulo.
47010014	Sebab lem melei namen Bito Baik tetang Kristus keme bi sapei ngen udi, sehinggo keme coa liwet batas penan kerjo keme, seolah-olah keme ati sapei ngen udi.
47010015	Keme coa mujai dirai das pekerjaan de nea tun luyen neak penan kerjo de coa ade batas utuk keme. Tapi keme ma'ep bahwo amen imennu tambeak, keme bakea dapet hormat lebiak lai igai neak antaro udi, amen mbanding ngen penan kerjo de mbatas utuk keme.
47010016	Ngen awei o, keme dapet melei namen Bito Baik neak daerah-daerah de lebiak uak kuneipado daerahnu ngen coa mujai das asea-asea de tun luyen dapet neak penan kerjo de mbatas utuk tobo'o.
47010017	"Tapi api bae de mbangga, lokba si mbangga neak lem Tuhan."
47010018	Sebab iso tun de mujai dirai de taen cenubo, meluyen tun de nujai Tuhan.
47011001	Padeak baikne, amen udi sabar te'adep kebodohanku de titik o. Memang udi sabar teadep uku.
47011002	Uku indau ngen udi, awei Allah suang kulo indau ngen udi. Udi adeba awei suang semulen de masiak sucai de sudo uku jenanjai utuk nikeak ngen suang semanei, adeba Kristus.
47011003	Tapi uku saben, amen pekeran udi sensat kunei kesetiaan udi de sejati ngen Kristus, serai awei Hawa tergoda ngen kelicikan dung.
47011004	Sebab udi sabar bae, amen ade suang tun teko melei bito Yesus de luyen kuneipado de sudo keme melei namen, atau melei ngen udi roh de luyen de sudo udi temimo atau Bito Baik de luyen kuneipado de sudo udi temimo.
47011005	Tapi temurut pendapetku didik kulo uku coa ade ku'ang kunei pado rasul-rasul de luea biaso o.
47011006	Mukin uku ku'ang pacok miling, tapi tetang pengetahuan, uku iso tun de bodong. Do'o sudo keme melei bukti ngen udi lem kute hal.
47011007	Pado waktau uku melei namen Bito Baik kunei Allah ngen udi, uku coa minoi biaya didik kulo ngen udi. Uku nea o utuk melekat udi. Jano uku saleak?
47011008	Pado waktau uku melayan udi, uku nelei biaya ngen jemaat-jemaat luyen. Buliak nadeak uku menea jemaat-jemaat o rugai supayo dapet temulung udi.
47011009	Amen pado waktau o uku serbo kuang, uku coa perneak semaro suang tun kulo kunei udi. Kute de uku perlu seniap ngen saudaro-saudaro de teko kunei Makedonia. Uku jemago baik-baik supayo uku coa semaro udi lem hal jano bae, ngen uku bakea terus jemago supayo do'o tep awei o.
47011010	Demi kebenaran Kristus lem diraiku coa dapet napus neak ipe bae kulo neak kute negrai Akhaya, kerno ajaran Kristus de benea ade ngen uku.
47011011	Getai uku madeak awei o? Jano kerno uku coa mengasihi udi? Allah namen uku mengasihi.
47011012	Jano de uku nea uyo bakea uku nea supayo "rasul-rasul" de luyen o coa temuan alasan utuk ombong ngen madeak bahwo tobo'o kerjo awei keme.
47011013	Tun-tun awei o adeba rasul-rasul palsu. Tobo'o pekerjo-pekerjo de mike tun ngen nyamar sebagoi rasul-rasul Kristus.
47011014	Coa sele tobo'o menea awei o, sebab Iblis suang kulo nyamar sebagoi malaikat te'ang.
47011015	Jijai coa aneh kulo amen pelayan-pelayan Iblis nyamar sebagoi pelayan-pelayan de menea kelok Allah. Akhirne tobo'o kulo bakea temimo balasan de setimpal ngen kute plep tobo'o.
47011016	Uku mulang debat igai: Jibeak sapei ade de manggap uku bodong. Tapi amen udi tep manggap uku awei o, temimoba uku sebagoi tun bodong supayo uku kulo buliak bangga didik.
47011017	Jano de uku nadeak, uku madeakne iso sebagoi tun de madeak temurut firman Tuhan, meluyen sebagai tun bodong de yakin bahwo si buliak bangga.
47011018	Kerno dau tun bangga seca'o duniawi, uku lok bangga kulo.
47011019	Sebab udi senang atei sabar te'adep tun bodong, kerno udi kebiak bijaksano:
47011020	kerno udi sabar, amen tun mbudok udi, amen tun meras udi, amen tun kemuaso udi, amen tun ombong te'adep udi, amen tun tempok udi.
47011021	Uku selek makau bahwo keme kebiak lemah utuk menea awei o. Tapi jano de tun luyen binai ombong, uku binai kulo! (Uku miling awei tun bodong.)
47011022	Jano tobo'o tun Ibrani? Uku kulo tun Ibrani! Jano tobo'o tun Israel? Uku kulo tun Israel. Jano tobo'o tembo Abraham? Uku kulo tembo Abraham!
47011023	Jano tobo'o pelayan Kristus? -- uku madeak awei tun iloa -- uku lebiak igai! Uku kerjo lebiak giat; lebiak galok neak lem sel; uku lebiak dau senikso, cet gesea matei.
47011024	Bi lemo kilai uku senikso tun Yahudi ngen cambuk telau puluak sembilan kilai.
47011025	Telau kilai uku cenambuk ngen tun-tun Roma, perneak kulo uku neluk ngen butau. Telau kilai kepea keme tendem neak laut, ngen debat uku terapung-apung neak laut selamo duai puluak pat jam.
47011026	Lem pemaneuku uku cet nacam bahayo banjir ngen perapok, bahayo kunei pihok tun-tun Yahudi ngen kunei pihok tun-tun iso Yahudi; bahayo neak kota, bahayo neak benei libea, bahayo neak tengeak laut, gen bahayo kunei pihok saudaro-saudaro palsu.
47011027	Uku kerjo keras ngen berjuang setengeak matei; cet coa tidua, coa mukmei, coa mbuk bioa, cet uku puaso, meding sengok kerno coa ade keracok ngen coa temuan penan tinggea.
47011028	Seluyen kutene o, tiep bilai uku temes ngen keadaan kute jemaat.
47011029	Amen ade de lemah uku kulo meding lemah. Amen ade de us moi lem duso, ateiku milau duko.
47011030	Amen uku harus mbangga, mako uku bangga ngen hal-hal de kemten kelemahanku.
47011031	Allah, adeba Bapa kunei Yesus, Tuhante, namen bahwo uku coa mike, tepujaiba gen-Ne seke'an-ke'anne.
47011032	Waktau uku ade neak Damsyik, gubernur de bekuaso neak di neak beak pemeriteak Rajo Aretas, meluak tentra jago bang kota o utuk temakep uku.
47011033	Tapi lem debueak keranjang uku tenu'un kunei debueak ndea neak luea tembok kota. Ngen awei o uku lolos kunei tangen gubernur o.
47012001	Memang coa ade utungne uku ombong. Tapi uku lok kulo ombong ngen hal-hal de Allah kemten ngen uku lem Wahyu atau lem pengeliak.
47012002	Uku namen tetang suang tun neak lem Kristus; pat blas taun de sudo -- teak neak lem awok, uku coa namen, teak neak luea awok, uku coa namen, Allah de namenne -- tun o seketiko'o naket moi tiket ke telau kunei surgo.
47012003	Uku kulo namen tetang tun o -- teak neak lem awok teak neak lluea awok, uku coa namen, Allah de namenne --
47012004	seketiko'o si naket moi Firdaus ngen si temi'uk kecek-kecek de coa nadeak, de coa buliak nucep manusio.
47012005	Tetang tun o ba de lok uku mbangga, iso tetang diraiku suang, seluyen das kelemahan-kelemahanku.
47012006	Seandaine uku lok kulo mbangga sesuaktau, uku coa lok jijai tukang mike de miling coa benea. Tapi uku temaen diraiku, supayo jibeak ade tun de peker tetang uku lebiak kuneipado de tobo'o kemliak ngen uku atau de tobo'o temi'uk kunei uku.
47012007	Ngen supayo uku jibeak ombong kerno pengeliak-pengeliak de luea biaso o, uku nelei olon moi awokku de adeba utusan Iblis. Olon o nelei utuk mokoa uku supayo uku coa jijai ombong.
47012008	Telau kilai uku bedu'o ngen Tuhan supayo olon o naket kunei uku.
47012009	Tapi Tuhan jemawab, "Cukupba anugerah-Ku bagiaknu, sebab justru lem kelemahanba kuaso-Ku jijai sempurno." Sebab o, uku lebiak galok ombong das kelemahanku, supayo kuaso Kristus tu'un moi uku.
47012010	Kerno o, uku riang ngen rela neak lem kelemahan, neak lem sikso, neak lem saro, neak lem penganiayaan ngen sengsaro kerno Kristus. Sebab amen uku lemah, mako uku kuet.
47012011	Sungguak uku bi jijai bodong; tapi udi de makso uku. Sebeneane uku harus udi nujai. Kerno kunyau uku coa ade taine, tapi neak lem kute hal uku coa aleak teadep rasul-rasul de luea biaso o!
47012012	Tando-tando suang rasul bi kenten neak tengeak-tengeak udi ngen kute kesabaran liwet tando-tando, mujizat-mujizat ngen kuaso-kuaso.
47012013	Lem hal jano udi ku'ang coa denulai, mbanding ngen jemaat-jemaat de luyen? Paling-paling cuma lem hal yo, bahwo uku coa jijai beban udi. Uku minoi maaf das saleak o.
47012014	Sesunggukne uyo yo bi telau kilaine uku siap utuk semulau udi. Ngen uku coa lok jijai beban udi, sebab de uku lok isoba jano de udi temuan, seluyen dirainu. Kerno isoba anok-anok de kesoa kembuk utuk tun tuaine, tapi tun tuaiba de harus kesoa kembuk utuk anok-anokne.
47012015	Kerno o, ngen riang atei uku rela melei kekutene utuknu, bahkan diraiku suang kulo, jano patas udi ku'ang mengasihi uku?
47012016	Nah, udi tujau bahwo uku coa perneak menea udi saro. Tapi ade de madeak bahwo uku yo licik; bahwo uku dapet utung kunei udi kerno pikeku.
47012017	Jano perneak uku mok utung kunei udi liwet suang kunei antaro tobo'o de nutusku ngen udi?
47012018	Uku bi meluak Titus lalau magea udi, ngen uku meluak saudaro do imen de luyen o lalau besamo-samo ngen si. Jano Titus mok utung kunei udi? Tapi keme beduai kerjo ngen tujuan de serai ngen betindok ngen ca'o-ca'o de serai.
47012019	Bi an agokne udi sako bahwo keme lok mbela dirai te'adep udi. Neak adep Allah ngen demi Kristus keme madeak: Kutene yo, Saudaro-saudaroku terkasih, tejijai utuk mbangun imen udi.
47012020	Uku khawatir bahwo pado waktau uku mulau udi be, uku kemliak udi coa awei jano de uku lok, ngen udi kulo bakea kemliak uku coa awei de udi lok. Jibeak sapei be ade de tekea, iri atei, panes atei, mementingkan dirai suang, fitneak, majung, ombong ngen kemacau.
47012021	Uku khawatir bahwo amen uku teko igai, Allahku bakea merendeak uku neak adep udi ngen uku duko das dau tun de bel'o menea duso ngen ati tobat kunei de kotor, cabul, ngen hal-hal de kidek de tobo'o nea.
47013001	Dio adeba utuk ketelau kilaine uku teko ngen udi. Lem Kiteb Sucai tetulis, "Tiep pekaro harus ngen keterangan saksai kunei duai atau telau tun, mako pekaro o sah."
47013002	Tun-tun de bel'o bi menea duso ngen kute tun luyenne, bi uku melei penginget lebiak dute ketiko uku mulau udi keduai kilaine. Uyo, sementaro keme samo-samo uak, uku minget igai bahwo amen uku teko igai, coa suang kulo kunei tobo'o de bakea bebas kunei hukuman.
47013003	Mako udi bakea dapet kute bukti de udi kenlok bahwo Kristus benea-benea miling liwet uku. Amen Kristus bertindok te'adep udi, Si coa bertindok lemah, sebelekne Si kemten kuaso-Ne neak antaro udi.
47013004	Memang pado waktau Si senalib, Si lemah, tapi uyo Si idup kerno kuaso Allah. Keme kulo lemah lem idup keme de jijai do ngen Kristus, tapi amen madep udi, keme kulo kuet besamo Kristus kerno kuaso Allah.
47013005	Cubo udi cemubo dirai suang jano udi benea-benea idup das dasar pecayo ngen Kristus! Paset udi sadar bahwo Kristus Yesus ade neak lem udi! Sebab amen coa awei o, udi coa taen cenubo.
47013006	Tapi uku ma'ep udi namen bahwo iso keme de coa taen cenubo.
47013007	Keme bedu'o nge Allah, semoga udi jibeak menea plep kidek, iso supayo keme ternyato taen cenubo, meluyen supayo udi buliak menea jano de baik, kunyau keme suang ketenne coa taen cenubo.
47013008	Kerno keme coa dapet menea jejano melawen kebenaran; de dapet keme nea adeba utuk kebenaran.
47013009	Keme senang amen keme lemah, ngen udi kuet. Keme bedu'o kulo supayo udi jijai sempurno.
47013010	Do'oba sebabne uku temulis su'et yo pado waktau uku ati ade neak tengeak-tengeak udi. Ngen awei o, amen uku teko be, coa perlu uku bertindok tegas teadepnu ngen makei kuaso de nelei Tuhan ngen uku. Kuaso o nelei utuk mbangun udi, iso utuk majua.
47013011	Akhirne, Saudaro-saudaroku, lokba udi riang, berusahoba jijai sempurno. Temimoba kute nasihat uku. Lokba udi do atei ngen idup rukun; mako Allah, sumber kasih ngen damoi sejahtera bakea semerto udi!
47013012	Keleiba salam suang ngen de luyenne seca'o mesra. Salam kunei kute tun sucai ngen udi.
47013013	Tuhan Yesus Kristus memberkati udi, Allah mengasihi udi, ngen Roh Allah semerto udi kutene. Hormat keme, Paulus
48001001	Saudaro-saudaro jemaat-jemaat neak wilayah Galatia, Uku, Paulus, ngen kute saudaro Kristen de besamo uku, ma'ep semoga Allah Bapa ite ngen Tuhan Yesus Kristus melei berkat ngen sejahtera ngen udi.
48001004	Taat ngen kelok Allah Bapa ite, Kristus semreak dirai-Ne jijai kurban utuk duso-duso ite, supayo ite senlamat kunei zaman de jahat yo. Uku jijai rasul iso ngen perantara manusio atau kerno naket ngen manusio, mluyen ngen Yesus Kristus ngen Allah Bapa ite de sudo midup Si igai kunei matei.
48001005	Tepujaiba Allah selamone! Amin.
48001006	Uku sele tetang Saudaro-saudaro! Udi nok Allah kerno rahmat Kristus, ngen temotoa Bito Baik de luyen,
48001007	de sebeneane iso Bito Baik. Cuma ade tun de kemacau udi ngen maksudne utuk nutea belek Bito Baik Kristus.
48001008	Tun de melei namen "Bito Baik" de luyen kuneipado Bito Baik de sudo keme melei namen, kunyauba si nukum Allah -- kunyau tun o keme suang atau malaikat kunei surgo!
48001009	Awei de sudo keme madeak ayokne, uyo uku madeak debat igai: Amen ade tun de melei namen ngen udi suaktau Bito Baik, de coa serai ngen jano de sudo udi temimo, terkutukba si.
48001010	Jijai awei ipe uyo: Jano uku mesoa kesukaan manusio atau kesukaan Allah? Atau uku cubo semnang atei manusio? Sekirone uku masiak lok cemubo semnang atei manusio, mako uku isoba hamba Kristus.
48001011	Sebab uku temgas nge udi, Saudaro-saudaroku bahwo Bito Baik de uku melei namen o isoba Bito Baik de asalne kunei manusio.
48001012	Kerno uku coa temimone kunei manusio ngen iso manusio de majeane ngen uku, tapi uku temimone liwet ungkapan Yesus Kristus.
48001013	Paset udi bi temi'uk tetang idupku bel'o sebagai suang penganut agamo Yahudi. Udi namen awei ipe kejamne uku menea jemaat Allah ngen awei ipe uku berusaho majuane.
48001014	Neak lem hal maneu agamo Yahudi kulo uku uak lebiak maju kunei dau kuat de bayeakku neak antaro bangsoku, sebagoi tun de kebiak rajin miaro adat istiadat ninik puyangku.
48001015	Tapi kerno baikne atei Allah, Si miliak uku ayok uku laher ngen menok uku utuk melayan-Ne.
48001016	Allah melei bukti Anok-Ne ngen uku supayo Bito Baik tetang Anok-Ne dapet uku nelei namen ngen tun-tun iso Yahudi. Pado waktau o uku coa lalau ngen suang tun kulo utuk minoi nasihat.
48001017	Uku coa kulo lalau ngen tun-tun neak Yerusalem de sudo lebiak dute kunei uku jijai rasul. Tapi uku lalau moi negrai Arab, lajau neak di belek igai moi Damsyik.
48001018	Telau taun sesudo'o, uku lalau moi Yerusalem utuk kenal ngen Petrus. Uku tinggea neak di cuma lemo blas bilai ke'anne.
48001019	Tapi uku coa kemliak suang kulo kunei rasul-rasul de luyen, kecuali Yakobus, pasuak Tuhan.
48001020	Jano de uku temulis yo benea. Allah namen bahwo uku coa mike.
48001021	Sesudo'o uku lalau moi daerah-daerah Siria ngen Kilikia.
48001022	Sapei pado waktau o jemaat-jemaat Kristen neak Yudea masiak ati namen ngen uku seca'o langsung.
48001023	Tobo'o cuma temi'uk tun madeak, "Tun de bel'o semikso keme, uyo melei namen kepercayoan de bel'o lok najuane."
48001024	Mako tobo'o mujai Allah kerno uku.
48002001	Pat blas taun sesudo'o, uku lalau igai moi Yerusalem ngen Barnabas ngen Titus kulo uku mbin.
48002002	Uku lalau moi Yerusalem kerno Allah bi madeak ngen uku bahwo uku harus lalau. Ngen lem do pertemuan khusus ngen pemipin-pemipin neak di, uku tem'ang Bito Baik de uku melei namen ngen tun-tun de iso Yahudi. Sebab uku coa lok usaho uku de bel'o atau uyo, cuma sio-sio.
48002003	Titus, de kemuat uku, adeba tun Yunani, tapi si coa terpakso utuk semunat diraine.
48002004	Memang ade tun-tun de makso hal o. Tobo'o adeba tun-tun de makso masuk moi lem golongan ite ngen nyamar sebagoi pasuak. Tobo'o masuk seca'o dediem utuk semlidik kebebasan de ade ngen ite kerno ite jijai do ngen Kristus Yesus, supayo ngen ca'o o tobo'o dapet menea ite jijai hambane.
48002005	Tapi keme coa nyereak didik kulo ngen tobo'o, kerno keme lok jemago supayo Bito Baik o tep sucai utuk udi.
48002006	Kunyau awei o, coa ade hal-hal de tenuntut kunei uku ngen tun-tun de nanggap terpandang -- bagiakku coa ade bedane amen tobo'o terpandang jano coa, sebab Allah coa kemliak papea.
48002007	Sebelekne, tun-tun de nanggap terpandang o makau bahwo Allah bi meriteak uku utuk melei namen Bito Baik ngen tun iso Yahudi, serai awei Si sudo meluak Petrus utuk Melei namen Bito Baik o ngen tun Yahudi.
48002008	Sebab Allah de melei ngen Petrus kemampuan utuk jijai rasul tun Yahudi, melei kulo ngen uku kemampuan utuk jijai rasul tun iso Yahudi.
48002009	Yakobus, Petrus ngen Yohanes, de ketenne jijai pemipin-pemipin jemaat, makau bahwo Allah bi melei ngen uku tugas de khusus yo. Mako tobo'o jabat tangen ngen Barnabas ngen uku sebagoi tando persahabatan. Lajau tobo'o ngen keme tujau bahwo keme bakea kerjo neak antaro bangso-bangso de iso Yahudi, ngen tobo'o neak antaro tun Yahudi.
48002010	Do-done kinoi tobo'o adeba supayo keme minget tun-tun peset, ngen memang do'oba de sungguak-sungguak lok uku nea.
48002011	Ketiko Petrus teko moi Antiokhia, uku terus te'ang temtangne, sebab si saleak.
48002012	Mulo-mulo si temot mukmei besamo-samo ngen saudaro-saudaro de iso Yahudi. Tapi sesudo tun-tun utusan Yakobus teko, si lalau kunei saudaro-saudaro iso Yahudi ngen coa lok igai mukmei ngen tobo'o, sebab saben teadep tun-tun de lok kunyau kute tun senunat.
48002013	Saudaro-saudaro Yahudi de luyen kulo milau bersikap munafik awei Petrus, sehinggo Barnabas kulo terpengaruh utuk bersikap awei tobo'o.
48002014	Tapi waktau uku kemliak bahwo tobo'o coa bersikap sesuoi ngen kebenaran Bito Baik o, uku madeak ngen Petrus neak adep kute tun de ade neak di, "Amen Saudaro sebagoi tun Yahudi bi idup awei tun iso Yahudi, getai Saudaro uyo lok makso tun-tun luyen idup awei tun Yahudi?"
48002015	Memang temurut laherne, keme adeba tun Yahudi ngen iso "tun iso Yahudi de beduso".
48002016	Kunyau awei o keme namen bahwo tun baik igai ngen Allah cuma kerno pecayo ngen Yesus Kristus, ngen iso kerno maneu hukum agamo. Keme suang kulo pecayo ngen Yesus Kristus, supayo keme baik igai ngen Allah liwet imen keme o, iso kerno keme maneu hukum agamo. Sebab ngen maneu hukum agamo, coa suang kulo nam baik igai ngen Allah.
48002017	Keme berusaho baik igai ngen Allah liwet idup jijai do ngen Kristus. Tapi amen sudo menea de awei o, ternyato keme masiak "tun-tun beduso" kulo awei tun-tun iso Yahudi, jano dio taine bahwo Kristusba de jijai sebab keme beduso? Paset bae coa!
48002018	Amen uku muloi menea igai pola hukum agamo de sudo uku musak, mako uku melei namen bahwo uku bi jijai pelanggar hukum.
48002019	Tapi uku bi matei ngen hukum agamo utuk hukum agamo, supayo uku idup utuk Allah. Uku bi senalib ngen Kristus.
48002020	Uyo iso igai uku de idup, tapi Kristus de idup lem dirai uku. Idup de uyo uku maneu seca'o jasmani adeba idup ngen imen lem Anok Allah de sudo mengasihi uku ngen semreak dirai-Ne utuk uku.
48002021	Uku coa manggap remeh rahmat Allah. Amen hubungan tun ngen Allah jijai baik igai kerno maneu hukum agamo, do'o taine mateine Kristus coa ade gunone.
48003001	Saudaro-saudaro tun-tun Galatia! Udi kebiak bodong! Api de sudo menghasut udi? Iso Yesus Kristus de senalib o bi uku jemlas ngen sejelas-jelasne ngen udi?
48003002	Cuma dio de lok uku namen kunei udi: Jano udi bi temimo Roh kerno kemerjo hukum agamo atau kerno pecayo ngen Kristus?
48003003	Jano udi kebodong o? Udi bi muloi idup blau ngen Roh Allah, jano uyo udi lok semleseine ngen kekuatannu suang?
48003004	Jano sio-sio kute de sudo udi meding o? Maso sio-sio!
48003005	Allah melei Roh-Ne ngen udi ngen menea keajaiban-keajaiban neak antaro udi. Jano Allah menea o kerno udi maneu hukum agamo atau kerno udi temi'uk Bito Baik o ngen pecayo ngen Kristus?
48003006	Ngen ca'o o kuloba Abraham pecayo ngen Allah, ngen kerno kepercayoan Abraham o ba si tenimo Allah sebagoi tun de semnang atei Allah.
48003007	Jijai lokba udi sadar bahwo tun de benea-benea royot Abraham adeba tun de pecayo ngen Allah.
48003008	Kiteb Sucai bi kemliak lebiak dute bahwo Allah yakin amen tun-tun iso Yahudi baik igai ngen Allah, amen tobo'o pecayo ngen Allah. Bito Baik o nelei namen lebiak dute ngen Abraham lem janjaine, "Liwet ko, Allah bakea memberkati kute umat manusio neak das bumai."
48003009	Abraham pecayo, mako si diberkati. Awei o kulo kute tun de pecayo, bakea diberkati besamo-samo Abraham.
48003010	Kerno kute tun de idup kunei pekerjaan hukum agamo, kutene idup neak beak kutukan. Sebab ade tetulis, "Terkutukba tun de coa setia kemerjo kute sesuaktau de tertulis lem kiteb hukum agamo."
48003011	Coa suang kulo de baik igai ngen Allah kerno kemerjo hukum agamo, kerno, "Tun de benea bakea idup ngen imen."
48003012	Tapi dasar hukum agamo isoba imen, meluyen api de kemerjone, bakea idup kernone
48003013	Kristus bi mbebas ite kunei kutukan hukum agamo. Si menea o ngen munyau dirai-Ne terkutuk kerno ite. Sebab ade tetulis, "Terkutukba tun de matei genatung neak kieu salib!"
48003014	Yesus Kristus bi menea hal o, supayo neak lem Si berkat Abraham sapei ngen bangso-bangso luyen, sehinggo liwet imen ite temimo Roh Allah de jenanjai o.
48003015	Saudaro-saudaro, baikba uku makei contoh kunei pengalaman bebilai. Amen tun menea suaktau ikatan janjai ngen janjai o bi sah, mako coa suang kulo dapet mbuye janjai o, atau tenambeak ngen sesuaktau kulo.
48003016	Janjai-janjai Allah nea Allah utuk Abraham ngen utuk tun royot Abraham. Lem Kiteb Sucai coa tetulis "ngen utuk tun-tun royot Abraham", de taine dau tun. De tetulis neak di adeba "ngen utuk tun royotnu", taine do tun bae, adeba Kristus.
48003017	Maksudku adeba: janjai Allah bi nea ngen bi sah lebiak dute, coa dapet mbuye ngen hukum agamo, de blau terbit pat otos telau puluak taun sesudo'o, sehinggo janjai o nyep kekuatanne.
48003018	Sebab, jano de tentau Allah asalne kunei hukum agamo, do'o coa igai asalne kunei janjai; tapi justru das dasar janjaiba Allah bi melei anugerah-Ne ngen Abraham.
48003019	Amen awei o, jano maksud hukum agamo? Jawabne adeba bahwo hukum o tenambeak kerno pelanggaran-pelanggaran manusio. Hukum Taurat o berlaku cuma sapei tekone suang royot Abraham, de senbut neak lem janjai Allah ngen Abraham. Hukum Taurat o senapei malaikat-malaikat liwet suang manusio.
48003020	Nah, harus ade duai pihok, baruba perlu suang perantara. Tapi Allah coa perlu perantara, sebab Si suang bertindok.
48003021	Jano do'o taine bahwo hukum agamo belawen ngen janjai Allah? Paset bae coa! Sebab amen hukum agamo nelei sebagai suaktau de dapet midup, mako memang kebenaran asalne kunei hukum agamo.
48003022	Tapi neak lem Kiteb Sucai tetulis bahwo kute umat manusio ade neak beak kuaso duso. Kerno o, pelei de jenanjai das dasar pecayo ngen Yesus Kristus nelei ngen tobo'o de pecayo.
48003023	Ayok sapei waktaune utuk pecayo ngen Kristus, ite jenago ketat ngen hukum agamo, ite awei ken'ung sapei imen o dinyatakan.
48003024	Ngen awei o, hukum agamo jijai sebagai pengawas ite sapei Kristus teko utuk menea ite baik igai ngen Allah kerno ite pecayo ngen Kristus.
48003025	Uyo, kerno bi waktaune manusio dapet pecayo ngen Kristus, mako ite coa igai diawasi hukum agamo.
48003026	Sebab udi kute adeba anok-anok Allah liwet imen neak lem Yesus Kristus.
48003027	Kerno udi kute, dibaptis lem Kristus, jijai udi bi temimo pado dirai udi sifet-sifet Kristus suang.
48003028	Lem hal yo coa ade tun Yahudi atau tun iso Yahudi, coa ade hamba atau tun merdeka, coa ade semanei atau selawei, kerno udi kute adeba do neak lem Kristus Yesus.
48003029	Amen udi de Kristus temuan, mako udi adeba royot Abraham. Ngen udi bakea temimo jano de Allah janjai.
48004001	De uku maksud adeba: selamone suang ahli waris masiak neak beak omor, si nanggap tun serai awei suang hamba, kunyau sebeneane si de temuan kute hok o.
48004002	Ade suang tun de ngawas si ngen murus kepentingan-kepentinganne sapei si beromor de tentau bakne.
48004003	Awei o kulo ngen ite: Selamone ite ati dewasa, ite jijai budok roh-roh de kemuaso dunio yo.
48004004	Tapi sesudo genep waktaune, mako Allah mutus Anok-Ne de laher kunei suang selawei de idup neak beak kuaso hukum agamo.
48004005	Ngen awei o Si mbebas tun-tun de idup neak beak kuaso hukum agamo, supayo ite tenimo jijai anok-anok Allah.
48004006	Kerno udi adeba anok, mako Allah bi meluak Roh Anok-Ne moi lem atei te, de menggang, "Ya Abba, ya Bapa!"
48004007	Jijai, udi iso igai budok, meluyen anok; kerno udi Anok Allah, mako Allah bakea melei ngen udi kute sesuaktau de seniap-Ne utuk anok-anok-Ne.
48004008	Bel'o ketiko udi coa kemnal Allah, do'o sebabne udi jijai budok kunei kuaso-kuaso de nanggap sebagoi ilah tapi sebeneane iso Allah samo sekilai.
48004009	Tapi uyo udi kemnal Allah, atau lebiak tepat igai, Allah kemnal udi. Nah, getai udi lok belek igai ngen roh-roh dunio yo, de lemah ngen peset? Getai udi lok jijai bodok roh-roh o igai?
48004010	Udi merayokan bilai-bilai tertentu, bulen-bulen tertentu, ngen taun-taun tertentu.
48004011	Uku khawatir, jibeak sapei jerih payeakku utuk udi sio-sio bae.
48004012	Saudaro-saudaro! Uku minoi nien supayo udi jijai awei uku. Kerno uku kulo bi jijai awei udi. Udi coa menea sesuaktau kulo de saleak te'adep uku.
48004013	Udi paset masiak tinget jano sebabne uku pado mulone melei namen Bito Baik o ngen udi. Sebabne adeba uku bolon.
48004014	Pado waktau o udi coa meraso janjing te'adep uku, kunyau keadaan awokku adeba cobaan bagiak udi. Tapi udi temimo uku awei temimo malaikat Allah atau awei temimo Kristus Yesus suang.
48004015	Udi kebiak riang pado waktau o! Tapi uyo, neak ipe keriangnu o? Uku namen bahwo pado waktau o udi rela cemukea matainu suang utuk meleine ngen uku, amen do'o dapet nea.
48004016	Jano udi uyo bi manggap uku sebagoi musuak, kerno uku madeak kebenaran ngen ko?
48004017	Tun-tun de luyen o ngen penuak semangat mesoa udi, tapi maksud-maksud tobo'o coa baik. Tobo'o cuma lok mutus hubungan ko ngen keme, supayo udi temotoa tobo'o ngen penuak semangat.
48004018	Memang baik utuk semangat lem hal-hal de baik, asal bogoa awei o bae ngen jibeak cuma amen uku ade besamo-samo udi.
48004019	Hoi, anok-anokku, uku uyo menderita igai kerno udi. Uku menderita awei suang ibu menderita pado waktau melaher. Uku bakea terus menderita, amen sifet-sifet Kristus ati ade neak lem ateinu.
48004020	Uku indau nien ade neak tengeak-tengeak udi uyo, supayo uku dapet miling ngen udi ngen sa'ei de luyen, kerno uku bi coa namen lok menea jano igai ngen udi.
48004021	Nadeakba ngen uku, hoi saudaro-saudaro de lok idup neak beak kuaso hukum agamo, cubo temi'uk uku! Uku bakea melei namen ngen udi jano de sebeneane tetulis lem Kiteb Hukum Musa.
48004022	Neak di tetulis bahwo Abraham temuan duai anok, indok kunei anok de do adeba suang budok, ngen indok kunei anok de luyenne o adeba suang de bebas.
48004023	Anok kunei selawei de jijai budokne o laher awei biasone, tapi anok kunei selawei de bebas o laher kunei janjai.
48004024	Dio dapet nakei sebagoi kiasan. Duai selawei o adeba ibarat duai janjai: de done asalne kunei Tebo Sinai -- do'oba Hagar; anok-anokne laher sebagoi budok.
48004025	Hagar adeba Tebo Sinai neak taneak Arab -- ngen si serai ngen Yerusalem de uyo, kerno si idup lem perbudakan ngen anok-anokne.
48004026	Tapi Yerusalem de neak surgo o adeba Yerusalem de bebas, ngen siba indokte.
48004027	Kerno neak lem Kiteb Sucai tetulis: "Beriangba ko, hoi selawei mandul de coa bakea temuan anok! Besukocito ngen tetawaiba, hoi ko de coa perneak meding gis waktau lok melaher! Sebab selawei de teninggea matenne bakea dapet lebiak dau anok kunei pado de temuan maten."
48004028	Saudaro-saudaro! Udi suang adeba anok-anok Allah de laher kerno janjai Allah, udi serai awei Ishak.
48004029	Pado waktau o anok de laher temurut kelok manusio, semikso anok de laher kerno kelok Roh Allah, awei o kulo uyo.
48004030	Tapi jano de tetulis lem Kiteb Sucai? Neak di tetulis "Nusirba budok selawei o beserto anokne, sebab anok budok selawei o coa bakea jijai ahli waris besamo-samo ngen selawei de bebas o."
48004031	Kerno o, Saudaro-saudaro, ite isoba anok-anok budok selawei, meluyen anok-anok selawei bebas.
48005001	Ite uyo bi bebas, kerno Kristus bi mbebas ite. Kerno o, jagoba kebebasannu, ngen jibeak lok jijai budok igai.
48005002	Sesungguakne, uku, Paulus, madeak ngen ko: Amen udi semunat dirainu, Kristus samo sekilai coa bakea beguno bagiaknu.
48005003	Debat igai uku madeak ngen tiep tun de semunat diraine bahwo si wajib kemerjo kute hukum agamo.
48005004	Udi lepas kunei Kristus, amen udi ma'ep pembenaran liwet hukum agamo; udi ade neak luea anugerah.
48005005	Sebab ngen roh, ngen kerno imen, ite mbot pembenaran de ite ma'ep.
48005006	Sebab bagiak tun-tun de ade neak lem Kristus Yesus hal sunat coa temuan tai, cuma imen de bekerjo ngen kasih.
48005007	Bel'o udi berjuang ngen baik. Uyo getai udi coa taat igai ngen kelok Allah? Api sudo majung udi?
48005008	Paset de menea o iso Allah de menok udi.
48005009	Didik agai bi menea adonan jijai ngembang.
48005010	Kunyau awei o uku masiak pecayo bahwo udi coa bakea temuan pendirian luyen kunei dio, sebab ite bi jijai do ngen Kristus. Ngen uku yakin bahwo api bae de kemacau pekerannu, bakea nukum Allah.
48005011	Tetang uku, saudaro-saudaro, getai uku terus bae jijai musuak amen uku masiak melei namen bahwo peraturan sunat o perlu? Amen memang uku melei namen awei o, mako bito de uku semapai tetang salib Kristus coa jijai persoalan.
48005012	Lebiak baik tun-tun de kemacau pekerannu o langsung bae keluea sekaligus kunei jemaat!
48005013	Saudaro bi nok utuk jijai tun de bebas. Tapi jibeakba makei kebebasannu o utuk bogoa menea jano bae de udi lok nea. Sebelekne, udi harus samo-samo mengasihi ngen samo-samo melayani.
48005014	Kute hukum agamo ade lem periteak de do yo, "Lokba udi mengasihi sesamonu manusio awei udi mengasihi dirainu suang."
48005015	Tapi amen udi saling nget ngen saling temlen, awas, be udi samo-samo ajua.
48005016	Maksudku adeba: Kunyauba Roh Allah mbimbing udi ngen jibeakba idup temurut kelok manusio.
48005017	Sebab kelok manusio belawen ngen kelok Roh Allah -- kerno keduaine belawen -- sehinggo udi coa dapet menea jano de udi kenlok.
48005018	Tapi, amen Roh Allah mipin udi, mako udi coa kenuaso hukum agamo.
48005019	Plep manusio bi nyato, adeba: cabul, ngei, ngen hawo nafsu,
48005020	nyembeak patung, selisiak, iri atei, gacang mengiak, peting ngen dirai suang, musuak, perpecahan,
48005021	dengki, bogoa mabuk, poya-poya ngen sebagaine. Te'adep kutene o uku minget udi -- awei de sudo uku nea bel'o -- bahwo api bae de menea hal-hal awei o coa bakea jijai anggota umat Allah.
48005022	Sebelekne, amen tun-tun nipin Roh Allah, aseane adeba: Tobo'o samo-samo mengasihi, riang, atei tenang, sabar ngen baik budi, baik te'adep tun luyen, setia,
48005023	rendeak atei, sanggup kemuaso dirai. Coa ade hukum agamo de temtang hal-hal o.
48005024	Api bae de sudo jijai de Kristus Yesus temuan, si bi munuak plep manusione ngen kute hawo nafsu ngen kelokne.
48005025	Amen ite idup ngen Roh, baikba idupte kulo nipin Roh,
48005026	ngen jibeakba ombong, jibeakba ite saling belawen ngen iri atei.
48006001	Saudaro-saudaro, amen suang tun menea duso, lokba udi de idup temurut Roh Allah, melei nasihat tun o belek moi dalen de benea. Tapi udi harus menea o ngen lemah lembut, ngen jagoba jibeak sapei udi suang tergoda kulo.
48006002	Lokba udi tulung temulung temanggung beban tun! Ngen awei o udi taat ngen periteak Kristus.
48006003	Amen suang tun madeak diraine peting, padahal si samo sekilai coa peting, si mike diraine suang.
48006004	Tiep tun harus merikso diraine suang jano plepne baik jano coa. Amen baik, si buliak bangga das hal o. Tapi jibeakba si mbandingne ngen jano de nea tun luyen.
48006005	Sebab tiep-tiep tun harus temanggung tanggung jawabne suang.
48006006	Tun de temimo ajaran Kristus, lokba magiak ngen gu'aune kute de baik de ade ngen si.
48006007	Jibeak sesat! Allah coa munyau dirai-Ne keno pike. Kerno jano de tenanem tun, do'o kulo de bakea si dapet.
48006008	Sebab api de temanem temurut tabiat manusione, si bakea dapet kematian kunei tabiatne o. Tapi, api de temanem temurut pipinan Roh Allah, si bakea dapet idup kekal kunei Roh Allah o.
48006009	Jibeakba ite bosan menea baik, kerno amen bi sapei waktaune, ite bakea dapet asea, amen ite coa jijai lemah.
48006010	Kerno o, selamo masiak ade kesempatan bagiakte, maroba ite menea baik ngen kute tun, tapi terutamo ngen saudaro-saudaro do imen.
48006011	Keliakba, awei ipe laine huruf-huruf de uku temulis ngen ko ngen tangenku suang.
48006012	Tun-tun de lok kemten dirai ngen hal-hal lahiriah, tobo'oba de berusaho makso udi utuk sunat, maksudne cuma, supayo tobo'o coa senikso kerno salib Kristus.
48006013	Sebab tobo'o de semunat diraine kulo, coa kemerjo hukum agamo. Tapi tobo'o lok supayo udi senunat, supayo tobo'o dapet ombong das keadaannu de lahiriah.
48006014	Tapi uku samo sekilai coa lok ombong tetang jano bae, seluyen tetang Tuhante Yesus Kristus de sudo matei senalib. Sebab justru kerno Si bi matei senalib, mako dunio coa igai ade taine bagiak uku. Ngen teadep dunio yo, uku kulo seolah-olah bi matei.
48006015	Senunat atau coa, coa ade taine, De peting adeba jijai manusio blau.
48006016	Bagiak tun-tun de idup ngen pendirian o, awei o kulo bagiak kute umat Allah, uku ma'ep Allah bakea melei damoi sejahtera ngen rahmat das tobo'o ngen das Israel de Allah temuan.
48006017	Selanjutne jibeakba ade tun de menea uku saro, sebab neak awokku ade tando-tando bahwo uku penotoa Yesus.
48006018	Tuhante Yesus Kristus semerto Saudaro-saudaro! Amin. Hormat keme, Paulus
49001001	Umat Allah neak Efesus, de setia ngen Kristus Yesus!
49001002	Uku, Paulus, rasul Kristus Yesus das kelok Allah ma'ep semoga Allah Bapa ite ngen Tuhan Yesus Kristus melei berkat ngen sejahtera ngen udi.
49001003	Tepujaiba Allah ngen Bapa Tuhante Yesus Kristus bi melei karunio ngen ite kute berkat rohani neak lem surgo.
49001004	Ayok dunio yo jenijai, Allah bi miliak ite liwet Kristus ngen maksud supayo ite sucai ngen coa cacet neak adep-Ne.
49001005	Lem kasih Si bi temtau ite kunei semulo liwet Yesus Kristus utuk jijai anok-anok-Ne, sesuoi ngen kerelaan kelok-Ne.
49001006	Tepujaiba Allah de agung, kerno liwet Anok-Ne de tecito Si kebiak sayang ngen ite.
49001007	Sebab, ngen mateine Kristus, Allah mbebas ite, taine Allah bi mapun ite kunei duso-duso ite.
49001008	Si menea o kerno Si kebiak sayang ngen ite, ngen kasih o nelei-Ne ngen ite ngen penuak kebijaksanoan ngen pengertian.
49001009	Sebab Allah bi melei namen ngen ite resio rencano-Ne, Si bi melei keputusan bahwo rencano-Ne o bakea senlesei liwet Kristus.
49001010	Rencano o adeba supayo kute sesuaktau, baik de neak surgo atau de neak bumai, jijai do ngen Kristus sebagoi pemipin. Hal o bakea senlesei ngen Allah amen bi sapei waktaune.
49001011	Uku madeak "neak lem Kristus", kerno neak lem Siba keme nelei warisan -- ite de kunei semulo bi niliak-Ne sesuoi ngen maksud Allah, de kemerjo kute sesuaktau temurut keputusan kelok-Ne --
49001012	supayo keme, de ayokne bi mpek harapan ngen Kristus, buliak jijai puji-pujian bagiak kemulioan-Ne.
49001013	Udi kulo bi jijai umat Allah sewaktau udi temi'uk pesen Allah, adeba Bito Baik de melei keselamatan ngen ko. Udi pecayo ngen Yesus Kristus kerno o Allah melei tando de temuan-Ne ngenko, adeba Roh-Ne de jenanjai-Ne.
49001014	Roh Sucai o ba jaminan bahwo ite bakea temimo jano de sudo jenanjai Allah ngen umat-Ne. Dio melei keyakinan ngen ite bahwo Allah bakea mbebas umat-Ne. Tepujaiba Allah kerno keagungan-Ne.
49001015	Kerno o, sesudo uku temi'uk bahwo udi pecayo ngen Tuhan Yesus, ngen udi mengasihi kute umat Allah,
49001016	uku kulo coa bedan mucep syukur ngen Allah kerno udi. Uku bogoa minget udi lem du'oku,
49001017	ngen minoi ngen Allah Tuhante Yesus Kristus, Bapa de mulio, supayo Si melei Roh-Ne ngen udi. Roh o bakea jemijai udi bijaksano, ngen bakea kemnal Allah ngen udi sehinggo udi kemnal Si.
49001018	Uku minoi supayo Allah mukok pekerannu sehinggo jijai te'ang: supayo udi ngertai jano de udi ma'ep kunei Allah de menok udi. Kulo supayo udi namen kebiak dau berkat-berkat de baik de seniap Allah utuk umat-Ne;
49001019	ngen padeak hebat kuaso-Ne utuk ite de pecayo, sesuoi ngen kekuatan kuaso-Ne de lai,
49001020	de nakei-Ne ketiko midup igai Kristus kunei mateine ngen melei ngen-Si kedudukan de lekat besamo-samo Allah neak surgo.
49001021	Kedudukan Kristus o uak lebiak lekat kunei kute pemeritek, penguaso, kuaso, kerajaan ngen tiep-tiep gen de dapet senbut, iso cuma neak dunio yo bae, meluyen kulo neak dunio de bakea teko.
49001022	Kute sesuaktau bi mpek-Ne neak beak kuaso Kristus, ngen melei Kristus ngen jemaat sebagoi pemipin kunei kute sesuaktau.
49001023	Jemaat adeba awok Kristus, jijai sempurno ngen Si de jemijai sempurno kute sesuaktau neak ipe bae.
49002001	Udi bel'o bi matei kerno pelanggaran-pelanggaran ngen duso-duso udi.
49002002	Udi idup neak lemne, kerno udi temotoa dalen dunio yo, udi taat ngen penguaso kerajaan angkasa, adeba roh de uyo dong bekerjo neak antaro tun-tun durhako.
49002003	Bel'o ite kute serai kulo ngen tobo'o, ite idup temotoa tabiat manusio ite ngen menea jano de semnang awok ngen pekeran ite. Pado waktau o ite adeba tun-tun de keno murko Allah kulo, serai awei tun-tun luyen.
49002004	Tapi padeak laine kemurahan atei Allah! Si kebiak mengasihi ite,
49002005	sehinggo pado waktau ite masiak matei seca'o rohani kerno pelanggaran pelanggaran ite, Si midup ite igai besamo-samo Kristus. Jijai, cuma kerno baikne atei Allah, udi senlamat-Ne.
49002006	Kerno ite jijai do ngen Kristus Yesus, Allah midup igai ite ngen melei penan besamo-samo ngen Si neak surgo.
49002007	Allah nea o supayo pado zaman de bakea teko, manusio dapet kemliak padeak laine kasih Allah. Kasih o kenten Allah liwet kebaikan atei-Ne ngen ite liwet Yesus Kristus.
49002008	Allah mengasihi udi, do'o sebabne Allah semlamat udi kerno udi pecayo ngen Yesus; do'o iso asea usahonu, tapi pelei Allah,
49002009	do'o iso asea kerjonu, supayo coa ade tun de ombong.
49002010	Kerno ite adeba ciptaan Allah, liwet Kristus Yesus utuk menea kerjo baik, de seniap Allah ayokne. Si lok, supayo ite idup lem-Ne.
49002011	Kerno o, tingetba bahwo bel'o udi adeba tun-tun iso Yahudi seca'o jasmani, de senbut tun-tun coa senunat ngen tobo'o de madeak diraine "senunat", adeba sunat lahiriah de nea tangen manusio.
49002012	Pado waktau o udi coa jijai do ngen Kristus, udi adeba tun asing de coa termasuk umat pilihan Allah. Udi coa termasuk lem ikatan janjai de nea Allah ngen umat-Ne. Udi idup lem dunio yo coa ade harapan ngen coa ade Allah.
49002013	Tapi uyo, kerno udi jijai do ngen Kristus Yesus, udi de bel'o "uak", bi jijai "pa'ok" ngen mateine Kristus.
49002014	Sebab Kristus suang adeba damoi sejahtera ite. Si jemijai do tun-tun Yahudi ngen tun-tun iso Yahudi jijai do bangso. Tembok pemisah antaro tobo'o, adeba permusuhan, bi najua-Ne ngen semreak dirai-Ne suang jijai saro.
49002015	Hukum Taurat ngen periteak-periteak ngen aturan-aturanne bi napus Kristus supayo duai bangso o jijai do bangso manusio blau, de jijai do ngen-Si. Ngen ca'o o ba Kristus menea perdamaian.
49002016	Ngen matei-Ne senalib, Kristus bi menea duai bangso jijai do, ndamoi tobo'o ngen Allah, sehinggo nyepba permusuhan o.
49002017	Kristus teko ngen melei Bito Baik tetang perdamaian o ngen udi, baik ngen udi de iso yahudi de bel'o uak kunei Allah, atau ngen tun Yahudi de pa'ok ngen Allah.
49002018	Kerno liwet Kristus, ite kute jijai do dapet pa'ok ngen sang Bapa.
49002019	Sebab o, udi iso igai termasuk tun asing atau tun luea. Udi uyo adeba samo-samo warga umat Allah. Udi adeba anggota-anggota keluargo Allah.
49002020	Udi kulo ten gok neak das dasar paro rasul ngen paro nebai, ngen Kristus Yesus sebagoi butau de utamo.
49002021	Siba de semusun kute bangunan o jijai Bait Allah de khusus utuk Tuhan.
49002022	Neak lem Si udi kulo dong ten gok jijai Penan Allah, neak lem Roh-Ne.
49003001	Do'oba sebabne uku, Paulus, nasuk sel kerno Kristus Yesus utuk kepetingan tun-tun iso Yahudi.
49003002	Memang udi bi temi'uk bahwo Allah, kerno atei-Ne baik, bi melei ngen uku tugas yo utuk kepetingannu.
49003003	Allah melei namen resio rencano-Ne ngen uku, awei de uku temulis neak das ngen siket.
49003004	Amen udi mbacone, udi dapet namen resio tetang Kristus awei de uku mahamne.
49003005	De pado zaman tun-tun bel'o coa nelei namen ngen anok-anok manusio, tapi uyo Roh Allah bi melei namenne ngen rasul-rasul ngen nebai-nebai-Ne.
49003006	Resio o adeba: Liwet Bito Baik o, tun iso Yahudi milau jijai ahli-ahli waris ngen anggota-anggota awok ngen milau temimo jano de jenanjai Allah liwet Kristus Yesus.
49003007	Kunei Bito Baik o uku bi jijai pelayanne temurut pelei anugerah Allah, de nelei ngen uku liwet kuaso Allah de kerjo neak lem diraiku.
49003008	Neak antaro kute umat Allah, ukuba de kebiak hino. Tapi Allah melei karunio o ngen uku, utuk melei namen ngen tun-tun iso Yahudi Bito Baik tetang kekayaan Kristus de coa pakei abis,
49003009	ngen utuk menea kute tun namen awei ipe Allah, pencipta alam semesta yo, kemerjo rencano-Ne de sejok bel'o nunyin-Ne ngen dunio.
49003010	Maksud Allah adeba supayo uyo, liwet jemaat, kute de megong kuaso neak surgo namen kebijaksanaan Allah lem kute mecem bentukne.
49003011	Allah menea o sesuoi ngen rencano-Ne ngen perantara Kristus Yesus Tuhante.
49003012	Pecayo ngen Kristus ngen jijai do ngen-Si, ite nelei kebebasan utuk ma'ok Allah ngen penuak kepercayaan.
49003013	Sebab o, uku minoi ngen udi, jibeakba khawatir tetang kesaroku kerno udi, sebab kutene o utuk kebaikannu.
49003014	Do'oba sebabne uku sujud neak adep Bapa.
49003015	Kunei Siba tiep keluargo neak surgo ngen neak bumai temimo gen-Ne.
49003016	Uku bedu'o semoga Allah de maho mulio kemuet batinnu ngen Roh-Ne.
49003017	Sehinggo kerno udi pecayo ngen Kristus, Kristus tinggea neak lem ateinu das dasar ngen kenuaso neak lem kasiak.
49003018	Uku bedu'o, supayo udi besamo-samo ngen kute umat Allah dapet paham, padeak libeane ngen panjangne serto lekatne ngen lemne kasih Kristus,
49003019	de ngen akea manusio coa dapet naham nien. Semoga udi namen kasiak Kristus o, sehinggo udi penuak ngen kepribadian Allah de sempurno.
49003020	Allah dapet nea lebiak dau kunei pado de ite demu'o atau ite neker, awei kuaso Allah de giat bekerjo neak lem diraite.
49003021	Lokba Allah dimuliakan tu'un temu'un neak lem jemaat, liwet Kristus Yesus. Tepujaiba Allah utuk selamo-lamone. Amin.
49004001	Sebab o, uku, tun de nasuk sel kerno Tuhan, melei nasihat ngen udi, supayo idupnu sesuoi ngen kedudukannu sebagoi tun de sudo nok Allah.
49004002	Lokba udi rendeak atei, lemah lembut, ngen sabar. Kentenba kasiaknu ngen saling temulung.
49004003	Berusahoba sungguak-sungguak utuk idup ngen damoi supayo kesatuan Roh Allah tep terpeliharo.
49004004	Cuma ade do awok, ngen do Roh. Awei o kulo udi nok utuk do harapan de serai.
49004005	Cuma ade do Tuhan, do imen, do baptisan,
49004006	ngen do Allah de jijai Bapa kute tun. Siba Tuhan semesta alam, de bekerjo liwet kutene, ngen bekuaso neak lem kutene.
49004007	Ite memasing temimo anugerah temurut jano de nelei Kristus.
49004008	Lem Kiteb Sucai tetulis, "Ketiko Si kenek moi penan de lekat, Si mbin tawanan-tawanan; Si melei pelei-pelei ngen manusio."
49004009	Iso, "Si bi kenek" taine bahwo Si kulo bi tu'un moi bagian bumai de paling beak?
49004010	Si de sudo tu'un, Si kulo de sudo kenek uak lebiak lekat kunei pado kute lenget, utuk melei kute sesuaktau.
49004011	Siba de melei pelei-pelei ngen manusio, pa'o naket-Ne jijai rasul, de luyen jijai nebai, de luyen igai jijai tukang melei Bito Baik o, ngen de luyenne naket-Ne kulo jijai gu'au-gu'au ngen gembala-gembala.
49004012	Dio nea-Ne supayo umat Allah lekep sepenuakne kunyau dapet melayani Tuhan ngen mbangun awok Kristus.
49004013	Ngen awei o ite kute jijai do ngen imen de serai ngen pengertian de serai tetang Anok Allah. Ngen ite jijai tun-tun lai de tambeak an tambeak sempurno awei Kristus.
49004014	Mako ite coa jijai anok-anok de terombang-ambing ngen coa tau arahne ngen memecem ajaran kunei tun-tun licik. Tobo'o menea tun sesat ngen tipu muslihat tobo'o.
49004015	Sebelekne, ite harus bepegong ngen kebenaran neak lem kasiak, sehinggo lem kute hal ite tambeak an tambeak jijai sempurno awei Kristus, de jijai Pemipin ite.
49004016	Neak beak pipinan-Ne, kute anggota awok o tesusun rapi, ngen neket jijai do ngen pelayanan kute bagianne. Amen tiep-tiep anggota o bekerjo awei de seharusne, mako kute awok o bakea idup jijai lai ngen kuet lem kasiak.
49004017	Sebab o, uku madeak ngen uku temges dio ngen udi neak lem Tuhan: Jibeak idup igai awei tun-tun de coa kemnal Allah ngen pekeranne de sio-sio.
49004018	Pekeran tobo'o bi kelem, uak kunei idup de asalne kunei Allah, kerno tobo'o coa temuan pengetahuan jejano tetang Allah kerno tobo'o telo atei.
49004019	Tobo'o bi coa temuan selek igai, sehinggo tobo'o temotoa kute hawo nafsu, serakah menea kute plep kidek.
49004020	Tapi Yesus Kristus de udi kemnal iso awei o.
49004021	Udi bi temi'uk tetang Si. Ngen sebagoi penotoa-penotoa-Ne, udi bi najea kulo tetang sifet-sifet Allah de ade ngen-Si.
49004022	Sebab o tenanggeaba manusio an ngen pola idup an de gidong nusak ngen kelok-kelokne de sesat.
49004023	Lokba atei ngen pekerannu jijai blau kutene.
49004024	Lokba udi idup sebagoi manusio blau de nea temurut kelok Allah neak lem kebenaran ngen kesucian de sesungguakne.
49004025	Kerno o, saudaro-saudaro kutene, jibeak igai mike. Jujurba ngen tun luyen, sebab ite kute adeba samo-samo anggota awok Kristus.
49004026	Amen udi ramah, jibeakba udi menea duso, jibeakba bogoa mengiak tiep bilai,
49004027	supayo Iblis coa dapet kesempatan.
49004028	Tun de galok maling, jibeakba si maling igai. Sebelekne si harus kerjo supayo dapet nafkahne ngen jujur, dapet mulung tun de peset.
49004029	Jibeakba ade kecek de coa baik keluea kunei bibianu, tapi pakeiba kecek de baik utuk mbimbing ngen mulung tun luyen. Kecek-kecek awei o bakea jijai kebaikan ngen tun-tun de temi'ukne.
49004030	Jibeakba udi menea atei Roh Allah jijai ibo, de sudo memateraikan udi ayok bilai penyelamatan.
49004031	Nuangba kute perasaan gis atei, garang mengiak, gu'ok ngen fitneak, awei o kulo kute kejahatan.
49004032	Tapi lokba udi ramah te'adep tun luyen, baik atei ngen samo melei apun, awei Allah bi mapun udi neak lem Kristus.
49005001	Udi adeba anok-anok Allah de tekasiak, sebab o udi harus temotoa teladan Allah.
49005002	Idupba neak lem kasih, awei ipe Kristus Yesus kulo bi mengasihi udi ngen bi semreak dirai-Ne utuk ite sebagoi persembahan ngen kurban de semnang atei Allah.
49005003	Udi adeba umat Allah, sebab o, plep-plep kidek de coa patut, atau serakah, coa patas ade neak tengeak-tengeak udi. Jibeak sapei tun luyen temuan alasan utuk madeak bahwo udi menea hal-hal awei o.
49005004	Awei o kulo kecek de coa baik, de kosong atau basing bae -- kerno hal-hal o coa patas -- tapi sebelekne mucepba syukur.
49005005	Tingetba dio baik baik: tun de menea plep kidek, atau coa wajar, atau serakah, taine nyembeak patung, tun o coa dapet jijai anggota umat Allah.
49005006	Jibeakba udi jijai seset ngen kecek-kecek de coa benea. Kerno hal-hal de awei o menea Allah murka das tun-tun durhako.
49005007	Sebab o jibeakba udi kuat ngen tobo'o.
49005008	Memang bel'o udi ade neak lem kelem, tapi uyo udi adeba te'ang neak lem Tuhan. Sebab o idupba sebagoi anok-anok te'ang,
49005009	kerno kunei te'ang timboa kebaikan, keadilan ngen kebenaran,
49005010	berusahoba kemnal jano de semnang atei Tuhan.
49005011	Jibeakba menea plep-plep de coa beguno de nea tun-tun de idup lem kelem. Sebelekne, lokba udi muang hal-hal awei o. (
49005012	Sebab hal-hal de tobo'o nea seca'o bebunyin, utuk nadeak kulo bi selek.)
49005013	Tapi kute de seneter neak lem te'ang, bakea keten ngen jelas, sebab kute de dapet kenliak ngen jelas, adeba te'ang.
49005014	Do'oba sebabne de nadeak, "Kelongonba, hoi udi de tidua ngen jagaiba kunei tun-tun matei ngen Kristus bakea bercahayo das udi."
49005015	Kerno o, kemliakba bebaik, awei ipe udi idup, jibeak awei tun bodong, tapi awei tun bijak.
49005016	Neaba sebaik-baikne tiep kesepatan de ade ngen udi, kerno maso-maso yo adeba maso de kidek.
49005017	Sebab o jibeakba udi bodong, tapi berusahoba supayo udi ngertai kelok Tuhan.
49005018	Jibeakba udi mabuk ngen anggur, sebab do'o bakea musak udi, tapi lokba udi penuak ngen Roh,
49005019	Pakeiba kecek-kecek kunei mazmur, legau puji-pujian ngen legau rohani. Lokba udi ngen riang atei mbin legau puji-pujian bagiak Tuhan.
49005020	Bogoa mucep syukurba das kute sesuaktau lem gen Tuhante Yesus Kristus ngen Allah Bapa ite
49005021	Utuk hormat ngen Kristus, lokba udi tunduk do ngen de luyen.
49005022	Hoi ngenyan, hormatba ngen matennu awei ngen Tuhan,
49005023	kerno sematen adeba pemipin ngenyan serai awei Kristus adeba pemipin jemaat. Siba de semlamat awok.
49005024	Kerno'o, serai awei jemaat hormat ngen Kristus, awei o kulo lem kute hal ngenyan harus hormat ngen matenne.
49005025	Hoi sematen, citoba ngenyannu awei Kristus bi cito ngen jemaat ngen bi semreak dirai-Ne bagiakne.
49005026	Kristus menea o supayo Si dapet semucai jemaat o ngen ajaran-Ne ngen liwet bioa baptisan, supayo sesudo'o Si dapet semreak-Ne ngen Allah.
49005027	Ngen awei o Kristus mpek jemaat neak adep dirai-Ne ngen cemerlang, coa cacet atau cela, tapi supayo jemaat sucai ngen coa cacet.
49005028	Awei o kulo sematen harus cito ngenyanne awei Si cito awokne suang. Api de cito ngenyanne, taine cito diraine suang. (
49005029	Sebab coa perneak tun jengik ngen awokne suang. Tapi jemago ngen murusne, serai awei Kristus te'adep jemaat-Ne.
49005030	Kerno ite adeba anggota awok-Ne.)
49005031	Lem Kiteb Sucai tetulis, "Sebab o suang semanei bakea teminggea tun tuaine utuk jijai do ngen ngenyanne, sehinggo keduaine jijai do."
49005032	Resio o lai, tapi de uku maksud adeba hubungan Kristus ngen jemaat.
49005033	Tapi ayat o ade hubunganne kulo ngen udi: Lokba tiep sematen cito ngenyanne awei si cito diraine suang ngen lokba tiep ngenyan berusaho utuk hormat ngen matenne.
49006001	Hoi anok-anok, taatba ngen tun tuaine neak lem Tuhan, kerno awei'oba de benea.
49006002	Hormatba ngen tun tuainu -- dio adeba periteak de peting, awei de nyato kunei janjai yo:
49006003	"Supayo udi bahagia ngen panjang omor neak bumai."
49006004	Ngen udi, Bapok-Bapok, jibeakba menea anok-anoknu jijai mengiak lem ateine, tapi najeaba tobo'o neak lem ajaran ngen nasihat Tuhan.
49006005	Saudaro-saudaro de jijai budok, Taatba ngen periteak tuannu de neak dunio yo. Neaba do'o ngen perasaan hormat, taat serto ngen sungguak-sungguak, serai awei udi taat ngen Kristus.
49006006	Jibeak cuma neak adep tobo'o bae utuk semnang atei manusio. Tapi lokba udi meneane sebagoi hamba Kristus de gidong temotoa kelok Allah ngen sepenuak atei.
49006007	Kerjo de udi nea sebagoi hamba o, lokba udi kerjo ngen atei riang awei tun-tun de melayan Tuhan, iso manusio.
49006008	Udi namen bahwo tiep tun, baik hamba atau tun bebas, amen si bi menea baik, si bakea temimo balasanne kunei Tuhan.
49006009	Saudaro-saudaro de jijai tuan, neaba awei o kulo te'adep tobo'o ngen jibeakba pakei ngancam. Inget bahwo udi ngen hamba-hambanu o, sesamo temuan do majikan, adeba Tuhan de neak surgo, Si coa kemliak papea.
49006010	Akherne, lokba udi kuet neak lem Tuhan, neak lem kekuatan kuaso-Ne.
49006011	Nakeiba kute perlengkapan perang de nelei Allah ngen udi, supayo udi dapet betaen melawen tipu muslihat Iblis.
49006012	Sebab ite berjuang isone melawen manusio, tapi melawen kekuatan kute iblis-iblis de kemuaso zaman de kidek yo. Ite melawen kekuatan roh-roh kidek de kemuaso udara.
49006013	Sebab o mokba kute perlengkapan senjato Allah, supayo udi dapet menea perlawanan pado bilai de kidek o ngen tep je, sesudo udi semlesei kute sesuaktau.
49006014	Jijai, lokba udi siap siaga, nakeiba kesetiaan ngen Allah sebagai teng, ketulusan sebagai bajau besainu.
49006015	Lokba kerelaan utuk melei namen Bito Baik de mbin sejahtera jijai sepatunu.
49006016	Tiep waktau nakeiba percayonu ngen Tuhan sebagoi senjato penangkis, ngen imen o udi dapet madem kute anok panah beropoi kunei tun jahat.
49006017	Mokba keselamatan sebagai tudung baja, ngen kecek Allah sebagai pedang kunei Roh Allah.
49006018	Neaba kutene o samo bedu'o utuk minoi tulung ngen Allah, bedu'oba tiep waktau neak lem Roh Allah. Lokba udi bogoa siap ngen jibeak nyereak. Bedu'oba utuk kute umat Allah.
49006019	Ngen bedu'oba kulo utuk uku, supayo pado waktau uku miling, Allah melei ngen uku kecek-kecek de benea, supayo uku ngen binai melei namen resio Bito Baik o.
49006020	Kerno Bito Baik o ba, uku jijai suang utusan de nasuk sel. Bedu'oba supayo uku binai miling tetang Bito Baik o, de awei ipe seharusne uku miling.
49006021	Supayo udi namen keadaanku ngen kerjoku, mako Tikhikus, saudarote ngen pelayan de setia lem kerjo Tuhan, bakea melei namen ngen udi kute sesuaktau tetang uku.
49006022	Do'oba sebabne uku mutus si ngen udi utuk melei namen keadaan keme ngen udi kutene, supayo si mibur ateinu.
49006023	Damoi sejahtera ngen kasih ngen imen kunei Allah Bapa ngen kunei Tuhan Yesus Kristus semerto udi kutene.
49006024	Angerah Allah semerto kute tun, de mengasihi Tuhante Yesus Kristus ngen kasih de coa benaso. Hormat keme, Paulus
50001001	Saudaro-saudaro umat Allah kutene de tinggea neak Filifi, ngen de sudo jijai do ngen Kristus Yesus! Kulo Saudaro-saudaro pemipin serto pembantu jemaat! Uku, Paulus, besamo Timotius, hambo-hambo Kristus Yesus,
50001002	ma'ep semoga Allah Bapa ite ngen Tuhan Yesus Kristus melei berkat ngen sejahtera ngen udi.
50001003	Tiep kilai uku tinget ngen udi, uku mucep syukur ngen Allah.
50001004	Ngen tiep kilai uku bedu'o utuk udi kutene, uku bedu'o ngen atei riang.
50001005	Uku mucep syukur ngen Allah kerno sejok bilai pertamo sapei uyo, udi bi temulung uku melei namen Bito Baik kunei Allah.
50001006	Allah suang de muloi menea baik o ngen udi, ngen uku yakin Si bakea temrus pekerjaan o sapei selesei pado Bilai Kristus Yesus teko igai.
50001007	Memang bi sepatutne uku bepeker awei o tetang udi kutene, sebab udi ade neak lem ateiku. Kulo kerno udi kutene milau temimo besamo-samo uku, anugerah de Allah nelei ngen uku; baik pado waktau uku nasuk sel atau pado waktau uku mbela ngen mempertahankan Bito Baik o.
50001008	Allah namen bahwo uku sungguak indau ngen udi ngen perasaan kasih mesra kunei Kristus Yesus suang.
50001009	Dioba du'oku utuk udi: semoga udi tambeak mengasihi Allah ngen sesamo lem pengetahuan de benea ngen pandangan de bijaksana.
50001010	Ngen awei o udi namen miliak jano de baik, supayo udi sucai ngen coa ade cacet sapei bilai Kristus teko igai.
50001011	Idupnu bakea penuak ngen plep de sungguak-sungguak baik de cuma dapet kunei Yesus Kristus suang; mako Allah bakea dimuliakan ngen nujai.
50001012	Uku lok udi namen, bahwo hal-hal de sudo tejijai ngen uku justru menea lebiak dau tun temi'uk ngen pecayo ngen Bito Baik o.
50001013	Akibatne, kute pengawal istana ngen tun-tun luyenne neak kota o namen bahwo uku nasuk sel kerno uku melayan Kristus.
50001014	Ngen kerno uku nasuk sel, dau kunei tun-tun Kristen neak kota yo jijai lebiak yakin igai ngen Tuhan, sehinggo tobo'o tambeak binai melei namen pesen Allah.
50001015	Memang ade kekedau neak antaro tobo'o de melei namen Kristus kerno iri ngen lok tekea, tapi de luyenne melei namen Kristus kerno ade maksud de baik.
50001016	Tun-tun yo meneane kerno tobo'o mengasihi Allah ngen uku, sebab tobo'o namen bahwo Allah bi melei tugas ngen uku utuk melei bukti bahwo Bito Baik o benea.
50001017	Tapi tun luyen melei namen Kristus ngen maksud de coa baik; tobo'o melei namen utuk kepetinganne suang. Ngen o tobo'o ma'ep dapet menea uku lebiak saro neak lem sel.
50001018	Tapi coa bokne! Sebab awei ipe kulo, baik o nea ngen maksud de benea atau ngen maksud de saleak, tapi Kristus nelei namen kulo; jijai uku senang. Ngen uku bakea tep meding awei o,
50001019	sebab uku namen bahwo ngen du'o-du'onu ngen batuan kunei Roh Yesus Kristus, uku bakea bebas.
50001020	De uku kebiak lok ngen ma'ep adeba supayo jibeak sapei uku gagal lem tugasku. Sebelekne uku ma'ep supayo tiep saat, terutamo sekilai uyo, uku dapet bersikap binai sehinggo ngen segenep jiwo ragaku -- baik uku idup atau matei -- Kristus dimuliakan.
50001021	Kerno bagiak ku, tujuan idupku adeba Kristus! Ngen matei taine utung.
50001022	Tapi amen uku harus idup neak dunio yo, uku dapet menea pekerjaan de lebiak beguno, mako uku coa namen ipe de harus uku miliak.
50001023	Uku desok kunei duai pihok. Uku lok nien teminggea dunio yo utuk lalau tinggea ngen Kristus, sebab do'oba de kebiak baik;
50001024	tapi, utuk kepetingannu, adeba lebiak baik amen uku tep tinggea neak dunio.
50001025	Uku yakin tetang hal o. Do'o sebabne uku namen uku bakea tep tinggea ngen Saudaro kutene, supayo dapet temulung udi jijai tambeak kuet ngen tambeak senang lem pecayo ngen Tuhan.
50001026	Sebab o, amen be uku belek igai ngen ko, udi de sudo jijai do ngen Kristus Yesus bakea temuan lebiak dau igai alasan utuk ombong das diraiku.
50001027	Nah, de peting uyo adeba bahwo udi idup sesuoi ngen jano de tenuntut Bito Baik tetang Kristus o. Ngen awei o, teak uku dapet temau ngen ko jano coa, uku bakea temi'uk bahwo udi tep jijai do ngen berjuang besamo-samo utuk do maksud ngen do kelok; adeba utuk kepercayaan de sesuoi ngen Bito Baik kunei Allah o.
50001028	Lokba udi bogoa binai; jibeak saben te'adep lawen-lawennu. Ngen awei o udi melei bukti bahwo tobo'o paset bakea aleak, ngen udi bakea menang, kerno Allah suangba de melei kemenangan ngen udi.
50001029	Sebab Allah bi melei anugerah ngen udi iso cuma utuk pecayo ngen Kristus, tapi kulo utuk saro bagiak Kristus.
50001030	Uyo udi kulo milau ngen uku lem perjuangan de serai; adeba de udi perneak kemliak uku berjuang bel'o, ngen de masiak uku tep berjuang sapei uyo, awei de udi uyo bi temi'uk.
50002001	Udi kuet, kerno udi jijai do ngen Kristus. Ngen udi terhibur kerno Kristus sayang ngen udi! Udi nipin Roh Allah, ngen udi kulo samo kemasiak serto mpek belas kasiak do ngen de luyen.
50002002	Nah, cuboba udi benea-benea semnang ateiku ngen hal-hal yo: idup do atei ngen kasiak de serai, ngen pekeran de serai ngen tujuan de serai.
50002003	Jibeakba menea sesuaktau kerno kepentingan suang, atau utuk ombong. Sebelekne lokba udi memasing ngen rendeak atei manggap tun luyen lebiak kunei dirai suang.
50002004	Kenliakba kepentingan tun luyen; jibeak cuma kepentingan suang.
50002005	Lokbah udi bejiwo awei Yesus Kristus:
50002006	Pado dasarne Si serai ngen Allah, tapi Si coa meding bahwo keadaan-Ne de ilahi o harus tena'en-Ne.
50002007	Sebelekne, Si temanggea kutene lajau jijai awei suang hamba. Si jijai awei manusio, ngen keten idup awei manusio.
50002008	Si merendeak dirai, ngen idup taat ngen Allah sapei matei -- adeba matei senalib.
50002009	Sebab do'oba Allah maket Yesus lelekatne, serto melei ngen-Ne kekuasaan de lebiak lai kunei pado kute kekuasaan de luyen.
50002010	Mako utuk menghormati Yesus, kute makhluk de neak surgo, ngen de neak bumai, serto de neak beak bumai, bakea nyembeak Si.
50002011	Tobo'o kutene bakea makau bahwo Yesus Kristusba Tuhan; ngen awei yo mulioba Allah Bapa.
50002012	Saudaro-saudaroku de tekasiak, ko bogoa taat; kerno'o tepba kemerjo keselamatannu ngen saben ngen gentar, iso bae awei waktau uku masiak ade, tapi lebiak igai uyo waktau uku coa ade,
50002013	kerno Allahba de kemerjo neak lem dirainu utuk menea udi rela ngen sanggup semnang atei Allah.
50002014	Kenerjoba kute sesuaktau ngen coa ngerunyam atau betekea.
50002015	Supayo udi coa ade aib ngen coa ade noda, sebagai anok-anok Allah de coa ade cacet, neak tengeak-tengeak tun-tun kidek ngen seset yo, sehinggo udi becahayo neak antaro tobo'o awei bitang-bitang neak dunio.
50002016	Samo bepegong pado firman kehidupan, kunyau uku dapet mbangga pado bilai Kristus bahwo uku coa percuma besamo ngen pepayeak.
50002017	Mukin uku bakea nunuak ngen daleakku jijai awei kurban curahan neak das jano de udi melei ngen Allah sebagoi tando bahwo udi pecayo ngen Si. Amen memang do'o harus awei o, uku bersyukur das hal o ngen milau beriang ngen udi.
50002018	Awei o kulo lokne udi kulo meding senang ngen milau riang ngen uku.
50002019	Tapi lem Tuhan Yesus kuma'ep segro mbo Timotius ngenko, supayo tenang kulo ateiku kerno bito tetang udi.
50002020	Cumo Timotiusba dedone tun de do jiwo ngen uku, ngen sungguak-sungguak meker kebahagiannu.
50002021	Kute de luyenne cuma mesoa kepentinganne suang, iso kepentingan Kristus Yesus.
50002022	Udi suang sudo kemliak buktine bahwo Timotius beguno. Si bi kerjo benek besamo uku utuk melei namen Bito Baik kunei Allah. Keme beduai awei anok ngen bapok bae.
50002023	Sebab'o, segro sesudo uku namen awei ipe pekaro uku berakhir be, uku bakea mutus si ngen udi.
50002024	Uku pecayo bahwo ngen petulung Tuhan, uku suang kulo coa an igai bakea mulau udi kulo.
50002025	Tetang saudaro ite Epafroditus de udi mbo utuk temulung uku, uku meraso perlu utuk meluak si belek igai ngen udi. Si bi kemuat uku lem kerjo ngen bejuangan.
50002026	Si indau sekilai pado Saudaro kutene, ngen si liseak kerno udi sudo dapet bito bahwo si bolon.
50002027	Memang betoa si bolon sapei gesea matei. Tapi Allah ibo ngen si, iso ngen si bae, tapi ngen uku kulo, supayo uku jibeak jijai tambeak ibo igai.
50002028	Do'o sebabne tambeak lai kulo kelok uku utuk meluak si belek igai ngen udi, supayo udi riang igai amen udi temau ngen si, ngen atei uku kulo jijai tenang.
50002029	Jijai, senambutba si ngen kute riang atei sebagai suang saudaro do imen. Negoba kute tun de awei si.
50002030	Utuk kepentingan kerjo Kristus, si gesea matei; si temu'uak nyabaine utuk melei petulung ngen uku das gennu.
50003001	Akherne, Saudaro-saudaroku, lokba udi riang kerno udi bi jijai do ngen Tuhan. Uku coa meding saro utuk temulis igai jano de sudo uku temulis ngen udi ayokne; sebab hal o baik utuk keselamatan udi.
50003002	Teateiba te'adep tun-tun de menea hal-hal de kidek, tun-tun de patas senbut 'kuyuk'. Tobo'o demsok supayo tun-tun senunat.
50003003	Padahal iteba tun-tun de sudo temimo sunat de sejati, iso tobo'o. Ite sembeak Allah ngen bimbingan Roh Allah suang, ngen ite bersyukur kerno ite idup jijai do ngen Kristus Yesus. Ite coa begatung ngen upacara-upacara de sifetne laher.
50003004	Sebeneane uku pacok bae begatung ngen upacara-upacara o. Sebab amen ade suang tun meding si ade alasan utuk begatung ngen upacara-upacara de sifetne laher, uku lebiak igai.
50003005	Uku senunat waktau beromor lapen bilai. Uku laher sebagoi tun Israel, kunei suku bangso Benyamin; uku tun Ibrani asli. Lem hal taat ngen hukum-hukum agamo Yahudi, uku adeba anggota golongan Farisi.
50003006	Uku malah tambeak semangat sehinggo uku semikso jemaat. Amen kenliak kunei segi hukum agamo Yahudi, uku suang tun de baik de coa cacet.
50003007	Tapi kerno Kristus, mako kutene de bel'o uku manggap sebagoi sesuaktau de mbin utung, uyo jijai sesuaktau de menea rugai.
50003008	Iso bae hal-hal o; tapi kute sesuaktau uku manggap sebagoi hal-hal de cuma jijai rugai bae. De uku temuan uyo yo adeba lebiak bego: adeba kemnal Kristus Yesus, Tuhanku. Kerno Kristus, mako uku bi temanggea kekutene. Uku anggap kutene o sebagoi sampah bae, supayo uku dapet Kristus,
50003009	ngen benea-benea jijai do ngen Si. Hubungan de baik ngen Allah coa igai uku usaho suang ngen ca'o taat ngen hukum agamo. Uyo uku temuan hubungan de baik ngen Allah, kerno uku pecayo ngen Kristus. Jijai, hubungan de baik o teko kunei Allah, das dasar pecayo ngen Kristus Yesus.
50003010	Do-done de uku lok adeba supayo uku kemnal Kristus, ngen meding kuaso de midup Si kunei matei. Uku lok milau saro ngen Si ngen jijai serai awei Si lem hal kematian-Ne.
50003011	Ngen uku ma'ep bahwo uku suang bakea nidup igai kunei matei.
50003012	Uku coa madeak bahwo uku bi berhasil, atau bi jijai sempurno. Tapi uku terus bae berusaho mbut hadiah de seniap Kristus Yesus. Utuk do'oba Si bi mbut uku ngen jemijai uku de Si temuan.
50003013	Pasetne, Saudaro-saudaro, uku sesungguakne coa meding bahwo uku sudo berasea mbut hadiah o. Bakea tapi ade do hal de uku mbut, adeba uku mlupo jano de ade neak belakang uku ngen sungguak-sungguak berusaho utuk dapet jano de ade neak adep uku.
50003014	Do'o sebabne uku melilai terus sapei moi tujuan akhir utuk dapet kemenangan, adeba idup neak surgo; utuk do'oba Allah menok ite liwet Kristus Yesus.
50003015	Ite kute de sudo dewasa seca'o rohani, harusba sikep awei o. Tapi amen neak antaro udi ade de madeak luyen, mako Allah bakea jemlasne kulo ngen udi.
50003016	Tapi hal yo lokba udi kemliak: Ite harus tep idup temurut peraturan de sudo ite totoa sapei uyo.
50003017	Saudaro-saudaro, totoaba teladan uku. Keme bi melei teladan de benea, sebab o kenliakba bebaik tun-tun de motoa teladan keme o.
50003018	Uku bi cet melei namen ngen udi, ngen uyo uku mulangne igai ngen ca'o ngindoi, bahwo ade dau tun de idupne musak tai mateine Kristus senalib.
50003019	Idup tun-tun awei o bakea berakhir ngen kehancuran, sebab Tuhan tobo'o adeba tenei tobo'o, kemulioan tobo'o adeba aib tobo'o, pekeran tobo'o cuma ngen perkaro duniawi.
50003020	Tapi ite adeba warga negara surgo. Kunei diba kulo ite mbot Tuhan Yesus Kristus sebagoi Juruselamat.
50003021	Awokte de lemah ngen dapet ajua yo, Kristus bakea mubeak jijai awei awok-Ne suang de mulio. Si dapet menea o kerno Si temuan kuaso utuk maleak kute sesuaktau.
50004001	Sebab o, Saudaro-saudaro de uku cito, awei yo ba lokne udi idup ngen sungguak-sungguak pecayo ngen Tuhan. Ateiku indau ngen udi! Udiba kebanggaanku de menea uku riang.
50004002	Euodia ngen Sintike, duai saudaro selawei! Uku minoi nien supayo udi do atei sebagai tun-tun do imen.
50004003	Ngen kuat uku de setia, uku minoi kulo supayo Saudaro temulung keduai selawei o. Tobo'o bi kerjo sungguak-sungguak besamo uku utuk melei namen Bito Baik kunei Allah; serai awei Klemen ngen kute tun luyenne de kerjo besamo-samo uku. Gen-gen tobo'o ade lem Bukau Tun Idup.
50004004	Semoga udi bogoa riang kerno bi idup jijai do ngen Tuhan. Debat igai uku madeak: beriangba!
50004005	Lokba kute tun dapet kemliak sikep udi de baik atei. Sebab coa an igai Tuhan bakea teko.
50004006	Jibeakba kuatir tetang jano bae. Lem kute hal, bedu'oba ngen minoiba ngen Allah. Jano de udi perlu, melei namenba do'o ngen Allah ngen mucep mokasiak.
50004007	Mako sejahtera kunei Allah de coa mukin dapet manusia ngertai, bakea jemago atei ngen pekerannu de sudo jijai do ngen Kristus Yesus.
50004008	Akherne, Saudaro-saudaro, isaiba pekerannu ngen hal-hal beguno, de patut nujai, adeba hal-hal de benea, de terhormat, adea, murni, mis, ngen baik.
50004009	Naneuba jano de sudo udi belajea ngen temimo kunei uku; baik kunei kecek-kecek atau kunei plep-plep uku. Allah sumber sejahtera bakea semerto udi.
50004010	Lem idup uku de jijai do ngen Tuhan, uku meding bahagia sekilai, sebab bi an amek, uyo udi sepet igai meker keadaan uku. Maksud uku isone bahwo udi bi mlupo uku; udi memang kemliak uku, tapi udi coa dapet kesempatan utuk kemtenne.
50004011	Uku madeak yo iso kerno uku serbo ku'ang, sebab uku sudo belajea meding pues ngen jano de ade.
50004012	Uku sudo meding idup serbo ku'ang, ngen kulo idup ngen serbo ade. Uku sudo kemnal resione utuk madep keadaan de awei ipe kulo; baik keadaan serbo ade atau peset.
50004013	Ngen kuaso de nelei Kristus ngen uku, uku temuan kekuatan utuk madep kute mecem keadaan.
50004014	Tapi udi sudo temulung uku neak lem kesaro uku; ngen jano de udi nea o memang baik
50004015	Saudaro-saudaro tun Filifi! Udi suang namen benea bahwo ketiko uku teminggea Makedonia bel'o, pado waktau Bito Baik o uku sembea utuk pertamo sekilaine, udiba dedone jemaat de temulung uku; udi dedone de milau kemcep utung rugai besamo-samo uku.
50004016	Ketiko uku neak Tesalonika ngen perlu bantuan, sudo lebiak kunei debat udi mbo bantuan ngen uku.
50004017	Do'o iso taine uku cuma lok temimo pelei. De uku lok adeba supayo uku dapet kemliak asea-asea de temambeak utung.
50004018	Uku bi temimo kutene -- malah lebiak kunei cukup! Kute pelei de udi mbo ngen uku bi uku temimo kunei Epafroditus. Uyo uku temuan kute de uku perlu. Pelei-pelei kunei udi o adeba awei mbon um kunei kurban de nelei ngen Allah ngen de temimo Allah ngen riang atei.
50004019	Allah de uku sembeak, de kembiak kayo lem Kristus Yesus, bakea melei kute de udi perlu.
50004020	Tepujaiba Allah Bapa ite selamo-lamone! Amin.
50004021	Senapeiba salam ngen kute umat Allah de jijai do ngen Kristus Yesus. Ngen temimoba kulo salam kunei saudaro-saudaro de ade besamo-samo uku neak yo.
50004022	Kute umat Allah neak kota yo te'utamo tobo'o de kunei istana Kaisar, mbo salam ngen udi.
50004023	Semoga Tuhan Yesus Kristus melei berkat Saudaro kutene. Hormat keme, Paulus ngen Timotius
51001001	-
51001002	Saudaro-saudaro umat Allah neak Kolose de setia jijai do ngen Kristus! Sebagai rasul Kristus Yesus, -- kerno tenunjuk Allah -- uku, Paulus, besamo-samo ngen Saudaro ite Timotius, ma'ep semoga Allah Bapa ite melei berkat, sejahtera ngen udi.
51001003	-
51001004	Keme bi temi'uk bahwo udi pecayo ngen Yesus Kristus, udi sayang ngen kute umat Allah. Do'oba sebabne pado waktau keme bedu'o utuknu, keme bi mucep mokasiak ngen Allah, Bapa Tuhan te Yesus Kristus.
51001005	Udi pecayo ngen udi mengasihi, sebab udi ma'ep ngen jano de seniap Allah neak surgo. Udi bi temi'uk hal o, ketiko Bito Baik de benea senapai ngen udi.
51001006	Bito kunei Allah o tesebea moi kute dunio, ngen tun-tun terus diberkati bito o, serai awei udi diberkati sejok udi temi'uk tetang rahmat Allah ngen sebeneane.
51001007	Kutene o bi udi namen kunei Epafras, kuat de keme sayang. Si adeba pekerjo Kristus de setia bekerjo utuk kepetingan te.
51001008	Kunei Epafrasba keme temi'uk bahwo ngen kuaso kunei Roh Allah udi dapet samo-samo sayang.
51001009	Do'oba sebabne keme bogoa bedu'o utuk udi sejok keme temi'uk tetang udi. Keme minoi ngen Allah supayo Roh Allah melei ngen udi kebijaksanaan ngen pengertian sehinggo udi namen ngen sempurno jano kelok Allah.
51001010	Ngen awei o udi dapet idup temurut kelok Allah, ngen bogoa semnang atei-Ne, sehinggo lem kute sesuaktau udi dapet melei hal-hal de baik. Ngen pengetahuan udi tetang Allah kulo bakea tambeak kulo.
51001011	Semoga ngen kuaso kunei Allah de agung, udi kenuet sehinggo udi sanggup meding saro kute sesuaktau ngen sabar, senang atei
51001012	ngen mucep syukur ngen sukocito ngen Bapa. Sebab Bapa do'oba de menea udi patas temimo jano de seniap Allah utuk umat-Ne neak lem kerajaan-Ne de te'ang.
51001013	Si bi mbebas ite kunei kuaso kegelapan ngen maliak ite moi lem kerajaan Anok-Ne de kenasiak-Ne.
51001014	Kerno Anok-Ne o ite bebas; taine duso-dusote bi napun-Ne.
51001015	Kristus adeba gambar de nyato kunei dirai Allah de coa keten; Kristus adeba anok tuai, Siba de lebiak utamo lem kute sesuaktau.
51001016	Sebab liwet Siba Allah menciptakan kute sesuaktau neak surgo ngen de neak bumai, kute sesuaktau de keten ngen de coa keten, termasuk kulo kute roh de bekuaso ngen de mriteak. Kute alam yo diciptakan liwet Kristus ngen utuk Kristus.
51001017	Ayok kute sesuaktau ade, Kristus bi lebiak dute ade. Ngen kerno Siba kulo mako kute sesuaktau ade neak penanne.
51001018	Siba ulau kunei awok-Ne, adeba jemaat, kerno Siba sumber kehidupan jemaat o. Siba anok de tuai, de pertamo-pertamo nidup igai kunei matei, supayo Si suang bae de jijai de paling peting kunei kute sesuaktau.
51001019	Allah suangba de kemlok supayo kute sesuaktau de ade neak dirai Allah, ade kulo neak dirai Anok-Ne.
51001020	Ngen liwet Anok o kulo Allah mutus utuk menea kute sesuaktau baik igai ngen Si -- baik kute sesuaktau neak dunio, atau de neak surgo. Allah menea o liwet mateine Anok-Ne neak salib.
51001021	Bel'o udi uak kunei Allah ngen jijai musuak-Ne kerno plep ngen pekeran kidek.
51001022	Tapi uyo, ngen kematian Anok-Ne, Allah menea hubungan udi ngen Si jijai baik igai. Ngen ca'o do'o udi dapet nembin madep Allah lem keadaan sucai, murni ngen coa de cacet.
51001023	Sebab o udi harus tep setia pecayo ngen kepercayaannu. Jibeak sapei udi muang harapan de sudo nelei ngen udi ketiko udi temimo Bito Baik kunei Allah. Bito o bi nelei namen ngen kute tun neak kute dunio. Ngen utuk do'oba kulo uku, Paulus, bi jijai pelayan.
51001024	Uyo uku senang saro utuk kepentingannu. Sebab ngen derito, uku gemnep jano de masiak harus Yesus meding saro utuk jemaat-Ne, adeba awok-Ne.
51001025	Allah meluak uku jijai pelayan jemaat-Ne utuk kepentingannu. Uku harus semapei bito kunei Allah kutene.
51001026	Bito o adeba bito de selamo berabad-abad de bel'o coa Allah melei namen ngen kute tun, tapi uyo kenten-Ne ngen umat-Ne.
51001027	Ngen umat-Ne o Allah melei namen padeak baikne ngen agungne resio-Ne o utuk kute umat manusio. Resio o adeba: Kristus ade neak lem dirainu, de taine udi bakea meding kebesaran Allah.
51001028	Kristus'oba de keme melei namen ngen tiep tun. Keme minget ngen majea tobo'o kutene ngen kute kebijaksanaan. Tujuan keme adeba supayo tiep tun dapet nembin ngen Allah, sebagai tun de lai lem hal-hal rohani, kerno bi jijai do ngen Kristus.
51001029	Utuk dapet hal o uku kerjo keras. Uku berjuang ngen kute tenago de nelei Kristus ngen uku, de bekerjo lem dirai uku ngen penuak kuaso.
51002001	Uku lok udi namen awei ipe sarone uku berjuang utuknu ngen utuk tobo'o de neak Laodikia serto kute de coa kemnal uku seca'o pribadi.
51002002	Kutene yo uku menea supayo atei tobo'o jijai kuet ngen tobo'o sesamo mengasihi sehinggo tobo'o kuet bersatu. Ngen awei o tobo'o sungguak-sungguak ngertai ngen yakin serto namen resio Allah, adeba Kristus.
51002003	Kristusba de kemten kute kebijaksanaan ngen pengetahuan Allah de bel'o coa keten.
51002004	Uku melei namen dio supayo udi jibeak keno pike ngen api bae kulo de ketenne baik ngen ko.
51002005	Kerno kunyau uku suang coa ade neak antaro udi, anggapba bahwo uku ade neak antaro udi. Ngen uku riang kemliak udi do atei ngen tep pecayo ngen Kristus.
51002006	Udi bi temimo Kristus Yesus, Tuhan ite. Kerno'o lokba idupnu tep neak lem Si.
51002007	Lokba udi idup neak lem Si ngen tegok neak das Si. Lokba udi tambeak pecayo ngen Kristus, temurut jano de sudo najea ngen ko. Ngen lokba ateinu penuak ngen ucapan mokasiak.
51002008	Lokba udi teatei, jibeak sapei ade de mbujuk udi ngen falsafah-falsafah manusio de coa beguno, cuma menea udi jijai sesat. Falsafah-falsafah o iso kunei Kristus, tapi kunei pendapet manusio bae ngen kunei roh-roh penguaso dunio.
51002009	Sebab kute kepribadian Allah ade lem Kristus, adeba lem kemanusiaan-Ne.
51002010	Kerno jijai do ngen Kristus, udi kulo nelei idup sepenuakne. Sebab Kristus adeba pemipin das kute roh de bekuaso ngen de meriteak.
51002011	Kerno jijai do ngen Kristus, udi bi senunat, iso sunat de nea manusio, meluyen ngen sunat de nea Kristus, de mbebas udi kunei duso.
51002012	Sebab pado waktau udi dibaptis, udi kenubua besamo-samo Kristus; ngen baptisan o kulo, udi kulo nidup igai besamo-samo Kristus kerno udi pecayo ngen kuaso Allah de bi midup Kristus kunei matei.
51002013	Bel'o udi bi matei seca'o rohani kerno bi beduso, ngen kerno udi coa senunat seca'o laher. Tapi uyo Allah midup udi besamo-samo Kristus. Allah bi mapun kute duso te,
51002014	ngen mbuye su'et utang te'adep ite, de macam ite ngen syarat-syarat de saro. Ngen semalib su'et o moi kieu salib, Allah mapus kute dakwaan te'adep ite.
51002015	Kristus menea kute roh-roh de meriteak ngen bekuaso jijai coa de dayo igai ngen jemijai tobo'o totonan tun dau lem kemenangan-Ne.
51002016	Kerno o, jibeak munyau tun semaleak udi tetang kembuk ngen menem atau tetang bilai rayo, bulen blau atau kulo bilai Sabat.
51002017	Kutene o cuma bayangan bae kunei hal-hal de bakea teko, tapi nyato kunei hal-hal o adeba Kristus!
51002018	Jibeakba udi munyau dirainu rugai ngen tun de aweine merendeak dirai ngen sembeak malaikat-malaikat. Tun o ombong ngen pekeran-pekeranne de duniawi ngen mengagung-agungkan pengeliak-pengeliakne de khusus,
51002019	sehinggo coa igai bepegong pado Kristus de jijai pemipin. Neak beak pipinan Kristus, kute awok jenago ngen jenijai do ngen sendai-sendaine, serto idup temurut kelok Allah.
51002020	Udi bi matei besamo-samo Kristus, ngen bi bebas kunei roh-roh de kemuaso alam yo. Nah, getai udi idup awei tun de masiak kenuaso dunio yo? Getai udi tunduk ngen peraturan-peraturan awei yo,
51002021	"jibeak megong dio", "Jibeak kemcep do'o", "Jibeak gemindoa dio"?
51002022	Kute peraturan o adeba tetang hal-hal de sudo nakei coa de guno igai. Do'o cuma peraturan-peraturan ngen ajaran-ajaran de nea manusio.
51002023	Memang ketenne hal o bijaksana, ngen anjuran supayo tun nyembeak malaikat, rendeak dirai ngen semikso dirai; tapi kutene o coa beguno utuk tema'en nafsu manusio.
51003001	Udi bi nidup igai besamo-samo Kristus. Sebab o harusba udi berusaho utuk dapet hal-hal de neak surgo, neak ipe Kristus meriteak besamo ngen Allah.
51003002	Pekerba hal-hal de neak das, iso de neak dunio.
51003003	Sebab udi bi matei, ngen idupnu coa keten besamo Kristus neak lem Allah.
51003004	Nah, sumber idupnu de sejati adeba Kristus ngen amen Si keten be udi kulo bakea keten besamo-samo ngen Si lem kebesaran-Ne!
51003005	Kerno'o, nuangba lem dirainu kute sesuaktau de duniawi, awei percabulan, hal-hal de coa baik, hawa nafsu, kelok de kidek (serakah, de serai ngen nyembeak patung).
51003006	Hal-hal de awei'oba de menea Allah mengiak te'adep tun-tun de coa taat ngen-Si.
51003007	Bel'o udi suang kulo menea hal-hal o, pado waktau udi kenuasone.
51003008	Tapi uyo lokba udi muang hal-hal de kidek kunei diraine: jibeak igai mengiak, ngamuk, atau temuan asai jengik te'adep tun luyen. Jibeak debat bae keluea kunei bibianu fitneak atau kecek de kidek.
51003009	Jibeak mike do ngen de luyenne, sebab idup de an ngen kute sifetne bi udi nuang.
51003010	Udi uyo bi nelei idup de blau. Udi adeba manusio blau, de gidong nea jijai blau terus menerus ngen Penciptane, adeba Allah, temurut betuk-Ne suang. Maksudne adeba supayo udi kemnal Allah ngen sempurno.
51003011	Lem hal yo coa ade igai tun Yunani atau tun Yahudi, tun besunat atau tun coa besunat, orang Barbar atau Skit, budok atau tun bebas, tapi Kristus adeba kutene ngen Si jijai do ngen tobo'o kutene.
51003012	Saudaro adeba umat Allah. Allah sayang ngen udi ngen miliak udi utuk jijai de Si temuan de khusus. Do'oba sebabne udi harus kemten belas kasihan, udi harus baik atei, rendeak atei, lemah lembut, ngen taen saro.
51003013	Udi harus sabar do ngen de luyenne, sesamo melei apun amen ade de dendem te'adep tun luyen. Tuhan ngen senang atei mapun udi, jijai udi kulo harus lok mapun do ngen de luyenne.
51003014	Ngen de peting, adeba: Udi harus sesamo mengasihi sebab kasih o ba de menea jijai do Saudaro-saudaro kutene sehinggo jijai sempurno.
51003015	Lokba damoi sejahtera Kristus meriteak lem ateinu, kerno utuk do'oba udi bi nok lem do awok. Ngen bersyukurba.
51003016	Lokba ajaran-ajaran Kristus de penuak berkat tinggea neak lem ateinu. Lokba udi samo-samo majea ngen samo-samo melei nasihat de bijaksano. Nyanyikanlah mazmur ngen puji-pujian serto legau-legau rohani; nyanyiba utuk Allah ngen perasaan syukur neak lem ateinu.
51003017	Kute jano de udi nea ngen nadeak, harusba do'o nea ngen nadeak das gen Tuhan Yesus. Bersyukurba ngen Allah Bapa utuk jano de nea Yesus utuk nu.
51003018	Saudaro-saudaro de jijai ngenyan! Taatba ngen matennu, sebab awei'oba seharusne plepnu sebagai tun Kristen.
51003019	Saudaro-saudaro de jijai maten! Sayangba ngen ngenyannu. Jibeak kasar te'adep tobo'o.
51003020	Hoi anok-anok! Taatba ngen tun tuainu lem kute hal, kerno do'oba de semnang atei Allah.
51003021	Saudaro-saudaro de jijai bak! Jibeakba menea anok-anoknu gis atei sehinggo tobo'o jijai putus asa.
51003022	Saudaro-saudaro de jijai hamba! Lem kute hal, lokba udi taat ngen tuannu de neak dunio yo. Jibeakba taat ngen tobo'o cuma pado waktau tobo'o gidong ngawas udi, kerno udi lok nujai. Taatba ngen tobo'o ngen atei de ikhlas, kerno udi hormat ngen Tuhan.
51003023	Kerjo jano bae de neriteakne ngen udi, lokba udi kemerjone ngen sepenuak atei, seolah-olah Tuhanba de udi nlayan, ngen iso cuma manusio.
51003024	Tingetba bahwo udi bakea temimo upeak kunei Tuhan. Jano de seniap Tuhan utuk anok-Ne, do'oba de bakea nelei ngen udi. Kristus adeba tuannu ngen udi hamba-Ne.
51003025	Api bae de menea saleak bakea temanggung saleakne o, kerno Tuhan coa kemliak api ko.
51004001	Saudaro-saudaro de jijai tuan, lokba udi adea ngen jujur te'adep hambanu. Tingetba, bahwo udi kulo temuan suang majikan neak surgo.
51004002	Lokba udi taat bedu'o ngen siap siaga, samo mucep syukur ngen Allah.
51004003	Bedu'oba kulo utuk keme supayo Allah melei ngen keme kesepatan de baik utuk melei namen bito tetang resio Kristus. Kerno hal o ba mako uku uyo yo ade neak lem sel.
51004004	Bedu'oba supayo uku dapet jemlas resio o seca'o jelas de awei ipe seharusne.
51004005	Neak lem hubungan udi ngen tun-tun de coa pecayo, lokba udi idup bijaksana ngen makei tiep kesepatan ngen sebaik-baikne.
51004006	Lokba hal-hal de udi nadeak bogoa semnang atei. Lokba udi namen awei ipe seharusne udi jemawap pertanyaan-pertanyaan tun.
51004007	Kute bito tetang uku bakea udi namen liwet Tikhikus, Saudaro ite. Si setia kerjo besamo-samo keme utuk Tuhan.
51004008	Uku mutus si ngen udi ngen alasan supayo udi namen keadaan keme ngen udi terhibur.
51004009	Onesimus bakea lalau besamo-samo Tikhikus; si suang kunei udi. Si tun de setia, ngen keme sayang ngen si. Onesimus ngen Tikhikus bakea melei namen ngen udi kekutene de tejijai neak penan uku yo.
51004010	Aristakhus, de ade neak lem sel besamo-samo uku, mbo salam utuk udi. Awei o kulo Markus, Saudaro sepupu Barnabas. (Udi bi nbo bito utuk semambut si amen si teko magea udi.)
51004011	Salam kulo kunei Yesus de genne Yustus kulo. Kunei tun-tun Yahudi de sudo pecayo ngen Tuhan Yesus, cuma tobo'o betelau bae de uyo kerjo besamo ngen uku utuk maneu tugas kunei Allah. Tobo'o sungguak-sungguak temulung uku.
51004012	Salam kunei Epafras. Si kulo kunei antaro udi. Si hamba Kristus Yesus, de bogoa tekun bedu'o utuk udi. Si minoi nien ngen Allah supayo keyakinan udi jijai kuet ngen udi benea-benea dewasa, kunyau udi jijai sempurno taat ngen kelok Allah.
51004013	Uku kemliak suang bahwo si sudo kerjo keras utuk udi ngen utuk tun-tun de neak Laodikia ngen Hierapolis.
51004014	Dokter Lukas, de ite sayang, ngen Demas mbo salam utuk udi.
51004015	Senapeiba salam keme ngen Saudaro-saudaro Kristen neak Laodikia; kulo ngen Nimfa, ngen jemaat de semyang neak umeakne.
51004016	Sesudo su'et yo nebaco ngen udi, usahoba supayo do'o mbaco kulo ngen jemaat neak Laodikia. Awei o kulo udi suang harus mbaco su'et de bakea mbo kunei Laodikia ngen udi.
51004017	Ngen melei namen Arkhipus, "Semleseiba tugas de nelei ngen ko guno mlayan Tuhan."
51004018	Semoga Tuhan memberkati udi. Hormat keme, Paulus
52001001	Saudaro-saudaro jemaat neak Tesalonika, de jijai umat Allah Bapa ngen Tuhan Yesus Kristus: Keme, adeba Paulus, Silas ngen Timotius ma'ep Allah melei berkat, sejahtera ngen udi.
52001002	Keme bogoa mucep syukur ngen Allah kerno Saudaro kutene. Tiep kilai keme bedu'o ngen Allah ngen Bapa ite, keme bogoa minget udi. Keme bogoa demu'o udi.
52001003	Keme tinget awei ipe udi kemten lem perbuatan bahwo udi pecayo ngen Kristus, awei ipe udi mengasihi tun luyen sehinggo melayan tobo'o, ngen awei ipe udi tep ma'ep ngen Tuhan te Yesus Kristus.
52001004	Keme namen, Saudaro-saudaro, bahwo Allah mengasihi udi ngen bi miliak udi jijai de Si temuan.
52001005	Sebab keme semapei Bito Baik ngen udi iso ngen kecek-kecek bae, tapi kulo ngen kuaso Roh Allah. Ngen keme yakin sekilai ngen kebenaran Bito Baik o. Udi namen awei ipe keme idup utuk kepetingannu ketiko keme ade neak tengeak-tengeak udi.
52001006	Udi temotoa teladan keme ngen teladan Tuhan. Kunyau udi kembiak saro, udi semambut ngen riang bito de keme melei namen ngen udi. Riang o nelei Roh Allah.
52001007	Sehinggo udi jijai contoh utuk kute tun Kristen neak Makedonia ngen Akhaya.
52001008	Sebab muloi kunei udi, bito tetang Tuhan bi tesebea sapei moi Makedonia ngen Akhaya. Ngen iso cuma do'o bae; bahkan bito tetang awei ipe udi pecayo ngen Allah bi sapei moi ipe bae, sehinggo keme coa perlu igai madeak jejano.
52001009	Kute tun miling tetang awei ipe udi temimo keme ketiko keme bel'o teko ngen udi. Tobo'o miling tetang awei ipe udi teminggea patung-patung, teko ngen do-done Allah de idup utuk mengabdi ngen-Si.
52001010	Tobo'o miling kulo tetang awei ipe udi ma'ep tekone Anok Allah kunei surgo, adeba Yesus, de sudo nidup Allah kunei matei. Yesus do'oba kulo de semlamat ite kunei hukuman Allah de bakea teko.
52002001	Saudaro-saudaro! Udi suang namen bahwo keme teko ngen udi coa sesio.
52002002	Udi namen bahwo ayok keme teko ngen udi neak Tesalonika, keme bi senikso ngen nino neak Filifi. Tapi kunyau dau tun melawen keme, Allah ite bi melei keme kebinai utuk melei namen ngen udi Bito Baik de asalne kunei pado-Ne.
52002003	Nasehat keme ngen udi iso kunei kekeliruan; atau kunei maksud de coa benea atau utuk mike.
52002004	Coa! Keme coa miling utuk semnang atei tun, tapi utuk semnang atei Allah, de cemubo atei keme. Sebab Allah manggap keme patas utuk melei namen Bito Baik o.
52002005	Udi suang namen bahwo coa perneak keme ceicak baik atau mike udi utuk munyin maksud-maksud tamak. Allah saksaine!
52002006	Keme kulo coa berusaho utuk nujai tun -- baik kunei udi atau kulo kunei tun luyen. Sebeneane sebagai rasul Kristus, keme buliak bae temutut sesuaktau kunei udi.
52002007	Tapi keme besikap lemah lembut sewaktau ade neak tengeak-tengeak udi, awei suang indok murus ngen tlusik anokne.
52002008	Kerno keme kembiak sayang keme siap melei namen ngen udi iso bae Bito Baik de kunei Allah o, tapi idup keme kulo. Sebab keme kembiak mengasihi udi!
52002009	Paset udi masiak tinget awei ipe keme berusaho ngen berjuang. Lueng kelmen keme bekerjo supayo keme coa semaro suang tun kulo kunei udi sewaktau keme melei namen Bito Baik de kunei Allah o ngen udi.
52002010	Keme idup ngen sucai, benea ngen coa ade cacet te'adep udi de sudo pecayo ngen Kristus. Udiba saksai-saksai keme, awei o kulo Allah.
52002011	Udi namen bahwo keme manggap udi awei suang bapok te'adep anok-anokne.
52002012	Keme melei nasihat ngen udi, keme melei semangat ngen udi, ngen keme pakso udi supayo idup awei o sehinggo semnang atei Allah. Kerno Allah bi menok udi utuk jijai warga Dunio Blau Allah ngen meding kemulioan-Ne.
52002013	Ade igai do hal luyen de menea keme bogoa mucep mokasiak ngen Allah. Hal o adeba, bahwo pado waktau keme semapei bito kunei Allah, udi temi'uk ngen temimo bito o iso sebagai bito kunei manusio, tapi sebagai bito de benea-benea kunei Allah. Siba de gidong kerjo lem dirainu de pecayo ngen Kristus.
52002014	Saudaro-saudaro, hal de udi meding bi nding kulo jemaat-jemaat Allah neak Yudea de jijai de Kristus Yesus temuan. Udi meding saro kunei pihok bangsonu suang, serai awei de nding jemaat-jemaat Allah neak Yudea o kunei pihak tun-tun Yahudi.
52002015	Bahkan tun-tun Yahudi o de bi munuak Tuhan Yesus ngen para nebai, bi semikso keme. Tobo'o musuak ngen kute tun, Allah samo sekilai coa senang ngen tobo'o.
52002016	Bahkan tobo'o temutup dalen keme utuk melei namen ngen bangso-bangso iso Yahudi bito de dapet semlamat bangso-bangso o. Ngen awei o tun-tun Yahudi o temambeak trus duso-duso tobo'o sapei jumlahne genep. Ngen uyo tobo'o temimo hukuman Allah.
52002017	Tapi Saudaro-saudaro, sejak keme ce; ei sementaro waktau kunei udi -- uak neak matai, tapi pa'ok neak atei -- keme tambeak indau ngen udi ngen berusaho sungguak-sungguak utuk temau igai ngen udi!
52002018	Sebab keme bi niat utuk teko magea udi; ngen uku bi cemubone kekedau kilai, tapi Iblis temutup dalen keme.
52002019	Sungguak udiba harapan ngen keriang serto mahkota kebanggaan keme. Sebab be amen Tuhan Yesus teko, ngen ite madep-Ne, mako udiba de bakea jijai kebanggaan keme!
52002020	Memang udiba kebanggaan ngen keriang keme!
52003001	Keme coa taen igai, kerno'o keme mok keputusan utuk tinggea suang dirai neak Atena.
52003002	Lajau keme mbo Timotius, Saudaro do imen te. Si suang pelayan Allah de kerjo besamo keme utuk melei namen Bito Baik tetang Kristus. Keme mutus Timotius ngen udi supayo si kemuet udi ngen ndukung udi utuk lebiak pecayo igai ngen Kristus.
52003003	Ngen awei o coa suang kulo kunei udi de coa kuet imenne kerno derito-derito yo. Udi suang namen bahwo derito-derito o adeba lem rencano Allah utuk ite.
52003004	Pado waktau keme masiak besamo udi, keme bi melei namen ngen udi lebiak dute bahwo ite bakea saro. Ngen do'o benea-benea bi tejijai; udi suang namen.
52003005	Do'oba sebabne uku mutus Timotius, kerno uku lok nien namen awei ipe imennu lem hal pecayo ngen Kristus. Uku khawatir Iblis berasea menggoda udi sehinggo kute jerih payeak keme coa sio-sio.
52003006	Uyo Timotius bi teko igai ngen bi semapei ngen keme bito riang tetang awei ipe udi pecayo ngen Kristus ngen samo-samo mengasihi. Si melei namen ngen keme bahwo udi bogoa minget keme ngen baik tetang keme neak lem atei udi. Ngen udi lok temau ngen keme, serai awei keme kulo lok temau ngen udi.
52003007	Do'oba sebabne, Saudaro-saudaro, neak lem kute saro ngen derito keme, keme terhibur ngen bito tetang udi. Pecayonu ngen Kristus melai atei keme.
52003008	Uyo keme idup igai, asal bae udi tep setia lem Tuhan.
52003009	Padeak laine asai mokasiak keme ngen Allah das kute keriang de keme meding neak adep-Ne kerno udi.
52003010	Lueng kelmen keme bedu'o ngen sungguak-sungguak, supayo ite temau sekadep kunyau lekep jano de udi perlu utuk pecayo ngen Kristus awei ipe seharusne.
52003011	Kirone, Allah Bapa te, ngen Yesus, Tuhan te, mukok dalen bagiak keme utuk temau ngen udi.
52003012	Semoga Tuhan menea udi tambeak mengasihi do ngen de luyen ngen tambeak mengasihi kute tun, sehinggo kasihnu o betambeak, serai awei kasih keme ngen udi.
52003013	Ngen awei o Tuhan bakea kemuet ateinu, sehinggo udi sucai ngen coa cacet neak adep Allah Bapa ite, pado waktau Tuhan ite Yesus teko besamo kute tun de jijai de Si temuan.
52004001	Akhirne Saudaro-saudaro, keme sudo melei teladan ngen udi tetang awei ipe udi harus idup utuk semnang atei Allah. Memang udi bi idup awei o. Tapi uyo das kuaso Tuhan Yesus, keme minoi nien ngen udi, makso supayo udi lebiak berusaho igai lem hal o!
52004002	Sebab udi bi namen petunjuk-petunjuk de sudo keme melei ngen udi das kuaso Tuhan Yesus.
52004003	Dioba kelok Allah: supayo udi idup cuma utuk Si, sucai, me'uak kute plep kidek.
52004004	Tiep smanei neak antaro udi harus namen awei ipe idup besamo ngenyanne ngen ca'o semnang atei Allah ngen manusio.
52004005	Jibeak idup temotoa kelok hawa nafsu te'adep ngenyannu, awei de nea tun-tun de coa kemnal Allah.
52004006	Lem hal awei o, jibeakba suang tun kulo menea saleak ngen Saudarone, atau mikene. Bel'o keme bi melei peringatan ngen udi, bahwa Tuhan bakea mukum tun-tun de menea saleak awei o.
52004007	Allah menok ite, iso supayo ite idup cabul, meluyen supayo ite idup ngen ca'o de semnang atei-Ne.
52004008	Tun de temulok ajaran iyo, iso temulok manusio, meluyen temulok Allah de melei Roh-Ne de sucai ngen udi.
52004009	Coa perlu igai keme temulis ngen udi tetang awei ipe udi harus mengasihi Saudaro-saudaro do imen. Udi suang bi najea Allah utuk samo-samo mengasihi.
52004010	Hal o bi udi nea kulo te'adep kute Saudaro do imen neak kuto wilayah Makedonia. Tapi, Saudaro-saudaro, keme minoi nien, supayo idupnu jijai lebiak baik igai.
52004011	Berusahoba idup tenang, coa cemapua persoalan-persoalan tun luyen ngen bekerjo ngen tangen, awei de keme pesen ngen udi.
52004012	Amen udi idup awei yo, udi coa begatung ngen api bae, tun-tun de coa pecayo ngen Kristus, bakea hormat ngen udi.
52004013	Saudaro-saudaro, keme lok supayo udi namen de sebeneane tetang tun-tun de sudo ningea; supayo udi coa ibo awei tun-tun luyen de coa temuan harapan.
52004014	Ite pecayo bahwo Yesus bi matei ngen idup igai. Do'o sebabne ite pecayo kulo bahwo Allah bakea midup igai kute tun de pecayo ngen Yesus de sudo ningea, supayo tobo'o idup besamo Si.
52004015	Tetang hal o, dioba ajaran Tuhan de keme lok semapei ngen udi: Pado waktau Tuhan Yesus teko, ite de masiak idup coa bakea demute tun-tun de sudo ningea.
52004016	Be malaikat agung bakea menggang ngen sa'ei lek ngen terupet Allah sa'ei sebagai tando aba-aba. Lajau Tuhan Yesus suang bakea tu'un kunei surgo, ngen tun-tun de matei lem Kristus bakea lebiak dute idup igai.
52004017	Sesudo'o, ite de masiak idup pado waktau o bakea besamo-samo naket ngen tobo'o lem embun-embun utuk temau ngen Tuhan neak udaro. Lajau ite bakea tinggea ngen Tuhan selamone.
52004018	Kerno o, lokba udi samo-samo kemuet atei ngen kecek-kecek yo.
52005001	Saudaro-saudaro, coa perlu keme temulis ngen udi tengen waktaune de tepat hal-hal o bakea tejijai.
52005002	Sebab udi suang namen ngen jelas bahwo Bilai tekone Tuhan o bakea teko awei pencuri teko pado bilai kelmen
52005003	Amen tun madeak, "Kutene aman ngen tentram," mako pado waktau o ba tetibo tobo'o bakea ditimpa kebinasoan, ngen coa suang tun kulo dapet lolos. Hal o bakea tejijai tetibo, awei suang selawei meding gis waktau lok melaher.
52005004	Tapi udi, Saudaro-saudaro, udi coa idup neak lem kelem sehinggo bilai o tetibo magea ko awei suang risau.
52005005	Saudaro kutene adeba tun de idup lem te'ang; udi adeba anok-anok te'ang ngen anok-anok lueng. Ite isoba tun-tun kelmen atau tun-tun kelem.
52005006	Sebab o ite coa buliak tidua bae awei tun luyen. Ite harus waspada ngen pekeran te harus te'ang.
52005007	Pado bilai kelmen tun tidua, ngen pado bilai kelmen kulo tun jijai mabuk.
52005008	Tapi ite, de adeba tun-tun lueng, sebab o pekeran ite harus te'ang. Ite harus tep pecayo ngen Tuhan ngen mengasihi tun-tun luyen serto ma'ep ngen yakin bahwo Allah bakea semlamat ite. Do'oba senatai de melindungi ite lem perjuangan melawen kelem.
52005009	Allah miliak ite iso utuk nukum, tapi utuk senlamat-Ne liwet Tuhan te Yesus Kristus.
52005010	Si matei utuk ite supayo pado waktau Si teko be -- teak ite masiak idup, teak ite bi matei -- ite dapet idup besamo Si.
52005011	Kerno'o, lokba udi tep samo-samo ndukung ngen samo-samo melei semangat, serai de udi gidong menea uyo.
52005012	Saudaro-saudaro, keme minoi nien supayo udi hormat ngen tobo'o de kerjo neak tengeak-tengeak udi; adeba tobo'o de niliak Tuhan utuk mipin ngen melei nasehat ngen udi.
52005013	Meneaba tobo'o ngen sehormat-hormatne, ngen kasih kerno minget jano de tobo'o menea. Hidupba ngen damoi.
52005014	Keme minoi kulo, Saudaro-saudaro, tena'okba bebaik tun de coa lok kerjo, hiburba atei tobo'o de saben, tulungba tun de perlu tenulung ngen sabarba te'adep kute tun.
52005015	Jagoba supayo jibeak ade de males kejahatan ngen kejahatan. Berusahoba utuk menea baik, suang ngen de luyen ngen kute tun.
52005016	Lokba udi bogoa riang,
52005017	tepba bedu'o
52005018	mucep syukurba lem kute hal, sebab do'oba de Allah kenlok kunei udi sebagai tun de idup jijai do ngen Kristus Yesus.
52005019	Jibeakba madem Roh Allah.
52005020	Jibeakba manggep cayeak bito-bito de nelei Roh Allah.
52005021	Kute sesuaktau harus nujai, ngen de baik harus tenotoa.
52005022	Neu'akba kute mecem kejahatan.
52005023	Semoga Allah suang de melei ite sejahtera, jemijai udi tun de sungguak-sungguak idup cuma utuk Allah. Semoga Allah jemago dirainu kutene, baik roh, jiwo ataupun awoknu, sehinggo coa ade cacetne pado waktau Tuhan te Yesus Kristus teko igai.
52005024	Allah de sudo menok udi, bakea menea hal o sebab Si setia.
52005025	Denu'oba keme, Saudaro-saudaro!
52005026	Semapeiba salam keme ngen kute Saudaro do imen seca'o mesra.
52005027	Das kuaso Tuhan, uku minoi nien supayo udi mbaco su'et yo ngen kute Saudaro do imen.
52005028	Anugerah Yesus Kristus, Tuhan te, semerto udi! Hormat keme, Paulus
53001001	Saudaro-saudaro jemaat neak Tesalonika, de jijai umat Allah Bapa te ngen Tuhan Yesus Kristus! Keme, adeba Paulus, Silas ngen Timotius.
53001002	Anugerah ngen damoi sejahtera kunei Allah, Bapa ite, ngen kunei Tuhan Yesus Kristus semerto udi.
53001003	Keme Wajib bogoa mucep syukur ngen Allah kerno udi, Saudaro-saudaro. Ngen memang sepatutne keme menea awei o, sebab udi tambeak pecayo ngen Kristus, ngen udi tambeak mengasihi do ngen de luyenne.
53001004	Do'oba sebabne getai keme miling tetang udi tiep kilai keme semulau jemaat-jemaat Allah. Ngen bangga keme cemrito awei ipe udi tep pecayo ngen Kristus neak lem penganiayaan ngen penderitaan de udi meding.
53001005	Do'o adeba bukti tetang adeane penghakiman Allah: Udi bi meding saro kerno Dunio Blau Allah, ngen kerno o udi bakea nanggap patas utuk masuk moi lem kerajaan Allah.
53001006	Allah bakea menea jano de adea, ngen bakea males penderitaan ngen tun de menea udi jijai saro.
53001007	Ngen udi de uyo yo saro -- aweai o kulo ngen keme -- Allah bakea melei kelegaan pado bilai Tuhan Yesus tu'un kunei surgo ngen kemten dirai-Ne ngen malaikat-malaikat-Ne de penuak kuaso
53001008	ngen menea pembalasan te'adep tobo'o de coa lok kemnal Allah ngen coa taat ngen Bito Baik tetang Yesus Tuhan ite.
53001009	Tun-tun o bakea temimo hukuman kebinasoan selamo-lamone, nuang moi luea kunei lingkungan Tuhan ngen kunei kuaso-Ne de agung.
53001010	Kutene o bakea tejijai pado bilai Si teko be utuk diagungkan umat-Ne ngen utuk hormat kute tun de pecayo. Udi kulo bakea ade neak antaro umat Allah o, sebab udi bi pecayo ngen bito de keme semapei ngen udi.
53001011	Do'oba sebabne keme bogoa bedu'o utuk udi. Keme bedu'o supayo Allah menea udi patas utuk idup temurut kelok-Ne; utuk do; oba Si menok udi. Semoga Allah, ngen kuaso-Ne, kemabul keloknu utuk menea baik, ngen jemijai sempurno kute kerjo de udi nea kerno pecayo ngen Kristus.
53001012	Ngen awei o Tuhan te Yesus diagungkan ngen udi, ngen udi kulo diagungkan Yesus kerno kebaikan atei Allah ite ngen Tuhan Yesus Kristus.
53002001	Tetang tekone Tuhan te Yesus Kristus, ngen tetang bakea kenopoane ite utuk tinggea besamo Si, dioba de uku minoi nien kunei udi:
53002002	Supayo udi jibeak gacang renyeng ngen liseak kerno adene bito bahwo bi sapei bilaine Tuhan Yesus teko igai. Mukin bito yo asalne kunei suaktau nubuat, atau kunei suaktau ajaran; atau buliak jijai ade de madeak bahwo keme perneak temulis de awei o neak lem saleak do su'et keme.
53002003	Awei ipe kulo, jibeak munyau tun mike udi. Sebab ayok sapei Bilai o, harusba tejijai hal yo lebiak dute: Dau tun bakea murtad, mengingkari Kristus; ngen Manusio Jahat de takdirne utuk masuk moi nerako, bakea kemten dirai.
53002004	Ngen ombong si bakea melawen ngen melekat dirai neak das kute de senbeak manusio, atau kute ilah de nanggap Allah ngen manusio. Bahkan si bakea temot neak lem Bait Allah ngen melei namen bahwo si adeba Allah.
53002005	Tingetba bahwo uku perneak melei namen kutene o pado waktau uku masiak besamo udi.
53002006	Ngen udi namen jano de uyo masiak temaen tejijaine kutene o. Be pado waktau de sudo tentau Allah, Manusio Jahat o bakea teko.
53002007	Kekuatan de menea kejahatan o bi muloi bekerjo seca'o resio, tapi masiak tenaen. Be amen de tenaene o bi senikia,
53002008	tembeiba keten Manusio Jahat o. Mako amen Tuhan Yesus teko, Si bakea munuak Manusio Jahat o ngen nyabai kunei bibia-Ne, ngen binasone ngen ca'o kemten dirai-Ne pado waktau Si teko.
53002009	Manusio Jahat o bakea teko ngen kuaso de lai kunei Iblis. Si bakea menea kute mecem keajaiban ngen hal-hal luea biaso de penuak ngen pike.
53002010	Si bakea makei ca'o kidek utuk sesat tun-tun de bakea binaso. Tobo'o bakea binaso sebab temulok ngen coa senang bito de benea kunei Allah de dapet semlamat tobo'o.
53002011	Do'oba sebabne Allah mbin kesesatan das tobo'o, de jijai sebab tobo'o pecayo ngen jano de benea.
53002012	Akibatne, kute tun de riang ngen duso ngen coa pecayo ngen jano de benea o, bakea nukum.
53002013	Saudaro-saudaro de Tuhan kasihi! Keme harus bogoa mucep syukur ngen Allah tetang udi, sebab kunei mulone Allah bi miliak udi utuk senlamat lem Roh de semucai udi ngen lem kebenaran de udi pecayo.
53002014	Utuk do'oba Allah menok udi liwet Bito Baik de keme melei namen ngen udi. Allah menok udi, kerno Si lok supayo udi milau meding kemuliaan Tuhan ite Yesus Kristus.
53002015	Kerno o, Saudaro-saudaro, tegokba ngen kuet ngen bepegongba terus ngen ajaran-ajaran de sudo keme melei ngen udi, baik seca'o kecek kulo seca'o tetulis.
53002016	-
53002017	Semoga Tuhan ite Yesus Kristus suang, ngen Allah Bapa ite mibur ngen kemuet ateinu, supayo udi dapet menea ngen melei namen jano de baik. Sebab Allah mengasihi ite, ngen kerno atei-Ne baik Si menea ite tep tabah, serto ma'ep de baik.
53003001	Selanjutne, Saudaro-saudaro, bedu'oba utuk keme. Bedu'oba supayo bito kunei Tuhan dapet terus tesebea ngen gacang ngen tenimo ngen baik, serai awei de sudo tejijai ngen udi bel'o.
53003002	Bedu'oba kulo supayo Allah semlamat keme kunei tun-tun pengacau ngen jahat. Sebab coa kute tun pecayo ngen bito kunei Tuhan o.
53003003	Tapi Tuhan setia. Si bakea kemuet udi ngen jemago udi kunei Si de kidek.
53003004	Ngen keme pecayo penuak ngen Tuhan tetang udi, bahwo udi dong menea ngen uku bakea terus menea jano de keme pesen ngen udi.
53003005	Kirone Tuhan mbimbing udi utuk lebiak ngertai bahwo Allah kemasiak udi ngen bahwo Kristus melei ketabahan ngen udi.
53003006	Saudaro-saudaro, das kuaso Tuhan Yesus Kristus, keme meriteak supayo udi me'uak kute Saudaro, de idup bemalas-malas, ngen de coa temurut ajaran-ajaran de keme melei ngen tobo'o
53003007	Udi suang namen bahwo udi harus temirau contoh keme. Keme coa bemalas-malas ketiko keme ade neak tengeak-tengeak udi.
53003008	Keme coa mbuk kembuk tun ngen coa masenne. Sebelekne kebilai kelmen keme bekerjo setengeak matei supayo keme coa semaro api kulo kunei antaro udi.
53003009	Keme menea o iso kerno keme coa berhok utuk o, meluyen kerno keme lok jemijai dirai keme teladan bagiak udi.
53003010	Pado waktau keme masiak ade neak tengeak-tengeak udi, keme melei peraturan yo, "Tun de coa lok kerjo, coa buliak mukmei."
53003011	Keme madeak yo kerno keme temi'uk, bahwo ade tun de coa tertib idupne ngen coa kerjo, meluyen sibuk ngen hal-hal de coa beguno.
53003012	Das kuaso Tuhan Yesus Kristus keme meriteak tun-tun o ngen melei peringatan, supayo tobo'o kerjo seca'o tenang ngen mesoa nafkah tobo'o suang.
53003013	Tapi udi jibeak jemau menea baik.
53003014	Amen ade tun de coa lok temi'uk jano de keme nadeak lem su'et yo. Waspadaba te'adep tun awei o ngen jibeak begaul ngen si supayo si selek.
53003015	Tapi jibeakba manggap si musuak, tapi meleiba nasihat ngen si sebagai suang Saudaro.
53003016	Tuhan adeba sumber kesejahteraan ite. Semoga Si bogoa melei ngen udi sejahtera lem kute hal. Semoga Tuhan semerto Saudaro kutene.
53003017	Salam kunei uku, Paulus. Uku suang de temulis salam yo. Dioba tando de tenulis lem tiep su'etku.
53003018	Kasiak karunio Yesus Kristus, Tuhan ite, semerto udi kutene. Hormat keme, Paulus
54001001	-
54001002	Timotius, anokku de sejati neak lem Tuhan! Su'et yo kunei uku, Paulus, rasul Kristus Yesus das periteak Allah, Penyelamat ite ngen das periteak Kristus Yesus, harapan te. Semoga Allah Bapa ngen Kristus Yesus Tuhan ite melei berkat, rahmat ngen sejahtera ngen ko.
54001003	Uku lok supayo ko tep tinggea neak Efesus awei de sudo uku demsok ko pado waktau ko lalau moi Makedonia. Sebab, neak Efesus ade kekedau tun de sembea ajaran de coa benea, ko harus mdan tobo'o.
54001004	Madeak ngen tobo'o supayo jibeak igai melei perhatian pado dongeng-dongeng ngen cerito-cerito asal-usul de coa putus-putusne. Kutene o cuma menea tekea bae, ngen coa memajukan rencano Allah de cuma dapet kemnal liwet pecayo ngen-Si.
54001005	Tujuan nasihat uku o adeba supayo tun dapet temuan atei de sucai serto sungguak-sungguak pecayo ngen Tuhan, ngen awei o tobo'o dapet mengasihi sesamone.
54001006	Ade pa'o tun de sudo coa idup awei o igai, ngen sesat lem perdebatan-perdebatan de coa ade gunone.
54001007	Tobo'o lok jijai gu'au-gu'au agamo, padahal tobo'o suang coa paham ngen kecek-kecek de tobo'o pakei atau hal-hal de tobo'o madeak ngen yakin.
54001008	Ite namen bahwo hukum agamo adeba baik, amen nakei awei ipe seharusne.
54001009	Pasetne harus ninget bahwo hukum nea iso te'adep tun baik, tapi te'adep para pelanggea hukum, para penjahat, tun bejat, te'adep tun beduso, tun coa ade agamo, tun duniawi, te'adep tun de munuak tun tuaine, para pembunuh pado umumne,
54001010	te'adep tun-tun cabul, hubungan sesamo jenis, penculik, tukang mike; saksai-saksai dusta, ngen api bae de menea hal-hal de bertentangan ngen ajaran de benea.
54001011	Ajaran o ade neak lem Bito Baik de penyebaranne cenayo ngen uku, adeba Bito Baik kunei Allah de agung ngen patut nujai.
54001012	Uku mucep syukur ngen Kristus Yesus Tuhan ite. Si bi melei kekuatan ngen uku utuk melayan Si, ngen Si manggap uku patas utuk tugas o,
54001013	Kunyau bel'o uku fitneak ngen semikso serto mino Si. Tapi Allah mengasihi uku, kerno pado waktau o uku ati pecayo, jijai uku coa namen jano de uku nea.
54001014	Malah anugerah Tuhan te o bi nelei ngen uku. Si melei ngen uku kepacok utuk pecayo ngen-Si, mengasihi sesamo manusio. Kepacok o nelei ngen ite kute de sudo jijai do ngen Kristus Yesus.
54001015	Kecek o benea ngen patut tenimo sepenuakne, "Kristus Yesus teko moi dunio yo utuk semlamat tun beduso." Ngen neak antaro tobo'o ukuba de kembiak beduso.
54001016	Tapi justru kerno'oba Allah mengasihi uku, supayo Kristus Yesus dapet kemten kute kesabaran-Ne te'adep uku, tun de kembiak beduso yo. Ngen dio jijai suaktau contoh utuk kute tun de be bakea pecayo ngen-Si ngen dapet idup sejati ngen kekal.
54001017	Allah, Rajo kute zaman, patut nelei hormat ngen nujai, sebab Siba de kekal, de coa keten ngen esa! Amin.
54001018	Tugas yo uku melei ngen ko, Timotius anokku, sesuoi ngen pesen Allah de senapei nebai-nebai lem jemaat tetang dirainu. Lokba pesen o jijai bekal utuknu lem perjuangan de baik.
54001019	Berjuangba ngen bepegong pado kepercayaan de benea ngen atei nurani de sucai. Ade tun-tun de coa dulai ngen sa'ei atei nuranine, sehinggo ajuaba kepercayaan tobo'o.
54001020	Neak antarone adeba Himeneus ngen Aleksander. Keduai tun o bi uku mukum ngen semreakne ngen Iblis, supayo tobo'o belajea utuk je'o mino Allah.
54002001	Pertamo-tamo, uku minoi nien supayo kinoi, semyang, ngen du'o utuk tun-tun luyen serto ucapan mokasiak senapei ngen Allah utuk kute tun;
54002002	utuk rajo-rajo ngen utuk kute tun de megong kuaso. Minoiba supayo ite dapet idup tenang ngen tentram utuk Allah ngen plep de patas.
54002003	Do'oba de baik ngen semnang atei Allah, Penyelamat ite.
54002004	Si lok supayo kute tun senlamat ngen namen de benea.
54002005	Sebab, cuma ade do Allah, ngen cuma do penengeak antaro Allah ngen manusio, adeba Kristus Yesus.
54002006	Si suang manusio de sudo semreak dirai-Ne utuk mbebas kute tun kunei duso-duso tobo'o. Ngen o Allah kemten pado waktau de tepat, bahwo Si lok kunyau kute tun senlamat.
54002007	Ngen do'oba sebabne uku neluak lalau ngen tun-tun iso Yahudi utuk melei namen ngen tobo'o bito tetang kepercayaan de benea. Lajau uku coa mike.
54002008	Uku lok supayo neak ipe bae semanei bedu'o ngen atei de sucai, coa pakei mengiak ngen selisiak.
54002009	Awei o kulo lokne selawei berias ngen sederhano ngen makei keracok de sopan. Jibeak makei potongan buk de nyolok atau makei perhiasan emas, mutiaro, atau keracok de la'ang-la'ang.
54002010	Sebelekne, lokba selawei berias ngen plep-plep de baik awei de patut utuk selawei de beribadah ngen Allah.
54002011	Seharusneba selawei belajea diem dirai ngen taat.
54002012	Uku coa melei izin selawei ngajea ngen meriteak semanei; tobo'o harus diem.
54002013	Sebab de pertamo-tamo cenipto adeba Adam, sudo'o tembei Hawa.
54002014	Isone Adam de tergoda, tapi Hawaba de tergoda ngen jijai beduso.
54002015	Tapi selawei bakea senlamat kerno melaher anok, asal si tep pecayo ngen Kristus, tep mengasihi tun luyen serto idup cuma utuk Allah.
54003001	Beneaba kecek yo, "Tun de lok kerjo utuk jemaat lok pekerjaan de mulio."
54003002	Kerno o, pekerjo jemaat harusba suang tun de bebaik, maten kunei do ngenyan, dapet temaen dirai, bijaksano, sopan, galok temimo tun neak umeakne, pacok majea tun,
54003003	jibeak tun galok mabuk, atau de galok belago. Sebelekne, si harus lemah lembut, damoi. Si coa buliak mata duitan.
54003004	Si harus namen matur umeak tanggone ngen baik, majea anok-anokne utuk taat ngen hormat ngen si.
54003005	Sebab amen tun coa namen matur umeak tanggone dewek, ka'ro si dapet matur jemaat Allah?
54003006	Suang pekerjo jemaat coa buliak tun de tembei jijai Kristen, sebab be si jijai ombong lajau keno hukuman awei Iblis bel'o.
54003007	Si harusba tun de temuan gen baik lem masyarakat; sebab amen si awei o, mako si bakea nino tun, sehinggo us moi lem perangkap Iblis.
54003008	Pekerjo luyenne harusba kulo tun de baik ngen tulus; coa mata duitan ngen coa galok menem anggur kembiak dau.
54003009	Tobo'o harus bepegong teguh ngen atei nurani de sucai pado ajaran kepercayaan Kristen de sudo Allah melei namen.
54003010	Tobo'o kulo harus ntes kileak, amen ternyato tobo'o tun baik, tembeiba tobo'o buliak mulung neak lem jemaat.
54003011	Ngenyan-ngenyan tobo'o lokba tun terhormat, harusba kulo tun baik, iso tun de galok fitneak. Tobo'o harus temaen dirai ngen jujur lem kute hal.
54003012	Pekerjo luyenne harusba maten kunei do ngenyan ngen murus anok-anokne ngen keluargone seca'o baik.
54003013	Tun-tun de temulung ngen baik neak lem jemaat, tun bakea hormat ngen jijai tambeak binai miling tetang kepercayaan tobo'o ngen Kristus.
54003014	Uku ma'ep coa an igai uku bakea semulau udi. Kunyau awei o, uku temulis kulo su'et yo ngen udi,
54003015	supayo amen uku cendok, ko bi namen awei ipe ite harus idup sebagai keluargo Allah, adeba jemaat Allah de idup. Jemaat dioba de adeba tiang penegok ngen pendukung ajaran de benea kunei Allah.
54003016	Coa suang kulo dapet temulok, padeak kelaine resio agamo te: Si kemten dirai lem rupo manusio, ngen de benea lem Roh, serto kenliak para malaikat. Bitone sapei neak antaro bangso-bangso, ngen Si cenayo neak kute dunio ngen naket moi surgo.
54004001	Roh Allah seca'o tegas madeak bahwo pado maso-maso de bakea teko, ade tun de bakea murtad, lajau temotoa roh-roh de menea tun jijai sesat ngen ajaran-ajaran Iblis,
54004002	de senapei liwet tun-tun munafik de mike. Atei nurani tun-tun o bi kelem.
54004003	Tobo'o majea tun utuk coa nikeak ngen coa mbuk kembuk kunei Allah. Padahal kembuk o nea Allah utuk nembuk ngen mucep mokasiak ngen tun-tun de sudo pecayo ngen Kristus ngen bi kemnal ajaran de benea kunei Allah.
54004004	Kerno kute de cenipto Allah o baik ngen coa ade do kulo de haram, amen tenimo ngen mucep syukur ngen Allah.
54004005	Sebab kutene o kunei Allah ngen du'o menea kembuk o jijai halal.
54004006	Amen ko majea kutene o ngen Saudaro-saudaro do imen, ko bakea jijai pelayan Kristus Yesus de bekerjo ngen baik. Ngen ko bakea mupuk batinnu ngen kecek Allah de ite pecayo, ngen ajaran-ajaran de benea de sudo tenotoanu ke'an yo.
54004007	Ne'uakba cerito-cerito takhayul de coa beguno. Lokba ko latih dirainu utuk beribadah.
54004008	Latihan jasmani didik bae gunone, tapi latihan rohani beguno lem kute hal, sebab mengandung janjai utuk idup pado maso uyo ngen maso de bakea teko.
54004009	Hal o benea ngen patut tenimo sepenuakne.
54004010	Do'oba sebabne ite berjuang ngen kerjo keras, sebab ite ma'ep sepenuakne ngen Allah de idup; Siba penyelamat kute tun, terutamo tun-tun de pecayo.
54004011	Najeaba kutene o ngen neluakba tun-tun temotoane.
54004012	Jibeak suang tun kulo manggap ko rendeak kerno ko u'ai. Sebelekne, lokba ko jijai teladan bagiak tun-tun pecayo lem keceknu ngen plepnu, lem ca'o ko mengasihi sesamo ngen pecayo ngen Yesus Kristus, lem kesetiaannu ngen lem kemurnian.
54004013	Sementaro o, sapei uku teko be, ko harus sungguak-sungguak mbaco Alkitab ngen tun-tun ngen majeane.
54004014	Jibeak ko laloi makei karunio kunei Roh Allah de nelei ngen ko pado waktau pemipin-pemipin jemaat pek tangen tobo'o neak das ulaunu, ngen nebai-nebai semapei pesen Allah tetang dirainu.
54004015	Kerjoba kutene o ngen sungguak-sungguak supayo kemajuannu kenliak kute tun.
54004016	Ko harus ngawas diraine suang ngen ajarannu. Lokba ko setia menea kutene o, sebab ngen awei o ko bakea selamat baik dirainu suang atau tun-tun de temi'uk ko.
54005001	Jibeakba ko mengiak ngen tun de lebiak tuai kunei ko, meluyen najokba si temi'uk kecek-keceknu seolah-olah si baknu. Anggapba tun-tun u'ai sebagai Saudaronu,
54005002	mbei-mbei tuai sebagai indoknu ngen selawei-selawei u'ai sebagai asuaknu ngen sikep de murni.
54005003	Hormatba ngen rando-rando de benea-benea idup suang dirai.
54005004	Tapi amen suang rando temuan anok ngen kepau, tobo'oba de pertamo-tamo harus nelei pengertian bahwo tobo'o wajib memperhatikan keluargo tobo'o, ngen males jaso tun tuai ngen ninik tobo'o. Sebab hal o ba semnang atei Allah.
54005005	Rando de benea-benea suang dirai, ngen coa temuan keluargo de dapet murusne, cuma ma'ep ngen Allah. Lueng kelmen si terus bedu'o ngen Allah utuk minoi tulung.
54005006	Tapi rando de bi idup senang-senang, bi matei kunyau si masiak idup.
54005007	Melei nasihatba ngen rando-rando o kunyau tobo'o idup ngen bebaik.
54005008	Tapi amen ade tun de coa murus sanok Saudarone, jano igai tun-tun neak umeakne, tun o murtad, si lebiak kidek kunei tun de pecayo.
54005009	De bi masuk daftar sebagai rando, cuma tobo'o de omorne coa ku'ang kunei num puluak taun, de cuma debat temuan maten
54005010	ngen terbukti bi menea pekerjaan de baik, awei murus anok, temimo tun-tun temalem neak daseine, melayan tun-tun pecayo, temulung tun-tun saro, menea ngen sungguak-sungguak kute mecem pekerjaan de baik.
54005011	Jibeak pek moi lem daftar o rando-rando de masiak u'ai. Sebab amen nafsu birahi tobo'o jijai kembiak kuet, tobo'o lok nikeak igai, ngen teminggea Kristus.
54005012	Mako tobo'o saleak sebab muker janjai de nelei Allah.
54005013	Tobo'o kulo muang-muang waktau ngen keluea masuk umeak tun. Ngen de lebiak kidek igai, adeba bahwo tobo'o belajea fitneak tun luyen ngen milau urusan tun serto madeak hal-hal de coa patut nadeak.
54005014	Do'oba sebabne uku meluak rando-rando u'ai nikeak igai, dapet anok ngen murus umeak tanggo, supayo musuak-musuak ite coa dapet kesempatan utuk kemidek gen ite.
54005015	Sebab ade rando-rando de sudo tersesat motoa Iblis.
54005016	Amen suang selawei de percayo temuan anggota keluargone rando, lokba si temulung tobo'o sehinggo tobo'o jibeak jijai beban jemaat. Ngen awei o, jemaat dapet temulung tobo'o de benea-benea rando.
54005017	Pemipin jemaat de maneu tugasne ngen baik, patut nelei penghargaan duai kilai lipet, terutamo sekilai tobo'o de rajin khotbah ngen ngajea.
54005018	Sebab lem Kiteb Sucai madeak, "Sapai de gidong melat-melat gendum utuk mpas ijat gendum kunei kaleakne, jibeakba nepem bibiane," kulo, "Tun de bekerjo, berhok temimo upeakne".
54005019	Jibeakba temimo tuduhan te'adep suang pemipin jemaat, kecuali amen ade dukungan kunei duai saksai atau lebiak.
54005020	Tun de menea duso, harusba ten'gur neak adep kute jemaat, supayo de luyen jijai saben.
54005021	Neak adep Allah, Yesus Kristus ngen malaikat-malaikat pilihan-Ne, uku minoi nien supayo ko temotoa petunjuk-petunjuk yo ngen coa ade prasangka te'adep api bae, ngen coa mihak api bae.
54005022	Jibeakba gacang ige mpek tangen das suang tun utuk maket si sebagai pelayan Tuhan. Amen tun beduso, jibeak sapei terlibat lem duso o. Jenagoba dirainu supayo tep murni.
54005023	Jibeakba igai mbuk bioa bae; menemba kulo didik anggur utuk supayo pencernaanne baik, sebab ko galok bolon.
54005024	Duso kekedau tun, ayok senidang, bi keten ngen jelas. Tapi duso tun luyen tembei namen sesudone.
54005025	Awei o kulo plep-plep baik lasung keten. Ngen de coa mudeak keten kulo, coa nam terus nunyin.
54006001	Tun-tun Kristen de jijai hamba, harus manggep bahwo tuan tobo'o patut tobo'o hormat, supayo tun coa dapet kemidek gen Allah atau ajaran te.
54006002	Hamba-hamba de tuanne tun Kristen, coa buliak manggap remeh tuanne kerno tobo'o samo-samo tun Kristen. Malah tobo'o seharusne melayan tuan tobo'o ngen lebiak baik igai, sebab tuan de nelayan ngen baik o adeba samo-samo tun pecayo de dikasihi. Najeaba ngen meleiba nasihat kutene o.
54006003	Api de majea ajaran de luyen kunei o ngen coa tujau ngen ajaran de benea kunei Tuhan te Yesus Kristus, ngen ajaran agamo te,
54006004	si adeba tun ombong ngen coa namen jejano! Plepne adeba galok selisiak ngen tekea tetang istilah-istilah sehinggo timboa iri atei, perpecahan, fitneak, curiga ngen de coa baik,
54006005	ngen selisiak de coa sudo-sudone. Dalen pekeran tun-tun o bi kepak ngen coa benea igai. Sako tobo'o nam kayo kunei agamo.
54006006	Memang agamo melei utung de lai, amen tun pues ngen jano de temuanne.
54006007	Sebab coa ade sesuaktau kulo de ite mbin moi lem dunio yo, ngen coa ade sesuaktau kulo de dapet ite mbin moi luea!
54006008	Jijai, amen ade kembuk ngen keracok, do'o bi cukup.
54006009	Tapi tun de lok jijai kayo, tergoda ngen terjerat mecem-mecem kelok de bodong ngen musak. Kelok-kelok o menea tun jijai ajua ngen celako.
54006010	Kerno bogoa meker caci, timboa kute mecem kejahatan. Ade pa'o tun mesoa caci sehinggo bi coa temurut igai ajaran Kristen, lajau tobo'o keno dau penderitaan de majua atei tobo'o.
54006011	Tapi ko adeba tun de Allah temuan, jijai ko harus meu'ak kutene o. Berusahoba jijai tun de benea neak matai Allah, de mengabdi ngen Allah, pecayo ngen Kristus, mengasihi sesamo, tabah lem penderitaan, ngen bersikep lemah lembut.
54006012	Berjuangba sungguak-sungguak utuk idup sebagai tun Kristen supayo ko mbut hadiah sejati ngen kekal. Sebab utuk o ba Allah menok ko pado waktau ko ngakau neak adep dau tun bahwo ko pecayo ngen Kristus.
54006013	Ngen uyo, neak adep Allah de melei nyabai ngen kute sesuaktau, ngen neak adep Kristus Yesus de melei kesaksian de benea ngen Pontius Pilatus, uku minoi dio kunei ko:
54006014	Taatba ngen kute periteak o seca'o murni ngen baik sapei pado bilai Tuhan te Yesus Kristus teko igai.
54006015	Allah suang de bakea tentau tekone Si pado waktau de tepat. Siba do-done Penguaso; Si agung, Rajo kunei kute rajo, ngen Tuhan kunei kute tuan,
54006016	Siba do-done de coa nam kenuaso maut; Si idup neak lem cahayo de coa dapet na'ok api bae kulo. Coa ade suang manusio kulo de perneak kemliak Si, atau dapet kemliak Si. Bagiak-Neba hormat ngen kuaso de kekal! Amin.
54006017	Ngen tun-tun kayo neak dunio yo, lokba ko minoi supayo tobo'o jibeak ombong ngen jibeak ma'ep pado sesuaktau de coa tau awei kekayaan. Tobo'o harus ma'ep ngen Allah de melei kute sesuaktau ngen ite utuk ite nikmati.
54006018	Meleiba nasihat ngen tobo'o supayo menea de baik, jijai kayo lem plep de baik, mu'eak atei ngen galok melei.
54006019	Ngen awei o tobo'o melungguk hok de jijai modal de baik utuk masa depan. Utuk dapet idup de sebeneane, adeba idup de sejati.
54006020	Hoi Timotius, jenagoba jano de sudo cayo ngen ko. Ne'uakba kecek-kecek de coa beguno ngen selisiak-selisiak tetang hal-hal de seca'o keliru de senbut "Pengetahuan".
54006021	Sebab ade tun-tun de madeak bahwo tobo'o temuan pengetahuan o, sehinggo nyeleweng kunei ajaran-ajaran Kristen de sudo tobo'o pecayo. Semoga Tuhan memberkati Saudaro-saudaro. Hormat keme, Paulus
55001001	-
55001002	Timotius, anokku de uku semayang! Uku, Paulus, temulis su'et yo ngen ko, ma'ep Allah Bapa ngen Tuhan te Kristus Yesus melei berkat, rahmat, sejahtera ngenko. Das kelok Allah uku naket jijai rasul Kristus Yesus, nutus utuk melei namen tetang idup de jenanjai Allah. Idup o ite temimo kerno jijai do ngen Kristus Yesus.
55001003	Uku mucep syukur ngen Allah de uku melayan ngen atei nurani de sucai awei de nea ninik puyang uku bel'o. Uku bogoa mucep mokasiak ngen Allah tiep kilai uku tinget ngen ko lem du'o, baik lueng atau kelmen.
55001004	Uku tinget ngen kesedihan ateinu. Do'oba sebabne uku lok nien temau ngen ko supayo uku dapet benea-benea jijai riang.
55001005	Uku tinget ngen kepercayaannu de sungguak-sungguak ngen Kristus, serai awei kepercayaan niniknu Lois ngen indoknu Eunike. Ngen uku yakin ko kulo pecayo awei o.
55001006	Sebab o uku minget ko utuk midup karunio de nelei Allah ngen ko pado waktau uku pek tangenku moi dasnu.
55001007	Sebab Allah melei ngen ite iso Roh de menea ite jijai saben. Sebelekne Roh Allah o menea ite jijai kuet, penuak kasiak ngen tertib.
55001008	Sebab o jibeakba selek melei saksai tetang Tuhan ite ngen jibeakba selek kerno uku, de nasuk sel kerno Si. Sebelekne, lokba ko ngen kekuatan kunei Allah, meding saro utuk Bito Baik o.
55001009	Allah semlamat ite ngen menok ite supayo jijai umat-Ne suang. Si menea o iso kerno jano de ite bi kenerjo, tapi kerno rencano-Ne suang ngen rahmat-Ne. Si melei ite rahmat-Ne liwet Kristus Yesus ayok dunio yo ade.
55001010	Ngen uyo, Allah kemten rahmat-Ne o ngen ite liwet tekone Rajo Penyelamat ite Kristus Yesus. Yesus maleak kuaso maut ngen mbin idup de kekal liwet Bito Baik o.
55001011	Utuk melei namen Bito Baik o ba Allah maket uku jijai rasul ngen gu'au.
55001012	Do'oba sebabne uku menderita kutene yo, tapi uku tep pecayo, sebab uku namen nien api de uku pecayo. Uku pecayo bahwo jano de sudo Si pecayo ngen uku. Si sanggup kulo jemagone sapei pado Bilai Kiamat.
55001013	Totoaba ngen sungguak-sungguak ajaran de benea de sudo uku nelei ngen ko. Ngen lokba ko tep menea o lem imen ngen kasiak neak lem Kristus Yesus.
55001014	Ngen tulung kunei Roh Allah de idup neak lem ite, lokba ko jemago baik-baik hal-hal de bego de sudo cayo ngen udi.
55001015	Ko namen bahwo kute tun neak wilayah Asia bi teminggea uku, termasuk kulo Figelus ngen Hermogenes.
55001016	Tapi keluargo Onesiforus bi kekedau kilai semnang ateiku. Semoga Tuhan melei rahmatne ngen keluargo Onesiforus. Kunyau uku neak lem sel, Onesiforus coa selek ngen keadaan uku o.
55001017	Ketiko sapei neak Roma, si terus berusaho mesoa uku sapei si temau ngen uku.
55001018	Ngen uku namen bahwo neak Efesus si dau nien temulung uku. Semoga Tuhan melei rahmatne ngen si pado bilai Tuhan mukum kute umat manusio.
55002001	Timotius, anokku! Lokba ko jijai kuet ngen rahmat de nelei ngen ite, kerno ite jijai do ngen Kristus Yesus.
55002002	Ajaran de bel'o bi ko temi'uk kunei uku neak adep tun dau, lokba ko minoi supayo najea kulo ngen tun-tun de dapet pecayo ngen de pacok majea tun luyen.
55002003	Ko harus milau saro sebagai prajurit Kristus Yesus de setia.
55002004	Suang prajurit de gidong tugas, si bakea sibuk suang, sebab si lok semnang atei panglimane.
55002005	Suang olahragawan coa bakea jijai juaro neak lem pertandingan, amen si coa taat ngen peraturan-peraturan.
55002006	Petani de sudo kerjo keras, siba de pertamo-tamo berhok dapet asea tanem.
55002007	Perhatikanba jano de uku madeak o, sebab Tuhan bakea melei ngen ko kesanggupan utuk ngertai kutene.
55002008	Tingetba hal yo: Bito Baik de uku melei namen o adeba bito tetang Yesus Kristus, royot Daud; Siba Kristus de sudo idup igai kunei matei.
55002009	Kerno melei namen Bito Baik o ba, uku jijai saro; malah sapei neket ngen ratoi awei penjahat. Tapi Firman Allah coa dapet neket ngen ratoi.
55002010	Do'oba sebabne uku sabar temanggung kutene o demi kepentingan tun-tun de sudo niliak Allah, supayo tobo'o kulo dapet keselamatan de nelei liwet Kristus Yesus, ngen kemulioan de kekal.
55002011	Sungguak benea kecek yo, "Amen ite bi matei besamo Si, ite bakea idup kulo besamo Si.
55002012	Amen ite tep tabah, ite bakea meriteak kulo besamo Si. Amen ite muker Si, Si kulo bakea muker ite.
55002013	Amen ite coa setia, Si tep setia, kerno Si coa dapet muker dirai-Ne suang."
55002014	Lokba ko minget tun-tun tetang kutene yo. Neak adep Allah, meleiba nasihat ngen tobo'o supayo jibeak tekea tetang istilah-istilah. Do'o coa ade gunone, malah cuma kemacau tun-tun de temi'ukne.
55002015	Lokba ko berusaho sungguak-sungguak supayo Allah makau ko sebagai tun de layak bekerjo utuk-Ne. Berusahoba supayo ko coa selek tetang kerjonu, meluyen majea seca'o tepat ajaran-ajaran benea kunei Allah.
55002016	Ne'uakba kecek-kecek de coa ade gunone ngen de mino Allah. Kecek-kecek de awei o cuma menea tun tambeak jahat.
55002017	Ajaran tun-tun o tesebea awei olon kanker. Neak antaro tobo'o termasuk Himeneus ngen Filetus.
55002018	Tobo'o bi nyeleweng kunei ajaran de benea, ngen kemacau pecayo pa'o tun. Tobo'o madeak bahwo idup igai kunei matei bi tejijai.
55002019	Tapi dasar de mpek Allah o coa dapet nunyak. Neak dasne tetulis dio, "Tuhan namen tun-tun de temuan-Ne", ngen "Tun de madeak bahwo si de Tuhan temuan, tun o harus bedan menea de saleak".
55002020	Neak lem umeak de lai ade memecem perabot. Ade de nea kunei pirok atau emas, tapi ade kulo de nea kunei kieu atau pitok. Ade de nakei utuk keperluan istimewa, ade kulo de nakei utuk keperluan biaso.
55002021	Tun de mersi awokne kunei kute de kidek, tun o bakea nakei utuk keperluan istimewa. Si jijai de khusus ngen beguno bagiak tuanne. Si seniap utuk nakei bagiak tiep kerjo de baik.
55002022	Sebab o, Ne'uakba nafsu tun u'ai. Berusahoba utuk idup temurut kelok Allah, setia ngen ajaran-Ne ngen mengasihi sesamo, serto temuan atei de tenang. Idupba awei o besamo tobo'o de menggang minoi tulung ngen Tuhan, ngen atei de sucai.
55002023	Jibeakba milau lem selisiak tun-tun bodong de coa namen jejano. Ko namen bahwo kute o cuma jijai tekea.
55002024	Tun de bekerjo utuk Tuhan coa patut tekea; si harus ramah te'adep kute tun, ngen dapet majea tun seca'o baik ngen sabar.
55002025	Si harus lemah lembut majea tun-tun de galok melawen; mudah-mudahan Allah melei kesepatan ngen tun-tun o utuk tobat kunei duso-duso tobo'o ngen kemnal ajaran de benea.
55002026	Ngen awei o tobo'o jijai sadar igai, ngen bebas kunei perangkap Iblis de sudo temaen tobo'o ngen makso tobo'o motoa kelokne.
55003001	Tingetba bahwo pado bilai-bilai terakhir bakea ade dau saro.
55003002	Manusio bakea murus diraine suang, jijai bogoa meker caci, ombong ngen galok mike. Tobo'o galok mino tun, berutak te'adep tun tuai, coa namen mucep mokasiak, ngen coa dulai ngen agamo.
55003003	Tobo'o coa mengasihi sesamo, coa galok melei apun, tobo'o galok kemidek gen tun luyen, galok makei kekerasan, tobo'o kejam, coa as ngen de baik.
55003004	Tobo'o galok berhianat, ombong ngen coa peker panjang. Tobo'o lebiak galok temotoa hawo nafsu kunei pado temotoa Allah.
55003005	Seca'o lahiriah tobo'o maneu kewajiban agamo, tapi temulok inti kunei agamo o suang. Ne'uakba tun-tun de awei o.
55003006	Ade neak antaro tobo'o de masuk seca'o diem-diem moi umeak-umeak tun luyen ngen mike selawei-selawei lemah de temuan dau nien duso ngen kenuaso mecem-mecem nafsu.
55003007	Selawei-selawei o bogoa minoi najea, tapi coa perneak ngertai de benea kunei Allah.
55003008	Serai awei Yanes ngen Yambres melawen Musa, awei o kulo tun-tun o melawen ajaran kunei Allah. Pekeran tobo'o bi usak, ngen imen tobo'o bi coa kuet.
55003009	Tapi tobo'o coa bakea dapet jejano, sebab kebodong tobo'o bakea namen kute tun, awei de Yanes ngen Yambres meding.
55003010	Tapi ko bi temotoa ajaran-ajaran uku, ca'o idupku, ngen tujuan idupku. Ko bi kemliak suang awei ipe uku sungguak-sungguak pecayo ngen Yesus Kristus ngen mengasihi sesamo manusio. Ko kulo namen kesabaran ngen ketabahan uku.
55003011	Ko bi kemliak uku senikso ngen uku saro. Ko namen kute de tejijai te'adep uku neak Antiokhia, neak Ikonium, ngen neak Listra. Ko namen kute de uku meding saro. Tapi Tuhan semlamat uku kunei kutene o.
55003012	Memang kute tun de lok idup semyang ngen idup jijai do ngen Kristus Yesus bakea senikso,
55003013	dong tun jahat ngen tukang mike bakea tambeak jahat. Tobo'o mike tun luyen padahal tobo'o suang kulo keno pike.
55003014	Tapi lokba ko tep bepegong pado kebenaran de sudo ko temimo ngen ko yakin, bogoa minget tun de sudo majeane ngen ko.
55003015	Tingetba kulo bahwo kunei titik ko bi kemnal Kiteb Sucai. Kiteb Sucai o dapet melei ngen ko pengertian utuk dapet keselamatan liwet imen ngen Kristus Yesus.
55003016	Kute de tenulis lem Kiteb Sucai, diilhami kunei Allah beguno utuk majea de benea, utuk temgur ngen mbenea de saleak, ngen majea manusio supayo idup temurut kelok Allah.
55003017	Ngen awei o tiep-tiep manusio de Allah temuan, dapet jijai baik.
55004001	Kristus Yesus bakea teko igai moi dunio yo utuk mukum tun-tun de idup ngen de matei; ngen Si bakea teko utuk meriteak sebagai Rajo. Kerno'o uku minoi nien ngen udi neak adep Allah ngen Kristus Yesus:
55004002	Lokba ko melei Bito Baik kunei Allah o, terus pakso supayo tun temi'ukne, jano tobo'o lok jano coa. Lokba ko menea tun pecayo, kemten saleakne, ngen melei nasihat ngen tobo'o. Najeaba tun ngen sabar.
55004003	Sebab bakea sapei waktaune tun coa lok igai temimo ajaran de benea. Sebelekne, tobo'o bakea temotoa kelokne suang, ngen melungguk dau gu'au utuk najea hal-hal de baik teni'uk tobo'o.
55004004	Tobo'o bakea mutup ti'ukne te'adep de benea, tapi bakea temi'uk te'adep cerito-cerito dongeng.
55004005	Kunyau awei o, ko harus kemuaso dirainu lem keadaan awei ipe kulo. Tabah lem saro, kemerjoba tugasnu sebagai tukang melei Bito Baik o ngen neaba ngen sebaik-baikne kewajibannu sebagai pelayan Allah.
55004006	Tetang diraiku, bi sapei waktaune uku bakea matei sebagai kurban ngen Allah. Tegoa igai uku bakea teminggea dunio yo.
55004007	Uku bi milau pertandingan ngen sebaik-baikne, uku bi sapei moi garis akher. Uku tep setia ngen Kristus sapei akher.
55004008	Uyo bi seniap utuk uku kemenangan. Pado Bilai Kiamat, Tuhan, Hakim de adea o bakea semreak hadiah o ngen uku, kerno uku idup baik ngen Allah. Ngen iso uku bae de bakea temimo hadiah o, tapi kulo tun de kembiak indau mbot tekone Tuhan.
55004009	Berusahoba supayo segro teko ngen uku,
55004010	kerno Demas bi teminggea uku kerno cito ngen dunio yo. Si bi lalau moi Tesalonika. Kreskes bi lalau moi Galatia, ngen Titus moi Dalmatia.
55004011	Cuma Lukas de tinggea ngen uku. Mapetba Markus ngen mbin si besamonu, sebab si dapet temulung lem pekerjaanku.
55004012	Uku bi meluak Tikhikus lalau moi Efesus.
55004013	Amen ko miyo, mbinba jubah de uku teminggea neak Troas neak umeak Karpus. Mbinba kulo bukau-bukauku, terutamo bukau-bukau de kertasne nea kunei babok.
55004014	Aleksander, tukang temagai o, bi menea kejahatan te'adep uku. Tuhan bakea malesne sesuai ngen plepne.
55004015	Ko suang harus teatei te'adepne, sebab si kembiak temtang bito ite.
55004016	Pado waktau uku pertamo sekilai bela diraiku, coa ade suang kulo de temulung; kutene teminggea uku. Mudah-mudahan allah coa semaleak tobo'o lem hal yo.
55004017	Tapi Tuhan damping uku. Si melei kekuatan sehinggo uku sanggup melei namen kute Bito Baik o, supayo teni'uk kute tun iso Yahudi. Ngen uku selamat kunei bahayo kematian.
55004018	Ngen Tuhan bakea bebas uku kunei tiep usaho de kidek te'adep uku. Si bakea semlamat uku, sehinggo uku masuk moi lem Kerajaan-Ne neak surgo. Bagiak-Ne ba kemuliaan selamo-lamone! Amin.
55004019	Salam uku ngen Priskila, Akwila ngen kute keluargo Onesiforus.
55004020	Erastus tinggea neak Korintus, ngen Trofimus bi uku teminggea lem keadaan bolon neak Miletus.
55004021	Berusahoba miyo ayok musim sengok. Salam kunei Ebulus, Pudes, Linus ngen Klaudia ngen kunei kute Saudaro do imen
55004022	Semoga Tuhan damping ko. Semoga Tuhan memberkati Saudaro-saudaro! Hormat keme, Paulus
56001001	Anokku Titus! Uku, Paulus, temulis su'et yo sebagai hamba Allah ngen rasul Yesus Kristus. Uku niliak ngen nutus utuk temulung tun-tun piliak Allah supayo jijai kuet lem imen tobo'o. Uku kulo harus bimbing tobo'o supayo kemnal ajaran de benea de najea agamo te.
56001002	Ajaran o das dasar harapan bahwo ite bakea temimo idup sejati ngen kekal. Allah bi melei janjai idup o ayok mulone zaman -- ngen Allah coa mukin ngike.
56001003	Pado waktau de tepat, Allah melei janjaine o lem pesen-Ne. Pesen o bi senapei ngen uku, ngen uku melei namenne das periteak Allah Penyelamat ite.
56001004	Titus, ko adeba sungguak-sungguak anokku, sebab ko ngen uku bi pecayo ngen Kristus. Uku ma'ep supayo Allah Bapa ngen Kristus Yesus Rajo Penyelamat ite, melei berkat ngen sejahtera ngen ko.
56001005	Uku teminggea ko neak Kreta supayo ko dapet murus hal-hal de masiak perlu natur. Kulo, supayo ko maket pemipin-pemipin jemaat neak tiep kota. Tingetba ngen petunjuk-petunjukku yo:
56001006	Suang pemipin jemaat lokba suang tun de baik; si harus temuan do ngenyan; anok-anokne harus bi pecayo ngen Kristus ngen iso anok nakea ngen coa nam natur.
56001007	Tun de kerjo neak jemaat adeba tun de murus kerjo Allah, si coa buliak tun de coa baik. Si coa buliak ombong atau gacang mengiak, atau tukang mabuk, galok belago, atau bogoa meker caci.
56001008	Si harus galok temimo tun neak daseine, galok ngen hal-hal baik, dapet temaen dirai, jujur, sucai ngen tertib.
56001009	Si harus bepegong teguak pado ajaran de dapet pecayo, awei de sudo najea ngenne. Awei ipe si sanggup melei nasehat tun pado ajaran de benea, ngen temunjuk kesaleak tun-tun de temtangne.
56001010	Sebab dau tun de galok berutak, terutamo tun-tun de nanone agamo Yahudi; tobo'o mike tun luyen.
56001011	Tun-tun awei o harus bibiane npem, sebab tobo'o kemacau dau keluargo ngen ajaran-ajaran de coa ade gunone. Tobo'o menea o cuma kerno lok mesoa utung de coa patas!
56001012	Perneak nebai tobo'o suang de kunei Kreta madeak, "Tun-tun Kreta bogoa mike, awei benatang buas de jelen ngen malas."
56001013	Jano de nadeak nebai o memang benea. Do'o sebabne ko harus tema'ok tobo'o seca'o tegas; supayo tobo'o tep bepegong ngen ajaran de benea.
56001014	Ngen coa igai bepegong ngen dongeng-dongeng Yahudi atau aturan-aturan de nea tun-tun de temulok ajaran de benea o.
56001015	Kute sesuaktau adeba sucai bagiak tun-tun de sucai. Tapi utuk tun-tun de pekeranne kidek ngen de coa ade imen, coa ade sesuaktau de sucai, sebab pekeran ngen atei nurani tobo'o bi kidek!
56001016	Tobo'o madeak bahwo tobo'o kemnal Allah, padahal plep tobo'o temulok-Ne. Tobo'o nyelek, ngen tobo'o coa lok taat; tobo'o adeba tun-tun de coa nam menea de baik.
56002001	Tapi ko, Titus, lokba ko majea ajaran de paset.
56002002	Nasehatba tun semanei-semanei de tu'ai, supayo tobo'o tema'en dirai, bijaksana ngen idup sebagai tun de patut nego. Tobo'o harus kulo bepegong pado ajaran de benea kunei Allah, mengasihi ngen sempurno, saro ngen tabah.
56002003	Awei o kulo lokba ko nasehat selawei-selawei de tu'ai supayo plep tobo'o sesuoi ngen jano de patut bagiak tun de idup kusus bagiak Allah. Tobo'o coa buliak fitneak tun luyen, coa buliak bogoa mabuk. Tobo'o harus majea hal-hal de baik,
56002004	supayo ngen ca'o o tobo'o dapet majea selawei-selawei u'ai utuk mengasihi sematen ngen anok-anokne,
56002005	jijai bijaksana, idup sucai ngen jijai ngenyan de baik de temurut kecek sematenne. Ngen awei o coa ade tun de dapet mino bito kunei Allah.
56002006	Awei o kulo, meleiba nasehat ngen tun-tun u'ai supayo tobo'o jijai bijaksana.
56002007	Lem kute hal lokba ko jijai teladan de baik. Amen ko majea, ko harus jujur ngen sungguak-sungguak.
56002008	Pakeiba kecek-kecek de bijaksana, de coa dapet mino tun, supayo lawen-lawennu jijai selek kerno coa ade hal-hal kidek de dapet tobo'o madeak tetang ite.
56002009	Hamba-hamba harus tunduk ngen tuanne. Ngen semnang atei lem kute hal. Tobo'o coa buliak melawen kecek,
56002010	atau maling. Lokba tobo'o kemten bahwo tobo'o bogoa sikep baik ngen setia, supayo ngen sikep tobo'o tun mujai ajaran tetang Allah, Penyelamat ite.
56002011	Sebab Allah bi kemten rahmat-Ne utuk semlamat kute umat manusio.
56002012	Rahmat Allah o majea ite supayo coa igai idup melawen kelok Allah ngen coa temotoa kelok duniawi. Ite najea utuk idup lem dunio yo ngen namen temaen dirai, tulus, setia ngen Allah.
56002013	Uyo ite gidong mbot Bilai de ite ma'ep o; pado Bilai o dunio bakea kemliak keagungan Yesus Kristus, adeba Allah Mahabesar ngen Rajo Penyelamat ite.
56002014	Si bi melei dirai-Ne bagiak ite utuk mbebas ite kunei kute kejahatan, ngen jemijai ite umat de bebas kunei duso, de jijai de Si temuan bae, serto de rajin menea baik.
56002015	Najeaba kutene o, ngen melei nasehat serto tema'okba paro pendengarnu seca'o wibawa. Jibeak munyau suang kulo manggap ko rendeak.
56003001	Melei namen anggota jemaat-jemaatnu supayo tobo'o tunduk ngen pimipin-pemipin, penguaso negrai serto taat ngen besedio menea tiep hal de baik.
56003002	Nadeak ngen tobo'o supayo jibeak fitneak atau betekea ngen api bae, tapi supayo besikep ramah. Lokba tobo'o bogoa besikep lemuak te'adep kute tun.
56003003	Sebab bel'o ite suang kulo bodong, sesat ngen coa taat. Ite jijai hamba memecem nafsu ngen kelok; ite idup ngen niat-niat kidek ngen kidek atei, serto saling jengik.
56003004	Tapi Allah, Penyelamat ite temunjuk kasiak ngen kebaikan atei-Ne ngen ite.
56003005	Si semlamat ite, iso kerno ite sudo menea sesuaktau de baik, tapi kerno Si suang mengasihi ite. Si semlamat ite liwet Roh Allah, de melei ite laher blau, idup blau, ngen dalen semucai ite.
56003006	Allah melei Roh-Ne ngen ite liwet Yesus Kristus, Rajo Penyelamat ite,
56003007	supayo rahmat Yesus, menea ite baik igai ngen Allah, ite temimo idup sejati ngen kekal.
56003008	Kecek yo sungguak benea. Uku lok ko manggap hal-hal yo peting, supayo tun-tun de pecayo ngen Allah sungguak-sungguak berusaho utuk menea kerjo de baik ngen beguno utuk kute tun.
56003009	Ne'uakba selisiak de coa ade gunone, cerito-cerito asal usul, tekea, belago tetang hukum agamo. Kutene o coa ade gunone ngen coa ade utungne.
56003010	Tun de menea selisiak lem jemaat, lokba ko tema'ok debat duai kilai; sesudo'o jibeakba igai kuat ngen si.
56003011	Ko namen bahwo tun awei o jahat ngen duso-dusone melei bukti bahwo si saleak.
56003012	Sesudo uku mutus Artemas atau Tikhikus ngen ko, berusahoba segacangne utuk teko ngen uku neak Nikopolis, sebab uku ade niat tinggea neak di selamo musim sengok.
56003013	Berusahoba sungguak-sungguak utuk temulung Zenas, gu'au agamo o, ngen Apolos, supayo tobo'o nam berakat ngen coa kuang jejano.
56003014	Tun-tun ite harus belajea menea hal-hal de baik supayo dapet cemukup kebutuhan-kebutuhan; jibeak sapei tobo'o idup coa ade gunone.
56003015	Kute saudaro de ade besamo uku, mbo salam ngen ko. Semapeiba salam keme ngen kekuat ite do imen. Semoga Tuhan memberkati saudaro kutene. Hormat keme, Paulus
57001001	Saudaro Filemon, kuat keme! Uku, Paulus, suang tahanan kerno Kristus Yesus, besamo ngen saudaro ite Timotius, temulis su'et yo ngen ko
57001002	ngen jemaat de bekopoa neak umeaknu; kulo ngen kuat ite Apfia ngen Arkhipus.
57001003	Keme ma'ep supayo Allah Bapa ite ngen Tuhan Yesus Kristus melei berkat ngen sejahtera ngen ko.
57001004	Tiep kilai uku bedu'o, uku sembut gen Saudaro ngen mucep mokasiak ngen Allah.
57001005	Sebab uku temi'uk bahwo Saudaro sungguak-sungguak pecayo ngen Tuhan Yesus, mengasihi kute umat Allah.
57001006	Uku bedu'o semoga persaudaraan ite sebagoi tun-tun pecayo bakea dapet asea pengertian de lebiak lai das kute berkat de ite temuan kerno jijai do ngen Kristus.
57001007	Saudaro Filemon, kasiaknu te'adep kute umat Allah, bi menea uku jijai riang ngen kuet. Kute umat Tuhan jijai riang kerno Saudaro.
57001008	Kerno o, sebagai suang saudaro do imen, uku nam bae meriteak saudaro utuk menea jano de harus saudaro menea.
57001009	Tapi kerno uku mengasihi saudaro, uku cuma minoi bae. Uku yo tun tu'ai ngen uyo dong nasuk sel kerno Kristus Yesus.
57001010	Uku, Paulus, minoi ngen ko tetang Onesimus, anok uku de lem Kristus. Sebab neak lem sel yo uku bi jijai bak aketne.
57001011	Bel'o si coa ade guno utuk nu, tapi uyo si ade gunone, iso bae utuknu, tapi utukku kulo.
57001012	Uyo tun de uku kasihi o uku mbo igai ngenko.
57001013	Sebeneane uku lok tema'en si besamo uku sebagai giteiko, selamo uku tena'en lem sel yo kerno melei namen Bito Baik kunei Allah.
57001014	Tapi uku coa lok menea jejano amen uku ati minoi ngen ko. Uku lebiak galok amen ko meneane ngen rela; uku coa lok makso ko.
57001015	Mukin Onesimus ce'ei kunei saudaro utuk sementaro waktau supayo Saudaro nam dapet si igai utuk selamone.
57001016	Uyo si iso cuma suang hamba utuk saudaro; si lebiak kunei o. Si adeba sesamo tun Kristen de tecito. Si beguno sekilai utuk ku, jano igai utuknu! Paset si beguno sekilai baik sebagai hamba atau sebagai saudaro neak lem Tuhan!
57001017	Kerno Saudaro manggap uku kuat sesamo Kristen, temimoba igai Onesimus serai awei saudaro temimo uku.
57001018	Amen si besaleak atau ade utang ngen ko, kunyauba uku de temanggung kutene.
57001019	Nah, baikba uku temulisne suang neak piyo:
57001020	Sebab o, demi Tuhan cuboba tulung uku, riangba atei uku sebagai saudaro neak lem Kristus.
57001021	Uku temulis su'et yo kerno yakin bahwo Saudaro bakea menea jano de uku minoi. Bahkan uku namen Saudaro bakea menea lebiak kunei o.
57001022	Sementaro o, tulung sedio kamar utuk uku neak umeaknu, sebab uku ma'ep Allah kemabul du'o Saudaro-saudaro kutene ngen mbin uku belek ngen udi.
57001023	Epafras, de ade besamo uku lem sel kerno Kristus Yesus, mbo salamne ngenko.
57001024	Temimoba kulo salam kekuatku: Markus, Aristarkhus, Demas ngen Lukas.
57001025	Semoga Tuhan Yesus Kristus melei berkat ngen udi. Hormat keme, Paulus
58001001	Pado jaman bel'o dau nien Allah miling ngen ninik puyang te liwet nebai-nebai ngen memecem ca'o.
58001002	Tapi pado zaman akhir yo Si miling ngen ite liwet Anok-Ne. Liwet Anok-Ne dioba Allah jemijai alam semesta. Allah sudo temtau bahwo Anok-Ne ba kulo de berhok temuan kutene yo.
58001003	Si adeba cahayo kemuliaan Allah, Siba wujud nyato kunei dirai Allah suang. Siba kulo de miaro keutuhan alam semesta yo ngen sabda-Ne de kembiak bekuaso. Sesudo Si temtau manusio utuk bebas kunei duso-duso tobo'o, Si mipin pemerintahan neak surgo besamo-samo Allah, Penguaso de paling lekat.
58001004	Anok o dapet paket de uak lebiak lekat kunei malaikat, gen de nelei Allah ngen-Si kulo uak lebiak terhormat kunei gen de nelei ngen malaikat.
58001005	Coa perneak Allah madeak awei yo ngen suang malaikat. "Koba Anok-Ku; pado bilai yo Uku jijai Bapa-Nu." Coa perneak kulo Allah madeak awei yo tetang malaikat ipe bae, "Uku bakea jijai Bapa-Ne, Si bakea jijai Anok-Ku."
58001006	Tapi pado waktau Allah mutus Anok tuai-Ne moi dunio yo, Allah madeak awei yo, "Kute malaikat Allah wajib nyembeak Anok o."
58001007	Tetang malaikat-malaikat, Allah madeak awei yo, "Allah menea malaikat-malaikat-Ne jijai angin, ngen pelayan-pelayan-Ne jijai opoi."
58001008	Tapi ngen Anok o, Allah madeak, "Takhta-Nu, ya Allah, bakea kekal selamo-lamone! Pemerintahan-Nu adeba pemerintahan de adea.
58001009	Ko tujau ngen keadilan, jengik ngen de coa benea; do'oba sebabne Allah, Allah-Nu, miliak Ko ngen melei ngen-Ko kehormatan de menea sukacita, lebiak kunei kekuat-Nu."
58001010	Allah madeak kulo, "Ko, Tuhan, pado mulone jemijai bumai, ngen Ko suang menea lenget.
58001011	Kutene o bakea nyep, ngen jijai tuai awei keracok; tapi Ko coa bakea bubeak.
58001012	Alam semesta yo bakea Ko melipet awei bajau, ngen bakea Ko gitei ngen de luyen. Tapi Ko coa perneak bubeak, ngen idup-Nu coa bakea berakhir."
58001013	Allah coa perneak madeak awei yo ngen suang malaikat kulo, "Temotba neak peak kanen-Ku, sapei musuak-musuak-Nu tunduk ngen-Ko."
58001014	Amen awei o, malaikat-malaikat o jano sebeneane? Tobo'o adeba roh-roh de melayan Allah, de neluak Allah utuk temulung tun-tun de bakea tenimo keselamatan.
58002001	Do'oba sebabne ite harus sungguak-sungguak bepegong ngen ajaran-ajaran de ite temi'uk, supayo ite jibeak teminggea imen ite.
58002002	Pesen-pesen de senapei malaikat ngen ninik puyang ite ternyato benea, tun de coa temotoa atau taat teadepne temimo hukuman de setimpal.
58002003	Jano igai ngen keselamatan de lebiak lai kunei pesen-pesen o! Amen ite coa melei perhatian teadep keselamatan o, paset ite coa bakea bebas kunei hukuman. Sebab Tuhan suangba de pertamo sekilai melei namen keselamatan o, tun-tun de dute temi'ukne bi melei bukti kebenaranne ngen ite.
58002004	Seluyen o, Allah kemuet saksai tun-tun o ngen menea kute mecem keajaiban ngen hal-hal de luea biaso serto magiak pelei kunei Roh Allah temurut kelok-Ne suang.
58002005	Malaikat-malaikat coa dapet kuaso kunei Allah utuk meriteak dunio de gidong ite madeak yo.
58002006	Sebelekne, ade do bagian neak lem Kiteb Sucai tetulies awei yo, "Manusio o jano, ya Allah, sehinggo Ko lok mingetne? Manusio cuma manusio bae, tapi Ko melei perhatian ngen si!
58002007	Utuk waktau de siket Ko jemijai si rendeak didik kunei malaikat. Ko melei ngen si kedudukan de mulio ngen terhormat,
58002008	serto jemijai si jijai penguaso das kute sesuaktau." Nah, amen nadeak bahwo Allah jemijai manusio "penguaso das kute sesuaktau", do'o taine bahwo coa de sesuaktau kulo de coa neak beak kuaso manusio. Kunyau awei o, ite coa kemliak uyo manusio berkuaso das kute sesuaktau.
58002009	Tapi ite bi kemliak Yesus berkuaso! Si jenijai rendeak didik kunei malaikat utuk waktau de siket, supayo das kebaikan atei Allah Si dapet matei utuk kute umat manusio. Ite kemliak Si uyo nelei penan de mulio ngen terhormat kerno Si bi menderita sapei matei.
58002010	Memang bi sepatutne Allah -- de menea kute sesuaktau utuk maksud-Ne su'ang -- menea Yesus penyelamat de sempurno liwet penderitaan. Ngen o Allah dapet majok dau tun utuk turut diagungkan besamo Yesus. Sebab Siba meretes dalen bagiak tobo'o utuk dapet selamat.
58002011	Yesus semucai manusio kunei duso-duso tobo'o; Si de semucai, serto tobo'o de senucai o, samo-samo temuan do Bapa. Do'oba sebabne Yesus coa selek makau tobo'o sebagai saudaro-saudarone.
58002012	Yesus madeak ngen Allah, "Uku bakea melei namen ngen saudaro-saudaro-Ku tetang Ko. Uku bakea mujai Ko neak lem pertemuan tobo'o."
58002013	Yesus madeak kulo, "Uku bakea mpek harapan-Ku ngen Allah." Si madeak kulo. "Dioba Uku, besamo anok-anok de sudo nelei Allah ngen Uku."
58002014	Kerno tun-tun de Si senbut anok o, adeba makhluk manusio de dapet matei, mako Yesus suang jijai serai ngen tobo'o, idup lem keadaan manusio. Si menea awei o, supayo ngen mateine Si dapet majua Iblis de kemuaso kematian.
58002015	Ngen ca'o o Si mbebas tun-tun de seomor idupne jijai budok kerno saben ngen kematian.
58002016	Nyatoba bahwo iso malaikat de tenulung-Ne, meluyen royot Abraham.
58002017	Dio taine bahwo Si harus jijai serai ngen saudaro-saudaro-Ne lem kute hal. Ngen o Si dapet jijai Imem Lai de setia ngen penuak kasiak. Ngen pelayanan-Ne o duso manusio dapet napun.
58002018	Ngen kerno Si suang perneak saro ngen cenubo, Si dapet temulung tun-tun de dapet cobaan.
58003001	Saudaro-saudaro sesamo Kristen de sudo nok Allah! Cubo peker lem-lem tetang Yesus yo! Allah mutus Si khusus utuk jijai Imem Lai lem agamo de ite pegong.
58003002	Si setia ngen Allah de sudo miliak si utuk kerjo o, awei Musa bel'o setia kemerjo tugasne neak Umeak Allah.
58003003	Tapi Yesus patut dapet kehormatan lebiak lai kunei Musa. Kerno tun de temgok umeak harus dapet kehormatan lebiak lai kunei umeak o suang.
58003004	Memang tiep umeak ade de meneane, tapi de menea kute sesuaktau adeba Allah suang.
58003005	Musa setia sebagai pelayan neak Umeak Allah ngen semapei hal-hal de bakea nelei namen Allah pado maso de bakea teko.
58003006	Tapi Kristus setia sebagai Anok de betanggung jawab das Umeak Allah. Ite adeba Umeak Allah, amen ite tep semangat ngen tep yakin utuk dapet jano de ite kenlok.
58003007	Kerno o, awei nadeak Roh Allah, "Amen pado bilai yo udi temi'uk saei Allah,
58003008	jibeakba ko telo ulau, awei ninik puyangnu, ketiko tobo'o brutak teadep Allah, ngen cemubo Allah neak padang gurun.
58003009	'Neak di ninik puyang cemubo Uku, ngen temrai Uku,' nadeak Allah, 'Padahal tobo'o bi kemliak perbuatan-Ku pat puluak taun keanne.'
58003010	Do'oba sebabne Uku kembiak mengiak teadep tobo'o ngen Uku madeak, 'Tobo'o bogoa coa setia, ngen coa lok taat ngen periteak-periteak-Ku.'
58003011	Uku mengiak ngen besupeak, 'Tobo'o coa bakea masuk moi negrai o utuk dapet istirahat besamo Uku.' "
58003012	Saudaro-saudaro, teateiba jibeak sapei ade neak antaro udi de ateine kembiak kidek ngen coa ade imen, sehinggo si coa pecayo ngen me'uak Allah de idup!
58003013	Jijai, supayo coa ade suang kulo kunei udi de keno pike ngen duso sehinggo melawen Allah, lokba udi saling melei nasihat tiep bilai selamo ite masiak idup lem zaman de senbut "Bilai Yo" lem Kiteb Sucai.
58003014	Ite kute adeba kuat seperjuangan ngen Kristus, asal ite sapei akhir tep yakin de ite temuan pado mulone.
58003015	Dioba de tetulis lem Kiteb Sucai, "Amen pado bilai yo udi temi'uk saei Allah, jibeakba udi telo ulau, awei ninik puyangnu, ketiko tobo'o mbrutak teadep Allah."
58003016	Nah, api tun-tun de temi'uk saei Allah lajau mbrutak teadep-Ne? Do'oba kute tun de nipin Musa keluea kunei Mesir, iso?
58003017	Ngen teadep api Allah mengiak pat puluak taun keanne? Teadep tobo'o de beduso, de matei neak padang gurun, iso?
58003018	Ketiko Allah besupeak awei yo, "Tobo'o coa bakea masuk moi negrai o utuk dapet istirahat besamo-Ku" -- api kulo de Allah maksud? De maksud Allah adeba tun-tun de mbrutak teadep Allah, iso?
58003019	Uyo ite ngertai bahwo tobo'o coa dapet masuk, kerno tobo'o coa pecayo ngen Allah.
58004001	Nah, janjai Allah masiak berlaku, ite bakea nelei istirahat de jenanjai-Ne. Jijai, lokba ite jemago supayo jibeak ade suang kulo kunei udi de coa meding istirahat de jenanjai o.
58004002	Kerno Bito Baik o bi nelei namen ngen ite serai ngen tobo'o. Tapi ngen tobo'o, bito o coa de gunone. Kerno ketiko tobo'o temi'ukne, tobo'o coa pecayo.
58004003	Tapi ite de pecayo temimo istirahat de jenanjai Allah o. Do'o cocok ngen jano de nadeak Allah, awei yo, "Uku mengiak ngen supeak, 'Tobo'o coa bakea masuk utuk dapet istirahat besamo Uku.' " Allah madeak awei o kunyau pekerjaan-Ne bi selsei sejak Si menea dunio yo.
58004004	Sebab tetang bilai ketujuak, ade tetulis lem Kiteb Sucai awei yo, "Pado bilai ketujuak Allah istirahat kunei kute pekerjaan-Ne."
58004005	Tetang hal o tenulis igai awei yo, "Tobo'o coa bakea masuak moi negrai o utuk dapet istirahat besamo Uku."
58004006	Jijai tobo'o de pertamo-tamo temi'uk bito tetang Bito Baik o, coa temimo istirahat o kerno tobo'o coa pecayo. Amen awei o bi jelas bahwo ade tun-tun luyen de buliak temimo istirahat o.
58004007	Kerno Allah bi temtau suaktau bilai de luyen igai, de senbut "Bilai Yo". Betaun-taun sesudo'o Allah miling tetang hal o liwet Daud, lem ayat de tenulis nano, "Amen pado bilai yo udi temi'uk saei Allah, jibeakba udi telo ulau."
58004008	Amen seandaine Yosua sudo melei tun-tun o istirahat de jenanjai Allah, mako Allah bakea miling igai tetang suaktau bilai de luyen.
58004009	Jijai, bagiak umat Allah masiak ade janjjai utuk istirahat awei Allah istirahat pado bilai de ketujuak o.
58004010	Kerno tun de temimo istirahat de jenanjai Allah ngen si o, bakea istirahat kulo kunei kute pekerjaanne, serai awei Allah.
58004011	Kerno o, maroba ite berusaho sungguak-sungguak utuk temimo istirahat de jenanjai Allah o. Jibeak sapei suang kulo kunei ite gagal awei tobo'o bel'o, kerno coa pecayo ngen Allah.
58004012	Kecek Allah adeba kecek de idup ngen kuet; lebiak tajem kunei pedang matai duai. Kecek o menikem sapei moi batas antaro jiwo ngen roh; sapei moi batas antaro sesendai telan sumsum, sehinggo namen lebiak lem pekeran ngen niat atei manusio.
58004013	Coa ade do makhluk kulo de coa keten kunei pandangan Allah. Kute sesuaktau tukok neak adep-Ne. Ngen ite harus melei tanggung jawab ngen-Si.
58004014	Do'oba sebabne ite harus be pegong teguh pado kepercayaan ite. Sebab ite temuan Imem Lai de lai, de sudo masuk sapei neak adep Allah -- Siba Yesus Anok Allah.
58004015	Imem Lai ite o isoba imem de coa dapet meding kelemahan-kelemahan ite. Se belek ne, Si sudo cenubo lem kute hal, serai awei ite suang; cuma Si coa menea duso!
58004016	Kerno o, maroba ite ngen kembiak binai madep Allah de meriteak ngen baik atei. Allah bakea selen ngen ite, memberkati ite supayo ite dapet pertolongan tepat pado waktaune.
58005001	Tiep Imem Lai niliak kunei antaro umat, naket utuk mlayan Allah sebagai wakea tobo'o. Tugasne adeba melei persembahan ngen Allah pelei ngen kurban utuk pengampunan duso.
58005002	Imem Lai o suang lemah lem dau hal, kerno'o si dapet lemah lembut teadep tun-tun de coa namen jejano ngen de sesat dalenne.
58005003	Ngen kerno si suang lemah, mako si harus melei persembahan kurban, iso bae kerno duso-duso umat, tapi kulo kerno duso-dusone suang.
58005004	Coa ade suang kulo de maket diraine suang jijai Imem Lai. Allah suangba de maket Si. Awei de sudo tejijai ngen Harun.
58005005	Awei o kulo Kristus. Si coa maket dirai suang jijai Imem Lai. Allah suangba de maket Si. Allah madeak ngen-Si, "Koba Anok-Ku; pado bilai yo Uku jijai Bapa-Nu."
58005006	Neak penan luyen Allah madeak kulo, "Ko adeba Imem selamo-lamone, awei imem Melkisedek atau de termasuk lem royot Melkisedek.
58005007	Pado waktau Yesus idup neak dunio yo, Si bedu'o, bekinoi ngen sungguak-sungguak pado Allah, de sanggup semlamat-Ne kunei matei. Ngen kerno Si tunduk ngen Allah seca'o hormat, mako Si teni'uk.
58005008	Yesus adeba Anok Allah, tapi kunyau awei o, Si belajea jijai taat liwet penderitaan-Ne.
58005009	Mako sesudo Si jenijai penyelamat de sempurno, Si jijai sumber keselamatan de kekal bagiak kute tun de taat ngen-Si,
58005010	Allah kulo madeak Si sebagai Imem Lai, awei Imem Melkisedek atau de termasuk lem royot Melkisedek.
58005011	Tetang penan Yesus sebagai Imem Lai, ade dau de perlu keme melei namen ngen ko, tapi saro utuk tem'angne sebab udi cendok ngertai.
58005012	Sebeneane bi waktaune bagiaknu utuk jijai gu'au, tapi nyatone udi masiak perlu belajea kunei tun luyen tetang syari'ah ajaran Allah. Udi dapet temimo kembuk de telo; udi masiak harus mbuk susu bae.
58005013	Tun de masiak mbuk susu, taine si masiak titik; si ati ade pengalaman tetang jano de benea ngen jano de saleak.
58005014	Kembuk de telo adeba utuk tun lai de kerno pengalaman, bi dapet mbeda ipe de baik ngen coa.
58006001	Kerno'o, maroba ite melakeak moi pelajaran-pelajaran tetang kehidupan Kristen de dewasa, jibeak cuma kemliak syari'ah ajaran agamo ite. Jibeak ite mulang igai pelajaran dasar bahwo tun harus bedan menea hal-hal de coa ade gunone, harus pecayo ngen Allah,
58006002	atau tetang mpek tangen das tun, atau idup igai kunei matei atau hukuman de kekal.
58006003	Insya Allah, ite melakeak moi pelajaran-pelajaran tetang kehidupan Kristen de dewasa!
58006004	Sebab, tun-tun de sudo murtad, coa mukin najea igai. Tobo'o bel'o bi ade neak lem te'ang kunei Allah, bi mbuk pelei-Ne. Tobo'o kulo bi kenuaso Roh Allah.
58006005	Tobo'o namen kunei pengalaman tobo'o bahwo kecek Allah o baik, tobo'o bi meding karunio-karunio de penuak kuaso kunei zaman de bakea teko.
58006006	Tapi sesudo'o tobo'o murtad! Coa mukin majea tobo'o igai utuk tobat igai kunei duso-duso tobo'o. Sebab tobo'o gi dong menea Anok Allah semalib ngen menea Si nino neak adep tun dau.
58006007	Pitok de mesep bioa ujen de cet tu'un moi dasne, lajau idup tanem-tanem de beguno utuk tun de temanemne, pitok o diberkati Allah.
58006008	Tapi amen neak o pitok idup lalang ngen sekejut, mako pitok o coa ade gunone, be bakea keno kutuk Allah ngen akhirne nembem sapei abis.
58006009	Tapi Saudaro-saudaro de tercito, kunyau keme madeak awei o, tapi keme yakin tetang udi. Keme yakin bahwo udi bi temimo hal-hal de baik, adeba berkat-berkat de adeba bagian kunei keselamatannu.
58006010	Allah iso Allah de coa adea. Si tep minget jano de udi nea utuk-Ne, kasih de udi kemten ngen Si sewaktau temulung saudaro-saudaro do imen, bel'o sapei uyo.
58006011	Keme lok nien supayo udi masing-masing terus semangat sapei akhir, sehinggo udi temimo jano de udi ma'ep o.
58006012	Keme coa lok udi jijai malas. Tapi keme lok supayo udi idup awei tun-tun de temimo jano de jenanjai Allah, kerno pecayo ngen Si, kerno udi sabar.
58006013	Ketiko Allah melei janjai ngen Abraham, Si besupeak bahwo Si bakea menea jano de sudo jenanjai-Ne. Ngen kerno coa ade de lebiak lekat kunei Allah, mako Si besupeak das gen-Ne suang.
58006014	Si madeak, "Uku janjai bakea memberkati ko ngen menea keturunannu jijai dau."
58006015	Abraham mbot ngen sabar, mako si temimo jano de jenanjai Allah ngen si.
58006016	Amen tun besupeak, si besupeak das gen tun luyen de lebiak lekat kunei si, mako supeak o mapus kute bantahan.
58006017	Allah lok jemlas ngen tun-tun de temimo janjai-Ne, bahwo Si coa bakea mubeak rencano-Ne. Do'oba sebabne Si besupeak igai ngen janjai-Ne o.
58006018	Duai hal o coa dapet bubeak: Allah coa mukin mike tetang janjai ngen supeak-Ne. Kerno o, ite de sudo belindung ngen Allah, kenuet supayo bepegong teguh pado harapan de tebetang neak adep ite.
58006019	Harapan ite o awei jangkar de tetanem kembiak lem, adeba pegongan de kuet ngen aman utuk idup ite. Harapan o tembus tabir Ruang Mahasucai neak Umeak Tuhan neak surgo.
58006020	Yesus bi meretes dalen moi penan o utuk ite, ngen bi masuk moi mindi jijai Imem Lai ite utuk selamo-lamone, awei Imem Melkisedek.
58007001	Melkisedek yo adeba rajo kunei Salem ngen imem Allah De Mahalekat. Waktau Abraham belek igai kunei pertempuran maleak rajo-rajo, Melkisedek teko semambut si ngen memberkatine.
58007002	Mako Abraham melei ngen Melkisedek puluak persen kunei kute jano de nbutne. (Gen Melkisedek taine, pertamo-tamo, "Rajo Keadilan"; ngen kerno si rajo kunei Salem, mako genne kulo taine "Rajo Sejahtera".)
58007003	Tetang Melkisedek yo coa ade keterangan neak ipe bae bahwo si temuan bapok ngen indok atau ninik puyang; coa ade kulo keterangan tetang laherne, atau mateine. Si serai awei Anok Allah; si adeba Imem de kekal.
58007004	Jijai, ite kemliak neak yo padeak kelaine Melkisedek; si kembiak lai sehinggo Abraham, bapok leluhur bangso ite, melei ngen si puluak persen kunei kute sesuaktau de dapetne kunei perang o.
58007005	Neak lem hukum agamo Yahudi tentau bahwo imem-imem royot Lewi harus mok puluak persen kunei pendapatan umat Israel, adeba saudaro-saudaro tobo'o suang, kunyau tobo'o samo-samo royot Abraham.
58007006	Melkisedek iso royot Lewi, tapi si temimo kulo puluak persen kunei kute de nbut Abraham, de memberkati kulo Abraham de justru bi temimo janjai-janjai kunei Allah.
58007007	Memang coa nam mbantah bahwo tun de dapet berkat adeba lebiak rendeak kunei tun de melei berkat.
58007008	Imem-imem de timimo puluak persen bagian o adeba tun de pacok matei. Tapi temurut Kiteb Sucai, Melkisedek de temimo pelei puluak persen bagian o adeba tun de tep idup.
58007009	Buliak nadeak, bahwo Lewi -- de royotne mok puluak persen bagian kunei umat Israel -- masen kulo bagian o liwet Abraham, waktau Abraham masenne ngen Melkisedek.
58007010	Kunyau Lewi ati laher, tapi buliak nadeak si bi ade neak lem awok Abraham ninik puyangne, waktau Melkisedek temau ngen Abraham.
58007011	Neak beak pipinan imem-imem Lewi, hukum agamo Yahudi nelei ngen umat Israel. Kerno imem-imem Lewi bel'o o coa dapet menea seca'o sempurno jano de harus neane, mako harus ade imem luyen, adeba de awei Imem Melkisedek, ngen iso kunei golongan Imem Harun igai!
58007012	Nah, amen kedudukan imem-imem bubeak, hukum agamo Yahudi kulo harus nubeak kulo.
58007013	Maksudne adeba Tuhan ite: Si kunei sukau luyen, ngen ati perneak suang kulo kunei sukau-Ne betugas sebagai imem.
58007014	Kute tun namen bahwo Tuhan ite asalne kunei sukau Yehuda; ngen Musa coa perneak madeak sukau o waktau si miling tetang imem-imem.
58007015	Hal de nadeak yo jijai lebiak jelas igai, ngen timboane suang imem luyen de awei Melkisedek.
58007016	Si naket jijai imem, iso kerno peraturan-peraturan manusio, meluyen kerno idup-Ne de berkuaso ngen de coa ade abisne.
58007017	Sebab neak lem Kiteb Sucai nadeak, "Ko adeba imem selamo-lamone, awei imem Melkisedek."
58007018	Jijai, uyo peraturan de an bi coa nakei igai, kerno coa kuet ngen coa ade gunone.
58007019	Hukum agamo Yahudi coa dapet menea sesuaktau kulo jijai sempurno. Do'o sebabne ite uyo nelei harapan de lebiak baik; ngen o ite dapet ma'ok Allah.
58007020	Kulo, kutene o senerto ngen supeak kunei Allah. Coa ade supeak awei o waktau imem-imem de luyen o naket.
58007021	Tapi Yesus naket jijai imem pakei supeak, waktau Allah madeak ngen-Si, "Tuhan bi supeak, ngen Si coa bakea bubeak pendirian-Ne, 'Ko adeba imem selamo-lamone.' "
58007022	Ngen dio kulo Yesus jijai jaminan utuk suaktau janjai de lebiak baik.
58007023	Ade igai do hal: imem-imem de luyen o ade dau, sebab tobo'o masing-masing matei sehinggo coa dapet temrus jabatanne.
58007024	Tapi Yesus idup selamo-lamone, jijai jabatan-Ne sebagai imem coa baliak ngen tun luyen.
58007025	Kerno o utuk selamo-lamone Yesus dapet semlamat tun-tun de teko ngen Allah liwet Si, sebab Si idup selamo-lamone utuk melei permohonan ngen Allah bagiak tun-tun o.
58007026	Jijai, Yesus do'oba Imem Lai de ite perlu. Si sucai; ngen-Si coa ade saleak atau duso jano bae. Si cen'ei kunei tun-tun beduso, ngen naket sapei moi penan de lebiak lekat kunei kute lenget.
58007027	Si coa awei imem-Imem Lai de luyen, de tiep bilai harus melei kurban kerno duso-dusone suang bel'o, tembei kerno duso-duso umat. Yesus melei kurban cuma debat bae utuk selamo-lamone, ketiko Si melei dirai-Ne suang utuk kurban.
58007028	Hukum agamo Yahudi maket tun de coa sempurno jijai Imem Lai. Tapi sesudo'o kunei hukum o, Allah menea janjai ngen supeak bahwo Si maket sebagai Imem Lai, Anok de sudo jenijai Penyelamat de sempurno utuk selamo-lamone.
58008001	Inti kunei kute kecek yo adeba: Ite temuan Imem Lai de awei o, de temot meriteak besamo Allah Mahabesar neak surgo.
58008002	Si kemerjo tugas sebagai Imem Lai neak Ruang Mahasucai, adeba neak lem Kemah Tuhan de sejati, de nea Tuhan, iso manusio.
58008003	Tiep Imem Lai naket utuk melei kurban atau melei persembahan ngen Allah. Awei o kuloba Imem Lai ite; Si harus temuan sesuaktau utuk nelei sebagai persembahan.
58008004	Amen Si ade neak dunio yo, Si coa bakea jijai imem, sebab bi ade imem de melei kurban de tenuntut lem hukum agamo Yahudi.
58008005	Pekerjaan de tobo'o nea sebagai imem o sebeneane cuma gambaran ngen bayangan kunei jano de ade neak surgo. Do'o sudo nelei namen Allah ngen Musa bel'o, ketiko Musa lok temgok Kemah Tuhan. Allah madeak ngen Musa, "Inget! Kutene o harusba ko nea temurut kerako kemah de kenten ngen ko neak das tebo."
58008006	Tapi uyo Yesus dapet tugas imem de uak lebiak mulio kunei de kenerjo imem-imem o. Sebab janjai de nea-Ne antaro Allah ngen manusio, adeba janjai de lebiak baik kerno das dasar janjai utuk hal-hal de lebiak baik.
58008007	Amen coa ade ku'ang neak janjai de pertamo, mako coa perlu nea janjai de keduai.
58008008	Tapi Allah bi namen saleak kunei umat-Ne, sehinggo Allah madeak, "Inget, bakea teko waktaune, Uku bakea menea janjai de blau ngen bangso Israel, ngen bangso Yehuda.
58008009	Iso awei janjai de Uku nea ngen leluhur tobo'o pado waktau Uku mutun tobo'o keluea kunei Mesir. Tobo'o coa setia ngen janjai de Uku nea ngen tobo'o; do'oba sebabne Uku coa dulai ngen tobo'o.
58008010	Tapi uyo, dioba janjai de bakea Uku nea ngen umat Israel pado bilai-bilai de bakea teko, nadeak Tuhan: Uku bakea mpek hukum-Ku moi lem pekeran tobo'o, ngen temulisne neak atei tobo'o. Uku bakea jijai Allah tobo'o, ngen tobo'o bakea jijai umat-Ku.
58008011	Tobo'o coa perlu majea sesamo wargane, atau melei namen ngen saudarone, 'Kenalba Tuhan.' Sebab tobo'o kute, lai titik, bakea kemnal Uku.
58008012	Uku bakea mapun saleak tobo'o, ngen coa minget igai duso-duso tobo'o."
58008013	Ngen madeak suaktau janjai de blau, Allah menea janjai de pertamo o jijai tuai ngen usang; jano de sudo tuai, bakea segro nyep.
58009001	Janjai de pertamo temuan peraturan-peraturan ibadah, ngen temuan kulo penan ibadah nea manusio.
58009002	De bueak kemah tengok de rogok mukone genne Ruang Sucai. Neak di ade penan utuk lapu, ade kulo meja ngen ruti de senreak ngen Allah.
58009003	De neak lemne, adeba neak blakang tabir de keduai, ade ruangan de genne Ruang Mahasucai.
58009004	Neak lem ruangan o ade mezbah de nea kunei mas utuk mbem dupa, ade kulo Petai Perjanjian de kutene lapis ngen mas. Neak lem Petai o ade belangai mas si'ingne manna, tokot Harun de sudo tunes, ngen duai lepeng butau tulis de neak dasne tetulis puluak periteak kunei Allah.
58009005	Neak das Petai o ade duai Kerub, adeba makhluk sayep de jijai lambang adene Allah. Sayep kunei keduai makhluk o tebetang neak das tutup Petai, adeba penan pengampunan duso. Tapi kutene o coa dapet ten'ang uyo seca'o jelas.
58009006	Awei'oba kutene natur. Tiep bilai imem-imem masuk moi lem neak muko kemah o utuk maneu tugas tobo'o.
58009007	De masuk moi bagian paling lem kunei kemah o cuma Imem Agung bae. Si menea o cuma taun debat. Do'o neane ngen mbin daleak utuk neleine ngen Allah kerno diraine suang, kerno duso-duso de nea umat-Ne ngen coa sadar.
58009008	Ngen aturan awei o, Roh Allah kemten ngen jelas, bahwo selamo kemah bagian muko o masiak tegok, dalen masuk moi lem Ruang Mahasucai o ati tukok.
58009009	Dio lambang zaman uyo; taine bahwo persembahan-persembahan ngen kurban-kurban benatang de senreak ngen Allah, coa dapet jemijai atei nurani tun de mbin persembahan jijai sempurno.
58009010	Kerno upacara-upacara o cuma berkenan ngen kembuk, menem, ngen memecem upacara penyucian. Kutene cuma peraturan-peraturan laher de beguno cuma sapei waktaune Allah menea pembaharuan.
58009011	Tapi Kristus bi teko sebagai Imem Lai kunei hal-hal de baik de sudo ade. Kemah Tuhan neak ipe Si kemerjo tugas-Ne sebagai Imem Lai adeba kemah de lebiak agung ngen lebiak sempurno. Do'o iso nea manusio; taine iso kunei dunio de nea uyo.
58009012	Kristus masuk Ruang Mahasucai neak lem kemah o cuma debat bae utuk seke'anne. Pado waktau o Si coa mbin daleak kambing sebong atau daleak anok sapai utuk senreak; Si mbin daleak-Ne suang, ngen awei o Si mbebas ite utuk seke'anne.
58009013	Daleak kunei kambing ngen sapai sebong serto abu kunei kurban anok sapai, nakei utuk mcik tun-tun de najis temurut peraturan agamo supayo tobo'o jijai bersih.
58009014	Nah, amen daleak ngen abu o dapet semucai tun-tun o, jano igai daleak Kristus! Liwet Roh de kekal, Kristus melei dirai-Ne suang ngen Allah sebagai kurban de sempurno. Daleak-Ne semucai atei nurani ite kunei upacara agamo de coa beguno, supayo ite dapet melayan Allah de idup.
58009015	Do'oba sebabne Kristus jijai Pengantara utuk suaktau janjai de blau, supayo tun de sudo nok Allah dapet temimo berkat-berkat kekal de sudo jenanjai Allah. Kutene o dapet tejijai kerno bi ade de matei, adeba Kristus; ngen mateine Kristus o mbebas tun kunei saleak-saleak de tobo'o nea waktau janjai de pertamo masiak berlaku.
58009016	Amen ade su'et warisan, harus kulo ade buktine bahwo tun de menea su'et o bi ninggea.
58009017	Kerno su'et warisan coa berlaku selamo tun de meneane masiak idup. Su'et o berlaku cuma sesudo tun o matei.
58009018	Kerno o janjai de pertamo kulo harus sah ngen daleak.
58009019	Mulo-mulo Musa semapei kute periteak hukum Allah ngen bangso Israel. Sesudo'o Musa mok daleak anok sapai ngen kambing sebong, lajau cemapuane ngen bioa, sesudo'o mcikne neak Kiteb Hukum-Hukum kunei Allah ngen kute bangso Israel, makei dukut hisop ngen bulau bebirai warno mileak tuai.
58009020	Samo menea o Musa madeak, "Dioba daleak de sah janjai kunei Allah de harus udi taat.
58009021	Sesudo'o ngen ca'o de serai, Musa mcik daleak o kulo neak Kemah Tuhan ngen kute alat-alat utuk semyang.
58009022	Memang temurut hukum agamo Yahudi, kute sesuaktau senucai ngen daleak; ngen duso cuma dapet napun amen ade penumpahan daleak.
58009023	Ngen ca'o awei'oba barang-barang de jijai lambang hal-hal de neak surgo, perlu senucai. Tapi utuk hal-hal de neak surgo o suang perlu kurban de lebiak baik.
58009024	Sebab Kristus coa masuk moi Ruang Sucai nea manusio, de cuma jijai lambang Ruang Sucai de sebeneane. Kristus masuk moi surgo suang; neak di Si uyo madep Allah utuk kepetingan ite.
58009025	Imem Lai Yahudi tiep-tiep taun masuk moi Ruang Mahasucai neak lem Umeak Tuhan ngen mbin daleak dikup benatang. Tapi Kristus coa masuk utuk melei dirai-Ne berulang-ulang.
58009026	Sebab amen awei o, do'o taine Si bi cet saro sejok dunio yo ade. Tapi nyatone, uyo pado zaman akhir yo, Si teko debat bae utuk mapus duso ngen melei dirai-Ne suang.
58009027	Allah bi temtep bahwo manusio matei debat bae, sesudo'o Allah nhukum.
58009028	Awei o kulo Kristus debat bae senreak sebagai kurban utuk mapus duso tun dau. Si bakea teko igai keduai kilaine, iso utuk semlesei persoalan duso, tapi utuk semlamat tun-tun de mbot Si.
58010001	Hukum agamo Yahudi cuma melei gambaran de coa jelas tetang hal-hal de baik de bakea teko, iso gambaran de sebeneane kunei hal-hal o. Coa mukin hukum o dapet jemijai tun de teko nyembeak Allah ngen mbin persembahan, jijai sempurno, Kunyau tiep taun melei kurban-kurban de serai.
58010002	Amen tun-tun de nyembeak Allah o benea-benea bi senucai kunei duso, tobo'o coa igai bakea temuan perasaan beduso, kurban coa bakea nelei igai.
58010003	Tapi nyatone kurban-kurban de nelei tiep taun o menea tun inget ngen duso-duso tobo'o,
58010004	sebab memang daleak sapai ngen kambing sebong coa mapus duso.
58010005	Do'oba sebabne waktau Kristus masuk moi dunio, Si madeak ngen Allah, "Ko coa lok kurban ngen persembahan; sebelekne Ko bi semiap awok utuk-Ku.
58010006	Ko coa layak utuk kurban bakaran atau kurban utuk pengampunan duso.
58010007	Lajau uku madeak, 'Dioba Uku, ya Allah! Uku teko utuk menea kelok-Nu, awei de tetulis tetang dirai-Ku neak lem Kiteb Sucai.' "
58010008	Mulo-mulo Kristus madeak, "Ko coa lok kurban ngen persembahan; Ko coa layak utuk kurban benatang de nembem sebagai persembahan ngen kurban utuk pengampunan duso." Kristus madeak awei o, kunyau kute kurban o senreak temurut hukum agamo Yahudi.
58010009	Sesudo'o Kristus madeak, "Dioba Uku, ya Allah! Uku teko utuk kemerjo kelok-Nu." Jijai Allah mapus kute kurban de an o, gemiteine ngen kurban Kristus.
58010010	Yesus Kristus bi menea jano de kenlok Allah ngen semreak dirai-Ne sebagai kurban. Ngen persembahan o, de nea-Ne cuma debat bae utuk seke'anne, ite kute senucai kunei duso.
58010011	Tiep imem Yahudi maneu tugasne sebagai imem tiep-tiep bilai, cet si melei kurban-kurban de serai. Tapi kurban-kurban o samo sekilai coa dapet mapus duso.
58010012	Sebelekne, Kristus melei cuma do kurban utuk pengampunan duso, kurban o berlaku utuk selamo-lamone. Sesudo melei kurban o, Kristus temot neak peak kanen Allah ngen meriteak besamo-samo ngen Si.
58010013	Ngen uyo Kristus mbot sapei Allah menea musuak-musuak-Ne tunduk ngen-Si.
58010014	Jijai ngen do kurban, Kristus menea tun-tun de sudo senucai kunei duso jijai sempurno.
58010015	Tetang hal o Roh Allah melei kulo saksai-Ne ngen ite. Roh Allah madeak,
58010016	" 'Dioba janjai de Uku nea ngen tobo'o pado bilai-bilai de bakea teko,' nadeak Tuhan, 'Uku bakea mpek hukum-hukum-Ku moi lem atei tobo'o, ngen temulisne moi lem pekeran tobo'o.' "
58010017	Allah kulo madeak, "Uku bakea coa tinget duso-duso ngen kejahatan-kejahatan tobo'o."
58010018	Jijai, duso-duso ngen kejahatan-kejahatan o bi napun, mako coa perlu igai nelei kurban utuk pengampunan duso.
58010019	Nah, Saudaro-saudaro, kerno mateine Yesus o ite uyo binai masuk Ruang Mahasucai.
58010020	Yesus bi mukok dalen de blau utuk ite, adeba dalen de melei kehidupan. Dalen o liwet tabir, adeba awok Yesus suang.
58010021	Ngen uyo ite temuan suang imem de agung, de betanggung jawab das Umeak Allah.
58010022	Kerno o, maroba ite ma'ok Allah ngen atei tulus ngen imen de kuet; ngen atei de sudo senucai kunei asai saleak, ngen awok de sudo senucai ngen bioa de sucai.
58010023	Lokba ite bepegong teguh ngen harapan de ite pecayo, sebab Allah dapet cenayo ngen Si bakea tempat janjai-Ne.
58010024	Ngen lokba ite samo melei perhatian, supayo ite dapet samo melei dorongan utuk mengasihi sesamo ngen menea hal-hal de baik.
58010025	Lokba ite tep kopoa besamo-samo, jibeakba laloi awei tun luyen. Ite justru harus lebiak setia samo-samo melei kekuatan, sebab ite namen bahwo coa an igai Tuhan bakea teko.
58010026	Sebab amen bito de benea kunei Allah bi senapei ngen ite, tapi ite trus bae sengajo menea duso, mako coa ade igai kurban utuk mapus duso ite.
58010027	Dodone de ade utuk ite adeba madep pengadilan Allah ngen opoi de kembiak lai de bakea mbem kute tun-tun de melawen Si!
58010028	Tun de coa taat ngen hukum de nelei Musa, nhukum matei ngen coa ade apun, amen das saksai duai atau tlau tun, si tebukti besaleak.
58010029	Padeak kebenek hukuman de harus nelei das tun de melat Anok Allah. Tun o manggap hino daleak perjanjian Allah, adeba mateine Kristus de bersih Si kunei duso. Si mino Roh kasiak karunio.
58010030	Ite namen api si de madeak, "Uku bakea males!" ngen de madeak, "Tuhan akan menghakimi umat-Ne."
58010031	Padeak ngerine amen us moi tangen Allah De Idup!
58010032	Ingetba awei ipe keadaan Saudaro-saudaro pado waktau de sudo. Pado waktau o, sesudoh cahayo Allah menyinarimu, udi dau menderita; tapi udi tep bejuang ngen gigih.
58010033	Ade tikone udi nino, kelokne bae tun menea udi neak muko umum. Ade tikone kulo udi meding saro ngen tobo'o de nea awei o,
58010034	ngen udi meding ibo tun de neak lem sel. Ketiko kute de udi temuan mok tun, udi temimo o ngen riang atei, sebab udi namen bahwo udi masiak temuan suaktau de lebiak baik, de bakea taen sekeanne.
58010035	Kerno o, jibeakba putus asa, sebab amen udi tep pecayo, mako ade upeak de lai utuk do'o!
58010036	Udi perlu sabar, supayo udi dapet menea kelok Allah ngen awei o temimo jano de jenanjai-Ne.
58010037	Sebab lem Kiteb Sucai tetulis, "Cuma tegoa igai, mako Si de bakea teko o, bakea segro teko; Si coa bakea menunda-nunda teko-Ne
58010038	Ngen umat-Ku benea bakea pecayo ngen idup; tapi amen ade neak antaro udi de mondor, mako Uku coa bakea senang ngen si."
58010039	Ite yo iso umat de mondor ngen sesat. Sebelekne, ite adeba umat de pecayo ngen Allah, de senlamat-Ne.
58011001	Berimen taine yakin sungguak-sungguak ngen hal-hal de na'ep, taine temuan kepastian ngen hal-hal de coa kenliak.
58011002	Kerno berimen, mako tun-tun zaman bel'o sennang Allah.
58011003	Kerno berimen, mako ite ngertai bahwo alam yo jenijai ngen Firman Allah; jijai, jano de dapet kenliak, tejijai kunei jano de coa dapet kenliak.
58011004	Kerno berimen, mako Habel semreak ngen Allah kurban lebiak baik kunei kurban Kain. Kerno imenne o, Habel tenimo Allah sebagai tun de baik, sebab nyatoba bahwo Allah temimo persembahanne. Habel sudo ninggea, tapi kerno imenne o, mako si masiak miling sapei uyo.
58011005	Kerno imen, mako Henokh coa matei, tapi naket ngen nembin moi Allah. Coa suang kulo dapet temau si, sebab si sudo naket Allah. Lem Kiteb tetulis bahwo ayok Henokh naket, si semnang atei Allah.
58011006	Coa ade imen, coa suang kulo dapet semnang atei Allah. Sebab tun de teko ngen Allah harus pecayo bahwo Allah ade, ngen bahwo Allah melei bales ngen tun de mesoa-Ne.
58011007	Kerno berimen, mako Nuh nelei namen Allah tetang hal-hal de bakea tejijai konyo, de coa dapet kenliakne. Nuh taat ngen Allah sehinggo si menea debuek kepea de konyo tenyato semlamat diraine besamo keluargone. Ngen awei yo dunio nhukum, tapi Nuh suang kerno imenne Allah madeak sebagai tun baik.
58011008	Kerno berimen, mako Abraham taat, Allah menok ngen meluak lalau moi negrai de Allah jemanjai ngen si. Lajau Abraham berakat ngen coa namen moi ipe bakea lalau.
58011009	Ngen imen, Abraham tinggea sebagai tun asing neak negrai de jenanjai Allah ngen si o. Abraham tinggea neak di lem kemah. Awei'o kulo Ishak ngen Yakub, de temimo janjai de serai kunei Allah.
58011010	Sebab Abraham gidong mbot kota de rencano ngen nea Allah ngen pondasi de kuet.
58011011	Kerno berimen, mako Abraham dapet anok kunei Sara, kunyau Abraham bi tuai nien, ngen Sara suang temanang. Sara yakin bahwo Allah bakea menepati janjai-Ne.
58011012	Kunyau Abraham waktau o awei tun do sudo matei awokne, tapi si dapet dau keturunan, de daune coa teitung -- awei daune bitang neak lenget ngen benei neak patoi.
58011013	Kute tun o tep beriman sapei matei. Tobo'o coa temimo hal-hal de jenanjai Allah, tapi cuma kemliak ngen semambutne kunei uak. Ngen o tobo'o madeak bahwo tobo'o cuma tun asing ngen peratau neak bumai yo.
58011014	Tun de madeak awei o temunjuk ngen jelas bahwo tobo'o dong mesoa negrai de bakea jijai taneak tanai tobo'o.
58011015	Iso negrai de sudo tobo'o teminggea o de tobo'o meker. Sebab amen awei o, mako sudo dau kesepatan bagiak tobo'o utuk belek moi negrai o.
58011016	Tapi nyatone, tobo'o indau debuak negrai de lebiak baik, negrai de neak surgo. Do'oba sebabne Allah coa selek amen tobo'o sembut Si Allah tobo'o, sebab Allah sudo sendio debuak kota utuk tobo'o.
58011017	Kerno berimen kulo, mako Abraham melei Ishak sebagai kurban ketiko si cenubo Allah. Ngen Abrahamba Allah melei janjai-Ne, tapi Abraham rela semreak anokne dedone o.
58011018	Allah bi madeak ngen Abraham, "Liwet Ishak dioba ko bakea dapet anok de Uku jemanjai ngenko."
58011019	Abraham yakin bahwo Allah sangup midup igai Ishak kunei matei -- jijai, buliak nadeak, Abraham sudo temimo igai Ishak kunei matei.
58011020	Kerno imen, mako Ishak jemanjai berkat-berkat ngen Yakub, Esau utuk maso konyo.
58011021	Kerno berimen, mako ayok Yakub ningea, Si melei berkatne ngen anok-anok Yusuf -- ngen besandea neak ulau tokotne ngen nyembeak Allah.
58011022	Kerno imen, mako Yusuf -- ketiko gesea ninggea -- miling kelueane umat Israel kunei Mesir, teminggea pesen tetang jano de harus nea teadep mayitne.
58011023	Kerno imen, mako tun tuai Musa munyin telau bulen anne sesudo laherne. Tobo'o kemliak bahwo si suang anok de baes, ngen tobo'o coa saben melawen priteak rajo.
58011024	Kerno imen, mako Musa sesudo lai, coa lok senbut anok kunei smulen rajo Mesir.
58011025	Si lebiak tujau saro besamo-samo ngen umat Allah kunei pado utuk sementaro waktau midep kesenangan kunei idup de beduso.
58011026	Musa meding bahwo uak lebiak behargo utuk dapet penghinaan demi Rajo Penyelamat de jenanjai Allah o daripado dapet kute hok negrai Mesir, sebab Musa ma'ep upeak neak kedong bilai.
58011027	Kerno berimen, mako Musa teminggea Mesir ngen coa saben teadep Rajo mengiak. Musa temujau tujuanne seolah-olah si coa kemliak Allah de coa keten o.
58011028	Kerno berimen, mako Musa made Paska ngen mriteak kunyau necik daleak neak bang umeak tun Israel supayo Malaikat maut jibeak munuak anok-anok tuai tobo'o.
58011029	Kerno imen, mako tun-tun Israel dapet sembeang laut mileak, seolah-olah tobo'o paneu neak das taneak de keing, tapi tun-tun Mesir tenlen laut o, ketiko tobo'o cemubo sembeang kulo.
58011030	Kerno imen, tun-tun Israel menea tembok-tembok Yerikho ubuak sesudo tobo'o kemliling tujuak bilai anne.
58011031	Kerno berimen kulo, mako Rahap, selawei nakea o, coa milau matei ngen tun-tun de melawen Allah; sebab si temimo ngen ramah matai-matai Israel.
58011032	Nah, uku pacok bae terus miling, tapi waktau coa cukup utukku. Sebab uku ati igai sembut Gideon, Barak, Simson, Yefta, Daud, Samuel, ngen Nebai-nebai.
58011033	Kerno berimen, mako tobo'o sudo maleak rajo-rajo. Tobo'o menea jano de benea, sehinggo temimo jano de jenanjai Allah. Tobo'o temutup bibia-bibia jegau.
58011034	Madem opoi de lai, coa keno tikem pedang. Tobo'o coa dayo, tapi jijai kuet; tobo'o perkasa maleak pasukan-pasukan bangso asing.
58011035	Kerno berimen, mako selawei-selawei dapet igai tun-tunne de bi matei, sebab tobo'o nidup igai. Ade kulo de rela senikso sapei matei, ngen temulok utuk bebas, kerno lok nidup igai debuak kehidupan de lebiak baik.
58011036	Ade de cenimet, cenambuk, neket ngen ratoi ngen de nasuk moi lem penjara.
58011037	Tobo'o neluk butau sapei matei, ade de notong ngen gesek, ngen ade de nunuak ngen pedang. Tobo'o meratau ngen kracok kunei babok bebirai atau babok kambing; tobo'o peset, ngen senikso.
58011038	Bumai yo iso penan de layak utuk tobo'o. Tobo'o meratau igai neak benei libea ngen neak tebo-tebo, serto tingea neak lem guo-guo ngen lem lubang-lubang taneak.
58011039	Alangkah laine kemenangan de dapet kunei kute tun o kerno imen tobo'o! Namun tobo'o coa temimo jano de jenanjai Allah,
58011040	sebab Allah ade rencano de lebiak padek utuk te. Rencano-Ne adeba bahwo cuma besamo ngen te, tobo'o bakea jijai sempurno.
58012001	Nah, tetang ite suang, neak skliling te ade dau sekilai saksai! Sebab o, maroba ite muang kute de jijai beban ite ngen duso de terus melket ngen ite. Maroba ite ngen tekun temotoa perlombaan de ade neak adep te.
58012002	Kenlokba pandangan te tetujuak ngen Yesus, sebab Siba de mbangkit imen te ngen meliharo kunei muloi sapei sudo. Yesus taen saro neak kiyeu salib! Si coa pedulai bahwo matei neak kiyeu salib o adeba debuak hal de semelek. Si cuma inget akan kegembiraan de bakea de neding-Ne sesudo'o. Uyo si temot neak depeak kanen takhta Allah ngen meriteak besamo ngen Si.
58012003	Cubo meker akuaro sarone Yesus madep tun-tun beduso de melawen-Si ngen kembiak sengit! Sebab o jibeakba titik atei ngen putus smanget.
58012004	Sebab lem perjuangannu melawen duso, udi coa perneak bejuang sapei harus temupeak daleak.
58012005	Jibeakba coa inget nasehat Allah yo, de nelei ngenko sebagai anok-anok-Ne: "Anok-Ku, kenliakba bebaik ajaran Tuhan, ngen jibeakba titik atei amen Tuhan mengiakko.
58012006	Sebab Tuhan majea tiep tun de kenasiak-Ne, ngen si cemambuk tiep-tiep tun de nakau-Ne sebagai anok-Ne."
58012007	Lokba udi temimo cambukan kunei Allah sebagai debuak hajaran kunei suang Bapak. Sebab jano perneak suang anok coa Bakne nhukum?
58012008	Amen udi coa temurut hukum awei kute anokne de luyen yo berartai iso anok sah, tapi anok de coa sah.
58012009	Ite temuan bapok neak dunio. Si majea ite, ngen ite menghormati ne. Jano igai te'adep Bapa rohani ite de neak surgo, paset ite harus lebiak igai tunduk ngen-Si supayo ite idup.
58012010	Tun tuai te de neak dunio majea ite cuma lem waktau de tebatas, temurut jano de tobo'o meraso baik. Tapi Allah majea ite utuk kebaik ite suang, supayo ite dapet jijai sucai besamo-samo ngen Si.
58012011	Memang pado waktau ite najea, hukuman o coa semnang atei ite, meluyen cuma menea ibo bae. Tapi sesudo'o, utuk ite de sudo najea, hukuman o jijai sebab ite idup temurut kelok Allah, menea perasaan sejahtera utuk ite.
58012012	Sebab o, kenuetba tangennu de lemah ngen ketotnu de kemtea o!
58012013	Bogoa paneuba neak dalen de rato, supayo kekeanu de picang o coa teklis, tapi malah jijai ka'en.
58012014	Berusahoba utuk idup damoi ngen kute tun. Berusahoba kulo utuk idup sucai, khusus utuk Tuhan. Sebab coa suang kulo dapet kemliak Tuhan amen si coa idup awei o.
58012015	Jagoba jibeak sapei ade suang kulo de keluea kunei lingkungan kebaikan atei Allah, supayo jibeak ade de jijai awei tanem de ade acun neak tengeak-tengeak udi sehinggo timboa saro ngen musak dau tun ngen acunne.
58012016	Jagoba supayo jibeak ade de idup cabul atau coa mego hal-hal rohani, awei de nea Esau. Si jemua hokne sebagai anok tuai, cuma utuk do makuk kembuk.
58012017	Udi namen bahwo sesudo'o Esau lok dapet berkat o kunei bapokne, tapi si tenulok. Sebab kunyau ngen ngindoi si mesoa dalen utuk menea kesalahanne jijai baik, kesepatan utuk o coa ade igai.
58012018	Saudaro-saudaro coa teko madep sesuaktau awei de nadep bangso Israel bel'o. Tobo'o madep sesuaktau de pacok nabo, adeba Tebo Sinai ngen opoine de lai; tobo'o madep kegelapan, kelem ngen badai;
58012019	tobo'o madep sa'ei terupet, sa'ei de lek. Ketiko tun-tun Israel temi'uk sa'ei o, tobo'o minoi nien supayo sa'ei o coa miling igai ngen tobo'o.
58012020	Sebab tobo'o coa taen temi'uk periteak de senapei sa'ei o. Kerno sa'ei o madeak, "kute de mabo tebo yo, coa dulai jano do'o benatang atau api bae kulo, harus neluk ngen butau sapei matei."
58012021	Jano de kenliak tun-tun Israel o kembiak baik sapei Musa madeak, "Uku saben ngen kemtea!"
58012022	Sebelekne, udi bi teko moi Tebo Sion ngen kota Allah de idup, adeba Yerusalem de neak surgo ngen beribau malaikatne.
58012023	Udi temotoa sesuaktau pertemuan de meriah -- pertemuan anok-anok tuai Allah, de genne ade neak lem surgo. Udi teko madep Allah, Hakim kute umat manusio. Udi madep roh-roh tun-tun baik, de sudo jijai sempurno.
58012024	Udi teko madep Yesus, Pengantara utuk janjai de belau o; udi madep daleak percikan de menjamin hal-hal de uak lebiak baik kunei de jenamin daleak Habel.
58012025	Kerno o, teateiba jibeak sapei udi coa lok temi'uk Si de miling o. Tobo'o de coa lok temi'uk Si de teko moi bumai ngen semapei bito kunei Allah, coa nam lalau. Jano igai ite yo de temi'uk Si de miling kunei surgo! Amin ite coa lok temi'uk-Ne, coa mukin ite dapet bebas!
58012026	Pado waktau o sa'ei-Ne gemuyang bumai. Tapi uyo Si bejanjai, "Debat igai, Uku bakea gemuyang iso bumai bae tapi lenget kulo."
58012027	Kecek "debat igai" kemten bahwo kute dunio de sudo nea bakea gemuyang ngen senikia, supayo de tinggea cuma de coa dapet genuyang.
58012028	Kerno o, lokba ite mucep mokasiak ngen Allah, karno ite temimo kunei Si sesuaktau kerajaan de coa dapet genuyang. Lokba ite mokasiak, beribadah ngen Allah. Hormat ngen saben, temurut ca'o de kenlok-Ne suang.
58012029	Sebab Allah ite awei opoi de menea jijai mutung.
58013001	Lokba udi tep mengasihi do ngen de luyenne sebagai tun-tun Kristen de besaudaro.
58013002	Jibeak segan temimo neak umeaknu tun-tun de ati udi kenal. Sebab ngen menea de awei o, perneak tun, coa sadar, bi temimo malaikat neak umeakne.
58013003	Ingetba tun-tun de neak lem sel, seolah-olah udi ade neak lem sel besamo tobo'o. Ngen tun-tun de nea sekelokne bae, lokba udi inget ngen tobo'o seolah-olah udi kulo nea awei o.
58013004	Kute tun harus kemten sikep hormat teadep perkawinan, do'o sebabne lokba maten-ngenyan setia do ngen de luyen. Tun de cabul ngen tun de berzinah bakea nhukum Allah.
58013005	Jibeakba idupnu kenuaso caci, tapi lokba udi pues ngen jano de ade. Sebab Allah bi madeak, "Uku coa bakea munyau atau bakea teminggea ko."
58013006	Sebab o ite binai madeak, "Tuhan adeba penulungku, uku coa saben. Jano de dapet manusio nea teadepku?"
58013007	Jibeakba coa tinget ngen pemipin-pemipinnu de semapei pesen Allah ngen ko. Kemliakba awei ipe tobo'o idup ngen awei ipe tobo'o matei, contohba imen tobo'o.
58013008	Yesus Kristus tep serai, baik bel'o, uyo, sapei selamo-lamone.
58013009	Jibeakba munyau kute mecem ajaran de seseleh semset udi. Atei ite harus kenuet ngen kebaikan atei Allah, do'oba de baik; jibeak ngen peraturan-peraturan tetang kembuk. Tun-tun de bel'o taat ngen peraturan-peraturan o coa dapet utungne.
58013010	Ite temuan debueak mezbah utuk melei kurban ngen Allah. Ngen imem-imem de jijai pelayan neak lem Kemah Tuhan, coa ade hok mbuk kurban de ade neak das mezbah o.
58013011	Daleak benatang de nelei sebagai kurban utuk mapun duso, nembin Imem Lai moi Ruang Mahasucai, tapi bukei benatang o suang nembem moi luea kemah.
58013012	Do'oba sebabne Yesus kulo matei neak luea gerbang kota utuk semucai umat-Ne kunei duso ngen daleak-Ne suang.
58013013	Kerno o, maroba ite lalau ngen-Si moi luea kemah ngen milau hino tun besamo Si.
58013014	Sebab neak bumai coa ade penan tinggea de kekea utuk ite; ite mesoa penan tinggea de bakea teko.
58013015	Sebab o, liwet Yesus, lokba ite bogoa mujai-mujai Allah; do'o adeba kurban syukur ite ngen-Si, de ite melei liwet ucapan bibia utuk memuliakan gen-Ne.
58013016	Ingetba utuk menea baik ngen saling temulung, sebab dioba kurban-kurban de semnang atei Allah.
58013017	Totoaba periteak pemipin-pemipinnu, hormatba ngen tobo'o. Sebab tobo'o bogoa kemliak jiwonu, tobo'o harus betanggung jawab ngen Allah. Amen udi taat ngen tobo'o, tobo'o dapet kerjo ngen senang atei; amen coa, mako tobo'o bakea kerjo ngen atei ibo, do'o coa mbin utung utuk udi.
58013018	Terusba bedu'o utuk keme. Keme yakin atei nurani keme sucai, sebab lem kute hal keme bogoa lok menea jano de benea.
58013019	Khususne uku minoi nien, supayo udi demu'o uku supayo Allah segro mbin uku belek igai ngen ko.
58013020	Allah bi midup Tuhan ite Yesus kunei matei. Kerno matei-Ne o Si uyo jijai Gembala Agung bagiak ite, adeba bebirai-bebirai-Ne. Kematian-Ne o kulo mbin igai perjanjian kekal de nea Allah ngen ite.
58013021	Semoga Allah sumber sejahtera o mlekep udi ngen kute de baik de udi perlu utuk menea kelok-Ne. Semoga liwet Yesus Kristus, Allah kemerjo neak lem ite, jano de kenlok-Ne. Lokba Kristus nujai selamo-lamone! Amin.
58013022	Uku minoi supayo udi temi'uk nasihat-nasihat uku yo ngen sabar, sebab su'et yo coa kembiak panjang.
58013023	Lokba udi namen bahwo saudaro ite Timotius bi bebas kunei sel. Amen si bi moi penan ite yo, uku bakea mbinne waktau uku semulau udi sudoyo.
58013024	Semapeiba salam keme ngen kute umat Allah. Temimoba kulo salam kunei saudaro-saudaro neak Italia.
58013025	Semoga Tuhan memberkati Saudaro kutene.
59001001	Saudaro-saudaro umat Allah kutene de tesebea neak kute dunio! Salam kunei uku, Yakobus, hamba Allah ngen hamba Tuhan Yesus Kristus.
59001002	Saudaro-saudaro! Amen udi meding memecem cobaan, lokba udi meding utung.
59001003	Sebab udi namen, bahwo amen udi tep pecayo ngen Tuhan pado waktau meding cobaan, akibatne adeba: udi jijai sabar.
59001004	Jagoba supayo ketabahan ateinu o berkembang sapei udi jijai sungguak-sungguak sempurno serto coa kuang lem hal jano bae.
59001005	Amen ade tun neak antaro udi de kuang bijaksana, lokba si minoine kunei Allah, mako Allah bakea melei kebijaksanaan ngen udi; sebab ngen tiep tun, Allah melei ngen mu'eak atei ngen asai ibo.
59001006	Tapi tun de minoi, harus pecayo; si coa buliak reragau. Sebab tun de reragau adeba awei umbok neak laut de kembus angin moi ipe bae.
59001007	-
59001008	Tun de awei o coa tep pekeranne; si coa dapet mok keputusan jejano lem kute sesuaktau de neane. Kerno o, jibeak kulo si ma'ep utuk dapet jejano kunei Tuhan.
59001009	Tun Kristen de peset lokba meding riang amen Allah melekatne.
59001010	Ngen tun Kristen de kayo lokba meding riang kulo, amen Allah merendeakne. Sebab tun kayo bakea nyep awei bungai dukut.
59001011	Pado waktau matai bilai terbit ngen panesne tenget, mako dukut o bakea jijai leu sehinggo guguaba bunggaine ngen nyepba kulo kebaesne. Awei'oba kulo ngen tun de kayo; si bakea ajua pado waktau si gidong maneu usahone.
59001012	Riangba tun de sabar pado waktau si cenubo. Sebab sesudo si berasea taen lem cobaan o, si bakea temimo upeakne, adeba idup de sudo jenanjai Allah ngen tun-tun de cito ngen Allah.
59001013	Amen su'ang tun tergoda ngen cobaan de awei o, jibeakba si madeak, "Godaan yo tekone kunei Allah," sebab Allah coa dapet tegoda ngen kejahatan, coa kulo menggoda suang tun kulo.
59001014	Tapi tun tergoda amen si tenarik ngen tepiket ngen kelokne su'ang de coa baik.
59001015	Sesudo o, amen kelok de coa baik o tenotoa, mako laherba duso; amen duso bi lai, mako akibatne adeba matei.
59001016	Jibeakba udi keno pike, Saudaro-saudaroku de tecito!
59001017	Tiep pelei de baik ngen hadiah de sempurno tekone kunei surgo, tenu'un Allah, Pencipto kute te'ang neak lenget. Siba Allah de coa bubeak, coa kulo jijai sembab tiep kelem.
59001018	Das kelok-Ne su'ang Si jemijai ite anok-anok-Ne liwet Firman-Ne de benea. Si menea o supayo ite dapet penan de utamo neak antaro kute makhluk ciptaan-Ne.
59001019	Kemliakba dio bebaik, Saudaro-saudaro de tecito! Tiep tun harus gacang utuk temi'uk, tapi cendok utuk miling ngen mengiak.
59001020	Tun de mengiak coa dapet menea de baik, de semnang atei Allah.
59001021	Sebab o, nuangba tiep kebiasaan de coa baik ngen kidek. Temimoba ngen rendeak atei firman de nea Allah neak lem ateinu, sebab firman o temuan kekuatan utuk semlamat udi.
59001022	Lokba udi menea jano de nadeak Allah, jibeak cuma temi'uk bae, sehinggo ngen awei o udi mike dirai suang.
59001023	Tun de temi'uk Firman Allah, tapi coa kemerjone adeba awei tun de gidong kemliak papeane de sebeneane neak adep kaco.
59001024	Sesudo si kemliak bebaik, si kulo lalau ngen langsung coa tinget awei ipe betuk papeane o.
59001025	Hukum Allah sempurno ngen temuan kekuataan utuk mbebas manusio. Tun de semlidik ngen kemliak bebaik serto kemerjo hukum-hukum o, iso temi'uk bae lajau coa mingetne, tun o bakea diberkati Allah lem kute hal de neane.
59001026	Amen ade su'ang tun de meding diraine de taat beragamo, tapi si coa jemago bibiane, mako si mike diraine suang; ibadahne coa ade gunone.
59001027	Ketaatan beragamo de sucai ngen sejati temurut pandangan Allah Bapa adeba: temulung anok-anok yatim ngen rando-rando de saro, jemago dirai su'ang supayo jibeak nusak dunio yo.
59002001	Saudaro-saudaroku! Sebagai tun de pecayo ngen Tuhan Yesus Kristus, Tuhan De Mahamulio, jibeakba udi mbeda tun das dasar hal-hal laher.
59002002	Sebab amen ade tun kayo de makei cicin mas ngen makei keracok ba'es teko moi pertemuan udi, lajau teko kulo tun peset de makei keracok ceca'ik,
59002003	mako udi lebiak hormat ngen tun de makei keracok baes o. Udi madeak ngen si, "Maroba Tuan temot neak kersai de lebiak baik yo." Tapi ngen tun de peset udi madeak, "Je ba neak di," atau "Temotba neak beak."
59002004	Ngen menea awei o, udi menea perbedaan neak antaro sesamo udi ngen kemliak tun das dasar pekeran de kidek.
59002005	Ingetba, Saudaro-saudaro de tecito! Tun de peset neak dunio yo, niliak Allah utuk jijai tun de kayo lem imen. Tun-tun o bakea jijai anggota umat Allah awei de jenanjai Allah ngen tun de mengasihi-Ne.
59002006	Tapi udi malah mino tun peset, padahal tun-tun kayoba de temindes udi ngen mbin udi moi pengadilan!
59002007	Tobo'oba de mino gen de mulio de udi temimo kunei Allah!
59002008	Udi menea de benea, amen udi kemerjo hukum Kerajaan de ade neak lem ayat Kiteb Sucai yo, "Citoba sesamonu awei ko cito dirainu su'ang."
59002009	Tapi amen udi mbeda tun das dasar laher, udi menea duso, ngen hukum Allah madeak bahwo udi adeba tun de melanggea hukum.
59002010	Tun de melangea saleak do kunei Hukum-hukum Allah, tai'ne melanggea kutene.
59002011	Sebab de madeak, "Jibeak berzinah," siba kulo de madeak, "Jibeak munuak." Jijai, amen udi coa berzinah, tapi munuak, mako udi adeba tun de melanggea hukum kulo.
59002012	Milingba ngen betindakba sebagai tun de bakea nukum temurut hukum Allah de mbebas manusio.
59002013	Sebab Allah coa bakea temunjuk ibo ngen tun de coa kemnal ibo. Tapi ibo lebiak kuet kunei hukuman!
59002014	Saudaro-saudaro! Jano gunone tun madeak, "Uku tun de pecayo", amen si coa temunjukne ngen perbuatanne? Jano dapet imen de awei o semlamatne?
59002015	Seandaine suang saudaro atau saudari perlu keracok ngen coa ade cukup kembuk utuk bebilai.
59002016	Jano gunone udi madeak ngen si, "Makeiba bajau sengok ngen mbukba!" -- amen udi coa melei ngen jano de si perlu utuk idup?
59002017	Awei o kulo ngen imen, amen coa nea ngen perbuatan, mako imen o coa de guno ne.
59002018	Mukin ade de madeak, "Ade tun de nyangget ngen imenne, ade kulo de nyangget ngen perbuatanne." Uku bakea jemawab, "Tenunjukba ngen uku awei ipe tun dapet temuan imen tapi coa kemerjone, uku bakea temunjuk ngen perbuatan bahwo uku temuan imen."
59002019	Udi pecayo bahwo Allah cuma do? Nah, roh-roh kidek kulo pecayo tapi tobo'o kemtea kerno saben!
59002020	Udi bodong nien! Jano udi perlu bukti bahwo coa ade gunone temuan imen tapi coa kemerjone?
59002021	Keliak bae Abraham ninik puyang ite. Si tenimo baik ngen Allah kerno perbuatanne, adeba waktau si melei Ishak, anokne, ngen Allah neak das mezbah.
59002022	Neak yo jelasba bahwo imen harus kenten ngen perbuatan supayo jijai sempurno.
59002023	Do'o sesuai ngen ayat Kiteb Sucai yo, "Abraham pecayo ngen Allah, kerno imenne o Allah temimone sebagai tun de menea kelok Allah." Do'o sebabne Abraham senbut, "Kuat Allah".
59002024	Jelasba uyo, bahwo tun tenimo baik ngen Allah kerno jano de nea tun o, ngen coa kerno imenne bae.
59002025	Kemliak kulo Rahab, selawei nakea o. Si tenimo baik ngen Allah kerno perbuatanne, adeba ketiko si temimo nek lem umeakne pengintai-pengintai bangso Israel ngen temulung tobo'o lalau liwet dalen luyen.
59002026	Nah, awei awok tanpa roh adeba awok de matei, awei o kulo imen tapi coa kenerjone adeba imen de matei.
59003001	Saudaro-saudaro! Jibeakba dau tun kunei udi de lok jijai guau. Udi namen ite de jijai gu'au bakea hukum temurut ukuran de lebiak benek kunei tun luyen.
59003002	Ite kute cet menea saleak. Tapi tun de coa perneak menea saleak ngen kecek-kecekne, si tun de sempurno, de dapet kemuaso kute diraine.
59003003	Amen ite mpek tilai moi bibia kudo supayo si temurut kelok ite, mako si dapet kemuaso kute awok kudo o.
59003004	Mokba kulo kepea sebagai contoh. Kunyau kepea adeba sesuaktau de kembiak lai ngen nembin angin de lai, tapi si kenuaso kemudi de kembiak titik, temurut kelok tun de mbin kepea.
59003005	Awei o kulo ngen dileak ite; kunyau dileak ite o titik, tapi si dapet ombong tetang hal-hal de lai. Pekerba padeak laine imbo dapet nembem ngen opoi de kemliak titik!
59003006	Dileak serai ngen opoi. Neak awok ite, si adeba sumber kejahatan de sembea kejahatan neak kute dirai ite. Ngen opoi de kunei nerako, si mbem kute idup ite.
59003007	Kute mecem benatang buas, burung, benatang makok ngen kan dapet jinok, ngen sudo kulo jeninok manusio.
59003008	Tapi dileak manusio coa dapet jeninok suang tun kulo. Dileak o kidek ngen coa dapet kenuaso; penuak ngen acun de nea matei.
59003009	Ite makeine utuk madeak mokasiak ngen Tuhan, Bapa ite, tapi kulo utuk semupeak sesamo manusio de sudo cenipto temurut rupo Allah.
59003010	Kunei bibia de serai kelua kecek-kecek mokasiak ngen kulo kecek-kecek supeak. Seharusne coa awei o!
59003011	Jano ade matai bioa de ngeluea bioa tawea ngen bioa pet kunei matai bioa de serai?
59003012	Saudaro-saudaroku, pun ara coa dapet masea bueak zaitun, pun aggur coa dapet masea bueak ara. Matai bioa de mesin coa dapet kulo ngeluea bioa tawea.
59003013	Amen neak antaro udi ade tun de bijaksana ngen baik, lokba si kemtenne ngen idup baik, menea hal-hal de baik, de senerto rendeak atei ngen bijaksana.
59003014	Tapi amen udi nyebuau, gis atei ngen meker dirai su'ang, jibeakba ombong ngen kebijaksanaan o, kerno ngen o udi ngike melawen kebenaran kunei Allah.
59003015	Kebijaksanaan de awei o asalne iso kunei surgo. Si asalne kunei dunio, kunei nafsu manusio ngen kunei Iblis!
59003016	Neak ipe ade nyebuau ngen sipet meker dirai su'ang, neak di kulo ade kekacauan ngen kute mecem perbuatan de kidek.
59003017	Tapi tun de temuan kebijaksanaan de kunei das adeba pertamo-tamo sucai, sesudo'o galok damoi, rama ngen penurut. Si penuak ngen asai ibo ngen masea perbuatan-perbuatan de baik. Si coa berpihok ngen coa munafik.
59003018	Memang kebaikan adeba asea kunei biniak damoi de tembea tun de cito damoi!
59004001	Kunei ipe asalne kute selisiak ngen tekea neak antaro udi? Jano do'o asalne iso kunei kelok-kelok udi de terus bae perang neak lem dirainu utuk dapet kesenangan dunio!
59004002	Udi lok, tapi coa dapet, mako udi lok munuak! Udi semangat, tapi coa dapet jano de udi mesoa, mako udi tekea ngen belago. Udi coa dapet jano-jano, sebab udi coa minoi ngen Allah.
59004003	Atau udi sudo minoine, tapi udi coa dapet, sebab de minoi o saleak; jano de udi minoi adeba utuk kesenangan dirainu su'ang
59004004	Udi adeba tun de coa setia? Jano udi namen bahwo amen udi bekuat ngen dunio, mako udi jijai musuak Allah? Jijai api de lok kuat dunio yo, si jemijai diraine musuak Allah.
59004005	Jibeak sako bahwo Kiteb Sucai coa ade alasan madeak, "Neak lem dirai ite Allah mpek Roh de kembiak kuet."
59004006	Kunyau awei o, rahmat Allah de nelei ngen ite lebiak kuet kunei kelok roh ite o. Do'oba sebabne neak lem Kiteb Sucai tetulis kulo, "Allah temtang tun de ombong, tapi sebelekne Si mengasihi tun de rendeak atei."
59004007	Kerno o, hormatba ngen Allah ngen lawenba Iblis, mako Iblis bakea lalau kunei udi.
59004008	Na'okba Allah, Allah kulo bakea ma'ok udi. Mpukba tangennu, udi de beduso! Ngen senucaiba ateinu, udi menduai atei!
59004009	Lokba udi sungguak-sungguak nyesoa ngen ngindoi serto ibo; lokba tawainu jijai tangisan ngen riangnu jijai ibo!
59004010	Lokba udi rendeak dirai neak adep Tuhan, mako Tuhan bakea melekat udi.
59004011	Saudaro-saudaro jibeakba saling mino atau saling semaleak. Tun de mino atau semaleak saudarone de samo-samo Kristen, si mino ngen semaleak hukum Allah. Ngen amen udi semaleak hukum Allah, do'o taine udi coa temotoa hukum-hukum o, meluyen jijai hakimne.
59004012	Padahal cuma do de berhok melei hukum ngen manusio, semidang manusio. Adeba Allah de bekuaso semelamat ngen mbinaso. Jijai, api udi, sehinggo udi lok semaleak sesamo manusio?
59004013	Saudaro-saudaro de madeak, "Bilai yo atau men keme bakea berakat moi kota anu ngen tinggea neak di taun ke'anne utuk dagang ngen mesoa caci," -- temi'ukba nasihat uku yo.
59004014	Jano de bakea tejijai ngen idupnu men, udi su'ang coa namen! Udi cuma awei asep de tegoa bae keten, sesudo'o nyep.
59004015	Seharusne udi madeak awei yo, "Amen Tuhan kenlokne, keme bakea idup ngen menea dio atau do'o."
59004016	Tapi uyo udi ombong ngen uta lai. Kutene o saleak.
59004017	Kerno o, tun de namen jano de baik de harus neane tapi coa kemerjone, tun o beduso.
59005001	Saudaro-saudaro, tun-tun kayo! Temi'ukba nasihat uku. Lokba udi ngindoi ngen ibo kerno udi bakea meding saro!
59005002	Kekayaannu bi usuk. Keracoknu bi mbuk lepes.
59005003	Mas ngen piroknu bi ka'et; ka'etne bakea jijai saksai melawen udi ngen bakea mbuk awoknu awei opoi. Udi bi melungguk hok pado zaman de gidong berakhir.
59005004	Udi coa masen upeak tun-tun de bekerjo neak kebunnu. Uyo temi'ukba keluhan tobo'o! Tun-tun de melungguk asea kebunnu, menggang minoi tulung ngen sa'eine bi sapei moi ti'uk Allah, Tuhan De Mahakuaso.
59005005	Udi bi idup mewah ngen foya-foya neak dunio yo. Udi bi nea ateinu puas serai awei pado bilai penyembelihan.
59005006	Udi mukum ngen munuak tun-tun de coa saleak, tobo'o coa melawen udi.
59005007	Kerno'o, sabarba Saudaro-saudaroku, sapei Tuhan teko. Kemliakba awei ipe sabarne suang petani mbot taneakne melei asea de bego. Ngen sabar si mbot ujen musim gugua ngen ujen musim bungai.
59005008	Lokba udi kulo sabar ngen riang, kerno tekone Tuhan bi pa'ok.
59005009	Jibeakba gerunyam ngen saling nyaleak, supayo udi coa nukum Allah. Inget! Hakim bi pa'ok, siap utuk teko.
59005010	Saudaro-saudaro, ingetba paro nebai de miling das gen Tuhan. Tobo'o sabar madep saro. Jijai, mokba tobo'o sebagai contoh.
59005011	Tobo'o senbut bahagia sebab tobo'o sabar. Udi bi temi'uk tetang kesabaran Ayub, ngen udi namen awei ipe Tuhan pado akhirne memberkati si. Sebab Tuhan kembiak sayang ngen baik atei.
59005012	De terutamo sekilai, adeba: Jibeakba besupeak, baik demi lenget, bumei, atau demi jano bae. Nadeakba bae "Au" amen maksudnu au, ngen "Coa" amen maksudnu coa; supayo udi jibeak nukum Allah.
59005013	Amen ade neak antaronu gidong saro, lokba si bedu'o. Amen ade de riang, lokba si nyanyi mujai Allah.
59005014	Amen ade de bolon, lokba si menok pemipin-pemipin jemaat. Ngen lokba pemipin-pemipin o demu'o tun de bolon o, melomokne ngen minyok das gen Tuhan.
59005015	Amen du'o tobo'o senapei ngen yakin, Tuhan bakea kema'en tun de bolon o, mapun duso-duso de sudo nea ne.
59005016	Sebab o, lokba udi makau saleak ngen saling demu'o, supayo udi kenaen. Du'o tun de temurut kelok Allah, temuan kuaso de lai.
59005017	Elia ngen ite samo-samo manusio. Si bedu'o ngen sungguak-sungguak supayo ujen coa tu'un, mako ujen kulo coa tu'un selamo telau taun setengeak.
59005018	Sesudo'o si beduo igai, lajau lenget temuun ujen sehinggo pitok melei aseane kulo.
59005019	Saudaro-saudaroku! Amen neak antaro udi ade suang de coa temotoa igai ajaran kunei Allah, lajau suang tun de luyen menea tun o belek igai ngen Allah,
59005020	ingetba ayat yo: Tun de menea tun beduso nyimpang kunei dalenne de saleak, tun o semlamat jiwo tun de beduso o kunei matei ngen sembab dau tun duso napun. Hormat keme, Yakobus
60001001	-
60001002	Saudaro-saudaro umat pilihan Allah, de teseba neak ratau neak daera Pontus, Galatia, Kapadokia, Asia, ngen Bitinia! Uku, Petrus, rasul Yesus Kristus, ma'ep semoga Allah melei berkat, sejahtera ngen udi berlimpah-limpah. Udi niliak jijai umat Allah sesuoi ngen rencano Allah Bapa. Roh Allah bi jemijai udi umat de sucai, khusus utuk Allah, supayo udi taat ngen Yesus Kristus, senucai ngen daleak-Ne.
60001003	Maroba ite bersyukur ngen Allah, Bapa Tuhan ite Yesus Kristus! Si kembiak mengasihi ite, do'o sebabne Si melei ngen ite idup de belau, midup igai Yesus Kristus kunei matei. Dio melei ite harapan de kuet.
60001004	Ite ma'ep utuk temuan berkat-berkat de seniap Allah utuk umat-Ne, adeba berkat-berkat de naik-Ne neak surgo, sehinggo coa dapet usak, jijai usuk atau luntur.
60001005	Kutene o adeba utuknu, kerno udi pecayo ngen Allah. Mako udi jenago ngen kuaso Allah supayo udi temimo keselamatan de siap dinyatakan pado akhir zaman.
60001006	Kerno o lokba udi riang atei, kunyau uyo utuk sementaro waktau udi harus jijai ibo kerno udi meding memecem cobaan.
60001007	Tujuanne adeba utuk melei bukti jano udi sungguak-sungguak pecayo ngen Tuhan jano coa. Mas de dapet usak kulo, ntes ngen opoi. Nah, imen udi adeba lebiak bego kunei mas, jijai harus ntes kulo supayo jijai murni. Ngen awei o udi bakea nujai ngen hormat serto nelkat pado bilai Yesus Kristus teko igai.
60001008	Udi mengasihi-Ne, kunyau bel'o udi coa kemliak-Ne. Udi pecayo ngen Si kunyau uyo udi coa kemliak-Ne. Do'o sebabne udi riang, meding riang de agung ngen coa nam madeakne.
60001009	Sebab tujuan imennu tercapai, adeba keselamatan jiwonu.
60001010	Keselamatan dioba de tenliti ngen senlidik paro nebai, tobo'o meramea tetang berkat de nelei Allah ngen udi.
60001011	Tobo'o semlidik awei ipe ngen tengen hal o bakea terjijai, maksudne adeba Roh Kristus de ade neak lem dirai tobo'o. Pado waktau o Roh-Ne berfirman ngen tobo'o tetang penderitaan-penderitaan de harus nding Kristus ngen tetang keagungan-Ne de bakea semsung sesudo o.
60001012	Ngen nebai-nebai o Allah melei namen bahwo jano de tobo'o nea iso utuk kepetingan tobo'o, meluyen utuk udi; adeba hal-hal de uyo yo udi teni'uk ngen jelas kunei paro de semapei Bito Baik tetang Yesus Kristus. Tobo'o semapei hal-hal o ngen udi ngen kuaso Roh Allah de nembo-Ne kunei surgo. Bahkan malaikat-malaikat kulo lok namen bito de tobo'o melei namen o.
60001013	Sebab o lokba udi siap. Teateiba ngen ma'epba sepenuakne pado berkat de bakea nelei ngen udi pado waktau Yesus Kristus teko igai.
60001014	Taatba ngen Allah, jibeakba idup temurut keloknu de bel'o, pado waktau udi masiak ati kemnal Allah.
60001015	Sebelekne, lokba udi sucai lem kute sesuaktau de udi nea, serai awei Allah de menok udi o sucai.
60001016	Lem Kiteb Sucai tetulis, "Lokba udi sucai, sebab Uku sucai."
60001017	Udi madeak Allah o Bapa pado waktau udi bedu'o ngen-Si. Nah, Allah do'oba de mukum api bae setimpal ngen perbuatan masing-masing. Sebab o selamo udi masiak ade neak dunio yo, lokba udi mengagungkan Allah lem idupnu.
60001018	Udi namen jano de sudo nasen utuk mbebas udi kunei idup de sio-sio de nelei ninik puyangnu. Masenne iso sesuaktau de pacok usak awei pirok atau mas,
60001019	meluyen sesuaktau de kembiak bego; adeba dirai Kristus suang, de jijai sebagai bebirai coa ade cacet ngen cela de kenorban ngen Allah.
60001020	Kristus niliak Allah ayok dunio jenijai. Tapi kerno udi, Si tembei madeak dirai-Ne pado akhir zaman. Si teko moi dunio supayo udi senlamat.
60001021	Liwet Siba udi pecayo ngen Allah de sudo midup-Ne igai kunei matei ngen mengagungkan-Ne. Jijai, Allahba de udi pecayo ngen Allahba kulo udi mpek harapan.
60001022	Kerno udi taat ngen ajaran kunei Allah, mako udi semucai dirai ngen udi mengasihi tun-tun do imen seca'o ikhlas. Sebab o, lokba udi mengasihi do ngen de luyenne, sepenuak atei.
60001023	Sebab liwet Firman Allah de idup ngen de kekal o, udi sudo jenijai manusio belau de iso laher kunei manusio, meluyen kunei Bapa de kekal.
60001024	Lem Kiteb Sucai tetulis awei yo, "Kute umat manusio awei dukut, ngen kute kebesaranne awei bungai dukut. Dukut lew, bungaine kulo gugua;
60001025	tapi firman Tuhan tep utuk selamo-lamone." Firman o Bito Baik de sudo nelei namen ngen udi.
60002001	Kerno o, nuangba kunei dirainu kute de jahat; jibeak igai mike, jibeak pura-pura. Jibeak iri atei, jibeak mino tun luyen.
60002002	Lokba udi jijai awei cupik de pei laher, bogoa aus lok mbuk bioa susu de murni ngen de rohani. Ngen awei o udi bakea idup ngen selamat.
60002003	Neak lem Kiteb Sucai tetulis awei yo, "Udi bi meding su'ang padeak baikne Tuhan."
60002004	Kerno o, tekoba ngen Tuhan. Si awei butau de idup, butau de nuang manusio kerno nanggap coa beguno; tapi de niliak Allah sebagai butau de bego.
60002005	Udi awei butau-butau de idup. Kerno o lokba udi nakeine utuk temgok Umeak Allah de rohani. Ngen awei o udi jijai imem-imem, de idup khusus utuk Allah, de liwet Yesus Kristus melei persembahan ngen Allah, kurban rohani de sesuai neak atei Allah.
60002006	Kerno neak lem Kiteb Sucai tetulis awei yo, "Uku bi miliak de bueak butau bego, de Uku mpek neak Sion sebagai butau utamo; ngen tun de pecayo ngen Si coa bakea keciwo."
60002007	Butau o kembiak bego utuk udi de pecayo. Tapi utuk tun-tun de coa pecayo, ade ayat-ayat Kiteb Sucai awei yo, "Butau de coa nakei ngen tukang-tukang bangunan o ternyato jijai butau de utamo,"
60002008	ngen "Do'oba butau de menea tun tatuk, butau de menea tobo'o us." Tobo'o tatuk kerno tobo'o coa pecayo ngen kecek Allah. Awei'oba sudo tentau Allah tetang tobo'o.
60002009	Tapi udi adeba bangso de tepiliak, imem-imem de melayan rajo, bangso de sucai, khusus utuk Allah, umat Allah su'ang. Allah miliak udi ngen menok udi kelua kunei kegelapan utuk masuk moi lem te'ang-Ne de ajaib, maksudne supayo udi melei namen bito tetang perbuatan-perbuatan-Ne de luea biaso.
60002010	Bel'o udi iso umat Allah, tapi uyo udi adeba umat Allah. Bel'o udi coa kenasiak Allah, tapi uyo udi temimo belas kasihan-Ne.
60002011	Saudaro-saudaro de tecito! Udi adeba tun asing ngen perantau neak dunio yo. Kerno o uku minoi nien supayo udi jibeak temotoa hawa nafsu manusio de bogoa perang melawen jiwo.
60002012	Perbuatannu neak antaro tun de coa kemnal Tuhan harusba kembiak baik, sehinggo amen tobo'o fitneak udi sebagai tun jahat, tobo'o pulo harus ngakau perbuatannu de baik, sehinggo tobo'o bakea mujai Allah pado waktau Si teko.
60002013	Demi Tuhan lokba udi tunduk ngen tiep penguaso dunio: baik ngen Kaisar de jijai penguaso de utamo,
60002014	atau ngen gubernur de tenunjuk Kaisar utuk mukum tun de menea jahat ngen utuk hormat tun de menea baik.
60002015	Kerno Allah lok supayo ngen perbuatan-perbuatannu de baik udi temutup bibia tun de miling bodong.
60002016	Lokba udi idup sebagai tun bebas, tapi jibeakba makei kebebasannu o utuk temutup kejahatan, meluyen idupba sebagai hamba Allah.
60002017	Hormatba kute tun, citoba saudaro-saudaronu sesamo Kristen. Sabenba ngen Allah, hormatba ngen Kaisar.
60002018	Saudaro-saudaro de jijai pelayan, tundukba ngen majikannu seca o hormat; iso cuma ngen tobo'o de baik atei ngen rama, tapi kulo ngen tobo'o de kejam.
60002019	Allah bakea melei berkat udi, amen udi kerno sadar ngen kelok Allah, sabar saro amen tun menea udi ngen coa adea.
60002020	Sebab jano istimewane amen udi sabar saro hukuman de seharusne udi temanggung kerno saleak? Tapi amen udi sabar temanggung saro kerno menea de baik, mako Allah bakea memberkatinu.
60002021	Utuk do'oba Allah menok udi. Kerno Kristus su'ang bi menderito utuknu, ngen o Si melei ngen udi suaktau contoh, supayo udi temotoa jejak-Ne
60002022	Si coa perneak menea duso, ngen coa perneak su'ang tun kulo temi'uk Si mike.
60002023	Pado waktau Si nino, Si coa males ngen mino. Waktau Si menderito, Si coa macam; Si cuma semreak pekaro-Ne ngen Allah, Hakim de adea o.
60002024	Kristus su'ang musung duso-duso ite pado dirai-Ne neak das kieu salib, supayo ite bebas kunei kuaso duso, idup temurut kelok Allah. Sileak-sileak Kristusba de kema'en udi.
60002025	Bel'o udi awei bebirai de seset, tapi uyo udi bi nembin igai utuk temotoa Gembala ngen Pemelihara jiwonu.
60003001	Awei o kulo udi, ngenyan-ngenyan, harus hormat ngen maten supayo amen neak antaro tobo'o ade de coa pecayo ngen bito kunei Allah, perbuatannu dapet menea tobo'o jijai pecayo. Ngen coa perlu udi madeak jejano ngen tobo'o,
60003002	sebab tobo'o kemliak perbuatannu de sucai ngen saleh.
60003003	Jibeakba kecantikannu cuma kecantikan luea, awei misalne menghias buk atau makei perhiasan, atau keracok de la'ang.
60003004	Sebelekne, lokba kecantikannu ade kunei lem batin, budi pekerti de lemah lembut ngen tenang; do'oba kecantikan kekea de kembiak bego temurut pandangan Allah.
60003005	Ngen ca'o dioba pado zaman bel'o selawei-selawei beragamo de ma'ep ngen Allah mempercantik dirai ngen ca'o hormat ngen maten tobo'o.
60003006	Sara kulo awei o, si taat ngen Abraham, madeak si tuanne. Saudaro uyo adeba anok-anok Sara, amen udi menea hal-hal de baik, coa saben ngen jano bae.
60003007	Ngen udi kulo, maten-maten, lokba idup ngen penuak pengertian teadep ngenyannu, ngen sadar bahwo tobo; o adeba kaum de lemah. Bersikapba hormat ngen tobo'o, sebab tobo'o besamo-samo ngen udi, bakea temimo anugerah idup de sejati kunei Allah. Neaba dio, supayo coa ade de malang du'onu.
60003008	Kesimpulanne adeba: lokba Saudaro-saudaro do atei ngen do perasaan. Lokba udi saling sayang menyayangi awei tun-tun de bersaudaro. Ngen lokba udi berbelaskasihan ngen bersikap rendak atei.
60003009	Jibeakba males kejahatan ngen kejahatan, atau caci maki ngen caci maki; sebelekne malesba ngen minoi berkat kunei Allah. Sebab Allah menok udi justru supayo udi temimo berkat kunei Allah.
60003010	Neak lem Kiteb Sucai tetulis awei yo, "Tun de lok menikmati idup ngen lok midep bilai-bilai de baik, harus jemago bibiane supayo coa madeak hal-hal de kidek ngen coa madeak hal-hal de coa benea.
60003011	Si harus me'uak de kidek ngen menea de baik; lokba si berjuang sungguak-sungguak utuk dapet damoi.
60003012	Sebab Tuhan bogoa kemliak tun-tun de temotoa kelok-Ne, ngen Tuhan bogoa temi'uk du'o-du'o tobo'o; tapi Tuhan melawen tun-tun de menea kejahatan."
60003013	Api de lok menea jahat ngen udi, amen udi senang menea baik?
60003014	Tapi kunyau udi harus saro kerno menea hal-hal de baik, udi butung! Jibeakba saben ngen api bae, jibeak khawatir.
60003015	Tapi neak lem ateinu, lokba udi melei ngen Kristus penghormatan de khusus de sesuai ngen kedudukan-Ne sebagai Tuhan. Ngen lokba udi bogoa siap utuk melei jawaban ngen tiep tun de betanye tetang harapan de udi temuan.
60003016	Tapi neaba do'o ngen lemah lembut, hormat. Ngen lokba atei nuraninu sucai, supayo amen udi fitneak tun kerno udi idup ngen baik sebagai penotoa Kristus, mako tun de fitneak o bakea jijai selek suang.
60003017	Lebiak baik saro kerno menea baik -- amen do'o adeba kelok Allah -- kuneipado saro kerno menea de kidek.
60003018	Sebab Kristus suang matei cuma debat bae, utuk selamo-lamone kerno duso manusio -- suang tun de coa saleak, matei utuk tun de saleak. Kristus menea do'o supayo Si dapet bimbing udi ngen Allah. Si nunuak seca'o jasmani, tapi nidup igai seca'o rohani.
60003019	Lem keadaan roh Si lalau melei namen bito kunei Allah ngen roh-roh de neak lem sel:
60003020	adeba roh tun-tun de coa taat ngen Allah pado zaman Nuh menea kepeane. Cuma ade tun-tun de neak kepea bae -- kutene tun lapen -- de senlamat liwet banjir lai o.
60003021	Nah, kejadian o adeba kiasan kunei baptisan de uyo yo semlamat udi. Baptisan yo iso suaktau upacara semucai awok kunei kute de ngei, meluyen adeba janjainu ngen Allah kunei atei nurani de baik. Baptisan o semlamat udi kerno Yesus Kristus bi idup igai kunei matei,
60003022	ngen bi kenek moi surgo. Uyo si bekuaso besamo Allah ngen meriteak kute malaikat, kute penguaso serto kute kekuatan.
60004001	Kerno Kristus sudo menderita seca'o jasmani, udi kulo harus kemuat dirai ngen pendirian de awei'o. Sebab tun de menderita seca'o awokne, cigai menea duso.
60004002	Sebab o, lokba udi idup selanjutne neak dunio yo temurut kelok Allah, ngen iso temurut kelok manusio.
60004003	Pado maso de sudo, udi sudo cukup an menea jano de galok nea tun-tun de coa kemnal Tuhan. Udi idup coa baik. Udi temurut hawa nafsu, memabuk, pesta fora, memenem ngen sembeak berhala seca'o janjing.
60004004	Uyo tun de coa kemnal Tuhan, heran bahwo udi coa milem idup awei'o tobo'o, menikmati duso ngen coa ade batas. Do'oba sebabne tobo'o mino udi.
60004005	Tapi tobo'o konyo harus melei pertanggungjawaban ngen Allah de sudo siap utuk semidang tun de idup ngen de matei.
60004006	Do'o sebabne Bito Baik sudo nelei kulo ngen tun-tun matei. Maksudne supayo tobo'o, de bi nadea lem keadaan jasmani -- awei'o halne kute tun bakea nadea dapet idup seca'o rohani, temurut kelok Allah.
60004007	Kute sesuaktau sudo pa'ok kesudahanne, sebab o lokba udi kemuaso dirai ngen waspada, supayo udi dapet bedu'o.
60004008	Lebiak kunei pado kekute, lokba udi sungguak-sungguak kemasiak do ngen luyen, sebab ngen saling kemasiak udi bakea besedio kulo utuk saling mapun.
60004009	Lokba udi temimo do ngen de luyen neak umeak masing-masing, ngen coa mengeluh.
60004010	Udi masing-masing sudo temimo pelei-pelei de coa serai kunei Allah. Sebab o sebagai tun de matur pelei-pelei Allah, lokba udi gemuno kepacok o utuk kepetingan besamo.
60004011	Tun de semapei bito, harusba semapei bito kunei Allah; tun de mlelayan tun luyen, harusba mlayan ngen kekuatan de kunei Allah, supayo lem kute hal, Allah dapet diagungkan liwet Yesus Kristus. Siba de bekuaso ngen patut diagungkan utuk selamo-lamone. Amin.
60004012	Saudaro-saudaro de tecito! Udi uyo kembiak menderita kerno dong nujai. Tapi jibeakba meraso sele, seolah-olah ade sesuaktau de luea biaso tejijai ngenko.
60004013	Malah, lokba udi meraso senang kerno milau menderita besamo-samo ngen Kristus. Mako konyo amen keagungan Kristus kenten, udi bakea bersukacita.
60004014	Udi butung amen udi nino sebab udi penotoa Kristus. Do'o beartai Roh de mulio, adeba Roh Allah, ade padonu.
60004015	Jibeakba suang kulo kunei antaro udi menderita kerno si tukang munuak tun, atau risau, atau penjahat, atau kerno si cemapua urusan tun luyen.
60004016	Tapi amen udi menderita sebab udi tun Kristen, jibeakba selek kerno hal o. Mokasiakba ngen Allah, bahwo udi mbin gen Kristus.
60004017	Sudo sapei waktaune Allah madea dunio. Ngen umat Allah suangba de bakea nadea telebiak dute. Nah, amen Allah bakea muloi ngen ite, awei ipe jijaine konyo ngen tun-tun de coa pecayo ngen Bito Baik kunei Allah?
60004018	Lem Kiteb tetulis awei yo, "Amen tun-tun de biak kulo sudo payeak utuk senlamat, jano igai de bakea tejijai ngen tun-tun beduso de coa kemnal Tuhan!"
60004019	Sebab o, amen ade tun-tun de menderita kerno Allah lok awei yo, lokba tun-tun o idup ngen benea ngen mempercayakan dirai ngen Pencipta tobo'o. Si bakea bogoa tempat janjai-Ne.
60005001	Uku minoi perhatian tobo pemipin jemaatnu. Uku temulis dio sebagai rekan pemipin ngen sebagai tun de sudo kemliak suang penderitaan Kristus, ngen de bakea milau kulo diagungkan, amen keagungan Kristus kenten ngen manusio. Uku minoi ngen kembiak.
60005002	Supayo udi mengembala kawanan bebirai de senreak Allah ngenko. Gembalakanlah tobo'o ngen senang atei awei ipe de kenlok Allah, ngen jibeakba ngen benek atei. Jibeakba kulo menea kerjonu utuk dapet utung, tapi kerno udi sungguak-sungguak lok mlayan.
60005003	Jibeakba betindak sebagai penguaso teadep tobo'o de dipercayakan ngenko, tapi jijaiba teladan utuk tobo'o.
60005004	Pado waktau Gembala Agung o teko konyo, udi bakea temimo mahkota de gemilang, de coa bakea pudea kegemilanganne.
60005005	Awei'o kulo Saudaro, tun-tun uai. Tundukba ngen tun-tun de tuai. Saudaro kutene harus merendeak dirai ngen saling melayan ngen rendeak atei. Sebab lem Kiteb sucai tetulis awei yo, "Allah temtang tun de ombong, tapi mengasiak tun de rendeak atei."
60005006	Sebab o, rendeakba dirainu neak beak tangen Allah de kuet, supayo Si melkat udi amen sudo waktaune.
60005007	Senreakba kute kekhawatirannu ngen Allah, sebab Si gemleko.
60005008	Lokba udi waspada ngen bejago-jago! Sebab Iblis adeba musuaknu. Si awei singo paneu moi mindi mindoi samo mgemem mesoa upanne.
60005009	Nelawenba si ngen imen de teguak, sebab udi namen bahwo saudaro-saudaro sesamo Kristen luyenne neak kute dunio kulo menderita awei udi.
60005010	Tapi sesudo udi menderita tegoa, Allah suang bakea menea udi jijai sempurno. Si bakea temgok ngen kemuet udi serto kemukuak udi. Sebab Si adeba Allah de kembiak baik atei, de sudo menok ko utuk milau meraso keagungan-Ne de abadi liwet Kristus.
60005011	Kristus adeba de bekuaso sapei selamo-lamone! Amin.
60005012	Su'et de siket yo uku temulis ngenko ngen bantuan Silas, de uku manggap suang saudaro Kristen de setia. Uku lok melai dorongan ngenko ngen meyakin udi bahwo jano de uku temulis yo bito de benea tetang rahmat Allah. Lokba udi bepegong teguak pado rahmat o.
60005013	Kekuat do jemaat neak Babilon, de kulo tepiliak ngen Allah, mbo salam ngenko; awei'o kulo anokku Markus de tercinta.
60005014	Besalam-salamba do ngen de luyen ngen penuak kasiak sebagai saudaro Kristen. Semoga Tuhan melei sejahtera ngen Saudaro kutene de jijai hok Kristus. Hormat keme, Petrus
61001001	Saudaro-saudaro de sungguak-sungguak pecayo awei keme! Yesus Kristus, adeba Allah ngen Rajo Penyelamat ite. Menea ite pecayo ngen-Si, Si menea de benea. Su'et yo kunei Simon Petrus suang hamba ngen rasul Yesus Kristus.
61001002	Semoga Allah melei berkat ngen sejahtera ngen udi seca'o berlimpah, sebab udi kemnal Allah ngen Yesus, Tuhan ite.
61001003	Allah bi makei kuaso ilahi-Ne utuk melei ngen ite kute de ite perlu utuk idup beribadah. Si menea yo liwet jano de ite namen tetang Yesus Kristus, de sudo menok ite utuk menikmati kebesaran ngen kebaikan-Ne.
61001004	Ngen ca'o do'oba Allah melei anugerah ngen ite berkat-berkat de kembiak luea biaso ngen bego de sudo jenanjai-Ne. Ngen berkat-berkat o udi dapet mbebas udi kunei kelok-kelok kidek de musak neak dunio yo, ngen udi temimo sifet ilahi.
61001005	Kerno o, berusahoba sungguak-sungguak supayo udi tep pecayo ngen Kristus, ngen pecayonu o tenunjang idup de baik. Seluyen idup de baik udi perlu jijai tun de temuan pengetahuan,
61001006	seluyen pengetahuan, udi harus kulo dapet kemuaso dirai. Ngen seluyen dapet kemuaso dirai lokba udi kulo mupuk dirai utuk tabah madep kute sesuaktau. Ngen seluyen tabah madep kute sesuaktau, udi harus kulo idup temurut kelok Allah.
61001007	Ngen idup temurut kelok Allah harus kulo nelkep ngen kasih sayang ngen saudaro-saudaro do imen. Selanjutne lokba kasih sayangnu ngen saudaro-saudaro do imen tenambeak ngen kasih teadep kute tun.
61001008	Kutene o adeba sifet-sifet de udi perlu. Amen sifet-sifet o ade padonu ngen berlimpah-limpah, udi bakea jijai giat ngen berasea, ngen kemnal Yesus Kristus Tuhan ite ngen lebiak baik igai.
61001009	Tapi tun de coa temuan sifet-sifet o, pandanganne kidek; si coa nam kemliak ngen si coa tinget bahwo duso-dusone de bel'o sudo nersih.
61001010	Sebab o, Saudaro-saudaro, beusahoba lebiak giat supayo panggilan Allah ngen Piliak-Ne das dirainu o jijai semakin teguak. Amen udi menea o, udi coa bakea murtad.
61001011	Ngen awei yo udi bakea nelei hok penuak utuk masuk Kerajaan de kekal kunei Tuhan ngen Rajo Penyelamat ite Yesus Kristus.
61001012	Sebab o, uku bogoa minget udi tetang hal tesebut, kunyau udi bi namen ngen pecayo sekilai ngen ajaran kunei Allah de bi udi temimo o.
61001013	Selamo uku masiak idup, uku meraso wajib minget udi tetang hal-hal tesebut.
61001014	Sebab uku namen bahwo coa an igai uku bakea teminggea dunio yo, kerno Tuhan ite Yesus Kristus sudo melei namen ngen jelas ngen uku.
61001015	Mako uku bakea beusaha supayo sesudo uku ninggea kulo, udi bogoa minget igai hal-hal yo.
61001016	Pado waktau keme melei namen ngenko betapa agungne tekone Tuhan ite Yesus Kristus, keme coa begatung pado nandei-nandei. Keagungan Kristus o sudo keme kemliak ngen matai keme suang.
61001017	Keme berade neak di ketiko Si dihormati ngen diagungkan ngen Allah Bapa. Pado waktau o tetiuk sa'ei kunei De Mahamulio, de madeak ngen-Ne, "Diyoba Anok-Ku de Kukemasiak. Si semnang atei-Ku!"
61001018	Keme suang temi'uk sa'ei o teko kunei surgo ketiko keme berade besamo Si neak das tebo de sucai o.
61001019	Do'o sebabne keme lebiak yakin igai ngen pesen Allah de nelei namen nebai. Sebaikne udi memperhatikan pesen o, sebab pesen o awei lapu de besinea neak penan kelem sapei matai bilai timboa, ngen cahayo bitang timur besinea neak lem ateinu.
61001020	Teutamo sekilai lokba udi inget dio: Pesen Allah de senapei tobo nebai coa buliak ditafsirkan temurut pedapet suang.
61001021	Sebab, coa perneak pesen kunei Allah nelei namen cuma das kelok manusio. Tapi Roh Allah kemuaso tun utuk semapei pesen kunei Allah suang.
61002001	Pado maso de bel'o neak antaro umat Allah bi timboa nebai-nebai palsu. Awei o kulo neak antaronu bakea timboa gu'au-gu'au palsu. Tobo'o bakea memasukan ajaran-ajaran de coa benea, de membinasakan tun. Ngen tobo'o bakea menyangkal Penguasa de sudo mbebas tobo'o. Ngen awei yo tobo'o mendatangkan kebinasaan das dirai suang, de bakea tejijai pado tobo'o ngen gacang.
61002002	Kunyau awei o, dau tun bakea temotoa ca'o idup gu'au-gu'au palsu ngen hawa nafsu tobo'o. Ngen plep-plep tun mino Dalen Benea de temujau ngen Allah.
61002003	Kerno serakahne gu'au-gu'au palsu o bakea beusaho mesoa utung kunei ko ngen nandei-nandei tobo'o. Tapi utuk plep tobo'o o ukuman bi an tesedio ngen kebinasaan coa bakea buye.
61002004	Sebab amen Allah coa semayang malaikat-malaikat de menea duso tapi meting tobo'o moi lem nerako ngen awei yo semreakne moi lem guo-guo de kelem utuk maik tobo'o sapei Bilai Penghakiman.
61002005	Awei o kulo ngen dunio jaman bel'o, Allah coa munyaune telepas kunei ukuman. Allah menea banjir lai moi dunio tun-tun de jahat pado waktau o. Cuman Nuh besamo tujuak tun luyenne bae de selamat, kerno Nuh melei namen tetang idup berkenan ngen atei Allah.
61002006	Serai kulo halne ngen kota Sodom ngen Gomora: Allah mbem kota-kota o ngen opoi supayo jijai contoh tetang jano de bakea tejijai ngen tun-tun de jahat.
61002007	Tapi Lot senlamat, kerno si temurut kelok Allah; si kembiak saro kerno plep de coa benea kunei tun-tun jahat.
61002008	Neak tengeak-tengeak tun-tun de awei o Lot de baik o idup ngen batin tesikso, kerno tiep bilai si kemliak ngen temi'uk plep-pelp tobo'o de kidek.
61002009	Jijai, Tuhan namen awei ipe semlamat tun-tun de temurut kelok-Ne amen tobo'o madep cobaan-cobaan. Ngen Tuhan namen awei ipe menea tun-tun de jahat utuk senikso pado Bilai Pengadilan,
61002010	khususne tun-tun de temurut kelok-kelok hawa nafsu tobo'o ngen de mino kuaso Allah. Kembiak binaine ngen sombongne gu'au-gu'au palsu o sehinggo tobo'o coa sesegan mino tobo makhluk de mulio neak surgo!
61002011	Malaikat-malaikat de uak lebiak kuet ngen bekuaso kunei gu'au-gu'au palsu o, coa temuduak tobo makhluk de mulio o ngen kecek-kecek penghinaan neak adep Tuhan.
61002012	Tapi gu'au-gu'au o, luea biaso! Tobo'o awei benatang de laher utuk tenakep ngen nunuak bae. Tobo'o coa bepeker tapi cuma menea temurut naluri bae, sehinggo tobo'o semrang hal-hal de coa tobo'o ngertai ngen kecek-kecek hino. Sebab o, plep-plep tobo'o suang, tobo'o bakea benaso awei benatang-benatang buas.
61002013	Sebagai ukuman das penderitaan de sudo tobo'o nea, tobo'o bakea meding saro. Bagiak tobo'o hal de semnang atei adeba menea jano bae pado kebilai guno mues kelok awok tobo'o. Amen tobo'o temot besamo-samo udi lem pesta kembuk, sikep tobo'o janjing kerno tobo'o mabuk ngen hawa nafsu.
61002014	Tobo'o coa gegenyai menea duso, ngen kelok tobo'o adeba mandang selawei nakea. Ngen tun de blau pecayo ngen masiak ku'ang yakin, tobo'o mumbuk. Atei tobo'o bi tebiaso ngen serakah. Tobo'o adeba tun-tun tekutuk!
61002015	Kerno tobo'o coa lok temotoa dalen de lu'us, mako tobo'o seset. Tobo'o mok dalen tenotoa Bileam anok Beor bel'o. Bileam yo lok nien dapet caci kunei perbuatanne de coa baik.
61002016	Tapi Bileam dapet peringatan keras te'adep kejahatanne o, ketiko keledaine miling ngen sa'ei manusio. Mako nebai o harus medan plepne de gilo o.
61002017	Gu'au-gu'au palsu o adeba awei matai bioa de ke'ing ngen awei kabut de teniup angin badai. Allah bi semdio bagiak tobo'o sesuaktau penan de kembiak kelem.
61002018	Tobo'o menea pernyataan-pernyataan de ba'es-ba'es ngen kosong; nafsu de cabul nakei tobo'o utuk semset tun-tun de tembei bae muloi bebas kunei lingkungan tun de idup seset.
61002019	Gu'au-gu'au palsu o jemanjai kemerdekaan ngen tun-tun o, tapi tobo'o suang mbudok kebiasaan-kebiasaan de musak manusio. Sebab amen tun aleak ngen sesuaktau, mako si hamba kunei de maleakne o.
61002020	Tun de kemnal Tuhan ngen Penyelamat ite Yesus Kristus sudo bebas kunei kuaso-kuaso dunio de menea manusio jijai najis. Tapi amen sesudo'o si tejerat igai sehinggo aleak ngen kuaso-kuaso o, mako keadaan tun o pado akhirne lebiak kidek kunei ayokne.
61002021	Lebiak baik tun-tun de awei o coa perneak kemnal dalen benea kunei Allah kunei pado tobo'o kemnal ne, tapi sesudo'o coa lok temotoa periteak de nelei Allah ngen tobo'o.
61002022	Jano de tobo'o nea melei bukti kebenaran pribahasa yo, "Kuyuk bakea mbuk igai jano de sudo nuteak ne," ngen "Ja'uak de sudo ndai, bakea ngubang neak lem luluk."
61003001	Saudaro-saudaro de tecito! Dioba su'et uku de keduai, de uku temulis ngen udi. Neak lem keduai su'et yo, uku berusaho midup igai pekeran-pekeran de sucai ngen udi.
61003002	Uku meluak supayo udi minget ngen kecek-kecek de bel'o nadeak nebai-nebai Allah, ngen periteak kunei Tuhan, Rajo Penyelamat, de senapei ngen udi liwet rasul-rasul.
61003003	Pertamo-tamo, udi harus namen bahwo pado bilai-bilai terakhir, bakea timboa tun-tun de idupne kenuaso hawo nafsu tobo'o su'ang. Tobo'o bakea mino udi
61003004	ngen madeak awei yo, "Nadeakne Tuhan janjai bakea teko! Uyo ipe Si? Bapak-bapak leluhur ite bi matei, tapi kekutene masiak serai bae awei waktau dunio yo ade."
61003005	Tobo'o sengajo coa lok ngakau bahwo bel'o Allah jemijai lenget ngen bumai das firman-Ne. Bumai jenijai-Ne kunei bioa, ngen bioa;
61003006	ngen bioa kulo -- adeba bioa kunei banjir lai -- bumai de bel'o bi benaso.
61003007	Tapi lenget ngen bumai de ade uyo yo, senido firman Allah o kulo utuk nembem ngen opoi. Uyo lenget ngen bumai masiak senido sapei pado bilai tun-tun de jahat nukum ngen nunuak.
61003008	Tapi saudaro-saudaroku, do hal yo jibeakba udi coa tinget: bahwo neak adep Tuhan, do bilai coa ade bedane ngen seribau taun -- keduaine serai bae bagiak-Ne.
61003009	Tuhan coa cendok melei jano de sudo jenanjai-Ne kunyau ade de madeak awei yo. Sebelekne, Si sabar teadep udi, sebab Si coa lok su'ang tun kulo benaso. Si lok supayo kute tun tobat kunei duso-dusone.
61003010	Tapi Bilai tekone Tuhan bakea teko awei maling. Pado bilai o, lenget bakea nyep ngen sa'ei gutua, ngen benda-benda neak lenget bakea abis tekembem, bumai ngen kute de ade neak lemne bakea nyep.
61003011	Kerno kutene o bakea najua ngen ca'o de awei o, awei ipe seharusne udi idup? Udi harus idup sucai ngen khusus utuk Allah,
61003012	selamo udi mbot ngen indau tekone Bilai Allah. Pado bilai o lenget bakea abis tekembem, ngen kerno panesne, mako benda-benda neak lenget bakea ajua.
61003013	Tapi ite mbot jano de sudo jenanjai Allah, adeba lenget de belau ngen bumai de belau, neak ipe ade keadilan.
61003014	Sebab o, saudaro-saudaro de tecito, sementaro udi mbot kutene o, berusahoba sungguak-sungguak utuk idup sucai ngen coa ade cacet neak adep Allah, neaba hubungan de baik ngen Allah.
61003015	Anggapba kesabaran Tuhan ite sebagai kesepatan de nelei-Ne ngen udi supayo selamat. Paulus, saudaro ite de tecit'o, sudo temulis de awei o kulo ngen udi. Si temulis o ngen kebijaksanaan de nelei Allah ngen si.
61003016	Lem kute su'etne, Paulus bogoa temulis tetang hal o. Memang ade kekedau hal de saro tun ngertai lem su'et-su'et o. Bagian su'et o nutea ngen tun-tun de coa namen jejano, de coa kuet imenne. Hal o coa menea tun sele, kerno bagian-bagian luyen kunei Kiteb Sucai nea awei o kulo ngen tobo'o. Jano de tobo'o nea o cuma menea tobo'o benaso.
61003017	Tapi udi, saudaro-saudaro de tecito, bi namen tetang hal o. Sebab o, teateiba, jibeak sapei udi tekembin moi lem kesesatan tun-tun jahat sehinggo udi us kunei penan pelatnu de kuet.
61003018	Lokba udi tambeak meding rahmat Yesus Kristus, Tuhan ngen Rajo Penyelamat ite, lokba udi kulo tambeak kemnal Si. Tepujaiba Si, uyo sapei selamo-lamone! Amin.
62001001	Isai su'et yo tetang firman de melei idup, adeba firman de sudo ade ayok mulone. Keme bi temi'ukne, kemliakne ngen matai keme su'ang. Keme bi kemliakne, bi megongne ngen tangen keme.
62001002	Ketiko idup o ade, keme kemliakne. Do'oba sebabne keme melei saksai tetang si. Keme melei namen ngen udi tetang hidup sejati ngen kekal, de ade besamo Bapa, de sudo nelei ngen keme.
62001003	Jano de sudo keme kemliak ngen temi'uk, do'oba kulo de keme melei namen ngen udi, supayo udi ngen keme besamo-samo idup jijai do ngen Bapa ngen Anok-Ne Yesus Kristus.
62001004	Keme temulis dio supayo atei ite sungguak-sungguak riang.
62001005	Dioba bito de sudo keme temi'uk kunei Anok-Ne ngen de keme melei namen ngen udi: Allah o te'ang, ngen Si coa ade kegelapan samo sekilai.
62001006	Amen ite madeak bahwo ite idup jijai do ngen Si, padahal ite idup lem kegelapan, mako ite mike baik ngen kecek-kecek atau plep.
62001007	Tapi amen ite idup neak lem teang serai awei Allah ade neak lem te'ang, mako ite idup erat, rukun do ngen de luyenne, ngen daleak Yesus, Anok-Ne, semucai ite kunei kute duso.
62001008	Amen ite madeak bahwo ite coa beduso, ite mike dirai ite su'ang; ngen Allah coa ade neak lem atei ite.
62001009	Tapi amen ite ngakau duso-duso ite ngen Allah, Si bakea melei janjai-Ne ngen menea jano de adea. Si bakea mapun duso-duso ite ngen semucai ite kunei kute saleak ite.
62001010	Tapi amen ite madeak bahwo ite coa beduso, ite manggap bahwo Allah mike ngen firman-Ne coa ade neak lem atei ite.
62002001	Anok-anokku! Uku temulis dio ngen udi supayo udi jibeak menea duso. Tapi amen ade de menea duso, mako ite temuan suang pembela, adeba Yesus Kristus de adea o; Si bakea minoi nien utuk ite neak adep Bapa.
62002002	Ngen liwet Yesus Kristus o ba duso-duso ite napun. Iso duso-duso ite bae, tapi duso kute umat manusio kulo.
62002003	Amen ite taat ngen periteak-periteak Allah, do'o tandone bahwo ite kemnal Allah.
62002004	Tun de madeak, "Uku kemnal Allah," tapi coa taat ngen periteak-periteak-Ne, tun o tukang mike, ngen Allah coa ade neak lem ateine.
62002005	Tapi tun de taat ngen kecek Allah, tun o mengasiak Allah seca'o sempurno. Do'oba tandone ite idup jijai do ngen Allah.
62002006	Api de madeak bahwo si idup jijai do ngen Allah, si harus idup serai awei Kristus bi idup.
62002007	Saudaro-saudaro de tecito! De uku temulis yo iso suaktau periteak de belau. Dio periteak an de sudo senapei ngen udi sejak udi muloi pecayo ngen Kristus; adeba bito kunei Allah de sudo udi temi'uk ayokne.
62002008	Kunyau awei o, periteak de uku temulis yo belau kulo; kerno kebeneane dapet kenliak neak dirai Kristus ngen dirai udi. Sebab kelem tambeak nyep ngen te'ang de benea bi muloi bersinar
62002009	Tun de madeak bahwo si ade neak lem te'ang tapi tun o masiak jengik ngen saudarone, tun o masiak ade neak lem kelem sapei uyo.
62002010	Tun de mengasiak saudarone, idup lem te'ang sehinggo coa ade sesuaktau ngen si de bakea menea tun luyen us lem duso.
62002011	Tapi tun de jengik ngen saudarone, ade neak lem kelem. Si paneu neak kelem, ngen coa namen moi ipe si lalau, sebab kelem o menea si coa nam ngeliak.
62002012	Uku temulis ngen udi, Anok-anok, sebab dusonu bi napun kerno Kristus.
62002013	Uku temulis ngen udi, Bapak-bapak, sebab udi kemnal Si de sudo ade sejak mulone. Uku temulis ngen udi, Tun-tun u'ai, sebab udi bi maleak de jahat.
62002014	Uku temulis ngen udi, Anok-anok, sebab udi kemnal Allah Bapa. Uku temulis ngen udi, Bapak-bapak sebab udi kemnal Firman de sudo ade sejak mulone. Uku temulis ngen udi, Tun-tun u'ai, sebab udi kuet. Kecek Allah ade neak lem ateinu, ngen udi bi maleak de jahat.
62002015	Jibeakba cito dunio yo, atau jano bae de ade neak lem dunio yo. Amen udi cito dunio, udi coa cito ngen Bapa.
62002016	Kute de ade neak lem dunio yo -- adeba kelok tabi'at manusio de beduso, de kenliak lajau kenlokne ngen jijai ombong -- kutene adeba hal-hal de asalne iso kunei Bapa, tapi kunei dunio.
62002017	Dunio ngen kute de ade neak lemne ngen kenlok manusio, gidong nyep. Tapi tun de temotoa kelok Allah, tep idup sapei selamo-lamone.
62002018	Anok-anokku, kiamat bi pa'ok! Sudo nelei namen ngen udi ayokne bahwo musuak Kristus bakea teko; ngen uyo bi teko dau tun de musuak ngen Kristus. Do'o tandone bahwo kiamat bi pa'ok.
62002019	Musuak-musuak Kristus o adeba tun-tun de sudo teminggea ite, kerno tobo'o sebeneane iso tun-tun ite. Amen tobo'o tun-tun ite, paset bae tobo'o tep besamo-samo ite. Tapi tobo'o teminggea ite, supayo jelasba bahwo coa su'ang tun kulo kunei tobo'o de benea-benea termasuk kelopok ite.
62002020	Tapi udi sudo temimo Roh Sucai kunei Yesus Kristus, do'o sebabne udi kutene kemnal ajaran de benea.
62002021	Jijai uku temulis dio ngen udi iso kerno udi coa kemnal ajaran de benea, tapi kerno udi sudo kemnalne, udi kulo namen bahwo coa ade dusta lem ajaran de benea o.
62002022	De berdusta adeba tun de madeak bahwo Yesus iso Rajo Penyelamat de jenanjai Allah. Tun o musuak Kristus; si coa makau Bapa atau Anok.
62002023	Tun de coa makau Anok, taine coa temimo Bapa kulo. Tun de makau Anok, taine temimo Bapa kulo.
62002024	Sebab o, bito de sudo udi temi'uk sejak udi muloi pecayo harusba udi jemago bebaik neak lem atei. Amen bito o udi kemliak bebaik, udi bakea bogoa idup jijai do ngen Anok ngen Bapa.
62002025	Dioba de jenanjai Kristus su'ang ngen ite: idup sejati ngen kekal.
62002026	Uku temulis dio ngen udi tetang tun-tun de gidong berusaho mike udi.
62002027	Tapi tetang udi su'ang, Kristus bi melei Roh-Ne ngen Udi. Selamo Roh-Ne Ade ngen udi, coa perlu ade tun luyen majea udi. Sebab Roh-Ne majea udi tetang kute sesuaktau; jano de najea-Ne o benea, iso mike. Sebab o, lokba udi taat ngen jano de najea Roh o, lokba udi tep idup jijai do ngen Kristus.
62002028	Jijai, anok-anokku, tepba idup jijai do ngen Kristus, supayo amen Si teko, ite madep Si seca'o binai, ngen coa selek.
62002029	Udi bi namen bahwo Kristus idup temurut kelok Allah. Sebab o udi harus namen kulo bahwo tiep tun de idup temurut kelok Allah adeba anok Allah.
62003001	Kemliakba Allah kembiak mengasiak ite, sehinggo ite senbut anok-anok Allah. Memang ite adeba anok-anok Allah. Do'oba sebabne dunio de kidek yo coa kemnal ite, sebab dunio coa kemnal Allah.
62003002	Saudaro-saudaro de tecito! Ite uyo adeba anok-anok Allah, tapi keadaan ite be ati jelas. Tapi ite namen bahwo amen Kristus teko, ite bakea jijai awei Si, sebab ite bakea kemliak Si lem keadaan-Ne de sebeneane.
62003003	Kute tun de temuan harapan yo teadep Kristus, jemago diraine supayo sungguak-sungguak sucai, bersih kunei duso awei ipe Kristus kulo sucai.
62003004	Tun de menea duso, melanggea ukum Allah; sebab duso adeba pelanggaran teadep ukum Allah.
62003005	Udi namen bahwo Kristus teko utuk mapus duso-duso manusio, ngen neak lem Si coa ade duso.
62003006	Kute tun de idup jijai do ngen Kristus, coa menea duso igai. Tun de tep menea duso, coa perneak kemliak Kristus atau kemnal-Ne
62003007	Anok-anokku, jibeak meluak api bae semset udi. Tun de menea kelok Allah adeba Anok Allah serai awei Kristus adeba Anok Allah.
62003008	Tapi tun de tep menea duso adeba anok Iblis, sebab Iblis beduso sejak mulone. Utuk dioba Anok Allah teko, adeba utuk benaso pekerjaan Iblis.
62003009	Tun de sudo jijai Anok Allah, coa menea duso igai, sebab sifet Allah ade neak diraine. Ngen kerno Allah o Bapane, mako si coa dapet menea duso igai.
62003010	Dioba bedane anok-anok Allah ngen anok-anok Iblis: api de coa menea kelok Allah, atau coa mengasiak saudarone, si iso Anok Allah
62003011	Sejak semulo bi senapei bito yo ngen udi: ite harus mengasiak do ngen deluyenne.
62003012	Jibeakba ite awei Kain, de jijai anok Iblis ngen munuak pasuakne su'ang. Jano sebab Kain munuak pasuakne? Sebab hal-hal de neane adeba saleak, tapi hal-hal de nea pasuakne adeba benea.
62003013	Sebab o, saudaro-saudaroku, jibeakba sele amen tun-tun dunio yo jengik ngen udi.
62003014	Ite namen bahwo ite bi keluea kunei matei, ngen baliak moi idup. Ite namen do'o, sebab ite mengasiak sesamo saudaro ite. Tun de coa mengasiak, taine masiak kenuaso kematian.
62003015	Tun de jengik ngen saudarone adeba pembunuh, ngen udi namen bahwo su'ang pembunuh coa temuan hidup sejati ngen kekal.
62003016	Ngen awei o ite namen ca'o mengasiak sesamo, Kristus bi semreak idup-Ne utuk ite. Sebab o, ite kulo harus semreak idup ite utuk saudaro-saudaro ite.
62003017	Amen ade tun kayo kemliak saudarone peset, tapi coa lok temulung saudarone o, awei ipe tun o dapet madeak bahwo si mengasiak Allah?
62003018	Anok-anokku, jibeakba ite mengasiak cuma neak bibia atau kecek bae. Lokba ite mengasiak ngen kasih de sejati neak lem perbuatan ite.
62003019	Awei'oba ca'one ite namen bahwo ite asalne kunei anok-anok Allah de benea, ngen atei ite tenang neak adep Allah.
62003020	Ite namen, bahwo amen ite senaleak atei ite, Allah adeba lebiak lai kunei atei ite, Si namen kekutene.
62003021	Jijai, saudaro-saudaroku de te cito, amen atei ite coa semaleak ite, ite dapet madep Allah ngen binai.
62003022	Ngen jano de ite minoi ngen Si, ite dapetne, kerno ite taat ngen periteak-periteak-Ne, menea jano de semnang atei-Ne.
62003023	De Si periteak ngen ite adeba: Ite harus pecayo ngen Anok-Ne, adeba Yesus Kristus, ngen ite harus sesamo mengasiak, awei de sudo neriteak Kristus ngen ite.
62003024	Kute tun de taat ngen periteak-periteak Allah, hidup jijai do ngen Allah, ngen Allah jijai do ngen tobo'o. Ngen ite namen bahwo Allah hidup jijai do ngen ite, kerno Si bi melei Roh-Ne ngen ite.
62004001	Saudaro-saudaro de tecito! Jibeakba pecayo ngen kute tun de makau temuan Roh Allah, tapi ntesba kileak tobo'o utuk namen jano roh de ade ngen tobo'o asalne kunei Allah atau iso. Sebab dau nebai palsu bi teko moi kute dunio.
62004002	Awei'oba ca'one udi namen jano do'o Roh Allah atau iso: Tun de makau bahwo Yesus Kristus teko moi dunio sebagai manusio, tun o temuan Roh de teko kunei Allah.
62004003	Tapi tun de coa makau hal yo tetang Yesus, coa temuan Roh Allah. Tun o temuan roh kunei musuak Kristus. Saudaro bi temi'uk bahwo roh o bakea teko, ngen uyo si bi ade neak lem dunio yo.
62004004	Tapi anok-anokku, udi de Allah temuan. Udi bi maleak nebai-nebai palsu, sebab de ade ngen udi lebiak bekuaso kunei roh de ade ngen tun-tun de temuan dunio yo.
62004005	Nebai-nebai palsu o miling tetang dunio, ngen dunio temi'uk kecek tobo'o, sebab tobo'o de dunio temuan.
62004006	Tapi ite adeba anok-anok Allah; ngen tun de kemnal Allah, temi'uk kecek ite. Tun de iso de Allah temuan, coa temi'uk kecek ite. Awei'oba ca'one ite namen perbedaan Roh de melei ajaran de benea, ngen roh de menea seset.
62004007	Saudaro-saudaro de tecito! Maroba ite mengasiak do ngen de luyenne, sebab kasih asalne kunei Allah. Tun de mengasiak, adeba Anok Allah ngen si kemnal Allah.
62004008	Tun de coa mengasiak, coa kemnal Allah; sebab Allah adeba kasih.
62004009	Allah madeak bahwo Si mengasiak ite ngen mutus Anok-Ne de tunggea moi lem dunio supayo ite dapet idup liwet Anok-Ne o.
62004010	Dioba kasih o: Iso ite de sudo mengasiak Allah, tapi Allah de mengasiak ite ngen mutus Anok-Ne supayo liwet Si ite dapet pengampunan das duso-duso ite.
62004011	Saudaro-saudaro de tecito, amen Allah kembiak mengasiak ite, ite kulo harus mengasiak do ngen de luyenne.
62004012	Coa ade suang kulo de perneak kemliak Allah, tapi amen ite samo-samo mengasiak, Allah jijai do ngen ite, kasih-Ne jijai sempurno lem dirai ite.
62004013	Kerno Allah bi melei Roh-Ne ngen ite, mako ite namen bahwo ite bi idup jijai do ngen Allah, ngen Allah idup jijai do ngen ite.
62004014	Keme suang bi kemliak Anok Allah, ngen keme melei namen bahwo Si nutus Bapa utuk jijai Rajo Penyelamat dunio yo.
62004015	Api makau bahwo Yesus o Anok Allah, Allah idup jijai do ngen tun o, ngen tun o kulo idup jijai do ngen Allah.
62004016	Ite suang namen ngen pecayo kasih Allah ngen ite. Allah o kasih. Tun de idupne kenuaso kasih, tun o jijai do ngen Allah, ngen Allah jijai do ngen si.
62004017	Kasih neane jijai sempurno lem dirai ite, kunyau supayo ite temuan keberanian neak Bilai Penghakiman. Ite bakea temuan keberanian, sebab idup ite neak dunio yo serai awei idup Kristus.
62004018	Tun de meding kasih Allah, coa namen ngen saben; sebab kasih de sempurno menyep kute asai saben. Jijai nyatoba bahwo tun ati meding kasih Allah ngen sempurno amen tun o saben madep Bilai Penghakiman.
62004019	Ite mengasiak, sebab Allah lebiak dute mengasiak ite.
62004020	Amen suang tun madeak, "Uku mengasiak Allah," tapi si coa mengasiak saudarone, tun o pendusta. Sebab tun de coa mengasiak saudarone de kenliakne, coa mukin dapet mengasiak Allah de coa kenliakne.
62004021	Sebab o, dioba periteak de nelei Kristus ngen ite: Api mengasiak Allah harus mengasiak saudarone kulo.
62005001	Tun de pecayo bahwo Yesus adeba Rajo Penyelamat de jenanjai Allah, tun o adeba Anok Allah. Tun de mengasiak su'ang bapok, mengasiak anokne kulo.
62005002	Dioba tandone, bahwo ite mengasiak anok-anok Allah, adeba amen ite mengasiak Allah serto maneu periteak-periteak-Ne
62005003	Sebab, mengasiak Allah taine taat ngen periteak-periteak-Ne. Periteak-periteak-Ne o coa saro.
62005004	Sebab kute Anok Allah sanggup maleak dunio. Ngen ite maleak dunio ngen imen ite
62005005	Api dapet maleak dunio? Cuma tun de pecayo bahwo Yesus adeba Anok Allah.
62005006	Yesus Kristusba de teko moi dunio ngen bioa baptisan-Ne ngen daleak kematian-Ne. Si teko iso cuma ngen bioa bae tapi ngen bioa ngen daleak. Roh Allah su'ang melei saksai bahwo do'o benea, sebab roh coa perneak berdusta.
62005007	Ade telau saksai, de neak surgo adeba Bapa, Firman ngen Roh Allah, ketelaune adeba do. Saksai-saksai de neak bumai adeba:
62005008	Roh Allah, bioa ngen daleak -- ketelaune melei saksai de serai.
62005009	Ite pecayo ngen saksai manusio, tapi saksai Allah lebiak kuet igai. Ngen do'oba saksai de sudo nelei Allah tetang anok-Ne.
62005010	Sebab o, tun de pecayo ngen Anok Allah, sudo temimo saksai o neak lem ateine; tapi tun de coa pecayo ngen Allah, bi manggap amen Allah pendusta, sebab si coa pecayo jano de nadeak Allah tetang anok-Ne.
62005011	Dioba saksai: Allah bi melei ngen ite idup sejati ngen kekal, ngen anok-Ne adeba sumber idup o.
62005012	Tun de temuan Anok Allah, temuan idup o; ngen tun de coa temuan Si, coa temuan idup o.
62005013	Uku temulis ngen udi de pecayo ngen Anok Allah, supayo udi namen bahwo udi sudo temuan idup sejati ngen kekal.
62005014	Ngen ite binai madep Allah, kerno ite yakin Si kemabul du'o ite, amen ite minoi jano bae de sesuai ngen kelok-Ne.
62005015	Kerno ite namen bahwo Si temi'uk ite amen ite minoi ngen si, mako ite namen kulo bahwo Si melei ite jano de ite minoi kunei Si.
62005016	Amen udi kemliak saleak su'ang saudarone menea duso de coa sembab tun o nyep idup sejati ngen kekal, lokba udi bedu'o ngen Allah; ngen Allah melei idup o ngen si, adeba tobo'o de menea duso de coa jijai maut. Tapi ade duso de menea tun nyep idup o. Tetang hal o uku coa madeak bahwo udi harus bedu'o ngen Allah
62005017	Kute kejahatan adeba duso, tapi ade duso de menea tun nyep idup sejati ngen kekal o.
62005018	Ite namen bahwo kute tun de sudo jijai anok-anok Allah, coa bogoa menea duso, sebab Anok Allah semlamatne, ngen de jahat coa dapet menea jejano teadepne.
62005019	Ite namen bahwo ite de Allah temuan, kunyau kute dunio yo ade neak beak kuaso de jahat.
62005020	Ite namen bahwo Anok Allah bi teko ngen sudo melei pengertian ngen ite, supayo ite kemnal Allah de benea. Ite idup jijai do ngen Allah de benea ngen idup jijai do ngen anok-Ne Yesus Kristus, dioba Allah de benea, ngen dioba idup sejati ngen kekal.
62005021	Anok-anokku, ne'uakba dirainu kunei patung-patung!
63001001	Ngen jemaat de niliak Allah, ngen anggota-anggotane. Su'et yo kunei uku, pemipin jemaat de sungguak-sungguak cito ngen udi. Iso cuma uku, tapi kute tun de kemnal Allah de benea, cito udi kulo.
63001002	Sebab Allah tinggea neak lem atei ite, ngen de bakea semerto ite sapei selamo-lamone.
63001003	Kasih karunia, rahmat ngen damai sejahtera kunei Allah Bapa, ngen kunei Yesus Kristus, Anok Bapa, bakea semerto ite lem kebenaran ngen kasih
63001004	Uku kembiak riang, namen bahwo pa'o kunei anok-anoknu idup lem kebenaran sesuai ngen periteak de sudo ite temimo kunei Bapa.
63001005	Kerno o, uku minoi nien supayo ite kute samo-samo mengasiak. De uku madeak yo iso suaktau periteak de belau; periteak yo sudo nelei ngen ite sejak ite muloi pecayo.
63001006	Mengasihi taine idup temurut periteak-periteak Allah. Ngen periteak de udi sudo teni'uk sejak semulo adeba bahwo udi harus hidup ngen mengasiak do ngen de luyenne.
63001007	Dau penyesat bi teko ngen lalau moi kute dunio, tobo'o adeba tun-tun de coa makau bahwo Yesus Kristus teko moi dunio sebagai su'ang manusio. Tun de awei o adeba penyesat, ngen musuak Kristus.
63001008	Atei-ateiba supayo jibeak sapei nyep jano de sudo keme nea utuk udi, tapi supayo udi dapet upeak kutene
63001009	Tun de coa bepegong ngen ajaran Kristus, tapi nyipang kunei jano de najea Kristus, tun o coa temuan Allah. Tun de tep ade neak lem ajaran Kristus, taine temuan Allah Bapa atau Anok.
63001010	Kerno o, amen ade tun teko, melei namen ngen udi ajaran de coa najea Kristus, jibeakba temimo tun o neak lem umeaknu atau melei salam ngen si.
63001011	Sebab tun de melei salam ngen tun de awei o, si temasuk kulo besamo tun o lem menea plep kidek.
63001012	Dau nien de harus uku melei namen ngen udi, tapi lebiak baik jibeak liwet su'et. Uku ma'ep dapet semulau ngen miling su'ang ngen udi, supayo atei ite sungguak-sungguak riang.
63001013	Salam ngen udi kunei anok-anok saudaro udi de tepiliak.
64001001	Saudaro Gayus de tecito! Uku, pemipin jemaat, de sungguak-sungguak mengasiak udi.
64001002	Uku bedu'o semoga udi sehat-sehat ngen kutene baik-baik ngen udi, serai awei jiwonu baik-baik kulo.
64001003	Uku kembiak riang ketiko kekedau saudaro Kristen teko ngen melei namen ngen uku padeak setiane saudaro teadep Allah de benea, sebab memang saudaro bogoa idup temurut ajaran Allah.
64001004	Coa ade de dapet menea uku kembiak riang, kunei pado temi'uk bahwo anok-anok uku idup temurut ajaran Allah
64001005	Saudaroku! Saudaro kembiak setia lem pekerjaan de saudaro nea utuk tun-tun de pecayo; bahkan tun-tun de pecayo de ati saudaro kemnal, saudaro melayanne.
64001006	Tobo'o bi melei saksai neak adep jemaat tetang kasih udi. Tulungba tobo'o supayo dapet temrus pemaneu tobo'o, ngen do ca'o de semnang atei Allah.
64001007	Sebab lem pemaneu utuk melayan Kristus, tobo'o coa temimo batuan jano bae kunei tun-tun de coa kemnal Allah.
64001008	Kerno o, ite harus temulung tun-tun de samo-samo bi pecayo ngen Kristus, supayo ite dapet milau lem usaho tobo'o utuk melei namen ajaran de benea kunei Allah.
64001009	Uku sudo temulis pesen de singkat utuk jemaat, tapi Diotrefes de lok jijai pemipin neak lem jemaat, coa lok temotoa uku
64001010	Kerno o, amen uku teko, uku bakea mukea kute de sudo neane, adeba tetang hal-hal kidek ngen dusta de si madeak tetang keme. Tapi kutene o ati cukup utuk si. Pado waktau tun-tun sesamo Kristen o teko, si coa lok temimo tobo' o. Malah si temgeak tun-tun de lok temimo saudaro-saudaro o, si meluak tun-tun o keluea kunei jemaat.
64001011	Saudaro de tecito, jibeakba nirau de kidek, tapi de baik. Tun de menea baik adeba de Allah temuan tapi tun de menea jahat ati kemnal Allah
64001012	Kute tun mujai Demetrius, Allah kulo mujaine. Keme kulo mujaine, ngen saudaro namen bahwo jano de keme melei namen dapet saudaro pecayo.
64001013	Dau nien de harus uku nadeak ngen udi, tapi uku meding lebiak baik jibeak liwet su'et.
64001014	Uku ma'ep cigai an igai bakea temau ngen udi, ite bakea miling langsung.
64001015	Damoi sejahtera semerto udi. Salam kunei kekuat-kekuatnu. Semapeiba salamku utuk kekuat ite.
65001001	Saudaro-saudaro de sudo nok ngen de kembiak Allah Bapa kasihi, serto jenagai utuk Yesus Kristus. Sebagai hamba Yesus Kristus, uku -- Yudas -- saudaro kunei Yakobus,
65001002	ma'ep: Semoga Allah melei ngen udi berkat, rahmat, sejahtera ngen berlimpah-limpah.
65001003	Saudaro-saudaro de tecito! Uku sungguak-sungguak berusaho temulis su'et ngen udi tetang keselamatan de samo-samo ite meding. Tapi uyo uku meraso harus melei nasihat ngen temulis su'et yo utuk udi, supayo udi tep berjuang utuk imen de sudo nelei Allah utuk selamo-lamone ngen umat-Ne.
65001004	Sebab seca'o coa sadar ade tun-tun de seca'o de diem bi masuk moi tengeak-tengeak ite. Tobo'o tun-tun bejat de semaleak bito tetang rahmat Allah ite, utuk dapet kesepatan utuk melampiaskan hawa nafsu tobo'o. Ngen tobo'o coa lok temimo Yesus Kristus, do-done Penguaso ngen Tuhan ite. Sejak bel'o ukuman utuk tobo'o sudo tentau lem Kiteb Sucai
65001005	Kutene o sudo udi namen, tapi uku lok minget udi tetang awei ipe Tuhan semelamat umat-Ne kunei Mesir, tapi sesudo'o benaso tun-tun de coa pecayo.
65001006	Tingetba kulo tobo malaikat de coa taat ngen liwet batas-batas kuaso tobo'o, sehinggo lalau teminggea penan tinggea tobo'o. Allah meket malaikat-malaikat o ngen ratoi abadi, neak lem penan de kelem neak beak bumai. Neak di tobo'o nukum trus sapei tobo'o nelei ukuman pado bilai lai.
65001007	Tingetba kulo kota Sodom ngen Gomora serto kota-kota neak sekitarne, de pendudukne menea hal-hal awei de nea malaikat-malaikat o. Tobo'o menea hal-hal de cabul ngen bejat, sehinggo tobo'o senikso ngen ukuman opoi de kekal, utuk jijai peringatan utuk kute tun
65001008	Awei o kulo tun-tun o berhayal sapei tobo'o menea duso teadep awok tobo'o suang. Tobo'o manggap rendeak kuaso Allah ngen mino makhluk-makhluk de mulio neak surgo.
65001009	Mikhael suang de jijai pemipin malaikat-malaikat, coa perneak menea awei o. Waktau si tekea ngen Iblis lem selisiak tetang api de bakea dapet mayit Musa, Mikhael coa binai mukum Iblis ngen kecek-kecek de coa baik. Mikhael cuma madeak, "Tuhan bakea mengiak ngen ko!"
65001010	Tapi tobo'o mino kute sesuaktau de coa tobo'o ngertai. Tobo'o serai awei benatang-benatang de coa temuan akea, de namen hal-hal ngen nalurine bae. Tapi justru hal-hal'oba de jijai sebab kehancuran tobo'o.
65001011	Celakoba tobo'o! Tobo'o bi motoa dalen Kain. Kunyau dapet caci, tobo'o mbin diraine moi lem kesesatan, serai awei Bileam. Tobo'o benaso kerno brutak awei Korah.
65001012	Pado waktau udi menea pesta, sikep tun-tun o menea udi muak. Sebab tobo'o kembiak jelen mukmei, coa selek-selek, cuma meting diraine suang. Tobo'o awei embun de kembus angin, tapi coa temu'un ujen. Tobo'o kulo awei pun de coa ade bueakne kunyau musim bueak; pun-pun de sudo cenabut baletne ngen de sudo matei.
65001013	Serai awei ombak lai neak laut menimbulkan ukuak, awei o kulo tobo'o mukuak plep-plep kidek. Tobo'o adeba awei bitang-bitang de sudo Allah seniap penanne neak lem kegelapan utuk selamo-lamone.
65001014	Henokh, keturunan ketujuak kunei Adam, bel'o perneak bernubuat tetang tun-tun o. Henokh madeak, "Keliak, Tuhan bakea teko ngen beribau-ribau malaikat-Ne de sucai,
65001015	utuk makim kute tun. Tuhan bakea mukum tun-tun jahat kerno plep-plep tobo'o de bejat. Si bakea mukum tun beduso ngen durhako kerno kute kecek mino de nedeakne."
65001016	Tun-tun o bogoa bae menggerutu ngen semaleak tun luyen. Tobo'o idup temurut klok-klok tobo'o de beduso. Tobo'o ngerunyam tetang dirai suang, jemilet tun supayo dapet utung.
65001017	Tapi Saudaro-saudaroku de tecito, ingetba bakea jano de bel'o de nadeak rasul-rasul Tuhan ite Yesus Kristus.
65001018	Tobo'o melei namen telebiak dute ngenko bahwo menjelang akhir zaman bakea timboa tun-tun de bakea mino udi, adeba tun-tun de idup temurut klok-klok tobo'o de beduso.
65001019	Tobo'o dioba tun-tun de menimbulkan pepecuak. Tobo'o coa kenuaso Roh Allah, tapi klok-klok tabiat duniawi.
65001020	Tapi udi, Saudaro-saudaroku, binaba terus idupnu bedasar pecayonu ngen Yesus Kristus. Imennu o kembiak sucai. Sementaro o bedu'oba ngen kuaso Roh Allah,
65001021	ngen idupba terus neak lem naungan kasih Allah selamo udi mbot rahmat Yesus Kristus Tuhan ite, de bakea melei ngenko idup sejati ngen kekal.
65001022	Te'adep tun-tun de ragau ateine, lokba udi temunjuk belas kasih.
65001023	Tarikba tun keluea kunei lem opoi utuk semlamat tobo'o. Te'adep tun-tun luyenne lokba udi temunjuk belas kasih senerto perasaan saben, tapi jengikba bahkan keracok tobo'o kulo de bi nelngei ngen klok tobo'o de beduso.
65001024	Allah, de sanggup jemago supayo udi coa us, ngen de sanggup mbinnu moi hadirat-Ne de mulio ngen sukocito ngen coa ade cacet,
65001025	Siba dedone Allah, Penyelamat ite liwet Yesus Kristus Tuhan ite. Siba Allah de mulio, agung, bekuaso ngen bewibawa sejak bel'o nien sapei uyo ngen utuk selamo-lamone! Amin.
66001001	Isai bukau yo tetang jano de nadeak Yesus Kristus tetang peristiwo-peristiwo de bakea tejijai. Allah melei namen ngen Kristus supayo Si kemten ngen hamba-hamba Allah jano de segro harus tejijai. Kristus mutus malaikat-Ne ngen Yohanes, hamba-Ne, utuk melei namen peristiwo-peristiwo o ngen si.
66001002	Mako Yohanes kulo cemrito kute de kenliakne o; ngen dioba laporanne tetang pesen kunei Allah de kenuet Yesus Kristus liwet saksai-Ne.
66001003	Riangba tun de mbaco ngen tun de temi'uk bito tetang bukau yo serto taat ngen jano de tetulis neak lemne. Sebab coa an igai kutene yo bakea tejijai.
66001004	Saudaro-saudaro de ade neak ketujuak jemaat neak daerah Asia! Uku, Yohanes, ma'ep udi nelei berkat ngen sejahtera kunei Allah -- adeba Si de ade, de sudo ade, ngen de ade seterusne -- ngen kulo kunei ketujuak roh de ade neak adep takhta Allah,
66001005	ngen kunei Yesus Kristus, saksai de setia. Siba de pertamo-tamo idup igai kunei matei ngen Siba penguaso das rajo-rajo dunio. Yesus mengasiak ite, ngen kematian-Ne Si bebas kunei duso-duso ite,
66001006	ngen jemijai ite bangso khusus imem-imem, de melayan Allah, Bapa-Ne. Yesus Kristus o ba de agung ngen bekuaso utuk selamo-lamone. Amin!
66001007	Keliak, si teko ngen embun-embun! Kute tun bakea kemliak Si, termasuk kulo tobo'o de sudo temikem-Ne. Kute bangso neak bumai bakea ibo kerno Si. Au, paset! Amin!
66001008	"Ukuba de pertamo ngen terakhir," nadeak Tuhan Allah, de ade, de sudo ade, ngen de ade seterusne, De Mahakuaso.
66001009	Uku Yohanes, saudaro udi de senasib ngen udi lem saro de nding tiep penotoa Kristus. Ite tabah saro sebagai umat-Ne. Uku nuang moi Pulau Patmes kerno uku melei namen pesan kunei Allah, de kenuet Yesus liwet saksai-Ne.
66001010	Pado bilai Tuhan, uku kenuaso Roh Allah, lajau uku temi'uk sa'ei de lek -- awei sa'ei trupet -- sa'ei neak belakangku.
66001011	Sa'ei o madeak, "Tulisba jano de ko kemliak, ngen mboba bukau o ngen ketujuak jemaat yo: Efesus, Smirna, Pergamus, Tiatira, Sardis, Filadelfia, ngen Laodikia."
66001012	Uku kemliak moi belakang utuk kemliak api de o de miling ngen uku. Lajau uku kemliak tujuak kekea lapu kunei mas.
66001013	Neak tengeak-tengeak kekea-kekea lapu o je su'ang tun de ketenne awei Anok Manusio, makei jubah de panjangne sapei kekea. Neak dadone si makei bteng kunei mas.
66001014	Buk-Ne putiak awei bulau bebirai, putiak awei kapes, ngen matai-Ne awei opoi;
66001015	kekea-Ne mengkilet awei temagai nembem. Sa'ei-Ne awei sa'ei bioa tejun de lai.
66001016	Tangen kanen-Ne megong tujuak bitang, ngen kunei bibia-Ne keluea debueak pedang tajem de bematai duai. Papea-Ne bersinar awei matai bilai pado tengeak bilai
66001017	Ketiko uku kemliak-Ne, uku tegulek neak adep-Ne awei tun matei. Tapi Si mpek tangen kanen-Ne moi dasku lajau madeak, "Jibeak saben! Ukuba de Pertamo ngen Terakhir.
66001018	Ukuba Si de idup! Uku bi matei, tapi kemliakba, Uku idup utuk selamo-lamone. Uku bekuaso das matei, ngen das dunio tun matei.
66001019	Sebab o, tulisba hal-hal de ko kemliak, adeba hal-hal de ade uyo, ngen hal-hal de bakea tejijai.
66001020	Dioba resio kunei tujuak bitang de udi kemliak neak tangen kanen-Ku, ngen kunei tujuak kekea lapu mas o: Tujuak bitang o adeba paro malaikat ketujuak jemaat, ngen tujuak kekea lapu o adeba ketujuak jemaat o."
66002001	"Ngen malaikat jemaat neak Efesus, tulisba awei yo: Dioba pesen kunei Si de megong ketujuak bitang pado tangen kanen-Ne, ngen paneu neak antaro ketujuak kekea lapu mas o.
66002002	Uku namen jano de udi nea: Udi kerjo keras ngen udi kembiak sabar. Uku namen bahwo udi coa melei atei ngen tun jahat. Ngen tun-tun makau diraine rasul padahal iso, sudo udi ntes, ngen udi namen bahwo tobo'o mike.
66002003	Udi tep sabar ngen udi saro kerno Uku, ngen udi coa putus asa.
66002004	Tapi dio keberatan-Ku teadep udi: Udi coa igai mengasiak Uku awei semulo.
66002005	Sebab o, tingetba padeak ke'uakne udi bi us! Tobatba kunei duso-dusonu, ngen neaba jano de udi nea semulo. Amen coa, mako uku bakea teko ngen udi, mok kekea lapu o kunei penanne.
66002006	Tapi ade de baik ngen udi, adeba: Udi jengik ngen plep tobo penotoa Nikolaus, de uku jengik kulo.
66002007	Api dapet temi'uk, lokba temi'uk jano de nadeak Roh Allah ngen jemaat-jemaat! Tobo'o de menang, bakea Uku melei izin mbuk bueak kunei pun kehidupan de idup neak surgo."
66002008	"Ngen malaikat jemaat neak Smirna, tulisba awei yo: Dioba pesen kunei Si de Pertamo ngen Terakhir -- de sudo matei ngen idup igai.
66002009	Uku namen kesaro-kesaro udi; Uku namen udi peset -- tapi sebeneane udi kayo! Uku namen fitnahan-fitnahan tobo'o, de madeak diraine tun Yahudi, padahal iso; tobo'o adeba umat Iblis!
66002010	Jibeakba saben te'adep penderitaan de coa an igai harus udi meding. Tinget, Iblis bakea embin kekedau kunei udi masuk lem sel utuk cemubo udi. Udi bakea saro puluak bilai an ne. Lokba udi setia ngen Uku sapei matei, mako Uku bakea melei ngen udi idup sejati ngen kekal sebagai hadiah kemenangan.
66002011	Api temuan ti'uk, lokba si temi'uk jano de nadeak Roh Allah ngen jemaat-jemaat! Api de menang si coa bakea saro kerno kematian de keduai."
66002012	"Ngen Malaikat jemaat neak Pergamus, tulisba awei yo: Dioba pesen kunei Si de megong pedang tajem matai duai.
66002013	Uku namen neak ipe udi tinggea, neak penan Iblis tinggea. Udi setia ngen Uku. Mala ketiko Antipas, saksai Uku de setia o, nunuak neak adep udi neak penean Iblis tinggea, udi coa murtad bahwo udi pecayo ngen Uku.
66002014	Tapi awei yo ade kekedau hal de Uku coa senang kunei udi: Ade pa'o tun neak antaro udi de temotoa jano de najea Bileam. Bileam majea Balak awei ipe jemrumus umat Israel moi lem duso; ngen mbujuk tobo'o utuk mbuk kembuk de sudo seniap ngen patung, menea hal-hal de cabul.
66002015	Awei o kulo ade neak antaro udi tun-tun de be pegong ngen ajaran penotoa Nikolaus.
66002016	Sebab o, tobatba kunei duso-dusonu! Amen coa, tegoa igai Uku bakea teko ngen udi, merang tun-tun o ngen pedang de ade neak bibia-Ku.
66002017	Api temuan ti'uk, lokba si temi'uk jano de nadeak Roh Allah ngen jemaat-jemaat! Api de menang, bakea Uku melei izin embuk manna de tebunyin, masing-masing bakea temimo kunei Uku debuak butau putiak. Pado butau o tetulis do gen de belau, de coa namen api bae, seluyen tun de temimone."
66002018	"Ngen malaikat jemaat neak Tiatira, tulisba awei yo: Dioba pesen kunei Anok Allah, de matai-Ne awei opoi ngen kekea-Ne awei temagai.
66002019	Uku namen kute de udi nea -- Uku namen udi mengasiak sesamo udi, udi setia, udi bekerjo, ngen udi tabah menderita. Uku namen udi uyo bekerjo lebiak dau kunei bel'o.
66002020	Tapi dio keberatan-Ku teadep udi: Udi melei atei ngen Izebel, selawei de makau diraine suruhan Allah. Bi dau hamba-hamba-Ku de tepike ngen de najeane utuk menea zinah ngen Utuk embuk kembuk persembahan patung.
66002021	Sesudo Uku melei ngen si kesepatan utuk tobat kunei duso-dusone, tapi si coa lok bedan menea hal-hal de zinah o.
66002022	Tingetba! Uku bakea meting si sapei bolon neak penan tidua. Neak di si ngen tun-tun de berzinah ngen si bakea kembiak menderita. Kutene o bakea Uku nea uyo -- kecuali amen tobo'o bedan menea hal-hal de kidek besamo-samo ngen si.
66002023	Penotoa-penotoane bakea Uku munuak kulo supayo kute jemaat sadar bahwo Ukuba Si de namen pekeran ngen atei manusio. Uku bakea males udi temurut plep udi masing-masing.
66002024	Tapi udi de luyen-luyenne neak Tiatira coa temotoa ajaran de kidek o, ngen coa belajea lemau-lemau Iblis. Uku madeak bahwo Uku coa bakea nambeak beban luyen ngen udi.
66002025	Tapi sapei waktau Uku teko be, lokba udi tep temotoa jano de sudo udi temuan.
66002026	-
66002027	Tobo'o de menang, ngen sapei akhir bogoa menea jano de Uku lok, bakea Uku melei kuaso de serai awei de Uku temimo kunei Bapa-Ku. Tobo'o bakea temimo kuaso kunei Uku utuk meriteak bangso-bangso ngen tokot besai, ngen utuk majua bangso-bangso o awei ko'on kunei pitok.
66002028	Tobo'o bakea temimo bitang timur kunei Uku.
66002029	Api temuan ti'uk, lokba si temi'uk jano de nadeak Roh Allah ngen jemaat-jemaat!"
66003001	"Ngen jemaat neak Sardis, tulisba awei yo: Dioba pesen kunei Si de temuan ketujuak roh kunei Allah ngen ketujuak bitang o. Uku namen jano de udi nea. Nadeakne udi idup, padahal udi matei!
66003002	Sebab o, kelongonba, kenuetba jano de masiak ade ngen udi ayok do'o matei samo sekilai. Sebab uku dapet bahwo jano de udi nea, ati ade do kulo de sempurno neak adep Allah.
66003003	Jijai, tingetba igai ngen jano de sudo najea ngen udi bel'o ngen jano de sudo udi teni'uk. Temotoaba do'o ngen tobatba kunei duso-duso udi. Amen udi coa kelongon, uku bakea teko ngen udi awei maling; ngen udi coa bakea namen tengen waktaune Uku teko.
66003004	Tapi neak tengeak-tengeak udi neak Sardis masiak ade tun de jemago supayo keracokne tep bersih. Tobo'o bakea paneu besamo-samo Uku ngen makei keracok putiak, sebab tobo'o patas utuk do'o.
66003005	Api de menang bakea nakei jubah putiak. Uku coa bakea mapus genne kunei Bukau Tun Idup. Ngen neak adep Bapa-Ku ngen malaikat-malaikat-Ne Uku bakea makau bahwo tobo'o adeba de Uku temuan.
66003006	Api temuan ti'uk, lokba temi'uk jano de nadeak Roh Allah ngen jemaat-jemaat!"
66003007	"Ngen malaikat jemaat neak Filadelfia, tulisba awei yo: Dioba pesen kunei Si de sucai ngen sejati. Siba de megong kucai Daud; amen Si mukok, coa suang kulo dapet kematupne, ngen amen Si kematupne, coa suang kulo dapet mukokne.
66003008	Uku namen jano de udi nea. Uku namen bahwo udi coa kuet; udi bi temotoa ajaran-Ku, setia ngen Uku. Utuk udi bi Uku mukok bang, de coa dapet nukok api bae.
66003009	Tingetba dio: Tun-tun de jijai umat Iblis o, pendusta-pendusta de makau diraine tun Yahudi padahal iso, Uku nea tobo'o sehinggo teko sujud neak adep nu. Ngen tobo'o bakea namen bahwo Uku mengasiak udi.
66003010	Kerno udi bi kemerjo periteak-Ku supayo tekun, Uku kulo bakea jemago udi kunei bilai pencobaan de bakea teko moi kute dunio. Hal o bakea tejijai utuk cemubo kute tun neak bumai.
66003011	Uku segro teko! Jagoba baik-baik jano de udi temuan, supayo coa suang kulo mok hadiah kemenangannu.
66003012	Tun de menang, Uku jemijai sebagai tiang lem Umeak Sucai Allah-Ku, ngen si bakea tinggea neak penan o selamo-lamone. Gen Allah-Ku, gen kota Allah-Ku -- adeba Yerusalem blau de bakea tu'un kunei surgo, kunei Allah-Ku -- bakea Uku temulis neak dirai tun o. Kulo gen-Ku de blau bakea Uku temulis neak diraine.
66003013	Api temuan ti'uk, lokba si temi'uk jano de nadeak jemaat-jemaat!"
66003014	"Ngen jemaat neak Laodikia, tulisba awei yo: Dioba pesen kunei Sang Amin, Saksai de setia ngen benea, sumber kute sesuaktau de ciptaan Allah.
66003015	Uku namen jano de udi nea; Uku namen udi coa sengok ngen coa kulo panes. Seharusne udi o sengok atau panes!
66003016	Tapi udi antaro panes ngen sengok; panes coa, sengok kulo coa. Do'o sebabne udi bakea Uku muntahkan kunei bibia-Ku
66003017	Udi madeak, 'Keme kayo ngen serbo ade; keme coa kekurangan.' Tapi udi coa namen bahwo udi kembiak peset ngen kembiak ibo keadaannu! Udi peset, beleseng, ngen sutai.
66003018	Sebab o Uku melei nasihat udi supayo temukua kunei pado-Ku mas, adeba mas de murni, supayo udi jijai kayo. Nukuaba kulo keracok putiak kunei pado-Ku supayo udi makei keracok ngen temutup awok udi de beleseng ngen nyelek. Ngen mukuaba kulo ubet utuk nusep neak matainu supayo udi dapet ngeliak.
66003019	Tun-tun de uku kasihi, tobo'oba de Uku tema'ok ngen Uku cambuk. Kerno o lokba udi semangat, ngen tobatba kunei duso-dusonu.
66003020	Keliak! Uku je neak adep bang ngen kemtuk bang. Amen ade tun de temi'uk suaro-Ku, ngen mukok bang, Uku bakea masuk magea si; Uku bakea mukmei besamo-samo si ngen si mukmei besamo-samo Uku.
66003021	Tobo'o de menang, bakea Uku melei izin temot neak takhta-Ku besamo Uku, serai awei Uku suang bi menang ngen uyo temot besamo Bapa-Ku neak takhta-Ne.
66003022	Api temuan ti'uk, lokba temi'uk jano de nadeak Roh Allah ngen jemaat-jemaat!"
66004001	Sesudo'o uku dapet kemliak igai. Uku kemliak debueak bang tukok neak surgo. Sesudo'o teni'uk igai sa'ei de mulo-mulone bi miling ngen uku awei sa'ei trupet. Sa'ei o madeak, "Maro kenek mio. Uku bakea kemten ngen udi jano de bakea tejijai be."
66004002	Langsung bae uku kenuaso Roh Allah. Lajau uku kemliak neak surgo ade debueak takhta, ngen ade suang tun temot neak takhta o.
66004003	Papea tun o bersinar awei permata baiduri pandan ngen permata delima. Do warno zamrud belikea neak takhta o.
66004004	Lem betuk lingkaran sekeliling takhta o ade duai puluak pat takhta de luyen. Neak di temot duai puluak pat pemipin de makei keracok putiak, ngen makei mahkota mas.
66004005	Kunei takhta o terpancar cahayo glep ngen keluea sa'ei gutua de kembiak lai. Ngen neak adep takhta o ade tujuak obor de nyala; do'oba ketujuak Roh Allah.
66004006	Ade kulo neak adep takhta o sesuaktau de keten awei lautan kaco, bening awei kristal. Neak sekeliling takhta, tiep bidingne, ade pat makhluk, de rogok adep ngen rogok belakangne penuak ngen matai.
66004007	Makhluk de pertamo keten awei singo. De keduai, awei sapai sebong. De ketelau temuan papea awei papea manusio. De kepat, keten awei burung rajawali de gidong tebang.
66004008	Kepat makhluk o, masing-masing temuan num sayep, sekelilingne ngen neak peak lemne penuak ngen matai. Lueng kelmen makhluk-makhluk o coa bedan-bedanne nyanyi, "Sucai, sucai, sucaiba Tuhan, Allah Mahakuaso; de ade, de sudo ade, ngen de ade seterusne."
66004009	Kepat makhluk o mbin legau pujian, hormat ngen syukur ngen Si de temot neak takhta o, adeba Si de idup utuk selamo-lamone. Ngen pado waktau makhluk-makhluk o nyanyi,
66004010	keduai puluak pat pemipin o tukup neak adep tun de temot neak takhta o, lajau nyembeak Si de idup selamo-lamone. Sesudo'o tobo'o muang mahkota-mahkota tobo'o neak adep takhta o serto madeak,
66004011	"Ya Tuhan, ya Allah keme! Ko bae de layak temimo pujian, hormat ngen kuaso. Sebab Koba pencipta kute sesuaktau, ngen das kelok-Nu kulo kute sesuaktau o bi tejijai ngen idup."
66005001	Sesudo'o uku kemliak debueak gulungan bukau neak tangen Si de temot neak takhta o. Bukau o penuak ngen tulisan peak lem ngen peak lueane ngen dimeteraikan ngen tujuak bueak segel.
66005002	Lajau uku kemliak suang malaikat de perkasa menggang ngen sa'ei de lek, "Api de layak mukok segel-segel yo ngen mukok bukau yo?"
66005003	Tapi baik neak surgo, neak bumai, atau neak beak bumai, de dapet mukok gulungan kiteb o atau de dapet kemliak peak lemne.
66005004	Mako uku ngindoi ngen kembiak ibone sebab coa ade suang tun kulo de layak mukok bukau o, ngen kemliak lemne.
66005005	Lajau saleak suang kunei pemipin-pemipin o madeak ngen uku, "Jibeak ngindoi! Keliak! Singo kunei suku bangsa Yehuda, royot Daud, bi menang. Si sanggup mecuak tujuak segel ngen mukok bukau o."
66005006	Sesudo'o uku kemliak dikup anok bebirai je neak tengeak-tengeak takhta o, kenliling pat makhluk ngen kute pemipin o. Anok bebirai o ketenne awei bi sembeliak. Si temuan tujuak tanduk ngen tujuak matai: adeba tujuak roh kunei Allah de sudo nutus moi kute dunio.
66005007	Sesudo'o Anok Bebirai o maju ngen mok gulungan bukau o kunei tangen kanen tun de temot neak das takhta.
66005008	Sementaro Anok bebirai o menea awei o, tukupba kepat makhluk ngen keduai puluak pat pemipin o neak adep-Ne. Tobo'o masing-masing megong kecapi ngen makuk mas de isaine kemenyen, adeba du'o-du'o umat Allah.
66005009	Tobo'o mbin legau de blau: "Ko layak mok bukau o ngen mecuak segel-segelne Sebab Ko bi nunuak, ngen kematian-Nu, manusio kunei kute suku, bahaso, negara ngen bangsa bi nukuanu utuk Allah.
66005010	Ko bi jemijai tobo'o do bangsa khusus imem-imem, supayo tobo'o melayan Allah ite, ngen meriteak neak das bumai."
66005011	Sesudo'o uku kemliak igai. Uku temi'uk sa'ei malaikat de beribau-ribau ngen berjuta-juta daune. Tobo'o je kemliling takhta ngen kepat makhluk serto tobo pemipin o.
66005012	Ngen tobo'o nyanyi ngen sa'ei de lek, "Anok Bebirai de sudo sembeliak o, layak utuk temimo kuaso, kekayaan, kebijaksanaan ngen kekuatan; Si layak nelei hormat, diagungkan ngen nujai!"
66005013	Lajau uku temi'uk kute makhluk neak lenget, neak bumai, neak beak bumai ngen neak lem laut -- siketne kute makhluk neak semesta alam yo -- nyanyi, "Si de temot neak das takhta, ngen Sang Anok Bebirai o, adeba tepujai ngen terhormat serto agung ngen bekuaso utuk selamo-lamone!"
66005014	Mako kepat makhluk o jemawab, "Amin!" Ngen pemipin-pemipin o tukup ngen nyembeak.
66006001	Sesudo'o uku kemliak Anok Bebirai o mukok segel pertamoneak antaro ketujuak segel o. Lajau uku temi'uk do kunei ke pat makhluk o madeak, "Maro!" Sa'ei o awei gutua.
66006002	Mako uku kemliak, lajau keten dikup kudo putiak. De ngembinne megong debueak anok panah, ngen si nelei debueak mahkota. Si majo sebagai su'ang pemenang de lalau mbut kemenangan.
66006003	Sesudo'o Anok Bebirai o mukok segel de keduai, ngen uku kemliak makhluk de keduai madeak, "Maro!"
66006004	Lajau dikup kudo de luyen keluea igai, kudo o mileak warnone. De ngembinne nelei kuaso utuk nyep keadaan damoi kunei bumai, supayo manusio saling munuak. Mako si nelei debueak pedang de lai.
66006005	Lajau Anok Bebirai o mukok segel de ketelau. Ngen uku temi'uk makhluk de ketelau madeak, "Maro!" Uku kemliak, mako keten dikup kudo meleu. De ngembinne megong timbangan neak tangenne.
66006006	Ngen uku temi'uk awei ade sa'ei neak tengeak-tengeak kepat makhluk o madeak, "Deliter gendum de baik gone serai ngen upeak debilai, ngen telau liter gendum jenis luyen gone kulo serai ngen upeak debilai. Tapi jibeak musak pun-pun zaitun ngen anggur!"
66006007	Sesudo'o Anok Bebirai o mukok segel de kepat. Ngen uku temi'uk makhluk de kepat o madeak, "Maro!"
66006008	Uku kemliak, lajau keten dikup kudo pucet. Gen de ngembinne adeba Maut ngen kerajaan maut notoane. Kuaso das seperapat kunei bumai yo senreak ngen tobo'o, supayo tobo'o dapet munuak liwet perang, liwet kelaparan, liwet wabah olon ngen liwet benatang-benatang buas.
66006009	Sesudo'o Anok Bebirai o mukok segel de kelemo. Uku kemliak neak beak mezbah ade roh-roh tun-tun matei nunuak kerno tobo'o kemuet firman Allah liwet saksai tobo'o.
66006010	Tobo'o menggang ngen sa'ei de lek, "Ya Tuhan De Mahokuaso, de sucai ngen benea! Kedau an igai Ko mukum tun neak bumai ngen mukum tobo'o kerno bi munuak keme?"
66006011	Masing-masing tobo'o nelei delambea jubah putiak. Lajau tobo'o neluak istirahat tegoa igai, sapei bi lekap kute jumlah kekuat seperjuangan ngen saudaro-saudaro tobo'o de bakea nunuak awei tobo'o.
66006012	Lajau uku kemliak Anok Bebirai o mukok segel de kenum. Tejijaiba gepo lai, matai bilai jijai meleu awei kain meleu de kasar, ngen bulen jijai mileak awei daleak.
66006013	Bitang-bitang neak lenget us moi bumai awei buak ara de ati mesok gugua kunei punne waktau kembus ibut lai.
66006014	Lenget nyep awei kertas genulung, kute tebo ngen pulau geneser kunei penanne.
66006015	Lajau rajo-rajo dunio, tobo pembesar, panglima-panglima, tun-tun kayo, penguaso, ngen tun-tun luyenne, baik hamba atau tun bebas, kutene sebunyin neak lem gua-gua ngen neak celah-celah butau tebo.
66006016	Tobo'o madeak ngen tebo-tebo ngen butau-butau o "Tipoba keme! Nunyinba keme kunei keliak-Ne de temot neak das takhta, ngen teadep amarah Anok domba o!
66006017	Bilai lai bi sapei, uyo tobo'o mengiak, coa suang kulo dapet taen teadep tobo'o!"
66007001	Sesudo'o, uku kemliak pat tun malaikat je neak kepat penjuru bumai. Tobo'o temaen kepat angin neak bumai supayo jibeak ade ibut de kembus neak da'et atau neak laut, atau neak pun-pun.
66007002	Lajau uku kemliak suang malaikat de luyen teko kunei peak timur. Si mbin segel kunei Allah de idup. Ngen sa'ei lek malaikat o menok kepat malaikat de sudo kenuaso kunei Allah utuk musak bumai ngen laut.
66007003	Malaikat o madeak, "Jibeak kileak musak bumai ngen laut, atau pun-pun amen keme ati melei tando segel neak ning hamba-hamba Allah ite."
66007004	Lajau uku nelei namen bahwo ade 144.000 tun de nelei tando segel kunei Allah neak ning tobo'o. Tobo'o nemok kunei keduai belas suku bangso Israel;
66007005	kunei tiep suku 12.000 tun. Adeba kunei suku: Yehuda, Ruben, Gad,
66007006	Asyer, Naftali, Manasye,
66007007	Simeon, Lewi, Isakhar,
66007008	Zebulon, Yusuf, ngen Benyamin.
66007009	Sesudo'o uku kemliak igai, lajau keten tun dau de luea biaso daune -- coa ade suang kulo de dapet mitung jumlahne. Tobo'o adeba tun-tun kunei tiep bangsa, suku, negara, ngen bahasa. Ngen makei jubah de putiak-putiak ngen megong dan-dan pun palem neak tangen, tun-tun dau o je madep takhta ngen madep Anok Bebirai o!
66007010	Lajau ngen sa'ei lek tobo'o menggang, "Keselamatan ite tekone kunei Allah, de temot neak das takhta, ngen kunei Anok bebirai o!"
66007011	Kute malaikat je kemliling takhta ngen paro pemipin serto kepat makhluk o. Malaikat-malaikat o tukup neak adep takhta lajau nyembeak Allah.
66007012	Tobo'o menggang, "Amin! Tepujaiba Allah ite de agung ngen bijaksana. Si patut dapet ucapan-ucapan syukur ngen hormat. Si bekuaso ngen kuet utuk selamo-lamone! Amin."
66007013	Suang kunei pemipin-pemipin o betanye ngen uku, "Tun-tun de makei jubah putiak yo, api tobo'o ngen kunei ipe tobo'o teko?"
66007014	"Uku coa namen, Tuan, Tuan suang de namen," jawab uku. Mako si madeak ngen uku, "Dioba tun-tun de sudo ngen selamat kunei kesusahan de luea biaso. Tobo'o bi mpuk jubah tobo'o ngen meneane jijai putiak ngen daleak Anok Bebirai o.
66007015	Do'oba sebabne tobo'o je neak adep takhta Allah. Ngen Si de temot neak das takhta o bakea teko ngen tobo'o utuk jemago tobo'o.
66007016	Tobo'o coa bakea meding nyemen atau haus; matai bilai atau panes coa igai bakea mbem tobo'o,
66007017	sebab Anok Bebirai de temot neak tengeak-tengeak takhta o bakea jijai gembala tobo'o. Si bakea mi'ing tobo'o moi sumber bioa de melei kehidupan. Ngen Allah bakea mapus kute bioa matai kunei matai tobo'o."
66008001	Ketiko Anok Bebirai o mukok segel de ketujuak, surgo jijai sunyai selamo kekiro tengeak jam.
66008002	Lajau uku kemliak ketujuak malaikat de je neak adep Allah, ngen tobo'o nelei tujuak bueak trupet.
66008003	Suang malaikat luyen, de mbin debueak pedupaan mas, teko ngen je neak adep mezbah. Ngen si nelei dau nien kemenyen utuk persembahan ngen du'o-du'o kute umat Allah ngen utuk persembahan neak mezbah mas de ade neak adep takhta.
66008004	Besamo ngen du'o-du'o tobo umat Allah, asep kemenyen de gidong idup o kenek kunei tangen malaikat de je neak adep Allah o.
66008005	Sesudo'o malaikat o mok pedupaan o, semi'ingne ngen opoi kunei mezbah, lajau melukne moi das bumai. Mako gutua gemruduk, serto glep ngen gepo.
66008006	Sesudo'o, tujuak malaikat de megong tujuak trupet o siap-siap utuk kembus.
66008007	Lajau malaikat de pertamo kembus trupetne ngen tejijaiba ujen es, ngen opoi capua daleak tu'un ngen de'esne moi bumai. Sepertelau bumai habis terkembem; awei'o kulo sepertelau kunei pun-pun ngen tiep dukut de ijo.
66008008	Lajau malaikat keduai kembus trupetne, ade sesuaktau awei tebo lai de menyala-nyala neluk moi lem laut. Sepertelau lautan bubeak jijai daleak,
66008009	ngen mateiba sepertelau kunei kute makhluk neak laut; awei'o kulo sepertelau kunei kepea-kepea.
66008010	Sesudo'o malaikat ketelau kembus trupetne ngen usba kunei lenget debueak bitang lai, bernyala awei obor, lajau menimpa sepertelau kunei sungai-sungai ngen matai bioa.
66008011	Gen bitang o adeba "Pet". Mako sepertelau kunei bioa jijai pet, ngen mateiba dau tun kerno mbuk bioa de sudo jijai pet o.
66008012	Lajau malaikat kepat kembus trupetne. Mako tetepokba sepertelau kunei matai bilai, sepertelau kunei bulen, ngen sepertelau kunei bitang-bitang sehinggo nyepba sepertelau kunei kekuatan cahayo tobo'o. Kulo sepertelau kunei lueng coa te'ang ngen awei o kulo sepertelau kunei kelmen.
66008013	Lajau uku kemliak, mako uku temi'uk dikup burung rajowali de gidong tebang lekat neak udaro, menggang, "Celako! Celako! Celakoba kute tun neak bumai amen temi'uk ketelau malaikat luyenne kembus trupetne be!"
66009001	Lajau malaikat de kelemo kembus trupetne, ngen uku kemliak debueak bitang us kunei lenget moi das bumai. Bitang o nelei anok kucai jurang maut. Penan uak neak beak bumai neak ipe roh-roh jahat nukum sapei bilai ukumanne de terakhir.
66009002	Mako bitang o mukok jurang maut o, lajau asep keluea kunei lemne awei asep kunei tukau de lai. Matai bilai ngen angkasa jijai kelem kerno asep kunei jurang o.
66009003	Lajau kunei lem asep o kelueaba belalang-belalang de tu'un moi bumai. Belalang-belalang o nelei kuaso de serai awei de nelei ngen kalo.
66009004	Tobo'o cao buliak musak dukut, atau pun-pun, atau tanem-tanem luyenne. Tobo'o cuma buliak semrang tun-tun de neak ningne coa ade tando segel kunei Allah.
66009005	Blalang-blalang o coa buliak munuak tun-tun o, tapi cuma semikso tobo'o selamo lemo bulen. Gis kunei sikso blalang-blalang o serai awei gis nenget kalo.
66009006	Selamo lemo bulen o, tun-tun o berusaho supayo matei, tapi tobo'o coa nam matei; tobo'o lok matei, tapi maut uak kunei tobo'o.
66009007	Betuk belalang o awei kudo de siap utuk perang. Neak ulau tobo'o ade suaktau de ketenne awei makhota mas. Papea tobo'o awei papea manusio.
66009008	Buk tobo'o awei buk selawei, ngen epen tobo'o awei epen singo.
66009009	Dado tobo'o tenutup ngen suaktau de awei bajau besi. Sa'ei sayep tobo'o awei sa'ei kerita-kerita kudo de gidong moi lem perang.
66009010	Tobo'o temuan ikoa ngen bisai awei kalo. Ngen neak ekor tobo'oba ade kekuatan tobo'o utuk semikso manusio selamo lemo bulen.
66009011	Tobo'o temuan rajo de meriteak tobo'o, rajo o adeba malaikat de tanggung jawab das jurang maut. Neak lem bahaso Ibrani, genne adeba Abadon; lem bahaso Yunani Apolion (taine "Pengusak").
66009012	Celako de pertamo bi liwet. Sesudo'o ade duai celako igai de harus teko.
66009013	Sesudo'o malaikat de kenum kembus trupetne. Mako uku temi'uk sa'ei teko kunei kepat sudut mezbah mas de ade neak adep Allah.
66009014	Sa'ei o madeak ngen malaikat kenum o, "Pasba kepat malaikat de neket neak Bioa Efrat o!"
66009015	Kepat malaikat o nepas. Tobo'o sudo seniap khusus bagiak jam, bilai, bulen ngen taun o utuk munuak sepertelau kunei kute umat manusio.
66009016	Uku nelei namen bahwo jumlah pasukan-pasukan bekudo o adeba duai otos juta.
66009017	Ngen lem pengeliak, uku kemliak kudo-kudo ngen penunggang-penunggangne. Penunggang-penunggangne makei bajau besai warno mileak te'ang, biru awei butau nilam, ngen kuning bli'ang. Ulau kudo-kudo o awei ulau singo, ngen kunei bibiane keluea opoi, asep, ngen bli'ang.
66009018	Sepertelau kunei umat manusio matei kerno bencana o; adeba opoi, asep ngen bli'ang de keluea kunei bibia kudo-kudo o.
66009019	Kekuatan kudo-kudo o ade neak bibiane ngen ikoane. Ikoa-ikoane awei dung. Ngen ikoane o, kudo-kudo o semikso manusio.
66009020	Tapi ti'eak kunei umat manusio de coa matei kerno bencano-bencano o, coa tobat kunei uleak tangen tobo'o suang. Tobo'o coa bedan nyembeak roh-roh jahat ngen patung-patung mas, pirok, temagai, butau ngen kieu de coa dapet ngeliak, temi'uk, atau paneu.
66009021	Tobo'o coa kulo teminggea plep-plep kidekne, adeba munuak tun, lemau-lemau gaib, zinah ngen maling.
66010001	Lajau uku kemliak suang malaikat perkasa de luyen tu'un kunei surgo. Si tenutup embun, ngen pelangi melikea neak ulaune. Papeane bersinar awei matai bilai, kekeane awei tiang opoi.
66010002	Neak tangenne ade debueak gulungan kiteb titik de tukok. Si mpek kekea kanenne neak laut ngen kekea kideune neak da'et.
66010003	Lajau si menggang ngen lek awei sa'ei singo.
66010004	Sesudo ketujuak gutua o miling, uku lok temulisne, tapi uku temi'uk sa'ei kunei surgo madeak, "Neresioba jano de nadeak tujuak gutua o; jibeak temulisne!"
66010005	Lajau malaikat de uku kemliak je neak das laut ngen bumai, maket tangen kanenne moi lenget.
66010006	Si supeak demi Allah de idup selamo-lamone, de jemijai lenget, bumai ngen laut serto kute de ade neak lemne. Malaikat o madeak, "Waktaune coa bakea mondor igai!
66010007	Tapi amen malaikat ketujuak kembus trupetne, Allah bakea menea rencano resio-Ne, awei bi Si madeak ngen hamba-hamba-Ne, adeba paro nebai."
66010008	Sesudo'o sa'ei de uku temi'uk kunei surgo o, miling igai ngen uku. Si madeak, "Lalauba mok gulungan kiteb de tukok neak tangen malaikat de je neak laut ngen bumai o."
66010009	Lajau uku lalau magea malaikat o ngen minoi supayo si melei gulungan kiteb titik o ngen uku. Si madeak, "Mokba ngen mbukba dio. Neak lem teneinu si bakea jijai pet, tapi neak lem bibianu si mis awei mis medau."
66010010	Uku mok gulungan kiteb titik o kunei tangenne lajau mbukne. Neak bibia asaine awei mis medau, tapi sesudo uku temlenne, neak lem tenei si jijai pet.
66010011	Sesudo'o uku nelei periteak, "Melei namenba debat igai bito Allah tetang bangsa-bangsa, negara-negara, bahaso-bahaso, ngen rajo-rajo."
66011001	Sesudo o uku nelei depun kiyeu de serai ngen depun tokot pengukua, lajau neriteak, "Lalauba nukua Bait Sucai Allah ngen mezbah. Nitungba kedau ade tun de semyang neak lemne.
66011002	Tapi jibeakba nukua latet neak depeak luea Bait Sucai Allah o, sebab bagian o bi senreak ngen tun-tun de coa kemnal Tuhan. Tobo'o bakea melat Kota de Sucai o selamo pat puluak duai bulen.
66011003	Uku bakea mutus duai tun saksai-Ku de makei keracok bekabung, ngen tobo'o bakea melei namen bito Allah selamo 1260 bilai."
66011004	Duai saksai o adeba duai pun zaitun ngen duai bueak kekea lapu de ade neak adep Tuhan semesta alam.
66011005	Amen tun cemubo menea sesuaktau de coa baik tehadep tobo'o, mako kunei bibia tobo'o kelueaba opoi de benaso musuak-musuakne. Ngen ca'o awei yo, kute tun de lok megis tobo'o bakea nunuak.
66011006	Tobo'o temuan kuaso utuk temutup lenget supayo jibeak tu'un ujen selamo tobo'o melei namen bito kunei Allah. Tobo'o temuan kulo kuaso das kute matai bioa, utuk mubeak bioa jijai daleak. Ngen tobo'o temuan kulo kuaso utuk mokoa bumai ngen kute mecem bencano, tengen bae tobo'o lok meneane.
66011007	Sesudo tobo'o selsei melei bito tobo'o, benatang de keluea kunei jurang maut bakea melawen tobo'o. Si bakea maleak ngen munuak tobo'o.
66011008	Ngen mayit tobo'o bakea besirok neak dalen kota lai, neak ipe Tuhan tobo'o senalib. Gen kiasan kota o adeba Sodom atau Mesir.
66011009	Tun-tun kunei kute negrai, sukau, bahaso, ngen bangso bakea kemliak mayit tobo'o selamo telau setengeak bilai, ngen coa mizin mayit-mayit o kenubua.
66011010	Penduduk bumai bakea beriang das kematei keduai saksai o. Tobo'o bakea merayokanne ngen saling mbo hadiah, kerno keduai tun nebai o sudo menea dau sikso ngen kute tun neak bumai.
66011011	Sesudo telau setengeak bilai, tekoba napas idup kunei Allah ngen masuk igai moi lem keduai tun nebai o. Tobo'o kulo kelongon je, sehinggo kute tun de kemliak tobo'o jijai saben sekilai.
66011012	Sesudo'o keduai nebai o temi'uk sa'ei lek de menok tobo'o kunei surgo, "Maroba kenek mio!" Lajau neak adep musuak-musuak tobo'o, tobo'o kenek moi surgo, tenutup ngen embun.
66011013	Mako waktau o kulo tejijaiba gepo lai. Seperpuluak kunei kota o ajua, ngen tujuak ribau tun matei kerno gepo o. Tun-tun luyenne jijai kembiak saben, lajau tobo'o mujai kebesaran Allah neak surgo.
66011014	Celako de keduai bi liwet. Tapi kenliakba! Celako de ketelau tegoa igai bakea nyusul.
66011015	Lajau malaikat ketujuak kembus trupetne, mako neak surgo teni'uk sa'ei-sa'ei kembiak lek de madeak, "Kuaso utuk meriteak dunio uyo ade neak tangen Tuhan ite ngen Rajo Penyelamat de jenanjai-Ne. Si bakea meriteak utuk selamo-lamone!"
66011016	Mako keduai puluak pat pemipin de temot neak takhta tobo'o neak adep Allah, tukup ngen nyembeak Allah.
66011017	Tobo'o madeak, "Tuhan, Allah Mahakuaso, de ade, ngen de sudo ade! Keme mokasiak ngen Ko sebab Ko makei kuaso-Nu de lai, ngen bi muloi meriteak!
66011018	Tun-tun de coa kemnal Tuhan, ngamuk sebab bi waktaune Ko mengiak, ngen bi waktaune Ko mukum tun-tun matei. Dioba waktaune utuk melei upeak ngen hamba-hamba-Nu, tobo nebai, ngen kute umat-Nu, adeba kute tun de semyang ngen Ko, lai atau titik. Dioba waktaune utuk majua tun-tun de majua bumai!"
66011019	Mako tukokba Bait Sucai Allah neak surgo, ngen ketenba Petai Perjanjian neak lemne. Lajau tejijaiba kilat, gutua gemruduk, gepo ngen ujen es de lai.
66012001	Lajau keten neak lenget suaktau de ajaib ngen luea biaso. Suang selawei de makei matai bilai sebagai keracokne, gidong je neak das bulen. Neak ulaune ade debueak mahkota kunei duai belas bitang.
66012002	Selawei o dong tenei lai, ngen kerno bi waktaune utuk melaher, mako si menggang kerno gis.
66012003	Lajau keten kulo neak lenget suaktau de ajaib. Ade dikup nagai mileak de kembiak lai de temuan tujuak ulau ngen puluak tanduk. Tiep ulaune makei debueak mahkota.
66012004	Ngen ikoane si seme'et sepertelau kunei bitang-bitang neak lenget ngen nuangne moi bumai. Nagai o je neak adep selawei de lok melaher o ngen maksud temlen anokne, sesudo anokne laher.
66012005	Lajau selawei o melaher anok semanei de bakea meriteak kute bangsa ngen tokot besai. Tapi anok o mbut kunei selawei o, lajau nembin ngen Allah, ngen mbin moi adep takhta-Ne.
66012006	Mako selawei o melilai moi benei libea, moi penan de sudo seniap Allah utukne. Neak penan o si bakea nurus 1260 bilai anne.
66012007	Lajau neak surgo tejijai perang. Mikhael besamo malaikat-malaikatne tepua melawen nagai o. Ngen nagai o kulo tenulung malaikat-malaikatne melawen Mikhael.
66012008	Tapi nagai o aleak. Si ngen malaikat-malaikatne coa buliak igai tinggea neak surgo.
66012009	Nagai lai o nuang moi luea! Siba dung tuai o de genne Iblis atau Roh Kidek, de mike kute dunio. Si nuang moi bumai ngen kute malaikatne.
66012010	Lajau uku temi'uk sa'ei de lek neak surgo madeak, "Uyoba waktaune Allah semlamat umat-Ne! Uyo Allah kemten kuaso-Ne sebagai Rajo! Uyo Rajo Penyelamat de jenanjai o kulo kemten kuaso-Ne! Sebab de temuduak saudaro-saudaro ite neak adep Allah lueng ngen kelmen, sudo kenluea kunei surgo.
66012011	Saudaro-saudaro ite sudo maleak si ngen daleak Anok Bebirai, ngen bito benea kunei Allah de tobo'o melei namen. Tobo'o rela melei nyabai tobo'o sapei matei.
66012012	Sebab o, lokba surgo ngen kute de tinggea neak lemne, riang! Tapi celakoba bumai ngen laut, sebab Iblis bi tu'un ngen udi, ngen kembiak mengiak, kerno si namen bahwo waktaune tinggea didik igai."
66012013	Ketiko nagai o sadar bahwo si bi nuang moi bumai, si muloi jemalang selawei de sudo melaher anok semanei o.
66012014	Tapi selawei o nelei duai sayep burung rajowali de lai, supayo si tebang moi penanne neak benei libea, neak ipe si bakea nurus selamo telau setengeak taun, bebas kunei serangan nagai.
66012015	Mako nagai o kemluea kunei bibiane dau nien bioa moi selawei o, kunyau si monot.
66012016	Tapi bumai temulung selawei o; bumai mukok bibiane ngen temlen bioa de keluea kunei bibia nagai o.
66012017	Nagai o jijai kembiak mengiak ngen selawei o, sehinggo si lalau semrang turunan de luyen kunei selawei o, adeba kute tun de taat ngen periteak-periteak Allah, ngen de melei saksai tetang Yesus ngen kuaso-Ne.
66012018	Lajau nagai o je neak pantai.
66013001	Sesudo'o uku kemliak dikup benatang keluea kunei laut. Si temuan puluak tanduk ngen tujuak ulau. Neak das tanduk-tandukne ade puluak mahkota ngen neak tiep ulaune tetulis debueak gen penghinaan teadep Allah.
66013002	Benatang de uku kemliak o awei macan tutul, kekeane awei kekea beruang, muncungne awei muncung singo. Lajau benatang o nelei nagai o kekuatanne su'ang, ngen takhtane, ngen kuasone de lai.
66013003	Do neak antaro ketujuak ulau kunei benatang o ketenne awei keno sileak, tapi sileak o bi ka'en. Kute dunio sele, lajau temotoa benatang o.
66013004	Ngen tobo'o nyembeak nagai o sebab si bi melei kuasone ngen benatang o. Ngen tobo'o nyembeak benatang o, samo madeak, "Coa ade de serai ngen benatang yo! Coa ade de dapet perang melawen si!"
66013005	Benatang o neluak madeak hal-hal de kembiak ombong ngen mino Allah. Si neluak meriteak pat puluak duai bulen anne.
66013006	Lajau si muloi mino Allah, ngen gen Allah. Awei'o kulo penan Allah tinggea, ngen kute de tinggea neak surgo kenidekne.
66013007	Si neluak kulo melawen umat Allah serta maleak tobo'o. Ngen kuaso das kute suku, negara bahaso, ngen bangso nelei ngen si.
66013008	Benatang o bakea senbeak kute tun de idup neak dunio, kecuali tun-tun de genne bi terdaftar ayok dunio ade, neak lem bukau tun idup milik Anok Bebirai de sudo sembeliak.
66013009	Kerno o, amen udi sanggup temi'uk, teni'ukba bito yo:
66013010	"Tun de harus nukum, bakea nukum. Ngen tun de harus nunuak ngen pedang, bakea nunuak ngen pedang. Do'oba sebabne umat Allah harus sabar ngen setia."
66013011	Lajau uku kemliak dikup benatang luyen keluea kunei lem bumai. Si temuan duai tanduk awei tanduk anok bebirai. Sa'eine awei sa'ei nagai.
66013012	Neak adep benatang de pertamo o si makei kuaso de lai de dapetne kunei benatang o kulo. Kute bumai ngen kute isaine, maksone nyembeak benatang de pertamo o, de sileak bi kaen.
66013013	Benatang de keduai o menea keajaiban-keajaiban de lai. Neak adep kute tun si menea opoi tu'un kunei lengget moi bumai.
66013014	Ngen kute tun de idup neak bumai ngikene ngen keajaiban-keajaiban de buliak neane neak adep benatang de pertamo o. Ngen tobo'o kutene neluakne menea debuak patung kunei benatang de sudo sileak ngen pedang, tapi tep idup.
66013015	Benatang de keduai o neluak melei nyabai ngen patung o, sehinggo patung o dapet miling ngen munuak kute tun de coalok nyembeak ne.
66013016	Kute tun, lai ngen titik, kayo ngen peset, hamba ngen tun bebas, makso benatang o utuk temimo tando neak tangen kanen tobo'o atau moi ning tobo'o.
66013017	Coa su'ang tun kulo dapet mukua atau jemua sesuaktau, amen si coa temuan tando o, adeba gen benatang o su'ang, atau ako genne
66013018	Neak yo perlu ade hikmat. Tun de bijaksana amen dapet mitung tai kunei ako benatang o, sebab ako o adeba gen su'ang manusio. Akone adeba 666.
66014001	Sesudo'o uku kemliak, lajau keten Anok Bebirai o je neak das Tebo Sion. Besamo Si ade sotos pat puluak pat ribau tun ngen neak ning tobo'o tetulis gen-Ne ngen gen Bapa-Ne.
66014002	Lajau uku temi'uk sa'ei kunei lenget aw'ei sa'ei bioa tejun delai ngen awei gutua de lai. Sa'ei o teni'uk awei sa'ei musik kunei pemain-pemain kecapi de gidong main kecapine.
66014003	Neak adep takhta ngen kepat makhluk serto paro pemipin neak sekeliling takhtane o, sotos pat puluak pat ribau tun o embin legau de blau. Coa su'ang tun kulo dapet belajea legau o seluyen kunei sotos pat puluak pat riba tun de sudo bebas kunei bumai o.
66014004	Tobo'o tun-tun de tep sucai awei perawan, kerno coa menea hubungan ngen selawei. Tobo'o temotoa Anok Bebirai o moi ipe bae si lalau. Kunei antaro umat manusio, tobo'oba de sudo bebas sebagai persembahan de pertamo ngen Allah ngen Anok Bebirai.
66014005	Coa perneak tobo'o mengike; ngen coa ade cacet ngen tobo'o.
66014006	Lajau uku kemliak suang malaikat luyen de tebang lekat neak lenget. Malaikat o mbin bito tetang Bito Baik de abadi utuk senapei ngen manusio neak bumai adeba ngen kute bangsa, suku, bahaso ngen negara.
66014007	Malaikat o menggang ngen sa'ei de lek, "Sabenba ngen Allah, ngen pujaiba kebesaran-Ne! Sebab bi waktaune Allah mukum manusio. Sembeakba Si de jemijai lenget, bumai, laut ngen kute matai bioa!"
66014008	Malaikat keduai motoa malaikat de pertamo samo menggang, "Bi us! Kota Babel de lai bi ajua! Si sudo menea kute bangsa jijai mabuk bioa anggur -- adeba anggur kunei hawa nafsu zinahne!"
66014009	Su'ang malaikat ketelau motoa duai malaikat o, samo menggang ngen sa'ei de lek, "Tun de nyembeak benatang o ngen patungne, ngen temimo tando neak ningne atau tangenne,
66014010	tun o bakea menem anggur Allah, adeba anggur murka Allah de sudo mpek lem penanne, coa ade ku'ang didik kulo! Kute tun o bakea senikso neak lem opoi ngen bli'ang neak adep malaikat-malaikat sucai ngen neak adep Anok Bebirai o.
66014011	Asep ngen opoi de semikso tun o bakea kasep terus utuk selamo-lamone. Lueng kelmen coa ade bedan-bedanne tobo'o tesikso, adeba tobo'o de nyembeak benatang o ngen patungne, kute tun de temuan tando gen benatang o."
66014012	Lem hal yo umat Allah de taat ngen periteak-periteak Allah de setia ngen Yesus, perlu jijai tabah.
66014013	Lajau uku temi'uk sa'ei kunei surgo madeak,"Tulisba dio: Muloi uyo, riangba tun-tun de matei waktau dong melayan Tuhan!" "Benea!" jawab Roh Allah. "Tobo'o bakea bedan kerjo keras, kerno asea pelayanan tobo'o bakea semerto tobo'o."
66014014	Sesudo'o uku kemliak, mako keten mbun de putiak. Neak das mbun o temot su'ang de ketenne awei manusio. Neak ulau-Ne ade debuak mahkota mas, ngen neak tangen-Ne ade debuak sabit de tajem.
66014015	Sesudo'o su'ang malaikat luyen keluea kunei Bait Sucai Allah. Ngen sa'ei de lek, si menggang ngen Si de temot neak das mbun o, "Nanyunba sabit-Nu o ngen panenba uyo, sebab bi waktaune utuk panen; panen neak bumai bi mesok!"
66014016	Lajau Si de temot neak das awan o nanyun sabit-Ne moi bumai, mako bumai bi panen.
66014017	Sesudo'o uku kemliak su'ang malaikat luyen igai keluea kunei Bait Sucai neak surgo. Si kulo megong de bueak sabit de tajem.
66014018	Sesudo'o, su'ang malaikat luyen, de bekuaso das opoi, teko kunei mezbah. Ngen sa'ei de lek si menggang ngen malaikat de megong sabit de tajem o, "Nanyunba sabit nu o ngen temuun buak-buak pun anggur neak bumai, kerno buak-buakne bi mesok!"
66014019	Mako malaikat o manyun sabitne moi bumai ngen temtok bueak-bueak anggur kunei punne, lajau mpekne moi lem Alat miyuak anggur, adeba murka Allah.
66014020	Bueak-bueak anggur o niyuak neak luea kota, ngen kunei alat miyuak anggur o kelueaba daleak awei bioa de'es, uakne telau otos kilometer, ngen lemne hampir duai meter.
66015001	Sesudo'o uku kemliak neak lenget sesuaktau de ajaib ngen luea biaso lai ne. Ade tujuak malaikat ngen tujuak bencano de terakhir. Dioba akhir murka Allah.
66015002	Sesudo'o uku kemliak sesuaktau de ketenne awei lautan kaco becapua opoi. Uku kemliak kulo tun-tun de sudo menang das benatang ngen patungne, ngen menang das tun de genne nelei tando ngen ako. Tun-tun de menang o je neak biding laut kaco samo megong kecapi de nelei Allah ngen tobo'o.
66015003	Ngen tobo'o mbin legau Musa, hamba Allah, ngen legau Anok Bebirai. Awei yo sa'eine, "Tuhan, Allah Maha Kuaso, padeak lai ngen ajaibne perbuatan-perbuatan-Nu! Rajo kute bangso, padeak adea ngen benea tindakan-tindakan-Nu!
66015004	Api de coa saben ngen Ko, Tuhan? Api de coa lok melei bito kebesaran-Nu? Ko bae de sucai. Kute bangso bakea teko nyembeak Ko Kerno tindakan-tindakan-Nu de adea bi kenliak kute tun."
66015005	Sesudo'o uku kemliak Umeak Tuhan neak surgo tukok, ngen Kemah Tuhan ade neak lemne.
66015006	Lajau ketujuak malaikat ngen ketujuak bencano o kelua kunei Bait Sucai. Keracok tobo'o kunei kain linen de bersi ngen gemilep. Ngen tobo'o makei tutup dado de nea kunei mas.
66015007	Sesudo'o saleak do kunei pat makhluk o melei ngen ketujuak malaikat o tujuak bueak penan mas de penuak ngen murka Allah, -- Allah de idup selamo-lamone.
66015008	Mako Bait Sucai o penuak ngen asep kunei keagungan ngen kuaso Allah. Ngen selamo ketujuak bencano de nembin ketujuak malaikat o ati berakhir, coa ade su'ang kulo de dapet masuk moi lem Bait Sucai.
66016001	Lajau uku temi'uk sa'ei kunei Bait Sucai madeak ngen ketujuak malaikat o, "Lalauba ngen ne'engba ketujuak murka Allah o moi das bumai."
66016002	Malaikat pertamo lalau ngen temupeak si'ing penanne moi das bumai. Mako timboaba bisoa-bisoa de kidek ngen bahayo utuk kute tun de makei tando kunei benatang o, ngen tun-tun de nyembeak patungne.
66016003	Sesudo'o malaikat keduai temupeak si'ing penanne moi laut. Mako bioa laut jijai awei daleak tun matei, ngen mateiba kute makhluk de idup neak lem laut.
66016004	Sesudo'o malaikat ketelau temupeak si'ing penanne moi bioa-bioa de'es ngen moi matai bioa, mako kute bioane jijai daleak.
66016005	Uku temi'uk malaikat de bekuaso das bioa madeak, "Hukuman de Ko melei adeba adea, Allah de sucai, Allah de ade, ngen de sudo ade!
66016006	Tobo'o bi temupeak daleak umat Allah ngen daleak nebai-nebai; uyo Ko menea tobo'o mbuk daleak. Hal o wajar utuk tobo'o!"
66016007	Lajau uku temi'uk sa'ei kunei mezbah madeak, "Tuhan, Allah Mahakuaso, benea ngen adeaba ukuman-ukuman de Ko melei!"
66016008	Sesudo'o malaikat kepat temupeak si'ing penane moi matai bilai, mako matai bilai kulo nelei kuaso utuk mbem manusio ngen opoi.
66016009	Manusio nembem ngen panes opoi de kembiak panes, ngen tobo'o nyupeak Allah, de bekuaso das bencano-bencano o. Kunyau awei o, tobo'o coa lok tobat kunei duso-duso tobo'o ngen coa lok mujai kebesaran Allah.
66016010	Lajau malaikat kelemo temupeak si'ing penanne moi takhta benatang o. Mako kute kerajaan benatang o jijai kelem, ngen manusio menget dileak kerno gis.
66016011	Lajau tobo'o nyupeak Allah neak surgo kerno tobo'o gis ngen kerno bisoa-bisoa tobo'o. Tapi tobo'o coa kulo tobat kunei plep-plep tobo'o de kidek.
66016012	Sesudo'o malaikat kenum temupeak si'ing penanne moi Bioa Efrat de lai o. Mako bioa o ke'ing sehinggo rajo-rajo kunei timur dapet paneu melitasne.
66016013	Lajau uku kemliak telau roh jahat de awei kekek. Masing-masing kekek o keluea kunei bibia nagai, kunei bibia benatang, ngen kunei bibia nebai palsu.
66016014	Tobo'o adeba roh-roh jahat de menea keajaiban-keajaiban. Ketelau roh o lalau magea kute rajo neak kute dunio ngen kemopoa tobo'o utuk tepua pado Bilai lai, adeba Bilai kunei Allah Mahakuaso.
66016015	"Teni'ukba! Uku teko awei maling! Riangba tun de siap ngen jemago keracokne, sehinggo si coa paneu ngen beleseng ngen jijai selek neak adep tun dau!"
66016016	Sesudo'o roh-roh o kemopoa rajo-rajo o neak penan de lem bahaso Ibrani senbut Harmagedon.
66016017	Sesudo'o malaikat ke tujuak temupeak si'ing penanne moi udara. Mako teni'ukba sa'ei de lek kunei takhta neak Bait Sucai, de madeak, "Sudo selsei!"
66016018	Lajau tejijaiba gelep, ngen sa'ei gutua gemeruduk, serto gepo de kembiak lai. Coa perneak tejijai gepo awei o sejak manusio ade. Dioba gepo de paling lai!
66016019	Kota de lai o pecuak jijai telau bagian, ngen ajuaba kulo kota-kota kute negara neak dunio. Lajau Allah tinget ngen Babel de lai o. Mako Allah menea si mbuk anggur kunei penan anggur Allah -- adeba anggur murka Allah de lai.
66016020	Kute puleu nyep, ngen kute tebo nyep kulo.
66016021	Ujen es lai, masing-masing si'ingne lemo puluak kilo, cucia kunei lenget keno tun-tun. Mako tobo'o nyupeak Allah kerno bencano ujen es de kembiak lai o.
66017001	Sesudo'o saleak su'ang kunei ketujuak malaikat de megong tujuak penan o teko ngen uku ngen madeak, "Maro, uku bakea kemten ngen udi awei ipe selawei nakea de lai o bakea nukum, adeba kota lai o de ten'gok pa'ok bioa-bioa.
66017002	Rajo-rajo dunio menea zinah ngen si, ngen penghuni bumai jijai mabuk kerno mbuk anggur perzinahanne."
66017003	Lajau Roh Allah kemuaso uku, ngen malaikat o mbin uku moi benei libea. Neak di uku kemliak su'ang selawei temot neak das dikup benatang de warnone mileak tuai, ngen de penuak tetulis gen-gen de mino Allah. Benatang o temuan tujuak ulau ngen puluak tanduk.
66017004	Selawei o makei bajau ungu ngen mileak tuai, serto makei perhiasan-perhiasan mas, permata-permata ngen mutiara. Neak tangenne si megong debuak makuk mas de penuak ngen hal-hal keji ngen najis, asea kunei perzinahan ne.
66017005	Neak ningne ade tulisan gen de temuan tai resio. Gen o adeba "Babel De Lai, indok kunei kute selawei nakea ngen kunei tun jahat neak dunio."
66017006	Lajau uku kemliak bahwo selawei o mabuk ngen daleak umat Allah ngen daleak tun-tun de nunuak kerno setia ngen Yesus. Ketiko uku kemliak selawei o, uku jijai sele.
66017007	Lajau malaikat o madeak ngen uku, "Jano sebab ko sele? Baikba uku melei namen ngen udi resio selawei o ngen resio benatang de ken'nekne, adeba benatang de temuan tujuak ulau ngen puluak tanduk.
66017008	Benatang o bel'o perneak idup, tapi uyo bi matei. Si tegoa igai bakea keluea kunei jurang maut ngen bakea lalau moi kebinasaan. Tun-tun de idup neak bumai, de genne coa terdaftar lem Bukau Tun Idup ayok dunio ade bakea sele amen kemliak benatang o. Sebab benatang o perneak idup. Uyo si bi matei, tapi si bakea teko igai.
66017009	Lem hal yo perlu ade hikmat ngen pengertian. Tujuak ulau o adeba tujuak tebo: adeba tebo-tebo penan selawei o temot. Ngen tujuak ulau o kulo adeba tujuak rajo:
66017010	lemo kunei tobo'o bi us, do masiak meriteak, ngen do igai ati teko. Amen si teko be, si harus meriteak tegoa bae.
66017011	Ngen benatang de bel'o perneak idup, tapi uyo bi matei adeba rajo de kedelapen. Si adeba do kunei tujuak rajo o kulo, de uyo gidong lalau moi kebinasaan.
66017012	Puluak tanduk de udi kemliak o adeba puluak rajo de ati muloi meriteak. Tapi tobo'o bakea nelei kuaso utuk meriteak sebagai rajo besamo-samo ngen benatang o selamo de jam.
66017013	Puluak rajo yo kutene temuan tujuan de serai; tobo'o kutene semreak kekuatan, kuaso ngen benatang o.
66017014	Tobo'o bakea perang melawen Anok Bebirai o. Tapi Anok Bebirai o ngen penotoa-penotoa-Ne de setia de sudo nok-Ne ngen niliak-Ne o bakea maleak rajo-rajo o, sebab Siba Tuhan kute tuan, ngen Rajo kute rajo-rajo."
66017015	Malaikat o madeak kulo, "Bioa de ko kemliak o, penan selawei nakea o temot, adeba bangsa-bangsa, rakyat-rakyat, negara-negara ngen bahaso-bahaso.
66017016	Puluak tanduk de udi kemliak ngen benatang o bakea jengik ngen selawei nakea o. Tobo'o bakea mbut kute de temuanne, ngen menea si jijai beleseng. Tobo'o bakea mbuk dagingne ngen benasone ngen opoi.
66017017	Sebab Allah sudo mukok atei tobo'o utuk kemerjo rencano Allah. Allah menea tobo'o sepakat utuk semreak kuaso tobo'o ngen benatang o, supayo benatang o meriteak sapei tejijai jano de nadeak Allah.
66017018	Selawei de ko kemliak o adeba kota lai, de meriteak rajo-rajo neak bumai."
66018001	Sesudo'o uku kemliak malaikat luyen tu'un kunei surgo. Si temuan kuaso de lai, ngen kemulianne menea kute bumai jijai te'ang.
66018002	Ngen sa'ei de lek, si mengang, "Sudo ajua! Babel lai bi ajua! Uyo si jijai penan semat-semat ngen roh-roh kidek. Neak lemne idup kute mecem burung de najis ngen de jengik tun.
66018003	Sebab kute bangsa bi mbuk anggur nafsu perzinahanne. Rajo-rajo dunio menea zinah ngen si, ngen pedagang-pedagang neak bumai jijai kayo kerno coa taen ngen nafsune."
66018004	Lajau uku temi'uk sa'ei luyen kunei surgo madeak, "Kelueaba, umat-Ku! Kelueaba kunei lemne! Jibeakba udi temotoa duso-dusone, ngen temanggung ukumanne!
66018005	Sebab dusone betupuk-tupuk sapei moi lenget, ngen Allah tinget ngen kejahatanne.
66018006	Neaba si awei ipe si bi menea udi; malesba si duai kilai lipet utuk kute de sudo neanne. Mpekba makukne ngen minuman de duai kilai lebiak keras kunei minuman de seniapne utuk udi.
66018007	Neleiba ngen si sikso ngen duko cito de serai daune ngen kemulioan ngen kemewahan de neleine ngen diraine su'ang. Sebab si bogoa madeak ngen diraine, 'Uku yo ratu de meriteak! Uku iso jando; uku coa bakea meding ibo!'
66018008	Kerno hal o ba, mako lem debilai bae si bakea keno bencano -- olon, ibo ngen nyemen. Ngen si bakea nembem ngen opoi, sebab bekuasoba Tuhan Allah de mukumne o."
66018009	Rajo-rajo dunio de milau lem plep-plep zinahne ngen nafsu selawei o bakea ngindoi ngen ngibo kota o amen tobo'o kemliak asep ngebuk kunei opoi de mbemne.
66018010	Tobo'o bakea je kunei uak sebab tobo'o saben keno siksaanne. Tobo'o madeak, "Aduh, padeak celakone kota de termasyhur yo -- kota Babel de kuet! Lem de jam bae ukumannu sudo neane!"
66018011	Pedagang neak bumai kulo ngindoi ngen duko kerno selawei o, sebab coa ade su'ang kulo de melei barang-barang dagangan tobo'o.
66018012	Coa ade de mukua mas, pirok permata, ngen mutiara tobo'o; kulo kain linen, kain ungu, sutera, ngen kain mileak tuai; kute mecem kieu de jarang dapet, barang-barang kunei gading ngen kunei kieu de la'ang, kunei temagai, besi, ngen pualam;
66018013	kulit manis, rerepeak, setanggi, mur, ngen kemenyen; anggur ngen minyok, tepung ngen gendum; sapai ngen bebirai, kudo ngen kerita, hamba-hamba, bahkan nyabai manusio kulo.
66018014	Pedagang madeak ngen selawei o, "Kute de ko lok bi cigai, ngen kute kemewahan ngen keindahan bi nyep. Ko coa bakea temau igai!"
66018015	Pedagang de sudo jijai kayo kerno dagang neak kota o bakea je kunei uak, sebab tobo'o saben keno siksaanne. Tobo'o bakea ngindoi ngen duko,
66018016	Lajau madeak, "Aduh, padeak celakone kota de termasyhur yo! Biasone si makei keracok linen, kain ungu ngen kain mileak tuai; biasone si penuak ngen perhiasan mas, permata ngen mutiara!
66018017	Tapi lem de jam bae, sudo nyep kute kekayaanne o!" Kute nakhoda, penupang, ngen anok bueak kepea, serto kute tun kerjone neak laut, je kunei ueak.
66018018	Ngen menggang waktau tobo'o kemliak asep kebuk kunei opoi de mbem kota o. Tobo'o menggang, "Coa perneak ade kota luyen awei kota de lai yo!"
66018019	Mako tobo'o semiram abau neak ulau tobo'o sebagai tando duko, lajau ngindoi ngen menggang, "Aduh, padeak celakone kota de lai yo! Kekayaanne bi menea kute tun de temuan kepea-kepea neak laut jijai kayo! Tapi lem de jam bae, sudo nyep kekutene!"
66018020	Hai surgo, riangba das ajuane kota o! Hai umat Allah, rasul-rasul, ngen nebai-nebai, riang ba! Sebab Allah sudo mukum si sebagai pembalasan das jano de neane teadep udi!
66018021	Sesudo'o su'ang malaikat de perkaso maket debuak butau -- kelai butau gilingan de lai -- lajau melukne moi lem laut serto madeak, "Awei'oba ca'one kota Babel de termasyhur o bakea nuang sehinggo coa bakea temau igai.
66018022	Sa'ei musik kunei pemain kecapi, kunei paro biduan, kunei pemain suling ngen kunei peniup trupet, coa bakea teni'uk igai neak lem udi! Coa bakea temau kulo su'ang pekerjo ahli kulo neak di, ngen sa'ei butau gilingan kulo coa bakea teni'uk igai.
66018023	Tun coa bakea kemliak igai cahayo lapu neak lem udi; ngen coa bakea kulo teni'uk keramaian pesta nikeak neak di. Pedagang-pedagangnu adeba tun-tun de paling terkemuko neak bumai, ngen lemau-lemau gaibnu ko mike kute bangso neak dunio!"
66018024	Babel nukum sebab neak lem kota o bi ade daleak nebai-nebai, daleak umat Allah -- siketne daleak kute tun de sudo nunuak neak das bumai.
66019001	Sesudo'o uku temi'uk sa'ei awei sa'ei tun dau gidong nyanyi kunei surgo de menggang, "Pujaiba Allah! Allah ite adeba Allah de semlamat; Si Allah de agung ngen bekuaso!
66019002	Hukuman-Ne adea ngen bijaksana! Si bi melei ukuman ngen selawei nakea de lai, de musak dunio ngen perzinahanne. Allah sudo mukum selawei nakea o, sebab si munuak hamba-hamba Allah."
66019003	Lajau sa'ei tun dau o menggang igai, "Pujaiba Allah! Asep kunei opoi de mbem kota lai o bakea ngebuk coa pakei sudo!"
66019004	Mako keduai puluak pat pemipin ngen kepat makhluk de neak sekeliling takhta o tukup ngen nyembeak Allah de temot neak das takhta. Tobo'o madeak, "Amin! Pujaiba Allah!"
66019005	Lajau teni'uk kunei takhta o sa'ei de madeak, "Pujaiba Allah, hai kute hamba Allah, ngen kute tun -- lai titik -- de nyembeak Allah!"
66019006	Sesudo'o uku temi'uk sa'ei awei sa'ei sekelopok tun dau nien; sa'eine awei umbok lai ngen awei gutua gemruduk. Uku temi'uk tobo'o madeak, "Pujaiba Allah! Sebab Tuhan, Allah ite De Mahakuaso o uyo meriteak!
66019007	Maroba ite beriang-riang ngen sukacito; maroba ite mujai kebesaran-Ne! Sebab bi sapei bilai pernikahan Anok Bebirai o, ngen pengaten selawei-Ne bi siap utuk nikeak.
66019008	Keracok linen de kilet sudo nelei ngen si utuk nakei." (Keracok linen o adeba plep-plep baik de nea umat Allah.)
66019009	Lajau malaikat o madeak ngen uku, "Tulisba dio: 'Riangba tun de nundang moi pesta nikeak Anok Bebirai o.' " Sesudo'o malaikat o temambeak kulo, "Dioba bito benea kunei Allah."
66019010	Uku tukup neak adep malaikat o lok nyembeakne, tapi si madeak ngen uku, "Jibeak! Jibeak nyembeak uku, sembeakba Allah! Sebab uku kulo hamba serai awei ko ngen awei kute saudaronu de bepegong teguh ngen saksai Yesus!" Sebab saksai Yesus do'oba de jijai menea tun-tun de bernubuat.
66019011	Sesudo'o uku kemliak surgo tukok, lajau keten dikup kudo putiak. Gen de mbinne adeba De Setia ngen De Benea. Si adea lem mok keputusan ukuman ngen lem peperangan de nea-Ne.
66019012	Matai-Ne awei opoi ngen neak ulau-Ne Si makei dau mahkota. Neak dirai-Ne tetulis do gen; ngen cuma Si su'ang de namen gen o.
66019013	Jubah de nakei-Ne bi ndem lem daleak. Ngen Si de senbut "Firman Allah".
66019014	Pasukan perang de neak surgo temotoa Si ngen kemnek kudo-kudo putiak, ngen makei keracok linen de putiak bersih.
66019015	Kunei bibia-Ne keluea debuak pedang de tajem ngen pedang o Si bakea maleak bangsa-bangsa, ngen Si bakea meriteak tobo'o ngen tokot besai. Si bakea miyuak anggur neak lem alat utuk miyuak anggur murka Allah De Mahakuaso.
66019016	Neak jubah-Ne ngen neak balung-Ne tetulis do gen, "Rajo kute rajo, ngen Tuhan kute tuan."
66019017	Lajau uku kemliak su'ang malaikat je neak das matai bilai. Ngen sa'ei de lek si menggang ngen kute burung de tebang neak udaro, "Maroba bekopoa utuk moi lem perjamuan Allah, perjamuan de lai.
66019018	Maroba mbuk daging rajo-rajo, daging panglima-panglima ngen daging pahlawan-pahlawan; maroba mbuk daging tun-tun de mbin kudo ngen daging kudo-kudone ngen daging kute umat manusio, lai ngen titik, hamba ngen tun bebas!"
66019019	Sesudo'o uku kemliak benatang o, ngen rajo-rajo bumai ngen tentra-tentra tobo'o, bekopoa utuk tepur melawen Si de mbin kudo putiak ngen tentra-Ne
66019020	Mako benatang o takep besamo-samo ngen nebai palsu de sudo menea keajaiban-keajaiban neak adep benatang o. (Ngen keajaiban-keajaiban o ba benatang o mikea tun-tun de temuan tando benatang o, ngen tun-tun de nyembeak patung benatang o.) Lajau benatang o ngen nebai palsu o nuang idup-idup moi lem lautan opoi ngen bli'ang.
66019021	Ngen tentra perang tobo'o nunuak ngen pedang de keluea kunei bibia penungang kudo putiak o. Mako burung-burung kulo teko mbuk daging tobo'o de nunuak o.
66020001	Sesudo'o uku kemliak malaikat tu'un kunei surgo. Neak tangenne si megong kucai jurang maut ngen debueak ratoi lai.
66020002	Lajau si temakep nagai o, dung tuai o, -- adeba Iblis atau roh kidek o, -- ngen si meketne utuk seribau taun anne.
66020003	Sesudo'o malaikat o muang nagai o moi lem jurang maut, lajau kemucai jurang o ngen semegelne, supayo nagai o cigai dapet mike bangsa-bangsa ayok masa seribau taun o abis. Sesudo'o si harus npas utuk waktau de siket.
66020004	Lajau uku kemliak takhta-takhta, ngen tun-tun de temot neak takhta-takhta o nelei kuaso utuk melei keputusan ukuman. Uku kemliak kulo tun-tun de sudo tentus ulaune kerno tobo'o melei saksai tetang Yesus, ngen melei namen firman Allah. Tun-tun o coa nyembeak benatang, atau patungne. Tobo'o kulo coa perneak temimo tando benatang o neak ning atau tangen tobo'o. Mako tobo'o idup igai ngen meriteak sebagai rajo besamo Kristus selamo seribau taun.
66020005	Dioba tahap pertamo tun-tun matei nidup igai. (Tapi tun-tun matei luyenne coa nidup igai selamo maso seribau taun o.)
66020006	Riangba tun-tun de nidup igai lem tahap pertamo o. Tobo'o patas jijai de Allah temuan. Kematian tahap keduai coa bekuaso das tobo'o. Tobo'o bakea jijai imem-imem Allah ngen imem-imem Kristus. Ngen tobo'o bakea meriteak besamo Si seribau taun anne.
66020007	Sesudo abis masa seribau taun o, Iblis bakea bebas kunei selne,
66020008	ngen si bakea lalau mike bangsa-bangsa de tersebea neak kute dunio, adeba Gog ngen Magog. Iblis kemopoa tobo'o utuk perang, suaktau jumlah de kembiak lai, kedau benei neak laut.
66020009	Mako tobo'o kulo becibea moi kute dunio, lajau kempung perkemahan umat Allah ngen kota de Allah kasihi. Tapi opoi tu'un kunei lenget ngen mbem tobo'o.
66020010	Sesudo'o de mike tobo'o, nuang moi lem lautan opoi ngen bli'ang. Neak di ba penanne benatang ngen nebai palsu o nuang lebiak dute. Tobo'o bakea senikso lueng kelmen utuk selamo-lamone.
66020011	Sesudo'o uku kemliak debueak takhta putiak de lai ngen Si de temot neak dasne. Lenget ngen bumai nyep kunei adep-Ne, sehinggo coa keten igai.
66020012	Ngen uku kemliak tun-tun matei, lai titik, je neak adep takhta o. Mako kiteb-kiteb kulo nukok. Lajau debueak kiteb de luyen nukok, adeba Kiteb Tun Idup. Sesudo'o ukuman nelei ngen tun matei, setipal ngen plep tobo'o temurut de ade neak lem bukau-bukau o.
66020013	Lajau laut semreak tun-tun matei de ade neak lemne. Maut ngen Alam Maut kulo semreak tun-tun matei de ade ngen si. Ngen tun-tun matei o kutene nelei ukuman setipal ngen plep tobo'o.
66020014	Sesudo'o Maut ngen Alam Maut nuang moi lem lautan opoi. (Lautan opoi yo adeba kematian tahap keduai.)
66020015	Tun-tun de genne coa tetulis neak lem Bukau Tun Idup, nuang moi lem lautan opoi.
66021001	Lajau uku kemliak lenget de blau ngen bumai de blau. Lenget pertamo ngen bumai pertamo nyep, serto laut nyep.
66021002	Mako uku kemliak kota sucai o, adeba Yerusalem de blau, tu'un kunei surgo kunei Allah. Kota o bi seniap awei pengaten selawei nrias utuk magea matenne.
66021003	Lajau uku temi'uk sa'ei de kembiak lek kunei takhta o madeak, "Uyo penan tinggea Allah adeba besamo-samo ngen manusio! Si bakea idup ngen tobo'o, ngen tobo'o bakea jijai umat-Ne. Allah suang bakea ade ngen tobo'o ngen jijai Allah tobo'o.
66021004	Si bakea musep bioa matai kunei matai tobo'o. Kematian coa bakea ade igai; ibo, tangisan, atau duko cito bakea cigai. Hal-hal de an bi nyep."
66021005	Lajau Si de temot neak das takhta o madeak, "Uyo Uku bi menea kutene blau!" Si madeak kulo ngen uku, "Tulisba dio, sebab kecek-kecek yo benea ngen dapet cayo."
66021006	Lajau Si madeak, "Bi selsei! Ukuba Tuhan kunei Pertamo ngen Terakhir; Ukuba Tuhan kunei mulo sapei akhir. Tiep tun de haus, bakea Uku melei bioa ngen cuma-cuma kunei matai bioa de melei idup.
66021007	Tun-tun de menang bakea temimo kutene yo. Uku bakea jijai Allahne, ngen si jijai anok-Ku.
66021008	Tapi tun-tun penyaben, tun-tun de coa pecayo, tun-tun keji, pembunuh, tun-tun zina, penyihir, tun de nyembeak patung ngen kute pendusta, bakea nuang moi lem lautan opoi ngen bli'ang de lai, adeba kematian de keduai."
66021009	Do kunei antaro ketujuak malaikat de sudo megong penan-penan de penuak ngen ketujuak bencano terakhir o teko ngen uku ngen madeak, "Maro! Uku bakea kemten ngen udi pengaten selawei, adeba pengaten selawei Anok Bebirai."
66021010	Mako Roh Allah kemuaso uku, ngen malaikat o mbin uku moi das tebo de kembiak lekat. Si kemten ngen uku Yerusalem, kota sucai o, kota o tu'un kunei surgo, kunei Allah.
66021011	Kota o penuak ngen kemulioan Allah ngen cahayone serai awei butau permata, awei butau baiduri panden de jeniak awei kristal.
66021012	Tembok neak sekelilingne lai lekat, ngen gerbangne duai belas bueak, jenagai duai belas malaikat. Neak das gerbangne ade tulisan gen-gen keduai belas suku bangsa Israel.
66021013	Ade telau gerbang de madep moi kute arah: telau neak adep Timur, telau neak adep Selatan, telau neak adep Utara, ngen telau neak adep Barat.
66021014	Tembok kota o ten'gok neak das duai belas butau pondasi. Neak butau-butau pondasi o ade tulisan gen-gen keduai belas rasul Anok Bebirai o.
66021015	Malaikat de miling ngen uku o temuan tokot pengukua kunei mas, utuk mukua kota o, gerbangne ngen tembokne.
66021016	Kota o betukne segai pat -- panjangne serai ngen libeane. Mako malaikat o mukua kota o ngen tokot pengukuane; ternyato panjangne duai puluak pat ribau kilo meter, libea ngen lekatne serai awei panjangne.
66021017	Ketiko malaikatne mukua tembokne, ternyato lekat sotos pat puluak pat hasta, temurut ukuran manusio, de adeba kulo ukuran malaikat.
66021018	Tembok o nea kunei butau baiduri panden tapi kotane su'ang kunei mas murni, jeniak awei kaco.
66021019	Butau-butau pondasi o nrias ngen kute mecem butau permata. Butau pondasi de pertamo nea kunei butau baiduri panden, de keduai kunei butau nilam, ketelau kunei butau yakut, kepat kunei butau zamrud,
66021020	Kelemo kunei butau baiduri sepah, kenum kunei butau delima. Ketujuak kunei butau ratna cempako, ke delapen kunei butau pirus, ke sembilan kunei butau topas, ke sepuluak kunei butau krisopras, ke seblas kunei butau lazuardi, ngen de keduai belas kunei butau kecubung.
66021021	Keduai belas gerbangne ade duai belas mutiara, masing-masing bang nea kunei do mutiara. Dalen neak kota o nea kunei mas murni, jeniak awei kaco.
66021022	Uku coa kemliak Bait Sucai neak lem kota o, sebab Bait Sucaine adeba Tuhan su'ang, Allah De Mahakuaso, ngen Anok Bebirai o.
66021023	Kota o coa perlu cahayo matai bilai atau bulen, sebab kemulioan Allah tem'angne, ngen Anok Bebirai o adeba lapune.
66021024	Bangsa-bangsa neak dunio bakea paneu neak lem cahayone, ngen rajo-rajo kulo bakea mbin kekayaan tobo'o moi lem kota o.
66021025	Bang-bang kota o bakea tukok terus; coa bakea tenutup, sebab coa ade kelmen neak di.
66021026	Kebesaran ngen kekayaan bangsa-bangsa bakea nembin moi lem kota o.
66021027	Tapi tun de menea hal-hal de najis, atau tun de ngike -- pokokne jano de najis, coa bakea masuk moi lemne. De bakea masuk cuma tun de genne tetulis lem Bukau Tun Idup, bukau Anok Bebirai o.
66022001	Malaikat o kulo kemten ngen uku bioa lai de bioane melei kehidupan. Bioa o jeniak awei kristal ngen mengalir kunei takhta Allah ngen Anok Bebirai o.
66022002	Neak tengeak-tengeak dalen neak kota o, adeba neak seb'ang bioa o, ade pun-pun kehidupan de bebuak duai belas kilai lem de taun, adeba bulen debat. Daunne nakei utuk kemaen bangsa-bangsa.
66022003	Neak lem kota o coa bakea ade de keno supeak Allah Takhta Allah ngen Anok Bebirai o bakea ade neak lem kota o. Hamba-hamba-Ne bakea beribadah ngen-Si,
66022004	ngen kemliak papea-Ne. Gen-Ne bakea tenulis neak ning tobo'o.
66022005	Tobo'o coa bakea perlu lapu atau cahayo matai bilai, sebab kelmen coa ade igai, ngen Tuhan Allah su'ang bakea tem'ang tobo'o. Mako tobo'o bakea meriteak sebagai rajo utuk selamo-lamone.
66022006	Lajau malaikat o madeak ngen uku, "Kecek-kecek yo benea ngen dapet cayo. Tuhan Allah de melei Roh-Ne ngen nebai-nebai, sudo mutus malaikat-Ne utuk melei namen ngen hamba-hamba-Ne jano de bakea tejijai."
66022007	"Kemliakba dio!" nadeak Yesus, "Uku bakea segero teko. Riangba tun de ta'at ngen kecek-kecek nubuat lem kiteb yo!"
66022008	Uku, Yohanes, sudo temi'uk ngen kemliak kutene yo. Sesudo uku selsei temi'uk ngen kemliakne uku tukup neak adep malaikat de sudo melei namen kutene o ngen uku, ngen uku lok nyembeak si,
66022009	tapi si madeak ngen uku, "Jibeak! Jibeak nyembeak uku! Senbeakba Allah! Sebab uku kulo hamba awei udi, ngen awei saudaro-saudaronu paro nebai ngen kute tun de taat ngen pesen-pesen lem kiteb yo!"
66022010	Lajau si madeak igai, "Jibeakba nunyin kecek-kecek nubuat lem kiteb yo, sebab bi pa'ok waktaune kutene bakea tejijai.
66022011	Tun de jahat, kunyauba terus menea jahat; tun de najis, kunyauba diraine najis; tun de temotoa kelok Allah, kunyauba terus temotoa kelok Allah, ngen tun de hidup cuma utuk Allah, kunyauba terus hidup cuma utuk Allah."
66022012	"Kemliakba dio!" nadeak Yesus, "Coa an igai uku bakea teko ngen mbin upeak utuk males tiep tun temotoa jano de sudo nea ne.
66022013	Ukuba de pertamo ngen terakhir; Ukuba Tuhan kunei Pertamo sapei Terakhir."
66022014	Riangba tun de mpuk jubahne sapei bersi sehinggo tobo'o berhok mbuk buak kunei pun kehidupan ngen masuk moi lem kota o liwet gerbangne.
66022015	Tapi tun-tun de menea hal-hal de keji, de makei lemau-lemau gaib, tun-tun de menea plep-plep kidek, de munuak, de nyembeak patung, ngen tun-tun de ngike, baik ngen kecek-kecek atau ngen plep, kute tun o penanne neak luea kota o.
66022016	"Uku, Yesus, sudo mbo malaikat-Ku ngen udi supayo si melei namen hal-hal yo utuk kepentinggan jemaat-jemaat. Uku yo royot Daud; Ukuba Bitang Timur de te'ang o."
66022017	Roh Allah ngen Pengaten Selawei madeak, "Maroba!" Tiep tun de temi'uk dio harus kulo madeak, "Maroba!" Api de haus, lokba si teko! Ngen api de kemlok, lokba si mok bioa de melei kehidupan o ngen cuma-cuma.
66022018	Ngen tiep tun de temi'uk kecek-kecek nubuat lem kiteb yo, uku, Yohanes, melei peringatan yo: amen tun temambeak suaktau ngen kecek-kecek nubuat yo, mako Allah bakea temambeak ukuman tun o ngen bencano-bencano de tetulis lem kiteb yo.
66022019	Ngen amen tun kemu'ang sesuaktau kunei kecek-kecek nubuat yo, mako Allah kulo bakea kemu'ang bagianne de tenulis lem kiteb yo -- adeba bagian kunei pun kehidupan ngen kunei kota sucai o.
66022020	Si de melei namen kute bito yo madeak, "Benea, Uku bakea segero teko!" Amin! Tekoba, ya Tuhan Yesus!
66022021	Semoga Tuhan Yesus melei berkat-Ne ngen kute umat Allah.
