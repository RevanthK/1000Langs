40001001	Ia atsh mahsi g Jesus Christ jewed thahm k ab d amjedkamaj hegai t-kekelibad ha-kownalig mash hab chehgig David. Kush g Davidbad ab d amjedkamaj hegai mash d t-shohshon ahchim Tutuligo ch hab chehgig Abraham. In ant wo o'oha g ha-chechgig hegam mash d Jesus Christ shohshonbad.
40001002	Abraham atsh wa an alitht g Isaac. Tsh g Isaac an alitht g Jacob. Tsh g Jacob an ha a'alitht hegam Judah.
40001003	Tsh g Judah an ha a'alitht g Perez ch Zerah heg ab mash d Tamar. Tsh g Perez an alitht g Hezron. Tsh g Hezron an alitht g Ram.
40001004	Tsh g Ram an alitht g Amminadab. Tsh g Amminadab an alitht g Nahshon. Tsh g Nahshon an alitht g Salmon.
40001005	Tsh g Salmon an alitht g Boaz heg ab mash d Rahab. Tsh g Boaz an alitht g Obed heg ab mash d Ruth. Tsh Obed an alitht g Jesse.
40001006	Tsh g Jesse an alitht g David. David atsh an alitht g Solomon heg ab mash d chum hohnigaj g Uriah.
40001007	Tsh g Solomon an alitht g Rehoboam. Tsh g Rehoboam an alitht g Abijah. Tsh g Abijah an alitht g Asa.
40001008	Tsh g Asa an alitht g Jehoshaphat. Tsh g Jehoshaphat an alitht g Joram. Kush ihtha Joram d shonaj g Uzziah.
40001009	Tsh g Uzziah an alitht g Jotham. Tsh g Jotham an alitht g Ahaz. Tsh g Ahaz an alitht g Hezekiah.
40001010	Tsh g Hezekiah an alitht g Manassah. Tsh g Manassah an alitht g Amos. Tsh g Amos an alitht g Josiah.
40001011	Kush ihtha Josiah d ha-shon hegam Jeconiah matsh eda gm hu hab i e juh g t-shohshonbad Babylon kihhim wui.
40001012	Jeconiah atsh an hahawa alitht g Shealtiel. Tsh g Shealtiel an alitht g Zerubbabel.
40001013	Tsh g Zerubbabel an alitht g Abiud. Tsh g Abiud an alitht g Eliakim. Tsh g Eliakim an alitht g Azol.
40001014	Tsh g Azol an alitht g Zadok. Tsh g Zadok an alitht g Akim. Tsh g Akim an alitht g Eliud.
40001015	Tsh g Eliud an alitht g Eliazar. Tsh g Eliazar an alitht g Matthan. Tsh g Matthan an alitht g Jacob.
40001016	Tsh g Jacob an alitht g Joseph. Kush ihtha Joseph d kunaj hegai mo d Jesus je'e ch hab chehgig Mary. K ihtha Jesus hab e a'aga Christ.
40001017	Pegih, nt gamai gi'ik an o'oha g ha-chechgig hegam mo d e-o'ogbad am i amjed mash eda am oimmed g Abrahambad ch am hugkam mash eda am oimmed g Davidbad. Kunt hab wa'ap gamai gi'ik an o'oha g ha-chechgig hegam mo d e-o'ogbad heg i amjed ch gm hu hugkam matsh eda gm hu hab i e juh g t-shohshon Babylon wui. Kunt gamai gi'ik an o'oha g ha-chechgig hegam mo d e-o'ogbad heg i amjed ch gm hu hugkam matsh ab mahsi hegai mo hab e a'aga Jiosh si Kehsha (Christ).
40001018	Ia ant wo o'oha matsh has e juh matsh eda mahsi g Jesus Christ. Am amtsh i ap'ech matsh ihtham Joseph ch Mary wo e hohont. Tsh am hahawa s-e mai mat g ali wo bei.
40001019	K hab chu'ig g chehanig mat chum pi wo ha bei g cheoj matp hab wo wa e juh. Kush g Joseph am wabsh si s-ap oith g chehanig ch hekaj hab e elith mat pi wo be k wabshaba pi hedai wo ha ahgi. T hab pi wo si e el g Mary.
40001020	Sh am oithahim ihtha g Joseph. Kutsh am haha wabsh ab wui i e chehgi g anghil am chehchkij ed k hab kaij, “Joseph map ab d Davidbad amjedkam, am g wabsh s-ap e tahtk k wo bei g Mary mat d wo m-wehm kihkamk. Hekia S-ap'ekam Gewkthag at hab juh ihtha ali mat g Mary wo bei.
40001021	Kut d wo cheojk. Kupt hab wo chehch Jesus mo hab d ahga ha-Tho'ibiakam. Bat wo chehgigk nat pi wo ha tho'ibia g e-hemajkamga ab ha-chu'ichig amjed.” Neh, bash kaij g anghil am Joseph wui.
40001022	Wehs atsh wa hab e juh ihtha hab masma mash wa hab masma heki hu hab kaij g Jiosh. Kelibad Jiosh ha'ichu i tashogiththam atki an o'oha mash wa hab kaij:
40001023	Hema g si s-ap chehia at wo bei g cheoj ali pi koi ab hu i miabithk g cheoj. Kumt hab wo a'agath Manuel mo hab d ahga Jiosh o t-Wehmaj.
40001024	Kutsh hekith am i nea g Joseph k atsh am ha hekaj hab e juh mash has i kaij g anghil ab wui matsh an bei g Mary.
40001025	Sh wabshaba pi am hu hab masma e wehm kih mo g e wehm kihkam am hugkam mat hekith ip bei g ali. Tsh g Joseph hab hahawa chehch Jesus.
40002001	Jesus atsh am mahsi Bethlehem kihhim t am am Judea chekshani ch ed. Sh wenog am hema d kownal Judea ch ed ch hab chehgig Herod. Tsh ab ha'i hihi si'al tahgio amjed mash s-chu a'amichuth ab huhu'u t ab. K eda g Jerusalem d kownal thaikud am t-jewedga ed. Tsh am thatha ihtham k am ha kakke g haha'ichu ch hab kaij,
40002002	“Bah'o ha'ichug hegai ali matki hemu mahsi matsh d wo ge ha-kownaligk g Tutuligo. Am at thahiwua g hu'u matt heg amjed s-mai g mahsithaj. Kutt heg hekaj ab i hihi matt am hab wo juh g si has t-elitha ab wui.”
40002003	Kutsh si e kudu g kownal am i kahk. Tsh heg hekaj wehs g kihkam amai hab wa'ap e kudu.
40002004	Tsh g kownal am ha hekaj i ha hemapai g u'ugchu papal ch chehanig t-mashchamtham k ab ha kakke, “Bahtsh ab ha'ab wo mahsi hegai matsh g Jiosh d wo Kehshak mat d wo chum em-kownaligk?”
40002005	Sh hab ahg, “Ab Bethlehem t ab ith eda chekshani. Batki masma an hema o'oha g kelibad Jiosh ha'ichu i tashogiththam mo g Jiosh hab kaij:
40002006	Tho al chum kihhim g Bethlehem. Kut eda am hema wo i wuhsh mat d wo ha-kownaligk ch wo ha wanimedath g ni-hemajkamga.”
40002007	Tsh g Herod am s-a'agim i ha wai hegam s-chu a'amichuththam k ab ha amjed s-mai matsh hekith ab i e mahsith hegai hu'u. Tsh am ahgi.
40002008	Tsh g Herod am hahawa ha ahgi mat gm hu wo hihi Bethlehem wui hab ha ahgch, “Am g wo hihim k am wo si i gah hegai ali k hekith wo sha chehg k ia wo ni-ahgi. Kunt ahni am hab wa'ap wo him k ab wo ihm mani ab has elith.”
40002009	Kutsh gm hu hahawa hihim k gm hu hebai i hihim. Tsh ab ep i e mahsith hegai hu'u mash am wa heki hu neith. Kush si s-hehegig am i neithok. Tsh heg am ha ba'ich him k am thahiwua heg thahm mash am thadha hegam Joseph.
40002011	Tsh am thatha k am i wahp kih ch ed. Sh am wo'o hegai ali. Kush g je'ej am wehmaj. Tsh ihtham s-chu a'amichuththam am wui i shul g ali k am hab juh g ab si has e-elitha k am hahawa i ha wuwhas g s-namkig ha'ichu k ab mah. Sh ith d ohla ch hegai s-ap uhwchu mo hekaj e iagchulith ch hegai mo hekaj e huhud g muhki.
40002012	Sh g Jiosh am ha ahgith am ha-chehchki ed matsh pi am hu ep wo hihi Herod wui. Kutsh heg hekaj im hu wabsh hihi e-jewedga wui am hema wohg ch ed.
40002013	Tsh ab hahawa i e chehgi g anghil Joseph wui am chehchkij ed k ash hab kaij, “Kownal Herod at am wo i gahghi ihtha ali mat wo chum s-mu'am. Mt heg hekaj gm hu wo hihi Egypt jewed wui k am wo ha'ichugkath. Kunt am wo em-ahgi mamt hekith ep wo i hihi.”
40002014	Kutsh am ha hekaj i wami g Joseph k am bei g ali ch je'ej k heg wa'i s-chuhugam hihi am Egypt wui
40002015	k am wa thadha. Ith atki am hab e juh mat hekaj s-ap hab wo e juh hegai matki heki hu wa'i o'oha g kelibad Jiosh ha'ichu i tashogiththam. Bo chu'ig g o'ohanaj mash g Jiosh hab kaij: Am ant wo i wuhshath g ni-alithag Egypt jewed amjed.
40002016	Pegih, tsh pi am hu ep i hihi Herod wui hegam s-chu a'amichuththam mash wa am ha ahgith g Jiosh. Tsh heg hekaj bagat g Herod. Sh eda ihtham heki hu ahgith mo am hu d i gohk a'ahithag mat wa am cheh hegai hu'u. Kutsh heg hekaj ha cheha g e-shonthalig matsh wehs wo ha koktha g a'al wihpiop mash d gohk ahithkam ch am i wecho amai Bethlehem ch ed ch an i wehgaj.
40002017	Neh, ith atsh wa hab e juh hab masma mash wa g Jiosh heki hu wa'i hab kaij matsh hab masma hab wo e juh. Hegai kelibad Jiosh ha'ichu i tashogiththam mash hab chehgig Jeremiah atki an o'oha mash hab kaij g Jiosh:
40002018	Am ant wo kah g shoshaki Ramah ch ed. Rachelbad amjedkam at am wo shoanith g a'al ha wehhejed ch pi ha'as wo shosha nat pi wehs wo e koktha.
40002019	Sh am thadha hegam Joseph g ali wehm Egypt jewed ch ed. Sh am hu hebai, tsh g Herod muh. Tsh am hahawa ep i e chehgi g anghil am chehchkij ed g Joseph k ash hab kaij,
40002020	“Muh at hegai mat chum s-mu'am g ali. Mt heg hekaj wo wahpamig k wo uhpam hihi am e-jewedga wui.”
40002021	Kutsh am i wami g Joseph k am ha ui g ali ch je'ej k ep hihi am e-jewedga wui.
40002022	K wabshaba g Herodbad alithag wenog am d kownal Judea ch ed ch hab chehgig Arkelaus. Tsh g Joseph am i s-mai mo ith d kownal k atsh sha s-ehbeni mas am wo i thahiwua amai. Tsh g Jiosh am ep ahgi chehchkij ed matsh pi am hu ep wo hihi Judea wui. Tsh hekaj imhab ha'ab ep hihi Galilee chekshani wui
40002023	k am thadhaiwua Nazareth kihhim ch ed. Heki atki hu hema o'oha g kelibad Jiosh ha'ichu i tashogiththam mamt hab wo a'agath ihtha “Nazareth t am o'othham.”
40003001	Tsh am hahawa jegko i wuhsh Judea chekshani ch ed ihtha mash d John ch ha pahl wapkon g hemajkam.
40003002	John jehnigitha ash hab chu'ig, “Gam g hu wo s-ohhoth g pi ap e-chegitoi. E o aihim mat in wo i wuhsh g Jiosh kownaltalig.”
40003003	Neh, ith o hab ahg John hegai kelibad Jiosh ha'ichu i tashogiththam mash hab chehgig Isaiah mash eda hab kaij: Hema atsh gm hu jeg ed wo ha mihshmath g hemajkam hab kaijch: Neh, in atsh wo i wuhsh jewed thahm hegai mo d ge kownal wehs ha'ichu thahm. Kumt heg wehhejed wo i e nako.
40003004	Sh ab e enigadathch g John g ka-mihyo wopo ikuskaj ch ge hogi giwud ch heg wa'i hekaj e gegosith kohktpul ch sit'ol.
40003005	Kutsh ab wui i hihi g hemajkam miajed ch an i a'ai wehskojed g Judea chekshani, chum hems ab Jerusalem t amjed.
40003006	Mu'i ash am ahg g pi ap e-chu'ichig am i kahkch g John. Kush heg am ha pahl wapkon Jordan akimel ch ed.
40003007	Ha'i atsh am thatha hegam mo d Palasi ch hegam mo d Sajusi matsh wo nei ihtha pahl wakona. Sh hab ha ahg g John, “Hah, ahpim mam pi ap chegitoithag, bamki e elith mamt wo e tho'ibia ab amjed g s-ko'ok e-namkithadag heg wabsh hekaj mam ab d Abrahambad amjedkam. Nt wabshaba wo em-ahgi mamt pi woho wo e tho'ibia, heg hi wa mamt am wo e chehgi am hab junihithch g s-ap'ekam mamt gm hu s-ohhoth g pi ap e-chegitoi. Wehs hegam mat gm hu wo s-ohhoth g pi ap e-chegitoi at d wo Jiosh hemajkamgak ch hekaj hab masma wo e kuint mo d Abrahambad amjedkam, chum wa g nahnko mahs hemajkam.
40003010	Kumt ahpim gm hu wo s-e ohhoth hab masma mat g pi kehg bahithkam u'us mamtp pi gm hu wo s-ohhoth g pi ap e-chegitoi k pi am hu hab wo junihith g s-ap'ekam.”
40003011	Kush hab ep kaij g John, “Pi g hab wo ni-elith manis ahni d si ha'ichu. Ab at hema wo i wuhsh ni-oithk k d wo si ha'ichuk. Ahni ani hi wa em-pahl wapkon mamt eda gm hu wo s-ohhoth g pi ap e-chegitoi. T wabshaba heg ab wo em-mah g Hekia S-ap'ekam Gewkthag k gm hu hab wo i juh g pi em-ap'ekam hab sha masma mat g mehi wo mehi g sha'i.
40003012	Nam hig pi nehnichuth g pilkan mamt g mohgaj gm hu wo i gawulkath k wo mehith k g pilkani gd hu wo i ba'iha. Pegih, t hab wa'ap am a'ai wo i ha gawulkai g hemajkam am lothaita ch ed ihtha mani em-ahgith k wo ha tho'ibia g s-ap'ekam k g pi ap'ekam s-ko'okam wo ha namkith. T g ha-namkithadag pi hekith wo huhug.” Neh, bash kaij g John.
40003013	Jesus atsh ab hahawa i hih Galilee chekshani t amjed mo hebai d i kihkam k ab jiwia Jordan akimel t ab matsh wo e pahl wako.
40003014	Sh g John chum pi pahl wakonamk hab kaijch, “Nis haschu ahgk wo m-pahl wako nap pi d hekia s-ap'ekam? Ahpi apt wo chum ni-pahl wako.”
40003015	Sh hab kaij g Jesus ab wui, “Bapt wo ni-juh no pi g Jiosh hab d elitha.” Tsh heg hekaj hab juh g John.
40003016	Tsh am haha wabsh i chum wuhsh g Jesus shuhthagi t amjed. Tsh g thahm kahchim gam i e kuhpi'o. Tsh ab i hud g Hekia S-ap'ekam Gewkthag ab ab g Jesus hab sha masma mat g hohhi.
40003017	Sh ab neok g Jiosh ab thahm kahchim t amjed ch hab kaij, “Ith o d si ni-tatchuithch ni-alithag ch am si ni-tatchui oithch hab masma.”
40004001	Sh g Hekia S-ap'ekam Gewkthag hab hahawa ahg g Jesus mat gm hu hejelko wo hih mo am d tohono jewed matsh wo e a'appe. Tsh heg hekaj gm hu hih g Jesus
40004002	k am ha'ichugkahim gi'ikko wehst-mahm tash ab pi ha'ichu ko'athch nash pi e ho'ige'ithahun ab Jiosh wui.
40004003	Kutsh ab wui jiwia g jijawul ha-ge'ejig am chum s-wuimk pi ap'ekam ch ed k hab kaij, “Bap chum e elith map d Jiosh alithag. Pegih, ab g hig chehani ihtham hohothai mat wo e pahnch naptki pi bihugim.”
40004004	Kush hab kaij g Jesus, “Pi ant hab wo juh. An o hab chu'ig Jiosh o'ohana ed: Jiosh ne'oki o ba'ich d i si s-has ha'ichu mo hi g ha'ichu hugi. Kut g o'othham hemho ab wo wa s-wohog elithath.”
40004005	Kutsh g ge Jiawul am hahawa wuhpuij tahgio i mahsith g ge'e cheopi. Heg o am kehk amai mo hab e a'aga Si Hekia S-ap'ekam Kihhim ch d Jerusalem.
40004006	Kush hab ahg, “Maptp woho d wo Jiosh alithagk, pegih, am g i thah'i amjed mo gn hu si uhgk kihtas. No hig pi hab chu'ig an Jiosh o'ohana ed: Jiosh at ab wo ha cheha g mu'i anghil mat wo m-nuhkuth. Kut an hu wo m-u'ukchith mapt nih g sha'i e-tahtad ab hu wo shul hohothai t ab.”
40004007	Sh hab kaij g Jesus ab wui, “Pi ant wo pip'ich g Jiosh. An o hab chu'ig o'ohanaj ed: Pi g wo sha'i pip'ichuthath g e-kownalig Jiosh.”
40004008	Kutsh am hahawa wuhpuij tahgio wehs i mahsith g kokownaltalig ch kaistalig jewed thahm
40004009	k ab wui hab kaij, “Wehs ant am wo m-mah ihtha maptp ab ni-wui wo i gehsh k ab wo ni-ihmath.”
40004010	Kush hab kaij g Jesus, “Gam g hu hihm, ahpi ge Jiawul. An o hab chu'ig Jiosh o'ohana ed: Heg amt wa'i Jiosh ab wui wo i gehsh k ab wo ihmath ch heg ab wo wa'i s-wohog elithath.”
40004011	Kutsh wa woho gm hu hih g ge Jiawul. Tsh g anghil ab wui hihi g Jesus k am i wehmt.
40004012	Am hu hebai amtsh am kuh hegai John mo am wa ha pahl wapkon. Kutsh am i kah g Jesus mamtsh kuh k atsh gm hu hahawa hih Galilee chekshani wui
40004013	k am jiwia Nazareth t ab. K am hema ep d kihhim mo d Capernaum ch an hugithaj an g Galilee kahchki. Kutsh am i thahiwua g Jesus.
40004014	Neh, heki atki hu wa'i o'oha g Isaiabad matsh ith am hab wo e juh. K hegai o'ohanaj hab chu'ig:
40004015	Si ha'ichu at am hab wo e juh Galilee ch ed. Ihtha chekshani o an hab chu'ig kahchki hugith an ch am huduni tahgio amjed g Jordan akimel. K an kihthag hegam mo d Zebulonbad amjedkam ch hegam mo d Naphtalibad amjedkam ch hegam ehp mo d gawul mahs hemajkam.
40004016	Bo sha mahs mo am thadha s-chuhugam k ed no ge mahch g Jiosh. K g muhkig ab ha wui him. T wabshaba wo nei mat am ha'ichu wo i wuhshani k hab wo sha masmak mo g si ge'e tonlig. Neh, bash wa kaij g Isaiabad.
40004017	Kutsh wa woho am i wuhsh g Jesus k am i ahgahi g ha'ichu e-ahga hab kaijch, “Gam g hu wo s-ohhoth g pi ap e-chegitoi. E o aihim mat in wo i wuhsh g Jiosh kownaltalig.”
40004018	Sh an him g Jesus Galilee kahchki hugith an. Kush am ha'i oiopo g waptopi ha u'utham ch am wuhpa g chuagia shuhthagi ch ed ch hekaj am ha u'u g waptopi. Hema ash d Simon ch hab hahawa e chechcheg Peter. Kush hema d wehngaj ch hab chehgig Andrew. Jesus atsh am i ha nei ihtham
40004019	k hab ha ahg, “Ab g wo i ni-oith k wo ni-wehmajkath. Kunt ahni wo em-mashcha mamt g hemajkam wo i ha wanchkwua am s-ap'ekam wui.”
40004020	Kutsh am ha hekaj wabsh i thagito g e-chikpan k am i oi.
40004021	Tsh am sha'i hihi ha'as hu'i. Tsh g Jesus am i ha nei ihtham James ch John. Ihtham o hab wa'ap d e-wepngam ch ash am chikpan g e-ohg wehm wahlko ch ed ch am ap'echuth g e-chuagia. Tsh g Jesus ab ha wai mat am wo wehmajk.
40004022	Kutsh am ha hekaj wabsh i thagito g e-ohg ch e-chikpan k am i oi g Jesus.
40004023	Kush ihtham am hahawa hahasko oiopo Galilee chekshani ch ed. Kush g Jesus am ha mashcham g hemajkam ha-chechopi ed ch am ha ahgithahim g s-kehg ha'ichu ahgaj g Jiosh ab amjed g kownaltaligaj ch am ep ha thothajith g nahnko mahs kok'otham.
40004024	Tsh an wehsko i kaitha g ha'ichu ahga ab amjed am Syria jewed ch ed mo heg eda g Galilee d chekshani. Tsh g hemajkam heg hekaj wehs ab ha u'apa wui hegam mo nahnko masma kok'o ch hegam mo ha'ichukaj e kudut ch hegam mo g jijawul an u'ukch g ha-chegitoithag ch hegam mo s-ha chuhugchuth ch hegam mo pi himthag. Tsh g Jesus wehs ha thothaj.
40004025	Kutsh g hemajkam wehskojed i hihim k am oith g Jesus. Ihtham ash ha'i d Galilee t am o'othham ch ha'i ab amjed mo hab e a'aga Wehst-mahm Kihhim ch ha'i ab Jerusalem t amjed ch an wehskojed g Judea chekshani k ch ha'i ga hu aigojed g Jordan akimel.
40005001	Tsh am i ha nei g Jesus ihtham mu'i hemajkam k ab i chesh kawulk t ab mat ab ha wui wo neo. Kutsh an wehgaj i e hemapai hegam mash ab si wecho e mashcham.
40005002	Tsh g Jesus am i ha mashcha. Kush ith d mashchamdaj:
40005003	Mt wo chum si s-ap e tahtkkath ahpim mam ab e sho'igchuth Jiosh wui. Tho em-wehhejedkam g Jiosh kownaltalig.
40005004	Mt wo chum si s-ap e tahtkkath ahpim mam hemuch pi ap e tahtk ab amjed g pi ap'ekam. Jiosh at ab wo em-mah g s-ap tahhathkam.
40005005	Mt wo chum si s-ap e tahtkkath ahpim mam ab wabsh i e sho'igchuthch. Wehs at ab wo em-mah g Jiosh hegai mo an o'ohanas mo ab em-makiog am jewed thahm.
40005006	Mt wo chum si s-ap e tahtkkath ahpim mam am si e gahgith mamt d wo s-ap'ekamk. Bat wo em-juh g Jiosh mamt d wo si hekia s-ap'ekamk.
40005007	Mt wo chum si s-ap e tahtkkath ahpim mam s-ha ho'ige'ith g hemajkam. Jiosh at hab wa'ap wo s-em-ho'ige'ithath.
40005008	Mt wo chum si s-ap e tahtkkath ahpim mamt gm hu s-ohhoth g pi ap e-chegitoi. Am o hiwgithas mamt ab wo neithath g Jiosh.
40005009	Mt wo chum si s-ap e tahtkkath ahpim mam am ha thotholimachuth g hemajkam. Mt wo s-em-mahchk mam d a'aligaj g Jiosh.
40005010	Mt wo em-sho'igch ahpim mamt hab wo junihith g Jiosh tatchui. K wabshaba d em-wehhejedkam g Jiosh kownaltalig. Kumt heg hekaj wo si s-ap e tahtkkath.
40005011	Mt wo s-ko'okam has em-ahgath ch wo em-sho'igchuthath ch nahnko masma hab wo wuath g iattogig ab em-ab nam pi ab s-ni-wohochuth. Kumt wabsh wo si s-ap e tahtkkath
40005012	ch wo si s-hehgigk no pi ge'e ha'ichu ab em-makiog g Jiosh. Heg at wa oithk am hihi g kekelibad Jiosh ha'ichu i tashogiththam.
40005013	“Neh, s-mahch am mat pi wo e padch g chuhkug mamtp wo si onmath. Pegih, mt hab wa masma ha'ichu wehhejed wo s-kehgajk am ha shahgith hegam mo pi mahch g Jiosh. Jiosh at gm hu hab wo i em-juh mamtp pi ha'ichu wehhejed wo s-kehgajk hab masma mamt hab wo juh g on matp wo kahko.
40005014	“Ahpim mam ab si ni-hiwig amt wehs wo ha tonolithath g hemajkam. Heg o wa wepo mam d tonlig am ha wehhejed. Pi g am wo ehstokch hegai mamt haschu hab wo junithath g Jiosh. Neh, no hig pi woho mat pi ap wo e ehsto g kihhim matp am wo thahmkath g tohnk.
40005015	T g lahmpa hab wa'ap pi wo e ehsto ha'ichu wecho. Mt an wo thai mat hebai wo em-tonolithath.
40005016	Pegih, mt ahpim pi wo ehsto g s-em-ap'ekam k wabsh wo ha hiwgithath g hemajkam mat wo nei. Kut hekaj ab wo si has elithath g em-ohg Jiosh.
40005017	“Pi ant hab ahgk ia jiwia jewed thahm manis gm hu hab wabsh wo i juh hegai chehanig ch mashchamadag matsh wa g kekelibad Jiosh ha'ichu i tashogiththam ab bei Jiosh t amjed. Heg eda o an o'ohanas mant has wo masmak ch has wo ni-juh k wo nahto g ni-chikpan.
40005018	Nt wo si shel em-ahgi mat pi hekith gm hu hab wo i e juh g Jiosh chehanig. Wehs at s-ap wo e nahto hegai mo an o'ohanas mat koi wo huhug g thahm kahchim ch jewed kahchim, chum hems g si al chu'uchum ha'ichu.
40005019	Kut d wabsh wo pi ha'ichuk am Jiosh nena ed hegai mat hedai pi am hu wo wohog elithath g Jiosh chehanig ch wo ha mashcha ha'ijj ehp mat hab wa'ap pi ab hu wo wohog elithath. Kut heg d wo si ha'ichuk am Jiosh nena ed mat hedai ab wo wohog elithath g Jiosh chehanig ch wo ha mashcha ha'ijj ehp mat ab wo wohog elithath.
40005020	Bo e elith g chehanig em-mashchamtham ch Palasi mo s-ap oith g Jiosh chehanig. Nt wabshaba wo em-ahgi mamt hemho wa ha ba'ich i s-ap wo oithath mamtp am s-wahpkim Jiosh kihthag ed.
40005021	“S-mahch am mo hab chu'ig g heki hu chehanig mamt pi wo ha mua g hemajkam. Kut hemho wa wo e lothai matp hedai wo sha ha mua.
40005022	Kunt ahni am ba'ich hab wo i ah mamt am wa hugkam ab wo moht g chu'ichig mo g ha mu'akam mamt chum hems wabsh wo bagat ab hema i wui k hab wo ah mo d wabsh pad ha'ichu. Ab o em-wui him mat g Jiosh wo em-lothai heg hekaj k gm hu wo i em-wua Jiawul kih ed.
40005023	“Am g wo ha'asa e ho'ige'ithahun mamtp wo s-chegito mamt hema i pi ap thohththa. Pi at ab hu wo em-kaiha g Jiosh.
40005024	Wehpeg amt am wo i e ap'ech heg wui mamt pi ap thohththa k am haha wo e-ho'ige'ithahu.
40005025	Mtp hems wo em-lothai mamtp pi am hu s-hohtam wo i e ap'ech. Kumt wo e kuhpach am hugkam mamt wehs wo namkith wehhejed mamt has i juh. Ba'ich at wo i s-ap'ek mamt wehpeg hejel am wo i e ap'ech a'ai e wui.
40005027	“S-mahch am mo hab chu'ig g heki hu chehanig mamt pi wo ha ehs g ha-wehm kihkam.
40005028	Kunt ahni am ba'ich hab wo i ah mo heg wa wepo mamt ha ehs mamtp am wabsh wehmaj wo s-wo'iwuim hegai mo pi d em-wehm kihkam.
40005029	Kut d wo em-wuikamk mamt gm hu wo i e wua Jiawul kih ed. Ba'ich at wo i s-ap'ek mamt chum hems wo heb hu wua g e-nenthag.
40005030	Tho em-wuikam mamt am hu wo i e wua Jiawul kih ed chum ams haschu pi ap'ekam hab wo juh. K ba'ich i s-ap'e mamt chum hems wo heb hu wua g e-nowi.
40005031	“S-mahch am mo hab chu'ig g heki hu chehanig mamt hemho wa am wo i wuhshath g ohhotha tapial e-hohnig wehhejed mamtp wo s-ohhoth.
40005032	Nt wabshaba am wo em-ahgi mat d wo pi ap'ekamk mamt wo s-ohhoth, heg hi wa mamt wo s-mai am i chum hohntk mat heki hu ha wehm wo'iwua. Kut d wo pi ap'ekamk mat g em-ohhotha hema ep wo kunt. Ith at d wo em-chu'ichigk mamtp wo s-ohhoth. Kut hegai mat wo hohnt hab wa'ap wo juh g pi ap'ekam.
40005033	“S-mahch am mo hab chu'ig g heki hu chehanig mamt pi wo ha iattogithath ch hemho am hab wo wa juh mam haschu ha ahgith ch chehcheg g Jiosh.
40005034	Nt wabshaba am wo em-ahgi mamt hemho am hab wo wa juh g e-ne'oki. Pi o ap'e mams wabsh chum haschu wehhejed wo gewkaj g e-ne'oki. Neh, am am wabsh pehegia gewkaj g e-ne'oki am chehchegch g thahm kahchim. K eda g thahm kahchim d Jiosh kihthag. K hab wa masma mamtp hems g Jiosh am chehch.
40005035	Kum am ep chehcheg g jewed. K eda heg d Jiosh nahtoi ch heg wa wepo mo d keishpakudaj. Kum am ep chehcheg g Jerusalem. K eda heg d kihhimaj g Jiosh.
40005036	E-mo'o am hab wa'ap a'aga hab kaijch mamt wo moht g chu'ichig mamtp pi hab wo juh g e-ne'oki. T eda g Jiosh wo wa'i e nako mat wo em-mohto'i g chu'ichig. Ith o wehs hab masma mamtp hems am chehch g Jiosh.
40005037	Neh, bamt wo chum juh g e-ne'oki, chum ams pi wo gewkaj am chehchegch g Jiosh. T d wabsh wo ge Jiawul amjedkamk mamtp wo ha iattogi.
40005038	“S-mahch am mo hab chu'ig g heki hu chehanig mamt wo ha lothai mat hedai s-ko'okam has em-juh. T ab wui hab epai wo e juh mat has i em-juh.
40005039	Nt wabshaba am wo em-ahgi mamt pi wo sha'i e agwuim. Tp hems hema ab wo em-shonihi em-kahm ab. Pegih, mt wabsh wo hiwigi mat ab ep wo em-shonihi.
40005040	Kumt ba'ich ha'ichu ab wo mah hegai matp hedai wo em-lothai ha'ichu s-em-wohppo'ithamch.
40005041	Kumt gm hu wo si ba'iwich mam haschu chikpan em-mohto'ith wabsh s-ap e tahtkch.
40005042	Pi g wo sha'i tha'ith matp haschu i tatchua g sho'igkam.
40005043	“S-mahch am mo e ahgachug mamt ab wo si ha tatchuath g e-naipijju ch wo s-ha keh'ithath g e-obga.
40005044	Nt wabshaba am wo em-ahgi mamt pi hegam wa'i ab wo si ha tatchuath e-naipijju. Chum o hems g pi ap hemajkam ab si ha tatchua g e-naipijju ch wabshaba pi heg hekaj wo e tho'ibia. Neh, ahpim amt chum hems g e-obga wo si ha tatchuath ch am ha wehhejed wo e ho'ige'ithahunath Jiosh wui. Jiosh o chum hems g pi ap hemajkam ab si ha tatchua ch ab ha mahk g tash tonlig ch juhki. Kumt ahpim hab wo chum masmak mo g Jiosh nam pi d a'aligaj.
40005048	Em-ohg Jiosh o d si hekia s-ap'ekam. Pegih, mt ahpim hab wa'ap d wo si hekia s-ap'ekamk.”
40006001	Kush hab ep kaij g Jesus, “Am g wo s-e nen'oithath mamt pi am hu hab wabsh wo wuath g ha'ichu s-ap'ekam hab ahgk mat g hemajkam wo neithath mam haschu am hab junihim. Jiosh at pi ab hu wo em-mah g s-kehg mahkigdag mamtp hab masma wabsh wo s-e chehgitham.
40006002	“Pi g wo s-e chehgithamk mamt hekith wo i ha wehmt g sho'igkam. Hegam mo s-e chehgithamk mo i ha wehmt o am hab wua em-namki ed ch an kahya ch ed. K g hemajkam ab si has ha elith. Neh, ith o d ha-namkithadag. Nt wo si shel em-ahgi mat g Jiosh pi ab hu has wo ha el.
40006003	Ahpim amt wabsh s-a'agi wo i ha wehmtath g sho'igkam mat pi hedai wo s-mahchk.
40006004	T g em-ohg Jiosh wo em-neith k ab wo si has em-elithath.
40006005	“Pi g wo s-e chehgithamk mamt hekith wo e ho'ige'ithahu. Hegam mo s-e chehgithamk at wo gegokiwua k wo e ho'ige'ithahu am em-namki ed ch an kahya ch ed. Kut wehsijj wo ha neith k ab wo si has ha elithath. Neh, ith o d ha namkithadag. Nt wo si shel em-ahgi mat g Jiosh pi ab hu has wo ha elithath.
40006006	Ahpim amt am wo i wahp e-kih ed k ab wo si i kuh g kihjeg k am wabsh hejelko wo e ho'ige'ithahu Jiosh wui. Kut heg wo wa'i em-neithath ch ab wo has em-elithath.
40006007	“Hegam mo pi mahch g Jiosh o am wabsh mu'ikko e thahm hab ha'ichu chech'e hab elithch mat hab wa'i masma wo ha kah g Jiosh. Mt wabshaba ahpim pi hab masma hab wo e junihith.
40006008	Jiosh o d em-ohg ch heki hu s-mahch mam haschu i tatchua mam wa chum koi ab hu tahni ha'ichu.
40006009	Bamt masma am wo e ho'ige'ithahunath: T-ohg Jiosh, an ap kihthag thahm kahchim ch ed. Kuch ab si has m-elith ch si ha'ichuchuth g m-chehgig.
40006010	Ab ach m-tahni mapt wo i ge'ethaj g e-kownaltalig ia t-shahgith mat g m-tatchui am hab wo e junihith ia jewed thahm hab masma mo an hab e wua m-kihthag ed.
40006011	Ab g i s-t-ho'ige'ith k ab wo t-mahkath g ha'ichu hugi wehs tashkaj.
40006012	Gam g hu hab i juhni g pi ap t-chu'ichig hab masma mach gm hu pi chechegitod g ha-chu'ichig hegam mat hedai pi ap has chu'i ab t-wui.
40006013	Pi g am hiwgith g Jiawul mas am wo t-shul pi ap'ekam ch ed. [Ahpi ap d kownal wehs ha'ichu thahm ch wehs edgith g gewkthag. Kutt ab wo si has m-elithath chum hekith.]
40006014	Neh, bamt masma am wo e ho'ige'ithahunath Jiosh wui wabsh pi chegitok g pi ap ha-chu'ichig. T g Jiosh gm hu hab wo i juh g pi ap em-chu'ichig.
40006015	T wabshaba g em-chu'ichig pi gm hab wo i e juh mamtp pi wo pi chegito g ha-chu'ichig.
40006016	“Pi g wo s-e chehgithamk mam pi ap e tahtk mamt hekith he'ekkio pi wo e gegos e ho'ige'ithahunch. Hegam mat wo s-e chehgitham at wo nei g e-namkithadag mat g hemajkam ab wo si has ha el. Nt wabshaba wo si shel em-ahgi mat g Jiosh pi ab hu has wo ha el.
40006017	Am g wo wakon g e-wuhiosha k ab wo si i gaswua g e-mo'o.
40006018	T hab pi wo mahchk g hemajkam ab i em-neithk mam pi e gegosith. T heg wo wa'i s-mahchk em-ohg Jiosh ch ab wo si has em-elithath.
40006019	“Pi g an hu wo e to'ithahith g s-kaisthag ith thahm jewed. Tp hems wabsh wo padt o atp hems hema wo em-ehs.
40006020	Mt wabshaba wo hekaj g e-kaisthag am Jiosh wehhejed. T heg wo wa wepok mam heg an e to'ithahim Jiosh kihthag ed. T pi hekith wo padt. Kut pi hedai wo em-ehs.
40006021	Kumt am wo s-hihimim no pi g em-tatchuithag am ulinig mo hebai ha'ichug mam haschu hab i elith mo d em-kaisthag.
40006022	“Em-wuhpui at s-ap am wo i wahki g tonlig matp wo s-mamsk
40006023	k wabshaba pi am hu wo i wahki matp pi wo mamsk. Kum heg hekaj s-ap nuhkuth. Pegih, wahm amt wo si s-ap nuhkuthath g ha'ichu e-amichuthadag mat heg s-ap am wo i wahki g wohokam. That wo si ge'e s-chuhugamk em-wehhejed matp pi wo ap'ek g em-amichuthadag.
40006024	“Pi at hedai wo e nako mas ha wepo hab masma ab wo ha neithath g gohk e-a'amo. Hemho wa atp hems hema ba'ich wo i s-wohog elithath. Em-kaisthag o heg wa wepo mo d em-ahmo mamtp heg hekaj ba'ich wo i pihk e elithath mam hi g Jiosh.
40006025	“Neh, nt heg hekaj hab wo em-ah mamt pi wabsh wo i e kudutath heg hekaj mams haschukaj wo e gegos o mams haschukaj wo e enigadath. Jiosh at ab em-mah g em-thoakag, pegih, k ab hab wa'ap wo em-mah mamt haschukaj wo e thagio'ithath.
40006026	An g wo i ha neith hegam u'uwhig mo an nen'e. Ihtham o pi ha'ichu e'eshath ch pi od g ha'ichu esha ch pi gn hu e to'ithahim g ha'ichu bahithag. K wabshaba g em-ohg Jiosh ha nuhkuth. Kum eda ahpim ba'ich d i si ha'ichu mo g u'uwhig.
40006027	Pi amt wo e nako mams am ba'ich wo i himch g e-a'ahithagga, chum ams hems wo si e kudutath am chegitokch.
40006028	“Pi g am wo si e kudutath ab amjed mams haschu ab wo enigat. An g wo i neithath g ha'ichu heosig m an wehsko chuhch. Heg o wa wepo mo si s-kehg e enigadathch ch eda pi ha'ichu sha'i shohshom.
40006029	Solomonbad o pi hab masma s-kehg e enigadathch, chum as d si s-kais kownal.
40006030	Neh, ha'ichu wuhshanig o wabsh al he'ekia tash an hab chu'ig. K eda g Jiosh si s-kehg an wuhshath. Kum ahpim ba'ich d i ha'ichu am wehhejed. Kut woho ab wo em-enigadath. Pegih, mt heg hekaj ab wabsh wo si hiwgath
40006031	ch pi am hu wo e kudutath ab amjed mams hebai wo bei g e-gegosig o g e-wehschuga.
40006032	Hegam mo pi mahch g Jiosh o ith am wa si oith. M eda ahpim d Jiosh a'aliga. K heg s-mahch mam tatchua wehs ihtha.
40006033	Wehpeg g am wo i e thagitok Jiosh wui k hab d wo s-ap'ekamk. Kut heg wehs ab wo i em-mah mam haschu i tatchua.
40006034	“Pi g am wo sha'i e kudutath heg amjed mat haschu has wo i e juh ba'ich tash. Am o wa ha'ichug g em-kudutadag ith i tashkaj ch pi hab chum mahs mams g si'alim kudutadag ab wo i wehnath.
40007001	“Pi g am hedai has wo ahgath nat pi ab uhpam wo i e nodagi em-wui.
40007002	Mamt has i masma wo has ha ahgath, t ab wo i nod em-wui g has ahgadag hab masma. Ab at wo i e nodagi em-wui mamt has i masma ab wo neithath hema.
40007003	“Pi g am wo si s-nen'oithath g hema chu'ichig. Tp hems ba'ich i ge'ej g hejel em-chu'ichig. Ith at heg wo wa wepok mam g chum ha'ichu ab i s-wuhshthamk wuhij ed mo eda ba'ich i ge'e ha'ichu ab wo'o em-wuhi ed.
40007004	Tho iattogi mamtp hab wo chei mamt ha'ichu ab wo i wuhshath wuhij ed mo eda g ba'ich i ge'e ha'ichu ab wo'o em-wuhi ed. Hemho wa amt wehpeg wo i ap'ech g pi e-ap'ethag k haha wo e nako mamt wo i ap'ech g hema pi ap'ethag.
40007006	“Pi g ab hu wo ha ahgith g Jiosh ha'ichu ahga hegam mo pi ab hu tatchua. Heg at wo wa wepok mamt g s-ta ke'itham gogogs ab wo ha mah g hekia s-ap'ekam ha'ichu o g kokji ab wo ha mah g si s-namkig babiuga. Gogogs at hi ab wabsh wo i nehni k wo s-ko'okam has wo em-juh. T g kokji hi wabsh wo kehiwia g babiuga.
40007007	“Ab g wo ha tahnith ha'ichu k ab wo bebheth. Am g wo e gahgithath ha'ichu k wo cheh. Ab g wo shontpagath. T ab wo i e kuhpi'o g pualit em-wehhejed.
40007009	Ahpim o'og, namt hig wabsh g hothai wo mah g e-alithag mat g simito wo em-tai
40007010	o wabsh g wamad wo mah mat g watopi hithod ab wo em-tai?
40007011	Chum ams d pi ap'ekam ch eda s-mahch mamt s-kehg ha'ichu wo ha mah g e-a'aliga. Wahm hig g em-ohg Jiosh at woho ba'ich i s-kehg ha'ichu ab wo em-mah mamt ab wo tahnith ha'ichu.
40007012	“Am g hab wo ha juhkchith g hemajkam mam has i chum ha elith mat hab wo em-juhkchith. Bamt masma wehs am hab wo juh mo haschu an o'ohanas Jiosh heki hu o'ohana ed.
40007013	“Am g wo i e thagitok Jiosh wui k ab wo s-wohog elithath. Ith at heg wo wa wepok mamt am i wahp al aj kihjeg t amjed k am aj wohg oithch hihim. Pi o mu'ijj hab masma hab e wua. Kumt hab wa'i masma am wo bei g pi ha huhugetham thoakag. (13) Pi o hasig mamt hab wabsh wo junihith g hejel e-tatchui. Ith at heg wo wa wepok mamt ab s-tadani kihjeg t amjed i wahp k am s-tadani wohg oithch hihim. Mu'ijj o hab masma hab e wua ch hab ab aihim g Jiawul kih.
40007015	“Mu'i at an wo i wuwha g s-chu i'attomkam k hab wo e a'agath mo d Jiosh ha'ichu i tashogiththam. Am g wo s-ha nen'oithath mat pi am hu wo i em-shul pi ap'ekam ch ed. T wo s-em-padchutham hab masma mat g sheh'e wo s-mu'am g kahwal.
40007016	Mt wo s-mahchk mo pi d wohokam am neithch mo has masma. Nat hig wo e nako g ho'i sha'i mat wo bahithagt g uhdwis o g suhna? Pegih, t hab wa masma pi wo e nako hegam s-chu i'attomkam mas wo em-oithk hab wo e juh.
40007017	Neh, heg at wo wa'i s-kehg bahithagt s-kehg ha'ichu wuhshanig.
40007018	T g pi kehg wuhshanig pi kehg wo bahithagt.
40007019	Kumt wo shonch k gm hu wo mei.
40007020	Neh, mt hab wa masma wo ha mai mas hu wa woho d Jiosh ha'ichu i tashogiththam mamt wo nei mas wa woho ab s-wohog elith g Jiosh.
40007021	“Mu'ijj at hab wo chum ni-a'agath mani d s-ap'ekam ha-kownalig ch wabshaba pi am hu hab wo junihith g ni-ohg Jiosh tatchui. Kut g Jiosh pi am hu wo i ha wahpki e-kihthag ed.
40007022	“T ab wo i e ai g lothaita tash. T ihtham hab wo chum kaijjith ab ni-wui, ‘S-ap'ekam ni-kownalig, m-gewkthagkaj ach am ahgachug g Jiosh ha'ichu ahga ch gm hu i ha wuwhasith g jijawul ch am hab junihim g s-hasig ha'ichu.’
40007023	“Kunt hab wo chei ab ha wui, ‘Pi ani hekith sha'i s-em-mahch. Gam g hu wo hihim ab ni-amjed ahpim mam hab junihim g pi ap'ekam.’ T hemho wa gm hu wo hihi.
40007024	“Ab g wo s-wohog elithath g ha'ichu ni-ahga. T hab wo s-ap'ek g em-thoakag. Ith at heg wo wa wepok matp hems hema s-wihnam wo shondath g e-kihta.
40007025	T hab pi wo i gei mat hekith wo hewed k juh k wo s-gewkam mel g shuhthagi. Pegih, mt hab wa masma s-wihnam wo gegokkath mo ihtha kih mamtp ab wo s-ni-wohog elithath.
40007026	“T wabshaba pi wo ap'ek g em-thoakag mamtp pi ab hu wo wohog elithath g ha'ichu ni-ahga. Heg at wo wa wepok matp hems hema pi wihnam wo shondath g e-kihta.
40007027	T wo si hewed k juh k s-gewkam wo mel g shuhthagi. Kut g kihj wo i gehsh k am wabsh wo i e padch. Pegih, t hab wa masma wo i e padch g em-thoakag mo ihtha kih mamtp pi ab hu wo ni-wohog elithath.”
40007028	Neh, tsh am i ha'asa ha mashcha g Jesus. Tsh g hemajkam si has i el
40007029	no pi s-e mamachim ha mashcham. Sh eda hegam mo d chum chehanig ha mashchamtham pi hab masma s-e mamachim ha mashcham.
40008001	Tsh ab hahawa i hud g Jesus kawulk t amjed. Tsh ab i oi hegam mu'i hemajkam mo an wehmaj.
40008002	Tsh am hema jiwia g o'othham mash mumku heg hekaj mumkithag mo g chuhkugaj muhkhim k atsh ab i gei Jesus wecho k hab kaij, “S-ap'ekam ni-kownalig, ab g si i s-ni-ho'ige'ith k i ni-thoajith, pej maptp wo tatchuath.”
40008003	Tsh g Jesus ab tahtam k hab kaij, “Am o wa s-ap'e. Thoajini.” Tsh am ha hekaj i thoa.
40008004	Sh hab hahawa kaij g Jesus ab wui, “Neh, pi apt hedai wo ahgith k wabshaba am ha hekaj wo hih pahl wui. T am wo m-chechga k wo wohokamch mapt thoa. Pt am hab haha wo juh hegai iagchulitha mo wa g Jiosh em-chehani Mosesbad o'ohana ed. T hab wo s-mahchk g hemajkam mapt woho thoa.”
40008005	Kutsh gm hu hahawa hihi ihtham Jesus k am thatha Capernaum t am. Sh amai am hema d shonthal ha-ge'ejig ch ab Rome t amjed am d ha kehsha ch ab si tahni g i wehmtadag ch hab kaij,
40008006	“S-ap'ekam ni-kownalig, mumku at g ni-pionag k ab wo'o ni-kih ab ch pi e nako mas an has wo i e juh k mu'i e sho'igchuth.”
40008007	Sh hab kaij g Jesus, “Am ant wo wa i him k wo thoaj.”
40008008	Sh hab kaij hegai shonthal ha-ge'ejig, “Pi ani am hu hugkam d ha'ichu maps am wo i wah ni-kih ed. Am apt hab wabsh wo chea. T wo thoa g ni-pionag.
40008009	Bo wa masma ab ha'ichu ni-chehani g ni-ge'ejig. Kuni ab s-wohog elith. K g ni-shonthalig hab wa'ap ab s-ni-wohog elith. Hema ant hab wo ah, ‘Am g hihm.’ T am wo hih. Nt hema hab ep wo ah, ‘Ab g i hihm.’ T ab wo i hih. Kuni g ni-pionag hab ep a'aga mat ha'ichu hab wo ni-juni. K am hab wua.”
40008010	Kutsh si has i el g Jesus am i kaiok k hab kaij ab ha wui hegam mo an wehmaj, “Neh, ab o si ni-hiwig ihtha gawul mahs o'othham. Pi ani hekith sha'i kah mas hab masma ab si ni-hiwig g Tutuligo.
40008011	Kunt hab wo em-ahgi mat mu'ijj ab wo i hihi si'al wecho amjed ch hudunig wecho amjed k am wo wehmaj thadhaiwua g Abrahambad ch Isaacbad ch Jacobbad an Jiosh kihthag ed.
40008012	Ith o d chum ha-ap'ethag g Tutuligo. T wabshaba mu'ijj pi am hu wo i wahp no pi pi ab hu ni-hiwig. T g Jiosh gm hu wo ha shul s-chuhugam k ed. Kut chum hekith am wo shoanith ch ga hu wabsh wo i si e ki'ishch nat pi wo sha'i si s-ko'ok ha'ichu nakogath.”
40008013	Kush hab hahawa kaij g Jesus heg wui shonthal ha-ge'ejig, “Gamai g hihm uhpam. T heg am hab wo e juh map haschu ab ni-tahni nap pi ab si ni-hiwig.” Kutsh heg wa'i ohla ab thoa g piongaj.
40008014	Kutsh amjed gm hu ha'i hihi ihtham Jesus Peter kih wui. Sh am wo'ok ch mumku g Peter hohnig je'e ch g s-toni iajithch.
40008015	Kush g Jesus an taht g nowij. Tsh ha hekaj huhug g s-tonjig ab ab. Kutsh am i wamig k ha hihithol.
40008016	Tsh gm hu i juh. Tsh g hemajkam mu'i am ha u'apa g kok'otham ch hegam mo g jijawul an ha u'ukch. Tsh g Jesus am i ha wuwhas g jijawul k am wehs ha thoaj g kok'otham.
40008017	Heki atki hu wa'i o'oha g Isaiabad matsh ith am hab wo e juh. K hegai o'ohanaj hab chu'ig: Heg at ab wo moht g t-mumkithag k im hu hab wo i juh ab t-amjed.
40008018	Sh mu'i hemajkam an ha wehgaj. Sh heg hekaj hab ha ahg g Jesus hegam mo si ha mashcham mat wo e nako. T gn hu aigojed wo i chehchsh g sikod shuhthagi.
40008019	Tsh wabshaba am hema jiwia g chehanig ha mashchamtham k hab kaij, “T-mashchamtham, ni-nahtokch ani mant am wo m-oi.”
40008020	Sh hab kaij g Jesus ab wui, “Napt hig wo e nako? Neh, chum o hems g gagso ch u'uwhig ge koksh. Ni wabshaba ahni Jiosh si Kehsha pi sha'i ha kih ia jewed thahm. K heg hekaj s-hasig maps am wo ni-oi.”
40008021	Sh hema hab kaij hegam mash ab wecho e mashcham, “S-ap'ekam ni-kownalig, chum ani hi wa am i s-m-oithamk ithani. T wabshaba ho'ipki hekith muh g ni-ohg. Nt wo hiashpok haha wo m-oi.”
40008022	Sh hab kaij g Jesus, “Am g ha hiwgith hegam mo pi u'ukch g wechij thoakag mat wo ha hiash g ko'i. Pt ahpi hi ab wo i him k wo ni-wehmajk.”
40008023	Sh g Jesus an hahawa thahiwua wahlko ch ed am ha wehm hegam mash ab si wecho e mashcham k am gahi i shul.
40008024	Kutsh haha wabsh si s-gewkam ab i meh g hewel shuhthagi thahm k ab i to'otonkai g shuhthagi matsh gm hu si i chesh wahlko thahm. Sh g Jesus am wo'ok ch kohsh.
40008025	Kutsh am wui hihim k am wuhan k hab kaij, “T-kownalig, t-tho'ibiani. Ttki wo t-ko'ij.”
40008026	Sh hab kaij g Jesus ab ha wui, “Shahchu amt ahgk si e totoths. Pi amki ab hu si ni-hiwig.” Bash kaij ch am wamig k ab si chehani g hewel ch shuhthagi to'otonk mat wo thotholimat. Kutsh gm hu wabsh i pi shahm.
40008027	Tsh wehsijj si has i elith k hab kaij, “S has mahs d o'othham ihtha mo chum hems g hewel ch shuhthagi to'otonk ab s-wohog elith.”
40008028	Tsh am aigo thatha. K amai d ha-chekshani g Gadarene hemajkam. Sh am ge chehchog mo am g ko'i e to'aw. Tsh gohk ab i wuwha g chechoj. Kush g jijawul an ha u'ukch. Kush sha'i s-ta ehbithama. Sh chum hedai s-ehbith matsh am ha'ab wo i bij.
40008029	Tsh ihtham an ha nam k si s-kaitham hab kaij ab Jesus wui, “Shahchu apt ahgk ab t-wui i hih, ahpi Jiosh alithag. Napt wo s-ko'okam t-namkith mat wa chum koi e ai g tash?” Bash kaij nash pi g Jesus s-ha wuwhasithamk g jijawul.
40008030	Sh eda mu'i an oiopo g kokji kawulk bahsho ch e gegosith.
40008031	Sh ihtham jijawul ab si tahni g Jesus ch hab kaij, “Pt hig wo t-hiwigi matt am wo i wahp hegam ha eda kokji.”
40008032	Sh hab ha ahg g Jesus, “Hijiwo.” Tsh wa woho gm hu i wuwha k am wahp kokji ha eda. Kutsh wehsijj ihtham kokji am agshp i wohp k am shul shuhthagi ch ed k wachkk.
40008033	Kutsh hegam mash am ha nuhkuth ihtham kokji gm hu si wohp k am thatha kihhim t am k am ha ahgith mat haschu has e juh am ha tahgio ihtham o'othham mash g jijawul an ha u'ukch.
40008034	Kutsh mu'ijj ab amjed hegai kihhim am i namkhi g Jesus k am i chehg k hab ahg mat wo si s-ha ho'ige'ith k gm hu wo hih ab ha-chekshani amjed.
40009001	Tsh an hahawa gahi ep hihi g wahlkokaj ihtham Jesus k am thatha Capernaum t am mo am kih.
40009002	Tsh am ha'i thatha hema wo'ichugch wahkus ch ed nash pi ab wabsh i s-moik ch pi himith. Sh am neith g Jesus mo ab si hiwig ihtham mat am wui u'apa ch hab kaij ab wui g mumkutham, “Am g si e gewkaj, ni-nawoj. Gm ant hu hab i juh g pi ap m-chu'ichig.”
40009003	Sh ha'i gegok g chehanig ha mashchamtham ch hab kaij ab a'ai e wui, “Ih, sho'o wa'i si pi ap neok hab masma e wepogithch g Jiosh.”
40009004	Kush g Jesus s-mahch mo haschu am chegito ch hab kaij ab ha wui, “Am am g pi ap'ekam ha'ichu chegito
40009005	hab elithch mani hab wabsh kaij ch pi woho edgith g gewkthag mant gm hu hab wo i juh g pi ap ha-chu'ichig. Bam elith mo s-pehegim hab e kaij, ‘Gm ant hu hab i juh g pi ap m-chu'ichig,’ no ge hedai s-mahch mas s-wohom gm hu hab i e juh.
40009006	Pegih, nt wo em-chehgi mani woho ge gewkthag ch hab wua mani has i kaij ahni Jiosh si Kehsha,” k hab hahawa kaij ab wui ihtha mo ab wabsh i s-moik, “I g wamig k am beh'i g e-wahkus k hihm am uhpam.”
40009007	Kutsh am i wamig k gm hu hih uhpam.
40009008	Kutsh am i nei g hemajkam ihtha k si s-ehbeni k ab si has i el g Jiosh natki pi ab mah g Jesus ihtha gewkthag.
40009009	Tki amjed am hih g Jesus k am hu hebai himath ch ni-cheh ahni Matthew. Nid wa eda am chikpan mo am g kownal ha kowlant g hemajkam g lial. D hab kaij g Jesus ab ni-wui, “Ab g i hihm k ab si ni-wecho wo e mashchamath.” Nid am ha hekaj i wuhshani k am i oi.
40009010	Am hu hebai amjed, nid ab ha wai hegam Jesus mat am wo e gegos ni-kih am. D ab i hihi. Kud mu'i am thatha k am t-wehm e gegosith g lial ha kowlanttham ch hegam mo pi am hu si oith g t-shohshon ha-himthag.
40009011	Dki am ha'i thatha g Palasi. Kuchd eda am t-gegosith. D ihtham hab kaij ab t-wui, “Ih, k haschu ahgch g em-mashchamtham ha wehm e gegosith g pi ap hemajkam, chum hems g lial t-kowlanttham?”
40009012	D g Jesus am i ha kaiok hab kaij ab ha wui, “Ihtham pi ap hemajkam o s-e tho'ibiamk hab masma mat g kok'otham wo s-e thoajitham. Hegam mat hab wo e elithath mo s-ap'e at pi wo tatchua g mahkai.
40009013	Pi ant hab ahgk ia jiwia jewed thahm manis wo ha tho'ibia hegam mo pi e tho'ibiamk. Neh, an o o'ohanas mash wa hab kaij g Jiosh: S-ap am hab wua g iagchulitha ab ni-wui. K wabshaba ba'ich d i si ha'ichu mamt wo s-hehemajimak. Pegih, am g wo s-amichuth mo haschu hab ahg ch hab kaij.”
40009014	D am ha'i thatha hegam mo ab si wecho e mashcham hegai John mo wa ha pahl wapkon k ab kakke g Jesus ch hab kaij, “Neh, mu'ikko ach pi t-gegosith hab ahgch matt wo t-ho'ige'ithahu. K hegam Palasi hab wa'ap e wua. K eda haschu ahgch ihtham pi hab masma hab e wua mo ab si m-wecho e mashcham?”
40009015	D hab kaij g Jesus ab ha wui, “Nat hig pi wo e gegos g wo ha hohntam naipijju mat eda heg am wo ha wehmajk? T am wo i e ai mat pi am hu wo ha wehmajk. T am hahawa pi wo e gegos. Pegih, bat wo wa e juh ihtham ni-naipijju mant hekith pi ia hu wo ha wehmajk.”
40009016	D am hahawa chum ha tashogith g Jesus mat g wechij mashchama pi ap wo wehnath g heki hu himthag hab kaijch, “Pi at hedai g wechij ikuskaj wo shohsho g hekiuchij lihwa mat wo s-e wia nat pi wo i thahiwua hegai wechij ikus k ba'ich wo i wantp g hekiuchij.
40009017	K hab wa'ap pi hab mahs machs am wo toa g wechij uhdwis wadag am hekiuchij ha'ichu elithag kostal ch ed nat pi wo wantsh g hekiuchij am i e ak. Kut wo e iawua g uhdwis wadag. Wechij uhdwis wadag at am wo e toa wechij kokstal ch ed mat wehs wo s-ap e nuhkuth.”
40009018	D am wabsh kia ha wehm neok g Jesus. Kud am hema jiwia g t-haha'ichuga k ab i gei wui k hab kaij, “Ni-chehiaga atp hems heki hu muh. Pt wabshaba ab wo i him k ab wo taht. T wo e chegito.”
40009019	Kud gm hu wehmaj hih g Jesus. Kuchd ahchim gm hu ep ha oi.
40009020	Kudki eda am hema ha'ichug g uwi mash gamai gohk ahith ab wa'i mumku heg hekaj mo g eh'edaj jegwoni. Kuchd am hihim. Kudki ab i hih Jesus wui k ab taht g kahbaj hugithag
40009021	nash pi hab e elith matp hems an wabsh wo taht k wo thoa.
40009022	D g Jesus am sikol i kekiwua k neithok hab ahg, “Pegih, ni-uwiga, ab g si i e gewkath. Am apt wa thoa napt pi ab i s-ni-wohoch.” Kud amjed gm hu s-thoa.
40009023	D amjed gm hu hih g Jesus k am i wah heg kih ed matsh g chehiagaj muh. Sh am si s-nankosig g mumsigo ch shoanitham.
40009024	Sh hab kaij g Jesus ab ha wui, “Gam g hu wo i wuwhaki wehsijj. Heg o wa wepo ni-wehhejed mo wabsh kohsh g chehia.” Kush wehsijj si s-ko'okam ash nash pi s-mahch matsh muh.
40009025	Kumtsh am wabsh i chum ha wuwhas. Tsh g Jesus am i wah mo am wo'o g chehia k ab bei nowij ab. Kutsh i wami.
40009026	Kum amjed an a'ai wehsko a'agahim mat has e juh.
40009027	Kuchd am hu hebai ep hihim. D gohk pi neneatham o'othham ab i oi g Jesus k si s-kaitham hab kaij, “Ab g si i s-t-ho'ige'ith ahpi mapsh d t-kownaligbad David amjedkam.”
40009028	Kuchd gd hu i wahp kih ch ed. D ihtham gohk pi neneatham am thatha wui g Jesus. Kud heg ab ha kakke ch hab kaij, “Nam s-wohochuth mant wo ni-nako mant wo em-nench?” D hab kaij ihtham, “Heu'u, ab ach si m-hiwig, s-ap'ekam t-kownalig.”
40009029	Kud g Jesus ab ha taht g ha-wuhpui k hab kaij, “Am at hab wo e juh mam has i masma ab s-wohochuth.”
40009030	Kud wa woho ab bei g e-nenthag. D g Jesus ab si s-gewkam ha ahgith, “Pi g am hedai wo sha'i ahgith ihtha.”
40009031	D wabshaba am wabsh i chum thagito k gm hu hihim k am a'ai i ahgahi wehsko anai ab amjed g Jesus.
40009032	D am hahawa ha'i ep thatha g hemajkam Jesus wui am hema u'apathch mo pi ha neok nash pi jiawul an u'ukch. D g Jesus gm hu wabsh chum i wuhshath g jiawul ab amjed.
40009033	Kud ha hekaj wabsh neo ihtha o'othham. D wehsijj si e tothsith k hab kaij, “Pi ach hekith ha'ichu hab sha'i masma neith am t-shahgith.”
40009034	Kud wabshaba g Palasi hab kaij, “Jijawul ha-ge'ejig o ab mahkch g gewkthag. Kuki heg hekaj e nakog ch ab i ha wuwhasith g jijawul.”
40009035	Am achd hahawa hahasko oiopoth ch am thaiw wehs kihhim ch ed. Kud g Jesus am ha mashcham g hemajkam ha-chechopi ed ch am ha ahgithahim g s-kehg ha'ichu ahga ab amjed g Jiosh kownaltalig ch am ep ha thothajith g nahnko mahs kok'otham.
40009036	D mu'i ab wui e chehm g hemajkam. Kudki g Jesus si i s-ha ho'ige'el no pi si e kudut ch e sho'igchuth hab sha masma mat g kakawal hab wo e wuath pi e nuhkuthch.
40009037	D hab kaij g Jesus ab t-wui, “Neh, mu'ij o hegam mo e nahtokch mat wo e tho'ibia. Kuch eda pi mu'ij ahchim mach am ha ahgithahim g tho'ibiathag ahga. Ith o heg wa wepo mat hebai g ha-hihka wo si ge'ejk. T g ha-pionag pi wo mu'ijk.
40009038	Ab g wo si tahnith g Jiosh mat mu'i wo i ha chuhcha mat am wo i ha ahgithahith g s-kehg ha'ichu ahgaj ch ab wo i ha ba'ihamath hegam mo e nahtokch.”
40010001	Ab ad hahawa i t-wai g Jesus ahchim mach ab si wecho t-mashcham k ab t-mah g gewkthag matt gm hu wo i ha wuwhas g jijawul ab ha amjed hegam mo an ha u'ukch k wo ha thothaj g kok'otham.
40010002	Thachd gamai gohk ahchim mach d si chuhchaij. Simon o d wehpegkam ch hab ep chehgig Peter. K g Simon shehpij hab wa'ap d Jesus kehsha ch hab chehgig Andrew. K ha'i ep d James ch John ch d e-wepngam. K g ha-ohg hab chehgig Zebedee.
40010003	K ha'i ep d Philip ch Bartholomew ch Thomas. Ni ahni hab wa'ap d kehshaj ch hab chehgig Matthew ch wa d ge lial ha kowlanttham. K hema d hegai James mo g ohgaj d Alphias. K hema hab chehgig Thaddaus.
40010004	K hema hab ep chehgig Simon ch d hema hegam mo tatchua matt ahchim Tutuligo hejel wo himchuthath g t-kownaltalig. K hema hab chehgig Judas Iscariot ch d ihtha matki wo gagda g Jesus.
40010005	D g Jesus am hahawa i t-shelini ahchim gamai gohk matt gm hu wo ahgachugath g ha'ichu ahgaj hab kaijch, “Pi g am hu wo hihim gawul mahs hemajkam ha wui ch Samaria hemajkam ha wui ia'i ithani.
40010006	Am amt wo wa'i hihi hegam ha wui e-wehm Tutuligo. Ihtham o hab sha masma mo g heb hu hihimkam kahwal.
40010007	Am g wo hihim k ith am wo i ha ahgithahi mat am wo i himch g Jiosh g e-kownaltalig jewed thahm.
40010008	Mt wo ha thothaj g kok'otham k ab uhpam wo i ha chechegitoich hegam mat wabsh chum koi k g jijawul ab wo i ha wuwhas ha amjed hegam mo an u'ukch k wo ha thothaj hegam mo kok'o heg hekaj mo g ha-chuhkug wabsh muhkhim. Ab ant wabsh em-mah ihtha gewkthag. Kumt pi ha'ichu wo ha kowlantath am hab ha junithch.
40010009	“K wabshaba ab d ha-wuikam hegam mat ab wo em-kaiha mat ab aigo wo i em-wehmaj k wo em-thagio'i. Mt heg hekaj ab wabsh wo e enigadathch ch wo hihi pi ha'ichu u'athch mams hekaj wo e thagio'i o ams wo ha namkith. T g Jiosh wo em-nuhkuth. Kumt pi wo u'ath g cheowikud mamt hekaj wo e nuhkuth.
40010011	“Mt am wo i wahp kihhim ch ed k an wo i ha gahghi hegam mat hedai s-ap ab wo i em-nei k ab ha wui hab wo chei, ‘Jiosh o ab em-makiog g si ge'e s-ap tahhathkam.’ Kut am wo i em-wahpkith k wo em-thagio'i am hugkam mamt hekith gm hu ba'ich ep wo i hihi. Kutp hems hebai pi ap ab hu wo i em-nei g kihkam. Kumt am wo si i shahmuth g jewed ab e-tahtad ab k hab wo ha chehgi mamt wo ha thagito.
40010015	Nt wo si shel em-ahgi mat g Jiosh ba'ich i s-ko'okam wo ha namkith hegam mat pi ab hu wo kaiha ihtha s-kehg ha'ichu ahgaj matsh hi hegam hab ha juh pi ap hemajkam mash am kih Sodom ch Gomorra kihhimbad ch ed.
40010016	“Neh, am amt wo oiopoth ha shahgith g hemajkam. Kut ha'i wo s-ta ehbithamak am em-wehhejed hab sha masma mo g shesh'e am ha wehhejed g kahwal. Mt wo si s-e nen'oithath hab masma mo g ban ch wo si s-hehemajimak hab masma mo g hohohi.
40010017	Ab o him g tash mamt an wo em-u'u k wo em-lothait k atp hems ep wo em-gewitta am chechopi ch ed.
40010018	Am amt wo em-lothai ha tahgio g haha'ichu ch kokownal heg hekaj mam ab ni-hiwig. Kumt wo s-ni-mahch k ah am ha tahgio ch am ha tahgio g gawul mahs hemajkam.
40010019	Pi g wo sha'i e kudut ab amjed mamt has masma e wehhejed wo neo.
40010020	Hekia S-ap'ekam Gewkthag at wo em-ahgi mamt has wo chei.
40010021	“Haha'ichu at wo em-koktha. Kut ab ha wui wo em-gagda chum hems g em-wepnag o g em-jehj o g em-a'aliga.
40010022	Mu'i hemajkam at wo s-em-keh'ithath ni-hekaj. Kumt wo sha e nakog k wo gahi wuwha g e-sho'igthag. T g Jiosh am wo i em-wahpki e-kihthag ed.
40010023	Neh, mtp hems wo em-sho'igch hasko. Pegih, mt wo ahhio heg amjed kihhim k gm hu ba'ich kihhim wui ep wo hihi. Nt wo shel em-ahgi mant ep wo jiwia ahni Jiosh si Kehsha mamt koi wo ha chehmo g e-wehm o'othham ha-kihhim.
40010024	“E mashchamtham o ab wabsh wecho hegai mo d ha mashchamtham ch heg hekaj wepo wo nako ha'ichu. T g pion hab wa'ap wepo ha'ichu wo nako g e-ahmo. Kumt ahpim hab wa'ap ni-wepo wo nako ha'ichu. Neh, bo ni-a'aga ha'i mani d ge Jiawul ch wahm s-ko'okam has wo em-ahgath ahpim mam ab si ni-wecho e mashcham.
40010026	“Pi g wo sha'i ha ehbithath g hemajkam nat pi wehs wo i e ma'ishpi'o mo haschu i e ma'ishch ch wehs wo s-e mai mo haschu s-e a'agchuth.
40010027	Si amt tasho wo i ahgahi wehsko mani haschu ab si hejel em-ahgith.
40010028	Pi g wo sha'i ha ehbithath hegam matp hedai wo chum s-em-kokthaim. Pi at wo e nako mas ba'ich i s-ko'okam has wo em-juh em-kokthak. Heg at wa'i Jiosh wo e nako mat am wo em-tha'ich Jiawul kih ed mamtp pi am hu wo wohog elithath. Kumt heg ab wo wa'i si has elithath.
40010029	“K wabshaba g Jiosh si s-hemajima ch pi tatchua mas wo s-ko'okam em-juh. Am g wo oithahim mo chum hems g al u'uwhig s-ap ha nuhkuth. K eda chum alo pi ha'ichu namkig ihtham. Kum ahpim d si ha'ichu am tahgio. Jiosh o wehs ha'ichu s-mahch ab em-ab. Mt heg hekaj pi ha'ichu wo sha'i ehbithath ab wui e thagitokch.
40010032	“Neh, am amt wo s-ni-mahch k ah hemajkam ha tahgio mam d ni-wohochuththam. Kunt ahni hab wa'ap wo s-em-mahch k ah am tahgio g ni-ohg Jiosh.
40010033	Kutp wabshaba hedai pi wo ni-mahch k ah am ha tahgio g hemajkam, nt ahni hab wa'ap pi wo mahch k ah am tahgio g ni-ohg Jiosh.
40010034	“Pi g hab wo e elithath mat wo thotholimat g hemajkam mant ia jiwia. Ab at em-wui wo gegokiwua hegam mo pi ab hu has ni-elith.
40010035	Wihpiop atp hems wo s-keh'ithath g e-ohg ch g chetcha g e-je'e o g e-kahkma je'e.
40010036	Em-wehm kihkam atp hems d wo si em-obgak.
40010037	“Pi at ha'ichu wo namkigk g em-wohochuthadag mamtp pi ba'ich wo i ni-tatchua mam hi g e-ohg ch e-je'e ch e-a'aliga.
40010038	Mt gm hu wo thagito g hejel hab e elitha k ahni hab ni-elitha hab wo junihith ni-wehhejed e sho'igchuthch. Heg at wo wa wepok mam ab mohto g kots ch ab ab wo e muhkith. Kut pi ha'ichu wo namkigk g em-wohochuthadag mamtp pi hab masma ab wo i ni-oi.
40010039	Pi amt wo heki wua g e-thoakag mamtp wo hekaj am ni-wehhejed. Heg at wo heki wua g e-thoakag matp hedai wo chum s-tha'ath.
40010040	“Heg o wa wepo mo s-ap ab ni-neith ahni matp hedai ahpim s-ap ab wo em-neithath. K hab wa'ap s-ap ab neith g Jiosh matp hedai s-ap ab wo ni-neithath.
40010041	Hegai mat hedai s-ap ab wo i ha nei g ni-chuhchai at ha wepo wo bei g s-kehg mahkigdag. Kut hegai mat hedai s-ap ab wo i nei g s-ap'ekam o'othham heg wepo wo bei g s-kehg mahkigdag.
40010042	Kut heg s-wohom ab wo bei g s-kehg e-mahkigdag mat hedai chum hems g s-hehpi shuhthagi ab wo hema ha wasibi ihtham al a'al am hema em-wehhejed ahpim mam ab si ni-wecho e mashcham.”
40011001	Am ad i ha'asa ha'ichu t-shelini g Jesus ahchim gamai gohk e-chuhchai k gm hu hahawa him k atsh an i ha mashcham k ha mihshmath mo an a'ai mia kihhimag.
40011002	Kumd wa eda am wabsh kia kuhpch hegai John mad am i shonwuich g pahl wakona. Sh hegam mad ab si wecho e mashcham am ahgith mo haschu chikpan hab wua g Jesus. Kutsh am ha'i ha cheha mat am wo hihim k ab wo kakke mas woho d Jiosh si Kehsha. Kudki am thatha
40011003	k ab kakke g Jesus ch hab kaij, “Ab o t-chehani g John matt ab wo m-kakke maps woho d Jiosh si Kehsha aha nat ab hahawa hema wo i wuhsh mat d wo hegaik.”
40011004	D eda g Jesus am ahg g e-kehg ha'ichu e-ahga ch ha thothajith g kok'otham ch hab hahawa kaij ab ha wui hegam John chuhchai, “Am g uhpam wo hihim k wo ahgi g John mam haschu i kah ch haschu i neith.
40011005	Ha ani thothajith g pi ha thothajitham kok'otham ch pi neneatham ch pi hihimithkam ch pi chechkaithkam ch ha chechegitoichuth g ko'i ch am ha ahgith g sho'igkam mat g Jiosh wo ha tho'ibia.
40011006	T g Jiosh ab wo s-em-ho'ige'ithath mamtp hedai ab wabsh wo ni-hiwgath.”
40011007	Neh, d amjed gm hu uhpam hihi. D g Jesus am ha'ichu ha ahgith g hemajkam ab amjed g John ch hab kaij, “Neh, am amt wa hihim k ab kaiha g John. K wa eda am oimmelhim pi apkokam jewed ch ed. Kumt pi woho am hu wo i wuwha wui matp d wabsh s-pehegi o'othham ch am gawul wo wuath g e-ne'oki. Pi o an a'ai e wanchkwua g John.
40011008	Kumt pi hema s-neitham mo s-kakaisim e enigadathch. Hegam mo hab masma e enigadathch o si s-kakaisim kih.
40011009	Neh, heg amt s-kaim ha'ichu i tashogiththam k heg wa woho kah. K g John am ba'ich ha'ichu k ed ep kehk.
40011010	Heg o hab ahg g Jiosh ch hab kaij: Am ant wo hema i maskogi mat am wo i ha ap'ech g hemajkam am wehhejed g si ni-Kehsha jiwhiathag am jewed thahm. Neh, bash kaij g Jiosh.
40011011	Kunt wo em-ahgi mo g John wehs hemajkam ha ba'ich d i si s-has ha'ichu. T wabshaba am wo i e chehgi g Jiosh kownaltalig ith thahm jewed. T hahawa chum hems g si pi ha'ichukam Jiosh ab hiwigtham ba'ich d wo i s-has ha'ichuk mo hegai John.
40011012	Mu'i hemajkam, chum wa g pi ap hemajkam, o am i wahpk Jiosh kownaltalig ed ab i amjed mat g John ab i ahgahi g ha'ichu e-ahga.
40011013	Wehsijj g kekelibad Jiosh ha'ichu i tashogiththam o am ahgachug mat wo e chehgi g Jiosh kownaltalig. K hegai t-chehanig mat g Mosesbad ab bei Jiosh t amjed hab wa'ap tashogith mat wo e chehgi.
40011014	Neh, heki ash hu si ha mihshmath hegai kelibad Jiosh ha'ichu i tashogiththam mash hab chehgig Elijah. K g Jiosh o'ohana hab chu'ig matsh hema ep wo i wuhshani k hab wo masmak mash wa hegai. Pegih, ihtha John o d hegai mat an wo i wuhsh.
40011015	Neh, am g wo s-ap i a'amichuth ihtha.”
40011016	D hab ep kaij g Jesus, “Hegam mat pi ab hu wohog el g John k pi ab hu ni-bei o hab masma pi ta wepoma mo g a'al. Neh, tp hems am wo chichwith g a'al ch hab wo ha ah,
40011017	‘Am att em-gehgeth g e hohontam ha-piastakaj. Kumt pi e waila. Am att nei g muhki ne'i. Kumt pi sha'i shoshani.’
40011018	Ith ani hab ahg mat g John ab i wuhshani k pi ih'e g nawait ch mu'ikko pi e gegosith e ho'ige'ithahunch Jiosh wui. K mu'ijj hab kaij mo g jiawul an u'ukch g chegitoithaj.
40011019	Nt ahni ia jiwia Jiosh si Kehsha k wabsh chum hedai ha wehm ni-gegosith. K mu'ijj hab kaij mani s-banma ch s-i'ithag ch d ha-nawoj g s-ta keke'ithamakam lial ha kowlanttham ch hegam mo pi ap oith g t-chehanig. Neh, bo masma pi ta wepoma ch im hu hab wabsh i juh g Jiosh amichuthadag. K wabshaba hegam mo ab s-wohochuth g wohokam am chehgithch mo d wohokam.”
40011020	Mu'i kihhim ed ad wa am hab junihim g s-hasig ha'ichu g Jesus. D eda mu'ijj pi gm hu s-ohhoth g pi ap e-chegitoi ab kahk. D g Jesus si s-ha keh'ith
40011021	ch ab kaij, “Mu'i s-hasig ha'ichu ant am hab juh Korasin ch Bethsaida kihhim ch ed. Kutki eda muijj amai pi ab hu ni-wohochuth k heg hekaj ab wo bei g s-ko'ok e-namkithadag ge'e lothaita tash ch ed. Hegam mo am kih Tyre ch Sidon t am ch pi ge'e mahch ab amjed g Jiosh at pi am hu hugkam wo bei g s-ko'ok e-namkithadag. Tp hems ab wo i e sho'igchuth k gm hu wo s-ohhoth g pi ap e-chegitoi matp wo nei ihtha s-hasig ha'ichu.
40011023	Capernaum t am hemajkam o ab si e haschuth. T wabshaba g Jiosh gm hu wo shul Jiawul kih ed. Hegam mash wa am kih Sodombad t am at gm hu wo s-ohhoth g pi ap e-chegitoi matp wo nei ihtha s-hasig ha'ichu. Kut pi wo chum padch g ha-kihhim.
40011024	Ihtham at pi am hu hugkam wo bei g s-ko'ok e-namkithadag mat g Capernaum t am hemajkam mat hekith wo e ai g ge'e lothaita.”
40011025	D g Jesus am hahawa e ho'ige'ithahun k hab kaij, “Ni-ohg Jiosh, thap kownal wehs ha'ichu thahm. K hab d m-elitha mat pi hedai wo e nako mas hejel wo s-amich g ha'ichu m-ahga. E o ehstokch am ha wehhejed g s-chu a'amichuththam ch ha'ichu s-mahchim. Kup wabshaba am ha chehgith ihtham mo ha'ichu s-mahchimk hab masma mo g a'al. Ni heg hekaj ab si m-ho'ige'ith.”
40011027	D hab ep kaij ab ha wui g hemajkam, “Ni-ohg at wehs ha'ichu ab ni-mah. Pi o hedai s-ni-mahch ch heg wa'i ni-ohg s-ni-mahch. K pi hedai mahch g ni-ohg. Ni ahni wa'i s-mahch ch hegam ehp mani hedai i ha wui tashogith.
40011028	“Ab g wo i e thagito ni-wui wehsijj ahpim mam d gewpkokam. Kunt ahni ab wo i em-mah g ulinihogig.
40011029	Pi o hasig g ni-himthag ch pi wechima wo i em-mohto'i ha'ichu. Si ani s-hemajima ch ab wabsh ni-sho'igchuth. Kumt ab ni-amjed wo s-mahch k wo e ulinihogithath. Hegai mant ab hehe'ejel wo em-mohto'i at wo s-hawkk nant pi am wo i em-wehmajk hab sha masma matt wo t-makodathch g yehwakaj.” Neh, bo kaij g Jesus.
40012001	Kuchd am hu hebai hihim t-mihshmetha tash ed. K am eshas g pilkani wohg huhugith an. Kutt bihugk k hekaj ab ha wohni g pilkani ch i mohon ch ko'a.
40012002	Kudki t-neith hegam Palasi ch hab kaij ab Jesus wui, “Neh'e, melchkwua o g t-chehanig mo ith hab wua mihshmetha tash ch ed.”
40012003	D g Jesus hab kaij ab ha wui, “Bo wabsh masma hab e wua matsh wa g Davidbad. Pi amtki chegitoi matsh heg has e juh am si i bihugimk. Bo chu'ig g Jiosh o'ohana
40012004	matsh am i wah ge'e cheopi ch ed k am ui g pahn k huh hegam ha wehm mash am wehmaj. K d hegai pahn mo am e to'aw k ch hegam d wa'i ha-wuikam papal. T eda hemho wa am hab e juh. K heg hekaj am wa s-ap'e.
40012005	“Am g ep wo oithahim mo g papal am hab junihim g e-chikpan ge'e cheopi ch ed mihshmetha tash ed. K eda g Jiosh pi ha mohto'ith g chu'ichig no pi hemho wa am hab junihim g e-chikpan ge'e cheopi ch ed.
40012006	Kuni ahni ba'ich d i si ha'ichu mo g ge'e cheopi.
40012007	“An o o'ohadag mo hab kaij g Jiosh: S-ap am hab wua g iagchulitha ab ni-wui. K wabshaba ba'ich d i si ha'ichu mamt wo s-hehemajimak. Neh, pi amt ab hu wo ha mohto'i g chu'ichig hegam mo pi d chu'ijkam mamtp woho wo s-amichuthath ihtha.
40012008	Pi am amichuth mani ahni d Jiosh si Kehsha ch gewkthag am thahm g mihshmetha tash.”
40012009	D am ha thagito g Jesus. Kuchd gm hu hihi hema wui g cheopi.
40012010	D am hema thaha g o'othham mad g nowij mahnikodag. D am ha'i g o'othham ab ha'ichu s-abchuthamk g Jesus ch ab kakke, “No hiwgithas am t-chehanig ed mamt wo ha thoaj mihshmetha tash ed?”
40012011	D hab kaij g Jesus ab ha wui, “Matp hems hema g em-kahwaliga am wo gei wag ch ed mihshmetha tash ed. Namt hig pi wo chikpan k wo i wuhshath?
40012012	O'othham o ba'ich d i si ha'ichu mo g kahwal. Pegih, k g t-chehanig am t-hiwgith matt am hema wo i wehmt mihshmetha tash ed.”
40012013	Neh, bad kaij ch hab hahawa ahg g mahnikokam, “Ab g si i shelin g e-nowi.” Kud am wabsh i chum shelin k am wa'i hekaj ap'et.
40012014	D amjed gm hu hihi g Palasi k e wehm a'aga mat has hig masma wo mua g Jesus.
40012015	D am i kah g Jesus mash am s-mu'amk k gm hu hih ab amjed amai. Kud mu'i hemajkam am i oi. D wehs ha thothaj g kok'otham
40012016	ab si ha chehanich mat pi hedai ha'ichu wo ahgithath ab amjed.
40012017	Neh, bad wa masma hab e juh hegai matki g Isaiabad heki hu wa'i o'oha matsh hab wo e juh. O'ohanaj o hab chu'ig mash g Jiosh an a'aga g si e-kehsha ch hab kaij:
40012018	Ith o d si ni-Kehsha mat d wo ni-pionagk. Ab ani si tatchua. K si ni-tatchui oithch hab masma. Ab ant wo mah g Hekia S-ap'ekam ni-Gewkthag. Kut am wo ha ahgi g wehs hemajkam mant s-ap wo ha a'appe.
40012019	Pi at wo ha ne'owinath ch pi wo hihnkath ch pi wo s-kaitham amogath am kahya ch ed.
40012020	T wo ha tho'ibia hegam mat chum alo pi wo e nako hab masma mamtp hems ahpim wo tho'ibia g e-e'es mo i gehsim. Am at wo ha gewkathch am hugkam mat wo gewito g pi ap'ekam.
40012021	T wehs nahnko mahs hemajkam ab ab wo i e gewpkai.
40012022	D ha'i g hemajkam am hema u'apa g o'othham Jesus wui. Kudki ith pi neath ch pi ha neok nadki pi g jiawul an u'ukch. D g Jesus thoaj ihtha o'othham. D hahawa e nako mad neok k ep ha'ichu neith.
40012023	D g mu'i hemajkam ab si has i el ihtha k hab kaij, “Shahag wepo mo ith d hegai Davidbad amjedkam mach ab nenida.”
40012024	D am i ha kah hegam Palasi k hab kaij, “Moki g jijawul ha-ge'ejig ab mahkch g gewkthag. Kuki heg hekaj gm hu hab i ha wua g jijawul ab ha amjed hegam mo an ha u'ukch.”
40012025	D g Jesus s-mahch mo haschu am chegito ch hab kaij ab ha wui. “S-mahch am mat g o'othham wo padch g hejel e-jewedga o g hejel e-kihhim mat ab a'ai wo e cheggia. T g e-wehm kihkam hab wa'ap wo padch g hejel e-kihthag mat ab a'ai wo e cheggia.
40012026	Pegih, t has hig masma g ge Jiawul pi wo padch g hejel e-kownaltalig matp ab wo sha ni-mah g gewkthag mant am wo i ha wuwhas g piongaj.
40012027	Neh, hegam mo ab si em-wecho e mashcham o hab wa'ap i ha wuwhasith g jijawul. Kum eda pi hab masma hab ha elith mo g Jiawul ab ha mahkch g gewkthag. Pegih, ith o am wohokamchuth mo pi woho hegai mam hab chum elith.
40012028	Hekia S-ap'ekam Gewkthag o ab ni-mahkch ihtha gewkthag mani hekaj gm hu hab i ha wua g jijawul. K ith am wohokamchuth mat heki hu in i wuhsh g Jiosh kownaltalig em-shahgith.
40012029	“Neh, wohppo'ith ani g ge Jiawul hegam mo an ha u'ukch. Kum s-mahch mat pi hedai wo e nako mas am hu wabsh wo wah hema kih ed mat wo s-ha'ahamak k am wo ui g enigaj, heg hi wa matp wehpeg wo wulsh.
40012030	“Hegai matp hedai pi ab hu wo i ni-wehmajk o ab ni-wui kehk ch wabsh ha gantan hegam mani s-ha tho'ibiamk.
40012031	Wehs o gm hu hab i junihog g pi ap ha-chu'ichig g Jiosh. K wabshaba si ge'ej g em-chu'ichig mamtp ab wo has ah g Hekia S-ap'ekam Gewkthag. T g Jiosh pi hekith gm hu hab wo i juh.
40012032	Im at hu hab wo i juh g Jiosh g chu'ichigaj hegai mat ab wo has ni-ah ahni Jiosh si Kehsha k wabshaba pi hekith gm hu hab wo i juh g chu'ichigaj hegai mat wo has ah g Hekia S-ap'ekam Gewkthag.
40012033	“Mt wo s-mai mas hedai d s-ap'ekam o'othham hab masma mamt wo s-mai mas s-kehgaj g bahithkam uhs. S-kehg uhs at wo s-kehg bahithagt. T g pi kehg uhs wo pi kehg bahithagt.
40012034	Ahpim Palasi am hab sha masma mam d kohk'oi ch pi wo sha'i e nako mams s-kehg ha'ichu hab wo chei nam pi d pi ap'ekam ch hemho wa am hab wo chei mo haschu am hab i chu'ig em-ihbthag ed.
40012035	S-kehg ha'ichu o am hab chu'ig ihbthaj ed g s-ap'ekam o'othham. Kut heg s-kehg ha'ichu hab wo kaijjith. K pi kehg ha'ichu am hab chu'ig ihbthaj ed g pi ap'ekam o'othham. Kut heg pi kehg ha'ichu hab wo kaijjith.
40012036	“Ith ant hab wo chei mat hemho wa wehs ha'ichu am wo mahsko e wua lothaita tash ch ed mam haschu has i kaij ith thahm jewed. Jiosh at wo hekaj g hejel em-ne'oki mat wo em-lothai, chum hems g s-pehegi em-ne'oki.”
40012038	D am ha'i ha'ichug g chehanig t-mashchamtham ch Palasi ch hab ahg g Jesus. “Ha mashchamtham, ab g t-chehgith g s-hasig ha'ichukaj maptp woho d Jiosh si Kehsha.”
40012039	D hab kaij g Jesus, “Si o hig woho pi ap'e ch mehk ab amjed g Jiosh hegam mat pi ab hu wo ni-hiwgam k ho'ip nei g s-hasig ha'ichu. Heg ant ab wo wa'i ha chehgi mant am oithk hab wo ni-juh hegai Jiosh ha'ichu i tashogiththam mash hab chehgig Jonah.
40012040	Ith ash wa waik tash oitham am ha'ichug ge'e watopi wohk ed. Neh, nt hab wa masma waik tash oitham am wo kahchk hiha'ini ch ed ahni Jiosh si Kehsha.
40012041	“Jonabad ash wa am ha ahgith g Ninevah t am hemajkam g Jiosh ha'ichu ahga. Kutsh wa gm hu s-ohhoth g pi ap e-chegitoi k hab pi ab hu wo e chu'ichigch ge'e lothaita tash ch ed. Ni ahni ba'ich d i si ha'ichu mo g Jonabad. Kum eda pi ab hu ni-kaiham ch heg hekaj ab wo motoig g chu'ichig lothaita tash ed.
40012042	“Mehkjed atsh ab i hih g uwi kownal ab Sheba jewed t amjed matsh ab wo kaiha g Solomonbad ha'ichu mahchig. Ni ahni ba'ich d i si ha'ichu mo g Solomonbad. Kum eda pi ab hu ni-kaiham ch heg hekaj ab wo motoig g chu'ichig lothaita tash ed.”
40012043	Kud hab ep kaij g Jesus, “Matp hems g jiawul an wo hema u'ukch g o'othham k wabsh wo thagito mat am hebai ep wo e ul. Kut hegai o'othham wo i chum kegch g e-thoakag. T wabshaba g jiawul pi hebai wo chehg.
40012044	K hekaj hab wo i e ah, ‘Mo hig woho d ni-kih hegai o'othham. Nt hig am uhpam wo hih wui.’ Kut wa woho am wo uhpam him k wo cheh mo am wabsh jeg ch si kegchuthas ch hehosimhunas.
40012045	T am haha wo him k wewa'ak ep wo ha u'apa g jijawul. T ihtham ba'ich wo i pi ap'ek ch am wehmaj wo i chiwia. T ihtha o'othham ba'ich wo i pi ap'ek mo wa ga hu i heki hu. Neh, bat wa masma hab wo e juh hegam mat pi gm hu wo s-ohhoth g pi ap e-chegitoi.”
40012046	Am ad wabsh kia ha wui neok g hemajkam g Jesus. Kud am haha wabsh thatha g je'ej ch wepngaj s-neithamk. D wabshaba si mu'ij g hemajkam an wehgaj. Kud heg hekaj gm hu wabsh mehk gegok.
40012047	D hema hegam mo an wehgaj gegok g Jesus hab kaij ab wui, “M-je'e ch m-wepnag ash am hu gegok ch s-m-neithamk.”
40012048	D g Jesus hab ahg, “Neh, ihtham mo ab ni-kaiham o heg wa wepo mo d ni-je'e ch ni-wepnag.
40012050	Hegam mat hab wo junihith g ni-ohg Jiosh tatchui o hab masma mo d ni-wepnag ch ni-je'e.”
40013001	Heg wa'i tash ed achd gm hu hihi Galilee Kahchki wui. D am i chum thahiwua g Jesus mat wo t-mashcha.
40013002	Kud wabshaba sha'i mu'i hemajkam an e hemapai wehgaj. D heg hekaj gn hu i chesh g Jesus wahlko ch ed k an thahiwua k amjed ha mashcham. D g hemajkam an gegok shuhthagi koa an ch amjed ab kaiham.
40013003	Kud mu'i ha'ichu ha tashogith g wepogitha ahgakaj ab amjed g Jiosh kownaltalig. Ith o d ha'ichu ahgaj mo hab kaij: “Am ant he'es wo i em-tashogi g Jiosh kownaltalig wepogithch mat hema an i chum gantad g e-kaichka e-oith ed.
40013004	T ha'i gn hu shul wohg ch ed. T g u'uwhig am thatha k ko'ito.
40013005	T ha'i gn hu shul waw t ab mo pi ge'ej g jewed k ab ha hekaj hi wa chum i wuhsh no pi pi an hu juhk g jewed.
40013006	T ab i chesh g tash. Kut wabsh gaksh no ge mehk tatk.
40013007	T ha'i gn hu shul sha'i ch ed. Kut g sha'i ab i ge'ege k ha koktha g ha'ichu esha.
40013008	T wabshaba hegam mat an s-ap shul moihuna ch ed an wuhshani k mu'i ab kait. Ha'i at siant ab kait ch ha'i chuhthpo wehst-mahm ch ha'i waikko wehst-mahm.”
40013009	Kud hab hahawa ep kaij g Jesus. “Neh, am g wo s-ap i a'amichuth ihtha.”
40013010	D am hahawa i e hejelko. Kuchd am wui hihim k ab kakke mas haschu ahgch pi ta amichutham ha mashcham g ha'ichu wepogithakaj.
40013011	D hab kaij, “Nt wo em-ahgi mo has d ahga no pi g Jiosh em-hiwgith mamt wo s-mai mo haschu hemu am maskogith ab amjed g e-kownaltalig. Ni wabshaba heg wa'i ha ahgith ha'ichu wepogitha ahga hegam mo pi ab hu wohochuthamk. T hab pi wo amich ha'ichu ab amjed g Jiosh kownaltalig.
40013012	Hegam mat s-ap wo hekaj g e-ap'ethag at ba'ich ep wo i nei. T hegam mat pi ap wo hekaj wabsh wo heb hu wua.
40013013	Heg ani hekaj g ha'ichu wepogithakaj ha'ichu ha ahgith: Mat pi wo amich, chum as wo ha'ichu neith k wo ha'ichu kah
40013014	K hekaj am wohokamchuth hegai mo an hab chu'ig Isaiabad o'ohana ed mash wa hab kaij Jiosh. Bo chu'ig: Chum am hekith ab kah g ha'ichu ni-ahga ch ab neithchug g ni-ap'echutha ch wabsh pi amichuth
40013015	no pi g em-chegitoithag wabsh s-kohmagi. Heg o wa wepo mamt am si ha kuhkp g e-wuhpui ch e-nahnk mamt pi wo neith k pi wo kah k pi wo amich nam pi pi e nohnogithamk ab ni-wui. Kunt heg hekaj pi am hu wo i em-ap'ech. Neh, bo chu'i g g Jiosh o'ohana.
40013016	Kum eda ahpim pi hab sha'i mahs mo hegam mash pi amichuth. Jiosh o ab s-em-ho'ige'ith. Kum s-ap s-amichuth mam haschu i neith ch kah.
40013017	Nt wo si shel em-ahgi mo mu'ijj g kekelibad Jiosh ha'ichu i tashogiththam ch Jiosh hemajkamga chum si tatchua mat wo neith k wo kah ihtha mam haschu i neith ch kah ithani. K wa wabshaba pi hab mahs am ha wehhejed.
40013018	“Am ant haha wo em-ahgi mani haschu chum em-mashcham ith hekaj ha'ichu ni-ahga ab amjed g ha'ichu eshtham. Heg kaichka ani wepogith g Jiosh ha'ichu ahga. Ith o am e gantan ha shahgith g hemajkam hab masma mo g ha'ichu kai.
40013019	K eda ha'i pi amichuth no pi g ha-i'ibthag s-kawpk hab sha masma mo g wohg. K g Jiawul am wabsh s-pehegi ha wohppo'ith mo haschu i kah.
40013020	“K ha'i g ha-i'ibthag hab sha masma mo hebai pi ge'ej g jewed ab waw t ab. K ihtham si s-hohho'ith ch kah g Jiosh ha'ichu ahga
40013021	ch wabshaba pi wihnam ab hu u'ukch ch am hi wa he'es wo i s-chegitokahimch. T oi wa g kudutadag ab ha wui wo i hih. Kumt wo ha sho'igch ith hekaj Jiosh ha'ichu ahga. T ha hekaj wabsh wo ta'i i shul.
40013022	“K ha'i g ha-i'ibthag hab sha masma mo hebai s-sha'ig. K am ha sha'ijithch g pihk ha-elithadag ch s-ha-kaisthag. Kut pi ha'ichu wehhejed wo s-kehgajk am Jiosh wehhejed.
40013023	“K ha'i g ha-i'ibthag s-moik hab sha masma mo g moihuna. Ihtham at wo s-amich g Jiosh ha'ichu ahga k am wo ahgachugath matp hems ha'i siant ab ep wo ha ba'iha k atp hems ha'i chuhthpo wehst-mahm k ha'i g waikko wehst-mahm ab ep wo ha ba'iha.”
40013024	Jesus ad am hema ep ha ahgi g hemajkam g ha'ichu wepogitha hab kaijch, “Am ant ba'ichu ep wo i em-tashogi g Jiosh kownaltalig wepogithch mat hema ei g s-kehg kai e-oith ed.
40013025	T am hu hebai haha wabsh hema jiwia g obgaj chuhug ch ed mo wehsijj kohksh k g sha'i kai am ei ha shahgith g pilkani k gm hu hahawa ep hih.
40013026	Kut am i wuhsh g e'es k ab i mudatht. T am hahawa s-masma i wuhsh g sha'i.
40013027	“K hab kaij g eshtham pionag, ‘S hebai amjed i wuhsh g sha'i mapt wa eda t-mah g s-kehg kaichka.’
40013028	“K hab kaij am ha wui, ‘Ni-obga at hab juh ihtha.’ “K hab hahawa ep kaij g piongaj, ‘Natt am wo i ha huhpsh hegam sha'i?’
40013029	“K hab ha ahg, ‘Pia'a. Mt wo am hu wabsh g pilkani ha huhpsh.
40013030	Am g wabsh wo hiwgith mat am e wehm wo wuwha. T ab wo e ai mat wo e hih. Kunt hab haha wo ha ahgi g hihktham mat g sha'i wehpeg am wo ha huhpsh k am wo i hemapath k gd hu wo mehith k am haha wo i hemapai g pilkani k gd hu wo i ba'iha.’ Neh, bo kaij g ha-ahmo.”
40013031	D am hema ep ah g ha'ichu wepogitha g Jesus hab kaijch. “Am ant he'es wo i em-tashogi g Jiosh kownaltalig am wepogithch g ha'ichu kai.
40013032	Neh, heg am e'esha mo al chumaj ch oi wa am wo wuhshani k ha'as wo i ge'etha mo g s-ehheg uhs. Tp hems g u'uwhig an ab wo koksht. Pegih, t hab wa masma wo ge'e i ge'etha g Jiosh kownaltalig, chum as al chum am wo shonwua.”
40013033	D am hema ep ah g ha'ichu wepogitha g Jesus hab kaijch, “Jiosh kownaltalig o hab wa'ap wepogithas mo g jewajithakud. Heg amt wo be k am wo wah wehnathk g chu'i k am he'es wo i thai. T wo chehmo g wahga mat wehs am wo i kopothka. Pegih, t g Jiosh kownaltalig hab wa masma wo chehmo g jewed.”
40013034	Jesus ad haschu i ha ahgith g hemajkam ch heg wa'i hekaj ha'ichu wepogitha ahga.
40013035	Heki atki hu wa'i o'oha g kelibad Jiosh ha'ichu i tashogiththam mat ith am hab wo wa e juh. K hab chu'ig g o'ohanaj: Ha'ichu wepogitha ant wo hekaj k am wo ha ahgi g hemajkam hegai mo pi hekith sha'i s-e mahch ga hu i shohshonk amjed.
40013036	D g Jesus gm hu ha thagito g hemajkam k gd hu i wah kih ch ed. Kuchd am wehmaj hihim k ab hahawa kakke mas has d ahga hegai wepogitha ahga ab amjed g sha'i mo am t-ahgith.
40013037	D hab kaij, “Heg ani wepogithas mo g ha'ichu eshtham ahni Jiosh si Kehsha.
40013038	K g oithag d ihtha jewed. K g s-kehg kai d hegam mat wo e tho'ibia k am wo ha'ichugk Jiosh kownaltalig ed. K g ni-obga d jijawul ha-ge'ejig. K g eshaj d hegam mat pi wo e tho'ibia. Hihka tash o d lothaita tash. K hegam mat hab wo juh g hihka d anghil.
40013040	“Hegai sha'i mehiththa o hab d ahga mat g pi ap hehemajkam gm hu wo i e shul jiawul kih ed mat hekith wo i e ai g lothaita tash.
40013041	Am ant wo i ha chuhcha g anghil ahni Jiosh si Kehsha. Kut ab wo i hihi jewed wui k gm hu hab wo i juh hegai matp haschu am wo i em-wua pi ap'ekam ch ed
40013042	k gm hu wo ha shul g pi ap chu'ijkam mei ch ed. T ihtham wo si shoanith ch ga hu wabsh wo i si e ki'isch nat pi wo sha'i si s-ko'ok ha'ichu nakogath.
40013043	T am hahawa wo si tondath g s-ap'ekam hemajkam e-ohg Jiosh kownaltalig ed. Neh, am g wo i a'amichuth ihtha ahpim mam kah!”
40013044	D am hema ep ah g Jesus g ha'ichu wepogitha ahga hab kaijch, “Jiosh kownaltalig o heg wepogithas mo g s-namkig ha'ichu mat am hema ehsto oithag ch ed k hahawa muh. T am hema haha wabsh chehg k am wabsh uhpam i ma'ishp k si s-hehgig ch am i wehs gagda g ha'ichu e-eniga k am hahawa uhpam ep him k wabsh wehs ha nolawt ihtha oithag.”
40013045	Kud hab ep kaij g Jesus, “Bamt masma wo s-behim g Jiosh kownaltalig mat g s-namkig hohothai nolawttham wo s-behim hegai mat wehs ha ba'ich wo i s-kehgajk. Heg at wehs wo gagda g ha'ichu e-eniga mat wo e nakog k wo ha nolawt hegai s-namkigchu.”
40013047	D hab ep kaij g Jesus, “Am ant he'es wo i em-tashogi g Jiosh kownaltalig am wepogithch g waptopi u'ikud chuagia. Heg at am wo wua g waptopi ha u'utham shuhthagi ch ed. T am wo e ba'iha g nahnko mahs waptopi.
40013048	Kut am wo i wanchkwua shuhthagi hugith an k am wo thahiwua k wo i ha gawulkath k hegam wo e to'i mo s-kehgaj k g pi kehg waptopi gm hu wo nehnich.
40013049	Bat wo wa masmak mat hekith wo i e ai g lothaita tash. Anghil at am wo a'ai hihim k am wo i ha gawulkai g pi ap'ekam hemajkam
40013050	k gd hu wo ha shul mei ch ed. T ihtham wo si shoanith ch ga hu wabsh wo i si e ki'ishch nat pi wo sha'i si s-ko'ok ha'ichu nakogath.”
40013051	D g Jesus ab hahawa t-kakke, “Namt am wa s-amich wehs ihtha?” Kuchd hab kaij, “Heu'u.”
40013052	D hab hahawa ep kaij ab t-wui, “Pegih, mt hahawa pi wabsh g Jiosh heki hu o'ohana wo ha mashchamath ch wabshaba ith wehnathk ep wo ha mashchamath wechij mashchama ab amjed g Jiosh kownaltalig.”
40013053	D g Jesus am i ha'asa ah ihtham ha'ichu wepogitha ahga.
40013054	Kuchd gm hu hihi Nazareth wui mo am d si kihkam. D g Jesus am ha'ichu ha mashcham ha-cheopi ed. D si has elith hegam mo am kah ch ab wabsh a'ai i e kakke. “Kus hebai mai wehs ihtha amichuthadag ch ihtha s-hasig ha'ichu.
40013055	No hig pi woho d alithaj hegai t-nawojbad mo d huk chikpantham? No hig pi g Mary d je'ej ch g wepngaj d James ch Joses ch Simon ch Jude.
40013056	Ia o wa kih g u'uwigaj. Kus hebai mai wehs ihtha.”
40013057	Neh, bad kaij ch wabsh pi ha'ichuch. D hab kaij g Jesus ab ha wui, “Jiosh ha'ichu i tashogiththam at chum hebai ab wo si has e elithath. T wabshaba g si kih'amkam o'othham ch wehmaj kihkam pi ab hu has wo elithath.”
40013058	Neh, bad kaij ch pi mu'i s-hasig ha'ichu hab juh amai no pi pi ab hu wohochuth ihtham mas d Jiosh si Kehsha.
40014001	D eda am hahasko ha'i d ha-kokownalig g Tutuligo ch d gi'ik. D ihtham am hema d kownal Galilee chekshani ch ed ch hab chehgig Herod. Kumd eda wehsko a'aga g Jesus.
40014002	Kush ith hab ha ahgith g e-haha'ichuga, “Heg oki d hegai mo wa ha pahl wapkonahim ch hab chehgig John. Mua ant. Kutki wabshaba uhpam e chegito k hekaj hab e nakog mat hab wo juh g s-hasig ha'ichu.”
40014003	Herod atsh wa an bei g John k wulshp k gd hu si kuh am wehhejed g e-hohnig. Ith ash hab chehgig Herodias ch ash d chum hohnigaj g Herod wehnag. Kush heg hab chehgig Philip. Tsh g Herod ehs g hohnigaj.
40014004	Sh amjed g John chum hekith hab a a'aga. “Mo pi sha'i hiwgithas maps g e-wehnag hohnig wo ehs.” Kush g Herodias heg hekaj ahgith g Herod mat gd hu wo si kuh.
40014005	Tsh g Herod chum s-mu'am nash pi am ahg g pi ap ha-chu'ichig. K wabshaba g Tutuligo hab kaij mo d Jiosh ha'ichu i tashogiththam. Kush s-ha ehbith ch hekaj pi mua.
40014006	Kutsh am i e ai g Herod mahsithag. Sh ge'e piastchuth. Tsh g Herodias uwi mad am e waila ha tahgio. Tsh g Herod si s-hohho'i ihtha
40014007	k wehs ha kaichuthch si s-kaitham hab kaij mat hemho wa wo mah mat haschu ab wo i tai.
40014008	Sh g je'ej hab ahg mat hab wo chei mat ab wo mah g mo'oj g John am hoas-ha'a ch ed thahshk. Tsh wa woho heg ab tai.
40014009	Kutsh si pi ap e taht g kownal. Sh wabshaba wehsijj kah mo has i kaij. Tsh heg hekaj pi e nako mas pi am hu hab wo juh
40014010	k am hahawa hema cheha g shonthal mat an wo him k wo shonch g John mo'o.
40014011	Tsh wa woho hab e juh k am hahawa u'apa g mo'oj am hoas-ha'a ch ed thahshch k ab mah ihtha uwi. Kut ihtha gd hu hahawa epai mah g e-je'e.
40014012	Kutsh am hahawa thatha hegam mad ab si wecho e mashcham g John k am bei g honshpadaj k gd hu chehg k am hahawa hihim k gd hu ahgith g Jesus.
40014013	D am i kah g Jesus mamt mua g John k am hahawa gm hu hejelko s-himimk. Kuchd an thadhaiwua wahlko ch ed k gm hu aigo i chehchsh ha'abjed. Dki wabshaba kah g hemajkam k gn hu i bihbij wabsh hihimk.
40014014	Kuchd am thatha k am wabsh i chum huhud. D eda mu'ijj am heki hu ha'ichug g hemajkam. D g Jesus si i s-ha ho'ige'ith k ha thothaj g kok'otham.
40014015	D gm hu si i juh. Kuchd am wui thatha g Jesus k hab chum ahg. “Neh, mehk at wa'i juh. K eda ia hu wabsh si jegko. Am g ha ahgith g hemajkam mat gm hu wo hihi kihhim wui k wo ha nolawt g ha'ichu hugi mat wo huh.”
40014016	D hab kaij g Jesus ab t-wui, “Ahpim amt wo ha'ichu ha mah mat wo huh.”
40014017	Kuchd hab kaij ab wui, “Pi ach ge'e ha'ichu edgith. Al hetasp sismito ch gohk waptopi ach am to'akch.”
40014018	D hab hahawa ep kaij g Jesus, “Ab g wo i u'uka'i.” Kud am e u'apa.
40014019	D am hahawa ha cheha g hemajkam mat am wo thadhaiwua washai ch ed. Kud am thadhaiwua. Kud am ui ihtha hetasp sismito ch gohk waptopi k am e thahm i nen k ab ho'ige'el g Jiosh k am hahawa hahain k ab t-mah. Kuchd gm hu a'ai ha mahkhi g hemajkam.
40014020	Kuchd wehsijj hug k kokwoth. Kuchd ahchim chuhchaij an hahawa i u'ihim k u'apa g wihpi'ithaj mat am hu'i gamai gohk hoha wo ha shuhshuth.
40014021	Kuchd am hu d i hetasp mihl chechoj ch mu'ijj g u'uwi ch a'al ehp.
40014022	D am hahawa t-ahgi g Jesus matt gm hu aigo wo hihi. Tsh heg am wo wi'i k am wo ha ahgi g hemajkam mat gm hu wo hihi e-kihki wui. Kuchd an i chehchsh wahlko ch ed k gm hu hihi.
40014023	D g Jesus am ha thagito g hemajkam. Kud gm hu himto. D am hahawa hejel i chesh kawulk thahm k am e ho'ige'ithahu. D am i hud. D am wabsh kia hejel ha'ichug.
40014024	D g t-wahlko gm hu si eda i cheka g shuhthagi. Kud g hewel ab si s-gewkam meh ab t-wui. D g shuhthagi to'otonk am si a'ai hab t-wua wehs s-chuhugam oithk.
40014025	Kud koi mahsi. D ab hema him t-wui an wabsh shuhthagi thahm.
40014026	Kuchd ab i neithok si s-ehbeni ch si hihnk ch hab kaij mo d wabsh kok'oi.
40014027	D ab hahawa si t-wui neok ch d Jesus ch hab kaij, “Pi g wo sha'i ni-ehbenith. Thani ahni. Mt oi wo s-ap e taht.”
40014028	Kud g Peter si s-kaitham hab kaij ab wui, “Ni-kownalig, maptp d wo ahpik ch ab wo i ni-wai. Nt ab wo i hih m-wui an wabsh shuhthagi thahm.”
40014029	D hab kaij g Jesus, “Oi g ab i hihm.” D wa woho ab i hud wahlko t-amjed k am wui i hih shuhthagi thahm.
40014030	D wabshaba am wabsh si s-gewkam hewed. D g Peter si s-ehbenith k gm hu wabsh i wachumkahi shuhthagi ch ed k ab si e sho'igchuth k hab kaij, “Ni-kownalig, ni-tho'ibiani.”
40014031	D ha hekaj am i wuhshath g Jesus k hab kaij ab wui, “Pi apki ab hu si ni-hiwig.”
40014032	D gd hu hahawa e wehm i chehchsh wahlko ch ed. D am wa'i hekaj huhug g hewel.
40014033	Kuchd ab hahawa si has elith ch ab ihm g Jesus ch hab kaij ab wui, “Woho apki d Jiosh alithag.”
40014034	Ga achd hu aigo i chehchsh k ab thatha Gennesaret t am.
40014035	Kud g hemajkam s-amich g Jesus k hekaj ab i ha wai g kok'otham wehsko an heg oithk chekshani. Md ha u'apa Jesus wui
40014036	k ab si e sho'igchuth k ab ahgith mat chum hems wabsh g kahbaj hugithag an wo taht. Kud s-ap ha thotha mad hedai an i taht.
40015001	D am ha'i thatha g Palasi ch chehanig ha mashchamtham ab Jerusalem t amjed k ab kakke g Jesus hab kaijch,
40015002	“K haschu ahgch g m-pionag pi ab hu wohog elith g ha'ichu ha-mashchamadag g kekelibad? Neh, e o gegosith pi am hu t-himthag oithch ha wapkonk g e-nohnhoi.”
40015003	D hab kaij g Jesus ab ha wui, “M ahpim haschu ahgch pi ab hu wohog elith g Jiosh chehanig ch wabsh g hejel e-himthag am hab junihim?
40015004	Ith o d chehanigaj g Jiosh mo hab chu'ig: Ab g si has wo i ha elithath g e-ohg ch e-je'e, ch ith ehp, Mat hemho wo wa e muhkith hegai mat hedai wo sha s-ko'okam has ah g e-jehj.
40015005	Kum eda ahpim ha mashcham mat pi ab hu has wo ha elithath ch ab ha wui hab wo chei, ‘Mah ant g Jiosh hegai mat haschu ab d wo i chum em-wuikamk.’
40015006	Kum hab masma im hu hab wabsh i wua g Jiosh ne'oki ch am ha mashcham hegai mo haschu d wabsh o'othham ha-nahtoi.
40015007	Bam wabsh s-e junimk mam ab has elith g Jiosh. Kuki wabshaba g Jiosh hab em-ahg ch hab kaij ihtha matki g Isaiabad an o'oha:
40015008	Ha'i ihtham mo d chum ni-hemajkamga o hab kaij mo ab si has ni-elith ch ab ni-ihm. K wabshaba g ha-i'ibthag si s-kawpk ch si mehk ab ni-amjed.
40015009	Pi o sha'i wohom ab has ni-elith no pi wabsh g hemajkam ha-chehanig ha mashcham hab chum masma mo d ni-chehanig.”
40015010	D g Jesus ab hahawa i ha wai g hemajkam k hab kaij ab ha wui, “Ab g wo ni-kaiham k wo s-amich.
40015011	Pi at im hu hab wo i em-juh g Jiosh heg hekaj mamt haschu wo huh k wabshaba im hu hab wo i em-juh heg hekaj pi kehg em-chegitoithag.”
40015012	Kuchd am thatha wui ahchim k hab kaij, “Nap s-mahch mat si e taht g Palasi heg hekaj map hab kaij?”
40015013	D hab kaij g Jesus, “Pi g has wo e tahtkkath ab ha amjed. Tho chum em-wanimedtham ch eda hab sha masma mo d pi neneatham ch chum ha wanimed g ha'i ep pi neneatham ch atp hems am wabsh ha wehm wo i shul hiktani ch ed. Ni-ohg Jiosh at gm hu hab wo i ha juh hab sha masma mamt wo huhpsh k gm hu wo nehnich g ha'ichu wuhshthag am e-esha ed.”
40015015	D g Peter ab neok ch hab kaij, “Am g t-ahgith maps haschu tashogith ch hab kaij mat pi im hu hab wo i t-juh g Jiosh heg hekaj matt haschu wo huh.”
40015016	D hab kaij g Jesus ab t-wui, “Kumt ahpim hab wa'ap pi koi sha'i amich hegai mani em-ahgith.
40015017	Pi at im hu hab wo i em-juh ab amjed g Jiosh mamtp haschu wo huh.
40015018	Heg at im hu hab wabsh wo i em-juh ab amjed g Jiosh mat wo pi ap'ek g em-chegitoi.
40015019	Heg at hab wo em-juh mamt hab wo juh g ha'ichu pi ap'ekam. Neh, mtp hems wo ha mua o wo ha ehs g ha-wehm kihkam o hab wo juh g s-tohntom ha'ichu o wo ha'ichu ha ehs o wo ha'ichu ha iattogi ab hema i ep amjed o wo pi ap neo.
40015020	Ith o d hegai mat im hu hab wo i em-juh ab amjed g Jiosh. Pi at heg im hu hab wo i em-juh mamt pi am hu ha-chehanig oithk wo wapko g e-nohnhoi k haha wo e gegos.”
40015021	Kuchd gm hu hahawa hihi Syria jewed wui k am miabi g Tyre ch Sidon kihhim.
40015022	D am hema d uwi ch pi d t-wehm o'othham ch am t-wui jiwia k hab kaij ab wui g Jesus, “S-ap'ekam ni-kownalig mapsh d Davidbad amjedkam, ab g si i s-ni-ho'ige'ith. Ni-chehiaga o g jiawul an u'ukch ch si sho'igchuth.”
40015023	D wabshaba g Jesus pi ab hu has sha'i kaij wui. Kuchd ab si ahgith mat hig wo cheha mat gm hu wo hih no pi an t-oithahim ch si s-nakosig.
40015024	D hab kaij g Jesus ab wui ihtha uwi, “Heg o d wa'i ni-chikpan ithani mant wo i ha wehmt g Tutuligo hemajkam.”
40015025	D ab ha hekaj i gei wecho ihtha uwi k hab kaij, “Am g hig i ni-wehmt.”
40015026	D hab kaij g Jesus, “Heg at wo wa wepok mamt ab wo ha mah g gogogs g ha-chechmait g a'al.”
40015027	D hab kaij hegai uwi, “Woho o wa. T wabshaba chum hems g gogogs am wo huh g a'al ha-ha'ichu hugi hahainig. Kunt ahni hab wa masma wo si s-ap ni-taht mapt ith am hab wo al i ni-juni.”
40015028	D hab hahawa kaij g Jesus ab wui, “Neh, m-ne'oki o am chehgith map ab si ni-hiwig. T heg hekaj am hab wo e juh ihtha map ab ni-tahni.” Kutsh am wa'i hekaj thoa hegai chehiagaj.
40015029	Amjed achd gm hu hahawa ep hihi Galilee shuhthagi babsho. D g Jesus am i chesh kawulk thahm.
40015030	Kud mu'ijj am thatha g hemajkam k am ha u'apa g pi hihimithkam ch pi neneatham ch pi neneokthan ch mu'i nahnko mahs kok'otham. D g Jesus ha thothaj.
40015031	Kud si has i elith g hemajkam neithok mo neneok g mumio ch g pi hihimithkam oiopo ch g momjo hahawa ab wehsig ch g pi neneatham s-ap ha'ichu neith. D wehsijj ab si has elith g Jiosh.
40015032	D g Jesus ab hahawa i t-waith k hab kaij, “Neh, waik tashkaj in o wa'i t-wehmaj ihtham hemajkam ch heki hu wa'i pi ha'ichu huh. Ni s-ha ho'ige'ith. Tp hems ha'i wo s-e chuhugi matp gm hu wo sha hihi pi ha'ichu hugok.”
40015033	Kuchd hab kaij ab wui, “Kuchs hebai hig wo ui g ha'ichu hugi ith eda tohono jewed matt hekaj wo ha gegos g ha'akia hemajkam?”
40015034	D hab kaij g Jesus. “He'ekia at am i wih g sismito?” Chd hab kaij, “Al wewa'ak sismito ch al he'ekia chu'uchum waptopi.”
40015035	D g Jesus am hahawa ha chehani g hemajkam mat wo thadhaiwua. Kud am thadhaiwua.
40015036	D am ha ui hegam wewa'ak sismito ch waptopi k ab ho'ige'el g Jiosh k am i hahain k ab t-mah. Kuchd an i ha mahkhi g hemajkam.
40015037	D wehsijj hug k oi wa hi si s-kokwoth chum as am hu hebai d gi'ik mihl chechoj ch mu'i ehp mo d u'uwi ch a'al ch pi kuintas. Kuchd an hahawa i u'ihi g wihpi'ithaj mat am hu'i wewa'ak hoha wo ha shuhshuth.
40015039	D g Jesus am hahawa ha ahgi g hemajkam mat gm hu wo hihi. Kuchd gn hu thadhaiwua wahlko ch ed k gm hu aigo i chehchsh Magadan chekshani am.
40016001	D am ha'i thatha g Palasi ch Sajusi k ab ne'owin g Jesus ch ab chum si chehani mat am wo ha chehgi g si s-hasig ha'ichu matp woho d Jiosh si Kehsha.
40016002	D hab kaij g Jesus ab ha wui, “Neh, s-mahch am mat has mahs tash ab wo himath ab wabsh neithch mas hebaijed hewed ch has mahs chewagi i wushke. Pegih, mt hab wa'ap wo chum s-mahchk mo haschu has e junihog ia'i ithani am neithch mo haschu hab e junihim.”
40016004	D hab ep kaij, “Si o hig woho pi ap'e ch mehk ab amjed g Jiosh hegam mat pi ab hu wo ni-hiwgam k ho'ip nei g s-hasig ha'ichu. Heg ant ab wo wa'i ha chehgi mant am oithk hab wo ni-juh hegai kelibad Jiosh ha'ichu i tashogiththam mash d Jonah.” Bad che'iok k am ha thagito k gm hu hih.
40016005	Kuchd am gahi ep i shul wahlko ch ed k ga hu aigo thatha k s-mai machdki pi ha'i u'uk g sismito.
40016006	D am wa'i hekaj mad hab kaij g Jesus ab t-wui, “Si g wo s-e nen'oithk mat pi wo em-cheawogi g ha-jewajithakud hegam Palasi ch Sajusi.”
40016007	Kuchd am si a'aga ihtha k hab kaij, “Heg oki hekaj hab kaij mattki pi ha'i u'uk g sismito.”
40016008	Kudki s-t-amichuth g Jesus ch hab kaij, “Pi amki koi amichuth mani he'es edgith g gewkthag ch hekaj am a'aga mach pi ha sismitoga.
40016009	Am am wa chum neith mant al hetasp sismitokaj ha gegos g hetasp mihl chechoj ch mu'i ehp. Ms hu'i pi chegito mamt he'ekia i hoha an i ui g wihpi'ithaj.
40016010	Kum am wa chum neith mant al wewa'ak sismitokaj ha gegos g gi'ik mihl chechoj ch mu'i ehp. Ms hu'i pi chegito mamt he'ekia i hoha an i ui g wihpi'ithaj.
40016011	Pegih, mt wo chum s-mahchk mani pi wabsh g ha'ichu hugi hab ahg ch hab kaij mamt wo s-e nen'oithath ab amjed g Palasi ch Sajusi ha-jewajithakud.”
40016012	Kuchd am hahawa i s-amich moki pi heg hab ahg jewajithakud mo hekaj e pahnt ch oki heg hab ahg Palasi ch Sajusi ha-mashchamadag.
40016013	Kuchd gm hu hahawa hihim k am i miabi g Cesaria Philippi kihhim. D g Jesus ab t-kakke ch hab kaij, “Am g wo ni-ahgith Thoh'o ni-elith g hemajkam?”
40016014	Kuchd hab kaij, “Ha'ijj o hab m-elith map d hegai Johnbad mo wa chum t-pahl wapkonahim ch ha'ijj hab kaij map d Elijabad o Jeremiabad o hema i ep kekelibad Jiosh ha'ichu i tashogiththam.”
40016015	D ab hahawa ep t-kakke, “M ahpim hig hedai ni-elith?”
40016016	D ihtha Simon mamt hab hahawa chehch Peter hab kaij, “Thap Jiosh alithag ch d si Kehshaj g Jiosh,”
40016017	D hab kaij g Jesus, “Simon, Jiosh at si s-m-ho'ige'ith k am m-chehgi mani d si Kehshaj. Pi at wabsh g hemajkam am m-chehgi.
40016018	Kupt ab i s-wohoch g Jiosh k ab si ni-hiwig. Nt heg hekaj hab wo m-chehch Peter (Hothai). Neh, ith ab waw ant am wo i kei g ni-cheopiga. Bani ahgch hab kaij mat wehsijj hegam mat hab wa'ap ab wo si ni-hiwgath at d wo ni-hemajkamgak. Kut pi hedai wo sha'i e nako mas wo ha keshwua, chum hems g jijawul.
40016019	Kunt ab wo m-mah g gewkthag mapt wo s-mahch k ah g Jiosh ha'ichu ahga k hab wo yahwitpi'o g ap'ethag am ha wehhejed hegam mat ab wo s-wohoch. Ab ant wo m-mah g gewkthag mapt hab wo ah mo haschu shohbithas ch haschu hiwgithas am ha wehhejed hegam mat ab wo ni-hiwgath.”
40016020	Neh, bad kaij g Jesus ch ab hahawa si t-chehani matt pi hedai wo ahgi mo heg d Jiosh si Kehsha.
40016021	D am i amjed am hahawa si tasho t-ahgi g Jesus k hab kaij, “Hemho wa ant am wo hih Jerusalem wui. Kut mu'i wo ni-sho'igch g ge'eged ch u'ugchu papal ch chehanig ha mashchamtham k am wo i ni-thagito mant wo ni-muhkith. T wabshaba am wo him k d wo i waik tashk amjed. Nt ab wo uhpam i wuhsh muhkig amjed.” Neh, bo kaij g Jesus.
40016022	D g Peter im hu go'olko i be k ab si s-gewkam neok wui hab kaijch. “Pi at woho wo sha'i hiwigi g Jiosh mamt hab wo m-juh.”
40016023	D hab kaij g Jesus ab wui, “Pi g sha'i ni-shohbith. Tho wabsh hejel hab m-elitha ihtha. Kup ab wui kehk g Jiosh hab elitha hab masma mo g ge Jiawul.”
40016024	D hab hahawa ep kaij ab wehsijj t-wui, “Mamtp am wo s-oitham g ni'himthag k hemho wa gm hu wo thagito g hejel e-tatchui k ahni ni-tatchui hab wo junihith ni-wehhejed e sho'igchuthch. Heg at wo wa wepok mam ab mohto g kots ch ab ab wo e muhkith.
40016025	Pi amt wo heki wua g e-thoakag mamtp wo hekaj am ni-wehhejed am ahgachugch g Jiosh ha'ichu ahga. Heg at wo heki wua g e-thoakag matp hedai wo chum s-tha'ath.
40016026	Pi at ha'ichu wehhejed wo s-kehgajk matp g o'othham wehs wo bei mo haschu i tatchua ith thahm jewed k wabshaba pi wo e tho'ibia. Pi o an hu ha'ichug ith thahm jewed mas heg hekaj wo e tho'ibia g o'othham.
40016027	“Jiosh at ab uhpam wo ni-mah g si ge'e gewkthag an e-kihthag ed. Kunt heg hekaj si s-tondam wo tondath ch ia ep wo jiwia jewed thahm. T mu'i anghil wo i ni-wehmajk. Kunt wehs wo ha namkith g hemajkam heg hekaj mo haschu hab i junihim.
40016028	Nt wo si shel em-ahgi mamt ha'ijj an d wabsh wo kia thothakamk ch wo nei mant s-gewkam am wo chehgi g ni-kownaltalig em-shahgith.”
40017001	D am d i chuhthp tash amjed. D g Jesus ab i ha wai g Peter ch James ch John. D am wehmaj ab i chehchsh hema uhgk tho'ag t ab k atsh gn hu thatha tho'ag thahm.
40017002	Kutsh g Jesus am hahawa gawul e juh. Sh g wuhioshaj hab wa'i masma tonod mo g tash ch g wehschugaj hab masma s-tohta mo g tonlig.
40017003	Kutsh ab haha wabsh i e chehgi g Mosesbad ch Elijabad k am wehmaj neneok g Jesus.
40017004	Sh g Peter hab kaij ab wui g Jesus, “T-kownalig, s-ap'e oki mach ia ha'ichug. Kutt ia waik wo ha chuhcha g al chechopi matt hekaj ab wo si has em-el ahpi ch Mosesbad ch Elijabad maptp wo tatchuath.”
40017005	Neh, sh am wabsh kia neok g Peter. Kutsh g si s-mahs chewagi ab i wuhshani k ab ehka ha thahm. Tsh g Jiosh ne'oki ab kaitha chewagi t amjed k hab kaij, “Jesus o d si ni-tatchuithch ni-alithag. Heg amt ab wo si kaihamath.”
40017006	Kutsh si s-ehbeni hegam Peter am i kahk g ne'oki k am wabsh si kupal shul jewedo.
40017007	Tsh am hahawa jiwia g Jesus k an ha tahtam k hab kaij, “Gegokiwuio. Pi g wo sha'i e tothsith.”
40017008	Tsh am hahawa i chum nenhog. Kush heg wa'i Jesus hejel am kehk. Sh pi am hu ha'ichug hegam gohk.
40017009	Sh ab hahawa i huhudkhim tho'ag t amjed. Sh ab si ha chehani g Jesus ch hab kaij. “Pi g am hedai wo sha'i ahgith mamt haschu nei, nt ho'ip kia uhpam i wuhsh ab muhkig amjed ahni Jiosh si Kehsha.”
40017010	Kush hab kaij ihtham ab wui g Jesus, “Neh, bo chech'e hegam chehanig t-mashchamtham matsh ia wehpeg wo e maskogi g Elijabad. Tsh g Jiosh si Kehsha ia haha wo e maskogi. Pegih, t haschu ahgk pi ia wehpeg m-ba'ich e maskogi hegai Elijabad?”
40017011	Sh hab kaij g Jesus, “Hema at woho wehpeg wo e maskogith k hab wo masmak mash wa g Elijabad ch wehs ha'ichu wo i ap'ech.
40017012	Kunt wo em-ahgi mat wa woho heki hu jiwia. K Wabshaba mu'ijj pi mahch mo hedai wud ch ab wui hab wabsh juh g pi ap e-tatchui. Pegih, k e aihim mat hab wa'ap wo ni-juh k wo ni-sho'igch ahni Jiosh si Kehsha.”
40017013	Kutsh am hahawa i amich ihtham moki heg hab ahg John mat wa am i shonwuich g pahl wakona.
40017014	D eda mu'i hemajkam am ha'ichug amai machd am wih. Kud am uhpam thatha hegam Jesus. D ab hema i tonwua Jesus wui
40017015	k hab kaij, “Ab g si i s-ho'ige'ith g ni-sulijga. Si o pi ap mumku ch hebai am wabsh s-e chuchkagith ch mu'ikko am gegshe nahtha ch ed o am shuhthagi ch ed.
40017016	Kunt ia chum u'apa ha wui ihtham m-chuhchai. T pi e nako mas wo thoaj.”
40017017	D hab kaij g Jesus ab t-wui, “Sho'o wa'i pi ge'ej g em-wohochuthadag. M im hu hab wabsh i si e Juhkch ab ni-amjed. Shahag wepo mant tash ia wo em-wehmajkath ch wo em-nakogath mat haha wo i ge'etha.” Bad kaij g Jesus ch hab hahawa ahg hegai o'othham. “Ab g i beka'i g e-alithag.”
40017018	D ab hahawa i bei wui. D g Jesus am si s-gewkam chehani g jiawul mat gm hu hab wo i e juh. Kud wa woho hab e juh. D am ha hekaj wabsh i thoa g ali.
40017019	Kuchd ab hahawa hejelko kakke g Jesus machs haschu ahgk ahchim pi t-nako matt gm hu hab wo i juh g jiawul.
40017020	D hab kaij g Jesus, “Heg amt hekaj pi e nako mam pi ab hu wohochuth mat hab wo e juh. Nt wo si shel em-ahgi mamt wo e nakog k wabsh chum haschu hab wo juh mamt hab wo chei s-wohochuthch mat hab wo e juh. Chum at hems g ge'e tho'ag gn hu hab wo i kekiwua mamt wabsh wo ahgi s-wohochuthch mat hab wo e juh. [
40017021	T wabshaba ihtha hab mahs ha'ichu hab wa'i masma gm hu hab wo i juh mamt wo si e ho'ige'ithahunath Jiosh wui pi ha'ichu ko'athch.]”
40017022	Am achd wabsh kia oiopo Galilee chekshani ch ed. D hab kaij g Jesus ab t-wui, “E o aihim mat wo ni-bei hegam mo s-ni-keh'ith k ab wo ni-thagito
40017023	mant wo ni-muhkith. T wabshaba am wo him k d wo i waik tashk amjed. Nt ab wo uhpam i wuhsh muhkig amjed.” Neh, kuchd wehsijj si pi ap t-taht am i kaiok ihtha.
40017024	Kuchd gd hu thatha Capernaum t am. D am hema jiwia Peter wui hegam mo an hemapath g cheopi kowlanta k ab kakke ch hab kaij, “No ha namkith g cheopi kowlanta g em-mashchamtham?”
40017025	D hab kaij g Peter. “Hemho wa,” K amjed gd hu i wah kih ch ed. D g Jesus ab ha hekaj kakke ch hab kaij. “Simon Peter, nap hab elith mat g kokownal ab wo ha'ichu ha kowlant hegam mo d ha wehm kihkam?”
40017026	D hab kaij g Peter, “Pia'a.” D hab ep kaij g Jesus. “Pegih, t heg hekaj pi ha'ichu wo ni-kowlant g Jiosh.
40017027	Ch wabshaba pi tatchua machs wo ha kudu ihtham hemajkam. Kupt heg hekaj am wo hih shuhthagi wui k am wo wua g waptopi hukshpakud. Kut g si wehpeg watopi mapt wo huksh g lial ab wo kamshchith mat wo ai hegai cheopi kowlanta an ni-wehhejed ch ep m-wehhejed. Pt am wo be k hekaj wo ha namkith.”
40018001	Kuchd ab kakke g Jesus ch hab kaij. “Thoht d wo si s-has ha'ichuk am Jiosh kownaltalig ed?”
40018002	D eda an hema kehk g al chum ali. D g Jesus am i waith k ab t-ba'ich i kehsh
40018003	k hab kaij, “Nt wo shel em-ahgi mamt hab wa'i masma am wo i wahp Jiosh kownaltalig ed mamt am gawul wo juh g e-chegitoithag k ab wabsh wo i pi e ha'ichuchuth k hab wo masmak mo ihtha al chum ali.
40018004	Hegai mat hab wo juh ihtha at d wo s-has ha'ichuk am Jiosh kownaltalig ed.
40018005	T hedai i s-ap ab wo i ha nei g a'al am ni-wehhejed o heg wa wepo mat ahni s-ap ab ni-nei.
40018006	“S-to'o ehbitham hab mahs am wehhejed hegai mat hema am wo i ha wanchkwua pi ap'ekam wui ihtham al a'al mo ab al ni-hiwig. Ba'ich at wo i s-ap'ek wehhejed matp hems wo e wachumchuth k wo e muhkith mat koi hab wo juh ihtha chu'ichig.
40018007	Chum o hekith an hab e wua g pi ap'ekam jewed thahm. K hegam mo hab wua am ha'i ep ha wanchshulig pi ap'ekam wui. T g Jiosh hemho wo wa ha namkith.
40018008	“Pi at hedai wo e nako mas ab uhpam wo i wuhsh Jiawul kih amjed. Kut pi hekith wo huhug g ha-sho'igchutha amai. Heg at wo wa wepok mat am mei ch ed wo e sho'igchuthath. Mt heg hekaj am wo i e nako mamt pi am hu wo gei heg eda. Ba'ich at wo i s-ap'ek mamt chum hems wo heb hu wua g e-nowi o g e-tad o g e-wuhi matp hema ihtham hab wo em-juh mamt am wo gei Jiawul kih ed k pi wo bei hegai pi ha huhugetham thoakag mo g Jiosh ab em-makiog.
40018010	“Am g wo s-nen'oithk mamt pi wo s-ha keh'ithath ihtham al chu'uchumchu. Jiosh o ab si has ha elith ch am ha nuhkuthachuth g anghil. [
40018011	Ia ant jiwia jewed thahm mant wo ha tho'ibia g heb hu hihimkam. ]
40018012	“Neh, am g wo i oithahim ihtha. Mamtp hems hema ahpim siant wo kahwaligak. Kut hema wo heb hu hih. Namt hig pi woho am wo s-apko ha thagito hegam humukto gamai humukt k am wo hih tho'ag oithk k am wo i gahghi g heb hu himkam e-shoiga.
40018013	Kut woho d wo s-hehgigk mamtp wo cheh.
40018014	Bo wa masma pi sha'i tatchua g em-ohg Jiosh mat hema wo heb hu hih ihtham al chu'uchum a'al.
40018015	“Mt heg wa'i hejel wo ahgi e-wehm wohochuththam matp pi ap wo chu'i ab em-wui. Kutp hems ab s-ap wo em-kaiha. Kut ab hahawa ep wo i e hemakoch g em-chegitoithag,
40018016	Tp wabshaba pi ab hu wo em-kaiha, kumt hemako o gohk am ha wehm wo him k am wo ah g chu'ichigaj. Kut hab masma gohk o waik wo s-mahchk g chu'ichigaj mo ith hab masma an o'ohanas Jiosh o'ohana ed.
40018017	Kutp eda wa sha pi ab hu wo em-kaiha, kumt am wo ha ahgi wehsijj hegam mam am ha wehm e mihshmath. Kutp pi ab hu wo ha kaiha ihtham, kumt haha wo thagito hab masma mo pi d em-wehm wohochuththam.
40018018	Nt wo si shel em-ahgi mant ab wo em-mah g gewkthag mamt hab wo ah mo haschu shohbithas ch haschu hiwgithas am ha wehhejed g ni-hemajkamga.
40018019	Jiosh at am hab wo em-juni mamt haschu ab wo tahnith e wepo hab elithch.
40018020	Kunt am wo ha'ichugk em-shahgith mamt hebai am wo i e hemapai, chum ams d wo wa'i gohkk o waikk.”
40018021	D g Peter ab kakke g Jesus ch hab kaij, “Ni-kownalig, nant wewa'akko ab wabsh wo i s-ho'ige'el g ni-wehm wohochuththam matp ha'akkio hab wo juh g pi ap'ekam ab ni-wui?”
40018022	D hab kaij g Jesus, “Pi amt wabsh wewa'akko ab wo i s-ho'ige'el. Matp he'ekkio hab wo i juh g pi ap'ekam, mt ha'akkio wo s-ho'ige'el.
40018023	Bo wa e wua g em-kownalig Jiosh ch em-tatchuith mamt am hab wa'ap wo e junihith. “Ith ant am wo em-tashogi em-ahgithch matp hems hema d wo kownalk ch am wo i ha hoa g e-pionag ha-wulshpadag,
40018024	Kumt am hema u'apa g piongaj, K ith ab ab e wulshch g mu'i mi-yohn pihsh.
40018025	Kuki ihtha pi am hu hugkam edgith g lial mat wo namkith g e-wulshpadag. T hekaj g ahmoj am ha cheha mamt wo gagda k g wehmaj kihkam ch a'aligaj ch ha'ichu enigaj ep wo ha gagda. T d wabsh wo neneholk.
40018026	“Kut ihtha ha-pionag ab i gei e-ahmo wui k ab i tahni mat ab wabsh wo i s-ho'ige'el. Kut wo wa wehs ha namkith.
40018027	T am i s-ho'ige'el g ahmoj k im hu hab i juh g wulshpadaj k thagito.
40018028	Kut am hih ihtha o'othham. “K eda hema g wehmaj pion al he'ekia pihsh ab ab e wulshch hegai mamt ab i s-ho'ige'el. Kut heg nam k g ba'ichuj be k hab si ah mat wo namkith.
40018029	“Kut ihtha wehmaj pion ab i gei wecho k ab i e sho'igchuth wui mat ab wabsh wo i nenida. Kut wo wa uhpam namkith.
40018030	“Kut wabshaba pi ab hu kaiham k wabsh ha chehani mamt gd hu wo si kuh am hugkam mat hekith wo i namkith.
40018031	“Neh, t ha'i ehp g pion si pi ap e taht neithok mat has e juh k am hihim k am ahgith g e-ahmo wehs ha'ichu.
40018032	“T g ha-ahmo ab i wai ihtha e-pionag k hab kaij ab wui, ‘Ahpi si pi amkam ni-pionag, ab ant i si s-m-ho'ige'ith k im hu hab i juh wehs hegai m-wulshpadag heg wa'i hekaj map ab si ni-tahni.
40018033	Kupt hab wa masma wo chum s-ho'ige'el g e-wehm pion mant has i masma s-m-ho'ige'el.’
40018034	Neh, bo kaij ch si bagat k gd hu si kuh am hugkam mat hekith wehs wo i namkith.
40018035	“Pegih, t hab wa masma am hab wo em-juh g ni-ohg Jiosh mamtp pi hab hu e-ihbthag amjed wo i s-ha ho'ige'el hegam mat ab em-wui pi ap wo chu'i.”
40019001	Am ad i ha'asa ha mashcha g Jesus k am i thagito g Galilee chekshani. Kuchd gm hu aigo hihi Jordan akimel ha'abjed k am hihim k am thatha Judea chekshani ch ed.
40019002	D mu'i hemajkam an oithahim g Jesus. Kud ha thoajith.
40019003	D am ha'i thatha g Palasi hab chum ahgk mat ab wo ha'ichu kakke k hekaj wo heki himch. K g ha-kakkei hab chu'ig, “No hiwgithas an t-chehanig ed mat g o'othham wo s-ohhoth g e-hohnig?”
40019004	D hab kaij g Jesus, “An o hab chu'ig Jiosh o'ohana ed: Ga hu i wehpeg at am ha nahto g Jiosh g cheoj ch uwi mat d wo e wehhejedkamk
40019005	k hab kaij: I'ajed at g o'othham wo ha thagito g e-ohg ch e-je'e k ab wo i wehmt g e-wehm kihkam. T ihtham d haha wo hemakok.
40019006	Neh, bo kaij g Jiosh. K pi hab chum mahs mas g o'othham ab a'ai wo i ha gawulkai hegam mat g Jiosh ab i ha hemakoch.”
40019007	D hab kaij g Palasi ab wui, “K wabshaba an o'ohanas t-chehanig ed matsh g o'othham wo mah g e-hohnig g ohhotha tapial k wo s-ohhoth.”
40019008	D hab kaij g Jesus, “Heu'u, bo chu'ig mamt wo ha mah g ohhotha tapial mamtp pi ab hu wo kaihamath g Jiosh ch pi wo pihk e elithath ha hekaj. K wa eda chum pi hab masma ga hu i wehpeg mat in ha nahto g Jiosh g hemajkam.
40019009	Kunt ith hab wo em-ahgi mat d wo pi ap'ekamk mamt wo s-ohhoth g e-wehm kihkam k hema ep wo hohnt, heg hi wa mamt wo s-mai am i chum hohntk matki heki hu ha wehm wo'iwua.”
40019010	Kuchd hab kaij ab wui, “Kuki heg hekaj ba'ich i chum s-ap'e mat g o'othham pi wo ha hohnt.”
40019011	D hab kaij g Jesus, “Pi at wehsijj wo e nako hab masma, heg hi wa mat g Jiosh am wo i ha wehmt.
40019012	Ha'ijj at pi wo hohont no pi hab masma d mahsikam mo pi tatchua g hohnig ch ha'ijj d hegam mamt hab wabsh ha juh mat pi ap wo hohont. Ha'ijj o ep pi hohont heg hekaj mo g Jiosh kownaltalig ba'ich hab i elith. Kumt ith am hab wo juh mamtp wo e nako.”
40019013	Kud ha'i am ha u'apa g e-a'aliga mat ab wo ha taht g Jesus k wo e ho'ige'ithahu ha wehhejed. Kuchd chum s-ha keh'ith mo hab e wua.
40019014	D hab kaij g Jesus, “Ab g wabsh wo i ha hiwgith g a'al mat ab wo i hihi ni-wui k pi an hu wo sha'i ha shohbi. Am at wabsh s-moimam wo i wahp Jiosh kownaltalig ed ab ni-hiwigch. Kumt hab wa'i masma am wo i wahp.”
40019015	Neh, bad kaij ch ab hahawa ha tahtam k amjed gm hu hih.
40019016	D am hu hebai am hema jiwia g wechij o'othham Jesus wui k hab kaij, “Ha mashchamtham, shahchu ant am hab wo juh g s-ap'ekam mant ab wo bei g pi ha huhugetham thoakag?”
40019017	K hab kaij g Jesus, “Ab ap ni-kakke ab amjed g s-ap'ekam. K eda heg wa'i Jiosh d s-ap'ekam. Am g hab junihith g Jiosh chehanig maptp wo tatchuath mapt wo bei g pi ha huhugetham thoakag.”
40019018	D hab kaij g o'othham, “Hedai hegam chehanig?” D hab ep kaij g Jesus, “Ihtham mo hab chu'ig: Pi g am hu ha mua'i g o'othham. Pi g am hu ha ehsithath g ha-wehm kihkam. Pi g am hu ha'ichu ha ehsithath. Pi g am hu ha'ichu ha iattogithath.
40019019	Ab g si has ha elithath g e-ohg ch e-je'e.
40019020	D hab kaij g o'othham, “Wehs ani am hab wa chum ha junihim ihtham chehanig. Shahchu ant hab ep wo juh?”
40019021	D hab kaij g Jesus ab wui, “Pegih, pt am wo him k wo gagda wehs ha'ichu map haschu i eniga k wo ha mah g namkigaj g sho'igkam k ab wo i him k wo ni-oithath maptp woho s-behimk hegai map chum e gahgith.”
40019022	Kud si pi ap e taht am i kaiok k gm hu hih no pi d sha'i si s-kais ch si s-huwith g e-kaisthag.
40019023	D hab hahawa ep kaij g Jesus ab t-wui. “Neh, nt wo si shel em-ahgi mat wo sha'i si s-hasigk mas g s-kakais am wo i wahp Jiosh kownaltalig ed.
40019024	Mam hig hab elith mat wo e nako g ka-mihyo mas am wo gahi wuhsh ho'ipad jeg ed? Pegih, t hab wa masma pi wo e nako hegam mo hiwig g ha'ichu e-eniga mas am wo i wahp Jiosh kownaltalig ed.”
40019025	Kuchd am wabsh i pi amichuth k hab kaij ab wui, “A t hedai hig wo e tho'ibia.”
40019026	D g Jesus ab si shel i t-neith k hab kaij, “Pi at wo e nako wabsh g o'othham. T wabshaba g Jiosh wo e nako mat wabsh chum haschu am hab wo juh.”
40019027	D g Peter hab kaij, “Neh'e, ahchim att wehs ha'ichu thagito k am i m-oi. Tt haschu ab wo bei heg hekaj?”
40019028	D g Jesus hab kaij ab t-wui, “Woho o wa mamt ab si i ni-oi. Kunt am wo si shel em-ahgi mant an wo thahiwua s-kehg ni-kownal thaikud ed ahni Jiosh si Kehsha. Kumt ahpim an hab wa'ap wo thadhaiwua gamai gohk kownal thathaikud an k d wo u'usagakamk am ha thahm hegam gamai gohk thakam e-wehm Tutuligo.
40019029	Matp hedai am wo i thagito g e-kih o g e-wepnag o g e-jehj o g e-a'aliga o g e-oithag at ab wo ui siant e thahm ba'ich i mu'i k ab wo bei g pi ha huhugetham thoakag.
40019030	Mu'ijj hegam mo d wehpegkam hemu at d wo si ha oithchkamk ch mu'ijj hegam mo ga hu si ha oithch hemu d wo wehpegkamk.
40020001	“Ith ant am wo em-tashogi ith hekaj mant wo ha'ichu wepogi g Jiosh kownaltalig. Heg o wepogithas mat g uhdwis oithag enigakam wabsh i si'alim am him k ha'i ha ui g o'othham mat am wo chikp oithaj ed.
40020002	T g ha-namkithadag d wo hegaik mo haschu i u'u g pion tash ab. T am ha hekaj hihim k chikp.
40020003	“T am hahawa ep hih humukt ohla ch ed. K am ha'i gegok g o'othham ch pi ha'ichu has wua.
40020004	K hab ha ahg, ‘Nt wo s-ap em-namkith mamt wo chikp am ni-oithag ed.’
40020005	Kut wa woho am chikpano ihtham. T hab wa masma hab ep e juh am i gamai gohk ohla ch ed ch waik ohla ch ed.
40020006	“K am hu d i hetasp ohla. T am hih kahya wui. K am wabsh ha'i gegok. K hab kaij ab ha wui, ‘Shahchu am ahgch wabsh heki wua g tash pi ha'ichu has wuathch?’
40020007	“K hab kaij ihtham, ‘Pi at hedai t-chikpanach.’ “K hab hahawa ep kaij ab ha wui, ‘Pegih, k am wo hihim k wo chikp am ni-oithag ed.’
40020008	“Neh, t gm hu si i juh. Kut ihtha oithag enigakam hab ah g e-pionag ha-ge'ejig, ‘Ab g i ha waith g pion k ab wo i ha namkithahi. T hegam wehpeg wo e namkith mant si ha oithch an ha ui k amjed hegam ehp mant ep ha ui k hegam ga hu si ha oithk wo e namkith mant si wehpeg an ha ui.’
40020009	“Kut hegam mat gm hu si i juhk chikp mo d i hetasp ohla ab ui g e-namkithadag ha'akia mo he'ekia u'u g pion tash ab ch amjed wehs g ha'i.
40020010	“Kut ab ha ai hegam mat wabsh i si'alim chikp. K hab e ahg mat ba'ich i mu'i wo ui g e-namkithadag. Mt wabshaba ha'akia wa ha namkith.
40020011	T ab ui g e-lialiga k babgat ab wui g e-ahmo k ab wui hab kaij,
40020012	‘Neh, hegam o'othham mapt si oithk an ha ui al hemako ohla ab chikp. Kutt ahchim ge tash oithk chikp am s-toni k ed. Kupt eda am wo ha'akia t-namkith mapt hegam.’
40020013	“K hab kaij g oithag enigakam ab wui hegai mo ha wehhejed neok, ‘Neh, ni-nawoj, pi ant sha'i em-iattogi namt pi am wa ap'ech mamt ha'akia k ab wo chikp ni-wehhejed.
40020014	Pegih, ab g wabsh wo uh'i g e-namkithadag k gm hu hihim uhpam no hig pi ab ni-ab ahni hejel mant ha'akia wo wa ha namkith hegam mant gm hu si i juhk ha ui mant ahpim he'ekia em-namkith.
40020015	Ab o ni-ab mant has masma wo hekaj g ni-lialiga. Aha nam wabsh s-ni-hehgamk mani s-hemajima?’ ”
40020016	D hab hahawa ep kaij g Jesus, “Neh'e, t hekaj hab hegam mo gm hu si i ha oithch d wo wehpegkamk ch hegam mo d wehpegkam ga hu wo si ha oithchk.”
40020017	Am achd i t-nakog k gm hu hihi. Kud g Jesus am hejelko t-wai ahchim gamai gohk
40020018	k hab kaij, “Neh, am att wo hihi Jerusalem wui. T hegam mo s-ni-keh'ith am wo ni-thagito ha wui g u'ugchu papal ch chehanig em-mashchamtham. Kut ihtham ab wo ha'ichu ni-abch s-ni-mu'amk
40020019	k am wo ni-thagito ha wui g go'ol hemajkam. T ihtham wo nahnko ni-ahgath ch wo ni-gewittan k amjed ab wo ni-sisish kots t ab. Nt ab wo muh. T am wo him k d wo i waik tashk amjed. Nt ab wo uhpam i wuhsh muhkig amjed.”
40020020	D eda am t-wehmaj g ha-je'e g James ch John. D ihtham am wehmaj hihi Jesus wui ab ha'ichu s-tahnimk. D g ha-je'e ab si has elith k ab wui hab kaij matsh ab wo ha'ichu tai.
40020021	D hab kaij g Jesus, “Shahchu ap tatchua?” D hab kaij ihtha, “Pt hig wo i ha chuhcha ihtham gohk ni-mahmad mat am m-oithch d wo haha'ichuk mapt hekith am wo i himch g e-kownaltalig.”
40020022	D hab kaij g Jesus ab ha wui, “Pi am sha'i ap mahch mam haschu ab ni-tahni. Wehpeg ant ab wo nako g ge'e sho'igthag. Kut hegam mat am ni-oithch d wo si haha'ichuk hab wa'ap wo e juh.” D hab kaij ihtham, “Pegih, tt wo t-nako.”
40020023	D hab hahawa ha ahg g Jesus, “Pegih, woho amt ab wo nako hegai hab mahs sho'igthag. K wabshaba pi ab hu ni-ab manis ahni am wo i ha chuhcha mat hedai am ni-oithch d wo haha'ichuk. Hegam at am wo i e chuhcha mat hedai i ha wehhejed am ap'ech g Jiosh.”
40020024	Kuchd ahchim ha'i babgat ab ha wui hegam gohk mad hab masma ab hejel chum e ha'ichuchuth.
40020025	D g Jesus ab hahawa wehs i t-hemapath k hab kaij ab t-wui, “S-mahch am mo g ha-maliomig s-gewkam ha chehani g e-pionag ch g ha wanimedtham am ha himchuthahim.
40020026	T wabshaba pi hab masma hab wo sha'i chum mahsk am em-shahgith. Mt wabsh si s-hemajim am wo i ha wehmtath g e-wehm wohochuththam hab sha masma mam d wabsh ha-pionag mamtp wo tatchuath mamt wo ha wanimedath.
40020028	Ahni ani hab wa masma si s-hemajim i em-wehmt ch pi ab hu ni-ha'ichuchuth em-thahm, chum anis d Jiosh si Kehsha. Ab o em-wui him g s-ko'ok namkithadag heg hekaj pi ap em-chu'ichig. Nt wabshaba ahni em-wehhejed wo nako mamt wo e wupul'o.” Neh, bad kaij g Jesus.
40020029	Kuchd gm hu i wuwha ab Jerico t amjed. D mu'i hemajkam ab i t-oi.
40020030	D am hu hebai wohg hugith an gohk am thadha g pi neneatham o'othham. Kuchd am hihim. D am i t-kah k s-mai mo an him g Jesus k si s-kaitham hab chech'e, “Ab g si i s-t-ho'ige'ith, ahpi map d s-ap'ekam t-kownalig ch apsh d t-kownaligbad David amjedkam.”
40020031	D hegam mo an ha wehgaj si s-ha keh'ith ch hab ha ahg mat wo pi shahmunik. D wabshaba ba'ich haha wabsh i s-kaitham hab kaij, “Ab g si i s-t-ho'ige'ith, ahpi Davidbad amjedkam.”
40020032	Kud am hahawa i kekiwua g Jesus k ab i ha waith k hab kaij, “Shahchu am tatchua mant hab wo em-juni?”
40020033	D hab kaij ihtham, “Si g s-t-ho'ige'ith k ab i t-nenchuth.”
40020034	Kud si s-ha ho'ige'el g Jesus k ab ha taht ha-wuhpui ab. D ha hekaj ha'ichu s-ap neith k ab i oi.
40021001	Kuchd amjed am hihim Jerusalem wui k am ai g Olive U'us Kawulk. D heg mia kihhimag ch hab chehgig Bethphage.
40021002	D g Jesus gohk hab ha ah g e-chuhchai, “Am g wo hihim k ga hu wo thatha kihhim t am. Kut am hema wo wulshpik g wuhlu g e-mad wehm. Mt gam wo ha wul'o.
40021003	Kumt ab wo em-kakke mams has wo juh. Kumt hab wo ha ah mani ahni d em-mashchamtham ch tatchua. Kut ab wabsh wo i ha thagito mamt ab wo i ha wanim ni-wui.” Neh, bad kaij g Jesus.
40021004	K eda heki hu wa'i o'ohanas matsh ith am hab wo e juh. Hema atki wa an o'oha g kelibad Jiosh ha'ichu i tashogitham. K g o'ohanaj hab chu'ig:
40021005	Am g wo ha ahgith g hemajkam am Jerusalem kihhim t am: Ab at wo hih g s-ap'ekam em-kownalig em-wui k ab wabsh wo si e sho'igchuthch ch hab g wechij wuhlu wo cheshajhith.
40021006	Kud am hihi ihtham gohk k am hab juh mo haschu hab ha ahg g Jesus
40021007	k am ha u'apa hegam wuplu. Kuchd an toa g t-liliwa ha ab. D an thahiwua heg an mo d wechij.
40021008	Kud mu'i hemajkam an t-wehgaj ch am i tahtdahim g e-liliwa wohg ch ed. D ha'i g wechij u'us i'ibhonig an hikkumi'ak k am to'ahim wohg oithch.
40021009	D hegam mu'i hemajkam mo an t-wehgaj hihim si s-kaitham hihnk ch hab kaij, “T-tho'ibiakam! Thap amjedkamaj g t-kownaligbad David. Jiosh atki ia i m-wuhshath k ab si s-m-ho'ige'ith. Kuch ab si has elith g Jiosh.”
40021010	Kuchd am i thatha Jerusalem kihhim t am. D mu'ijj am wabsh i pi amich mo haschu has e wua k hab kaij, “Thoh'o wud hegai?”
40021011	D ha'ijj hab ep kaij, “Ith oki d Jiosh ha'ichu i tashogiththam ch hab chehgig Jesus ch am d kihkam Nazareth t am am Galilee chekshani ch ed.”
40021012	D am i wah g Jesus kolhai ch ed mo am kehk g ge'e cheopi. D eda am ha'i thadha mo am ha'ichu gagda ch ha'ichu ha nolawt cheopi miabithch. D g Jesus gm hu si ha shahmuth k g ha-thathaikud kuhkpal ha shul. D am ha'i ep thadha ch am kammialt g lial. Kud g ha-mimsa gm hu a'ai kuhkpal si ha shulig
40021013	k hab hahawa wehs ha ah, “Bo chu'ig an Jiosh o'ohana ed mo hab kaij g Jiosh: Ahni o d ni-wehhejedkam ihtha ge'e cheopi. Kut ith wui ab wo hihhimath g hemajkam mat ab wo ni-ihmath. Neh, bo kaij g Jiosh. Kumt wabshaba ahpim an be k am eda hab wabsh wua g hejel e-tatchui ch chum hems ha'ichu s-a'agi ha ehsith ab ha wui ha'ichu gagdach.”
40021014	Kumd am wui ha u'apa am ge'e cheopi t am hegam mo d pi neneatham ch hegam mo pi a'apkodag. Kud ha thothaj.
40021015	D g a'al am si hihnk ge'e cheopi t am ch hab kaij, “Ab ach si has elith ihtha mo d t-kownaligbad David amjedkam ch d Jiosh si Kehsha.” Kud g u'ugchu papal ch chehanig t-mashchamtham neith mo g s-hasig ha'ichu hab wua ch ha kah g a'al ch sha'i si babgat
40021016	k hab kaij ab Jesus wui, “Shahchu ap ahgch pi ha shohbith? Aha nap pi has sha'i elith mo has i kaij?” D hab kaij g Jesus, “Am o wa s-ap'e. Jiosh at hab masma ha nahto g a'al mat si s-ap ab wo hehgchulithath mo hab masma an hab chu'ig Jiosh heki hu o'ohana ed.” Neh, bad kaij g Jesus
40021017	ch am ha thagito. Kuchd gm hu hihi Bethany kihhim wui k am kohk.
40021018	Ba'ich tash, chd gm hu hebai uhpam hihim Jerusalem wui. Tsh bihugim g Jesus.
40021019	D eda am hu hema kehk g suhna uhs. Kuchd ab wui hihi no pi s-hahhagag ch ab wo chum bahithagk. D oi wa pi ab hu ha'ichu sha'i ihbthag. D hekaj hab kaij, “Pi at thahm ab hu ep wo bahithagt.” Kudki wa woho gaksh.
40021020	Kuchd am i neithok si has i elith k hab kaij, “S has masma sha'i si s-hohtam gaksh.”
40021021	D hab kaij g Jesus, “Nt wo si shel em-ahgi mamt ab wabsh wo hiwgath g Jiosh. Kut wabsh chum haschu hab wo em-juni. Mtp hems wo cheha ihtha tho'ag mat gm hu wo e wua ge shuhthagi ch ed. Kut wa woho hab wo e juh mamtp wo s-wohochuthath mat hab wo e juh.
40021022	Ab g wo tahnith g Jiosh mamt haschu wo i tatchua. T heg hab wo em-junithath mamtp woho wo s-wohochuthath mat hab wo e juh.”
40021023	Kuchd gd hu uhpam thatha mo am kehk g ge'e cheopi. D g Jesus am ha mashcham g hemajkam. D am ha'i thatha g u'ugchu papal ch ge'eged k ab kakke ch hab kaij, “Thohp amjed hab chum e elith map an u'ukch g e-gewkthag ch am hab ha'ichu wua? Oi g am t-ahgith.”
40021024	D hab kaij g Jesus ab ha wui, “Pegih, nt ahni wehpeg ab epai wo ha'ichu em-kakke. Mt am wo ni-ahgi. Nt am haha wo em-ahgi g em-kakkei.
40021025	Am g hig wo ni-ahgith mams hedai amjed hab elith mo wa g Johnbad ab u'ukch g e-gewkthag ch ha pahl wapkonahim. No ab Jiosh amjed aha no ab o'othham amjed?” D ihtham am wabsh chum hejel si a'aga ch hab kaij, “Shahtt hig wo chei? T wo s-t-keh'ith k ab wo t-kakke matt haschu ahgk pi ab hu wohoch g Johnbad mattp hab wo chei mo ab Jiosh amjed u'ukch g gewkthag.
40021026	T g hemajkam has wo t-juh mattp hab wo chei mo ab wabsh o'othham amjed u'ukch. Mu'ijj o hab elith mo d Jiosh ha'ichu i tashogitham.”
40021027	Neh, bad kaij ch ab hahawa uhpam i e nohnogi Jesus wui k hab kaij, “Pi ach sha'i mahch mas hedai amjed ab u'ukch g e-gewkthag.” D g Jesus hab epai kaij, “Pegih, nt ahni hab wa'ap pi wo sha'i em-ahgi mani hedai amjed u'ukch g ni-gewkthag ch hab wua wehs ihtha.”
40021028	D hab ep kaij g Jesus, “Am g wo oithahim ihtha mant wo em-ahgi. Matp hems hema g o'othham gohk wo a'alithagk ch hab wo ah g ge'echu, ‘Ni-sulijga, am g hihm k chikpan am uhdwis oithag ch ed ith i tashkaj.’
40021029	“K hab kaij ihtha, ‘Pi ani tatchua mant am wo hih,’ ch wabshaba am sha'i he'es gawul juh g e-chegitoithag k am hih oithag wui.
40021030	“Kut ihtha ohg am hahawa hih heg wui alichu e-alithag k hab wa'ap kaij ab wui. “K hab kaij ihtha, ‘Heu'u, am ant wo wa hih,’ ch wabshaba pi am hu hih.
40021031	“Thohm hab elith mat ab s-wohog el g e-ohg?” D hab kaij hegam, “Hegai mo d ge'echu.” D hab hahawa ep kaij g Jesus ab ha wui, “Nt wo si shel em-ahgi mat g em-uhwaitha chechoj ch chechpa'awi u'uwi am wo i wahp Jiosh kownaltalig ed matp ab wo hiwgath g Jiosh. Mt wabshaba ahpim pi am hu wo i wahp mamtp pi ab hu wo hiwgath.
40021032	Ha pahl wapkontham John at wa ia jiwia em-wui k am chum em-chehgi g s-apkokam. Kumt pi ab hu wohoch. T wabshaba ihtham ab s-wohoch. Kumt wa chum nei ihtha k eda wa pi gawul juh g pi ap e-chegitoi mamt ab wo s-wohoch.
40021033	“Am g hema ep wo kaiham g ha'ichu wepogitha,” bad kaij g Jesus. “Neh, matp hems hema g jewed enigakam am wo ei g uhdwis e-oithag ed. T g piongaj an si kolhaidath k heg ep nahto mat hekaj am wo i wuhshath g wadgaj k am kei g uhgk kih mat heg amjed wo nuhkuthath g eshaj. “T gm hu hasko chihpia g enigakam k ha'i ha hiwigi g e-oithag.
40021034	T am i e ai mat g uhdwis bai. T am ha'i ha cheha g e-pionag mat am wo hihim k ab wo bei hegai wadgaj mo ab d i chum wuikamaj g enigakam. “T am hihim k am thatha.
40021035	Kut ihtham nuhkuththam an ha u'u k hema gewittan k hema mu'a k hema ep ma'ichkwua.
40021036	“Kut am hahawa ba'ich i mu'i ep ha cheha mat am wo hihi. Kut am hihim k am thatha. T am hab wa masma hab ep ha juh hegam nuhkuththam.
40021037	“T g e-alithag am hahawa ep cheha gm hu si ha oithch no pi hab ha elith mat ab wo wa has el.
40021038	“T wabshaba ihtham oithag nuhkuththam am i nei g alithaj k hab kaij ab a'ai e wui, ‘Ith o d enigakam alithag. Oi g wo, tt wo mu'a k wehs wo bei g enigaj.’
40021039	Neh, t wa woho an be k gm hu si i wuhshath ab amjed g uhdwis oithag k mua.
40021040	“Pegih neh, shaht hig wo ha juh ihtham g enigakam hekith i jiwiak?”
40021041	D ha'ijj hab kaij hegam. “Hemho wa at wo ha koktha hegam si pi ap chechoj k gm hu ba'ich ha'ijj ab wo ha nuhkuthach mat ihtham ab hi wo mah hegai mo haschu ab d i wuikamaj.”
40021042	D hab ep kaij g Jesus, “Heu'u, nat pi s-ohhoth g enigakam alithag. Kumt hab wa masma wo s-ni-ohhoth. Ith o hab ahgch hab chu'ig g wepogitha ahga Jiosh o'ohana ed: Kihttham at wo hema chum s-ohhotham g hothai. T wabshaba ith d wo si s-has ha'ichu hothaik am ha-kihta wehhejed. Ith o hab d ahga mat si s-kehg ha'ichu hab wo juh g Jiosh.
40021043	“Neh, bo chu'ig g Jiosh o'ohana. T g Jiosh wo em-wohppo'i g e-kownaltalig ahpim Tutuligo k hegam ab wo ha mah mat s-ap am wo i chikp.
40021044	Neh, t wo e sho'igch hegam mat pi wo ni-amich. Ith at heg wo wa wepok mat ab wo e keiko hothai t ab. Kut hegam mat wo s-ni-ohhoth wo bei g s-ko'ok e-namkithadag. Ith at heg wo wa wepok mat g hothai ab ha ab wo gehsh k am wabsh wo s-ha wia.”
40021045	D hegam u'ugchu papal ch Palasi s-mahch mo g Jesus ha wepogith hegam pi ap pion
40021046	ch heg hekaj an chum s-behim. D wabshaba g hemajkam hab elith mo g Jesus d hema Jiosh ha'ichu i tashogiththam. K hegam u'ukchu papal s-ha gihug.
40022001	Jesus ad am hema ep ha ahgith g ha'ichu wepogitha am neokch ha wui g hemajkam ch hab kaij,
40022002	“Bant masma am ep wo wepogi g Jiosh kownaltalig matp hems hema g kownal am wo i ap'ech g ge'e gegosig am wehhejed g e-alithag nat pi wo ha hohnt.
40022003	T am i e ai. Kut am ha cheha g e-pionag mat an wo ha ahgithahi hegam mam ab heki hu ha waith. Kut wabshaba ihtham pi ab hu i hihimim.
40022004	“Kut am hahawa ha'i ep ha cheha g e-pionag mat an ep wo i ha ahgithahi. K ihtham an ha ahgithahim ch hab kaij, ‘Heki at hu e chuama g s-gihgim ch e gag'e g wipsilo ch wehs ha'ichu e nahtokch. Kumt ab wo i hihim k wo e gegos.’
40022005	“T wabshaba ihtham mam ab ha waith pi ab hu sha'i kaiham k gm hu hab wabsh wua g hejel e-chikpan. Hema at gm hu hih e-oithag wui. T hema gm hu ep hih e-tiannaga wui.
40022006	Kut ha'ijj an ha ui ihtham pion k ha gewittan k ha koktha.
40022007	Kut sha'i si bagat hegai kownal k am ha cheha g e-shonthalig mat am wo hihim k epai wo ha koktha hegam mat ha koktha g pion k wo mehi g ha-kihhim. T wa woho hab juh.
40022008	“T am hahawa i ha wai g e-pionag k hab kaij, ‘E at nahto g gegosig wehhejed g ni-alithag hohnta. T wabshaba hegam hemajkam mant ab i chum ha wai hab e juh mo pi d hahawa ha-wuikam.
40022009	Kumt am wo hihi wohg oithk k ab wo i ha wai gegosig wui mamtp he'ekia i hemajkam wo ha cheh.’
40022010	“Kut am wa woho hihi g piongaj wohg oithk k ab wehs i ha wai hegam mat ha cheh, chum hems g pi ap hemajkam. T am hahawa mu'i thatha. Kumt wehsijj ab ha mah g s-kehg eniga heg wehhejed k am i ha wahpki. Kut shuhth g kih.
40022011	“Kut am i wah g kownal k am ha nei hegam mat am thatha. K am hahawa wabsh hema thaha g o'othham mo pi ab hu wahkch hegai s-kehg eniga.
40022012	K ab kakke ch hab kaij, ‘Ni-nawoj, shahpt masma ia i wah pi ab hu wahkch g s-kehg eniga ith wehhejed?’ “T am wabsh i pi amich ihtha o'othham mat has wo chei.
40022013	Kut ihtha kownal am hahawa ha ahgi g e-pionag k hab kaij, ‘Am g wo si wulshp k gm hu wo tha'ich s-chuhugam k ed. Kut am hu wo shoak k ga hu wabsh wo i si e ki'ishch nat pi wo sha'i si s-ko'ok ha'ichu nakogath.’
40022014	“Pegih, nt wo em-ahgi mo mu'i ab ha waith g Jiosh. K wabshaba al he'ekia d i hemajkamgaj.”
40022015	Kutsh am i e hemapai g Palasi am i a'amich mat has masma wo heki himch g Jesus ab ha'ichu kakkek.
40022016	Tki am ha'i i ha wehmt hegam mo ab si has elith g kownal Herod k am ha wehm hihi ha'i hegam Palasi k am thatha k hab kaij, “Ha mashchamtham, s-mahch ach map s-ap d o'othham ch wabsh chum hedai ha mashcham g Jiosh himthag, chum as has wo chei hedai i.
40022017	Pegih, k am wo t-ahgi maps has elith g ge'e kownal lial kowlanta. No hig t-hiwgith g t-chehanig ahchim Tutuligo matt wo ha namkith aha no pi t-hiwgith?”
40022018	D wabshaba g Jesus am wa s-ha amichuth mo g pi ap'ekam hab elith ch hab ha ahg, “Ahpim s-chu i'attomkam am wabsh chum heki s-ni-himchuthamk.
40022019	Ab g wo hema ni-chehgith hegai lial mam hekaj ha namkith.” Kumd ab hema chehgi.
40022020	D hab ha ahg, “Am g hig wo ni-ahgith mo hedai wuhiosha ch hedai chehgig ab o'ohadag ith ab lial?”
40022021	D hab kaij ihtham, “Hegai mo d uhgchu t-kownalig.” D hab hahawa ep kaij g Jesus ab ha wui, “Pegih, ab g wo i thagito kownal wui hegai matp d enigaj k am epai wo i thagito Jiosh wui mo haschu d epai enigaj.”
40022022	Kud si has i el hegam k gm hu hihi ab amjed.
40022023	D heg wa'i tash ed am ha'i thatha g Sajusi Jesus wui. Hegam mo d Sajusi o pi wohochuth mat g muhki ab uhpam wo i wuhsh muhkig t amjed.
40022024	D hab kaij ihtham, “Ha mashchamtham, Mosesbad atki an o'oha hegai chehanigaj g Jiosh mo hab chu'ig matsh g am oithchkam wehngaj hegai mat wo muh pi ha a'alithagkch hemho wo wa bei g hohnigaj g e-wehnagbad. Tsh g ha-a'aliga hab masma wo e kuint mat d wo a'alithajk hegai mat muh.
40022025	“Pegih, k am hu hebai wewa'ak d e-wepngam ch am t-wehm kih. Kut g si ge'echu ge hohnt k pi ab hu ha a'alitht k muh k an thagito g e-hohnig. T g am oithchkam nawojij an hahawa ep bei g hohnigaj
40022026	k hab wa'ap pi ab hu ha a'alitht k hab wa'ap muh. Kut ihtha g oithchkam hab wa'ap hohnt k hab wa'ap muh pi ab hu ha a'alithtk. Neh, t hab masma i e oi ihtham wewa'ak k wehsijj ko'ok huhug.
40022027	K am hu'i hebai, t haha wabsh muh hab wa ehp ihtha uwi.
40022028	Pegih, am g hig t-ahgith mas hedai d wo hohnigkath ihtha matp ep wo e chegito g ko'i no pi wehsijj hohnigkahim.”
40022029	D hab kaij g Jesus ab ha wui, “Pi am ap chegito nam pi pi sha'i mahch g Jiosh o'ohana ch ep pi sha'i mahch mo he'es i gewkthag.
40022030	Woho at ab uhpam wo ha mah g ko'i g thoakag. T wabshaba hahawa pi wo hohontath hab masma mo g anghil pi hohont.
40022031	Mosesbad atki an o'oha mash wa hab kaij g Jiosh:
40022032	Ahni ani d ha-Jioshga hegam Abraham ch Isaac ch Jacob. Neh, ith o hab kaij g Jiosh, chum as heki hu koi, no pi am e wehm ha nuhkuth ch ab uhpam wo i ha wuwhas muhkig amjed. Pi amt woho wo i huhug am i ko'ok matp g Jiosh d em-Jioshga.”
40022033	Kud am i kah ihtha g hemajkam k si has i el g mashchamaj.
40022034	Kud am ha'i thatha g Palasi mat wo heki himch g Jesus am i kaiok mat ab si ha chehmo g Sajusi.
40022035	D hema hegam d Jiosh chehanig hudawogtham
40022036	ch hab kaij, “Ha mashchamtham, shahchu o d si ba'iwechkim ge'e chehanigaj g Jiosh?”
40022037	D hab kaij g Jesus, “Ith o d si ge'e ch ba'ich i si s-has ha'ichu chehanig: Hemho wa amt ab wo si tatchuath g e-kownalig Jiosh wehs e-ihbthagkaj ch ith am wo chehgithch wehs e-thoakagkaj ch wehs e-chegitoikaj.
40022039	K ith am oithch d si s-has ha'ichu chehanig ch wepo chu'ig: Hemho wa amt ab wo tatchuath g hemajkam hab masma mam ab hejel e tatchua.
40022040	Ihtham gohk chehanig o ab ab wehs shohshonas g Jiosh chehanig ch wehs hegai matki kekelibad Jiosh ha'ichu i tashogiththam an o'oha.”
40022041	D am i e hemapai g Palasi. D g Jesus hab ha ahg,
40022042	“Am g wo ni-ahgith mam hedai hab elith mat g Jiosh si Kehsha ab d wo amjedkamk?” D hab kaij hegam, “Heg atsh d wo amjedkamk t-kownaligbad mash hab chehgig David.”
40022043	D hab kaij g Jesus, “Pegih, sh wa eda g Davidbad hab a'aga, ‘ni-kownalig’ ch hab kaij g gewkthajkaj g Hekia S-ap'ekam Gewkthag:
40022044	Bo kaij g Jiosh ab ni-kownalig wui: In g thahiwua ni-wehm ni-kownal thaikud ed. Kunt wo ha gewito g m-obga mat ab wabsh wo m-wechok.
40022045	Neh, namt hig s-ap wo ah mat has masma d wo Davidbad amjedkamk ihtha mash d ge'e kownaligaj?”
40022046	Kud pi hedai e nako mas ab hu uhpam has wo chei Jesus wui nih hemako ne'oki. D heg i tashkaj amjed pi hedai e nako mas ab hu ha'ichu ep wo kakke.
40023001	Mu'i hemajkam ad am ha'ichug t-wehm.
40023002	Kud hab kaij g Jesus ab wehsijj t-wui, “Hegam chehanig em-mashchamtham ch Palasi o d hegam mo ab mahks g gewkthag mat am wo i tashogi g chehanig.
40023003	Kumt heg hekaj ab wo s-ha wohog elithath. K wabshaba mu'ijj ihtham pi am hu hab junihim mo haschu em-mashcham. Kumt hekaj pi am hu ha oithk hab wo masmak.
40023004	Neh, mu'i s-hasig ha'ichu o ab em-chehani. K ith d s-wehch ha'ichu mohtoi am em-wehhejed. K eda pi ha'ichu hab sha'i wua mas hekaj em-wehm wo moht.
40023005	Wehs ha'ichu o heg wabsh hekaj am hab junihim mamt wo ha neithath. An o u'a g Jiosh o'ohana heg wabsh hekaj mamt hab wo ha elithath mo ab wohog elith.
40023006	Si o s-hohho'ith mat si s-apko wo thadhaiwua am ge'e gegosig ch ed ch am wa si hejelko thathaikud am cheopi ch ed.
40023007	Si o s-hohho'ith mamt ab wo si has ha elithath am hemajkam ha-shahgith ch hab wo ha a'agath mo d ge ha mashchamtham.
40023008	“Ahpim g pi wo sha'i tatchuath mams hab wo em-a'agath ‘ha mashchamtham’ nam pi d a'ai e-wepngam. Kuni ahni d wa'i em-mashchamtham.
40023009	Pi g hedai hab wo a'agath ‘ge ni-ohg’ ith thahm jewed. Heg amt wa'i Jiosh hab wo a'agath mo d ge em-ohg.
40023010	Pi g hab wo e a'agath mam d ha wanimedtham. Ahni ani d wa'i em-wanimedtham Jiosh si Kehsha.
40023011	Bamt wa'i masma d wo si ha'ichuk mamt d wabsh wo ha-pionagk.
40023012	Kut d wabsh wo pi ha'ichuk hegai matp hedai hab wo chum e elithath mo d si ha'ichu. Heg at d wo si ha'ichuk matp hedai ab wabsh wo i pi e ha'ichuchuthch.”
40023013	D hab hahawa ep kaij g Jesus, “Neh, mu'ijj ahpim chehanig ha mashchamtham ch ahpim Palasi am d wabsh s-chu i'attomkam. Ih, sho'ig! Jiosh at si s-ko'okam wo em-namkith heg hekaj. Pi am ha hiwgith hegam mo am i chum s-wahpkimk Jiosh kownaltalig ed ch hab wa'ap hejel pi am hu i wahp. Heg o wa wepo mam ab si yahwidathch g kihjeg am Jiosh kownaltalig wui.
40023014	[“Ha am iattogith g hehe'ejel wi'ikam u'uwi ch ha ehsith g ha-kihki ch eda am wabsh s-e chehgithamk mam si chew e ho'ige'ithahun. Ith at hekaj ba'ich wo i s-ko'okk g em-namkithadag.]
40023015	“Am am si i e nakog mamt chum hems hemako am wo i wanchkwua pi wohokam e-himthag ed. T ihtha ba'ich i s-gewkam wo wulshpik mam ahpim mat am wo gei Jiawul kih ed nat pi ba'ich i s-gewkam am wo oithath g pi wohokam em-himthag. T g Jiosh si s-ko'okam wo em-namkith heg hekaj.
40023016	“Neh, am am ha'i ep chum ha mashcham ch eda hab chech'e, ‘Pi att hemho wa hab wo juh g t-ne'oki mattp wabsh wo gewkaj chehchegch g ge'e cheopi, heg hi wa matt wo chehcheg hegai ohla mo hekaj e heosith.’
40023017	K eda g ge'e cheopi ba'ich d i si ha'ichu mo hegai heosithakud.
40023018	“Kum hab ep chech'e, ‘Pi att hemho wa hab wo juh g t-ne'oki mattp wabsh wo gewkaj chehchegch hegai iagchulithakud mo am hab chu'ig ge'e cheopi t ab, heg hi wa matt wo chehcheg hegai mo an ab e iagchulith.’
40023019	K eda g iagchulithakud ba'ich d i si ha'ichu mo hi hegai mo an ab e iagchulith.
40023020	K heg wa wepo mam heg chehcheg iagchulithakud mam eda chehcheg g iagchulitha.
40023021	Kum chehcheg g Jiosh mam eda chehcheg g ge'e cheopi no pi heg d Jiosh kih.
40023022	Kum hab wa'ap chehcheg g Jiosh mam eda chehcheg g thahm kahchim.
40023023	“Im am hu hab wabsh i juhkch hegai mo d chum si ha'ichu am Jiosh chehanig ed mamt hab wabsh wo juhkchith g al chum ha'ichu. Neh, wehs am ha'ichu hemako tahpani mahk g Jiosh mo wehst-mahm e tahpanch, chum hems g ha'ichu hahhag ch ha'ichu kai, ch wabshaba pi ap ha lothait ch pi ha ho'ige'ith ch pi ab hu wohochuth g Jiosh. T g Jiosh heg hekaj si s-ko'okam wo em-namkith.
40023024	Am am wabsh s-nen'oith g al chu'uchum ha'ichu ch g ge'eged ha'ichu pi chegito. Ith o heg wa wepo mamtp hems wo o'os g e-wasib mat am eda wo gei g al chukumug k wabshaba wabsh wo bah wehnathk g ka-mihyo matp heg am eda wo gei.
40023025	“Ba'ich at wo i s-ko'okk g em-namkithadag nam pi hi wa chum si s-ap e chehgith. K wabshaba am em-eda ha'ichug g pi amdag ch s-chu tha'athag.
40023026	Am g wo i e kegchuth e-i'ibthag ed. T g ha'ichu hab em-juni am haha wo s-ap'ek.
40023027	“Neh, nat hig pi wo i e kegch g hiha'ini an e thahm, chum as am eda wo wehchk g oh'o ch jewalig? Pegih, m ahpim hab sha masma mo g hiha'ini
40023028	nam pi ab chum e chehgithch mam d s-ap'ekam. K eda g em-chegitoi pi a'pe. Ih sho'ig! Jiosh at si s-ko'okam wo em-namkith.
40023029	“Em-shohshon at mu'i ha koktha g kekelibad Jiosh ha'ichu i tashogiththam. Kum ahpim si s-kehg ha hehosith g ha-hiha'iniga hegam mamt ha koktha ch hab chech'e mamt ahpim hi pi wo chum ha koktha. Tham s-chu i'attomkam ch ha wepo masma mash wa g em-shohshon. Ih, sho'ig! Jiosh at si s-ko'okam wo em-namkith namt pi am ha oithk hab wo e juh.
40023032	S-ap amt wo nahto hegai mat g em-shohshonbad i shonwuich.
40023033	Thamt wo ha mu'akamk hab masma mo g kohk'oi ch hekaj pi hab mahs mams wo e tho'ibia.
40023034	Pegih, nt wo em-ahgi mant am i ha wuwhas g ha'ichu i tashogiththam ch s-chu a'amichuththam ch ha mashchamtham am em-shahgith. Kumt ha'i wo ha gewitta am e-chechopi ed k ha'i an has wo ha shahmuthahim k ha'i wo ha koktha, chum hems ab ha sisishpk kots t ab.
40023035	T g s-ko'ok em-namkithadag ab em-ab wo gei hemu s-hohtam. Neh, Abelbad atsh wa wehpeg e muhkith. Tsh amjed mu'i ep e ko'ij. Tsh ga hu si ha oithch hegai Zecariabad mash d Barackiabad alithag e muhkith am ha shahgith g ge'e cheopi ch iagchulithakud, Kum ahpim ha wepo chu'ichig hegam matsh wa ha koktha ch ha wepo masma wo bei g s-ko'ok e-namkithadag mamtp hedai ha wepo elith ha'ichu.”
40023037	K hab ep kaij g Jesus, “Ih, sho'ig, ahpim Jerusalem t am hemajkam, nat pi g Jiosh s-ap wo em-thagito. Em-shohshon ash wa ha ma'ichshulig ch mu'i ha koktha g Jiosh ha'ichu i tashogiththam. Kumt ahpim am ha oithk hab wo e juh. Mu'ikko ani chum tatchua mant wo si s-ap em-nuhkuth hab sha masma mat g chuchul g e-mahmad ab e wecho wo ha hemapai. M wabshaba pi ab hu tatchua manis hab wo em-juh.
40023039	K eda an hab chu'ig Jiosh o'ohana ed mamt ab wo chum ni-ihmath ch hab wo chech'eth mat g Jiosh am ni-kehsh k si s-ni-ho'ige'ith. Kunt ia wo i s-ap em-thagito am hugkam mamt hab hahawa masma hab wo e juh.”
40024001	Kud gm hu hahawa i wuhsh g Jesus ab amjed g ge'e cheopi. Kuchd am i oith k am wui thatha k am a'aga mo si s-kehg hab mahs g ge'e cheopi.
40024002	D hab kaij, “Heu'u, woho o hi wa si s-kehg hab mahs. Nt wabshaba si shel wo em-ahgi mo e aihim mat wehs wo i e shul ihtha.”
40024003	Kuchd amjed gm hu hejelko hihi wehmaj g Jesus k ab i chehchsh k ab thadhaiwua Olive U'us Kawulk t ab. Kuchd hab ahg g Jesus, “Am g hig t-ahgith mas hekith hab wo i e juh hegai map am t-ahgith. Kut haschu d wo chehgithak matt heg ab wo s-mahchk mo e aihim mapt ep wo jiwia. T g jewed wo huhug.”
40024004	D hab kaij g Jesus, “Mt wo si s-e nen'oithath mat pi hedai wo em-iattogi.
40024005	Mu'i at an wo i wuwha a'ahithag oitham k ni-wepo wo e chehcheg hab kaijch mo d Jiosh si Kehsha. Kut mu'ijj ab wo s-ha wohoch.
40024006	T g nahnko mahs hemajkam ch jejewed ab a'ai wo i e checheggia. Mt wabshaba pi wo e totoths. Hemho wa at hab wo e juh hab masma. K wabshaba pi hab d ahga mat e ai mat wo kuhgit. Bihugig at wo gehsh k g jewed wo u'ugij mu'ikpa.
40024008	Ith at d wabsh wo shohshonajk g sho'igthag nat pi ba'ich wo i ge'etha.
40024009	“T wo e ai mamt am wo em-u'u k wo em-thagito mamt wo em-sho'igchuth k wo em-koktha. Wehsko jejewed thakam hemajkam at wo s-em-keh'ithath ni-hekaj.
40024010	Mu'ijj at wo ni-thagito heg hekaj k wo a'ai e gagda k wo s-e keh'ithath.
40024011	Mu'i at an wo i wuwha g s-chu i'attomkam k hab wo e a'agath mo d Jiosh ha'ichu i tashogiththam. T mu'i hemajkam ab wo s-ha wohoch.
40024012	Pi ap'ekam at wo i ge'etha. T mu'ijj wo huhug g pihk ha-elithadag ab a'ai e wui.
40024013	“Mt wo sha e nakog k wo gahi wuwha g e-sho'igthag. T g Jiosh am wo i em-wahpki e-kihthag ed.
40024014	Ihtha s-kehg ha'ichu ahgaj g Jiosh ab amjed g kownaltaligaj at an wehsko wo e ah jewed thahm. T am haha wo e ai mat wo kuhgit.
40024015	“Am g wo amichuth ihtha mam in ne'okchulith. Hegai Danielbad mash d Jiosh ha'ichu i tashogiththam at an o'oha mat g em-obga am wo i kei g s-uam ha'ichu gd hu si eda g ge'e cheopi.
40024016	Kut hemho wa am wo ahhio thohtha'ag wui hegam mat hedai ia wo ha'ichugk Judea jewed ch ed.
40024017	Kut pi hedai am hu wo sha'i chum i wah e-kih ed mat am wo ha'ichu ui, chum as hems imhab wo wa'i oimmedath e-kih wehgaj o am wo chikpanath oithag ch ed.
40024019	S-ta at ehbitham wo mahsk am ha wehhejed hegam mat wo chu'uchum mahmadk ch hegam mat wabsh wo kia wo'ok g ali.
40024020	“Mt ab wo tahnith g Jiosh mat pi eda hab wo e juh ihtha em-mihshmetha tash ed o g s-hehpich'ed.
40024021	Ba'ich at d wo i si ge'e sho'igthagk mo pi hekith g hemajkam sha'i neith ch pi hekith hab masma ep wo nei.
40024022	Pi at hedai wo e nako mas am gahi wo wuhsh hegai sho'igthag matp tash wo hih. T g Jiosh heg hekaj wo i shopolkai am ha wehhejed g e-hemajkamga.
40024023	“Pi g wo sha'i ha wohochuth matp hema hab wo sha chei mo am hebai ha'ichug g Jiosh si Kehsha.
40024024	Mu'i at in wo i wuwhag k hab wo chei mo d ni-ahni Jiosh si Kehsha o d Jiosh ha'ichu i tashogiththam k am hab wo wuath g s-hasig ha'ichu mat hekaj wo i chum ha wanchshul g Jiosh hemajkamga matp wo e nako.
40024025	Neh, ni heki hu am em-ahgith mamt hekaj wo s-e nen'oithk.
40024026	“Tp hems ha'i hab wo chei mo am ha'ichug g Jiosh si Kehsha tohono jewed ch ed o am hebai e ehstokch. Kumt wabshaba pi wo ha wohochuth k pi am hu wo chum hihi.
40024027	Wehsko ant wo ni-chehgi mant hekith ep wo jiwia jewed thahm ahni Jiosh si Kehsha hab sha masma mat g wepgi s-masma an gahi wo kekiwua chewagi ch ed.
40024028	“Neh, s-mahch am mat hebai wo wo'ok g ha'ichu muhkig an wabsh ha neithch g nunuwi mat am wo e chehm. Pegih, mt hab wa'ap s-ap wo s-mahchk mant hebai wo ha'ichugk.”
40024029	D hab ep kaij, “T am wabsh wo i chum kuhgi hegai jewed shuhthgim sho'igthag. T g tash tonlig wo huhug. T g mashath ep pi wo ha ton. T g thahm kahchim wo ugij. T g huhu'u wo i shul.
40024030	Nt ab haha wo i ni-chehgi ab thahm kahchim t amjed k wo jiwia. T wehs hemajkam wo si shoanith ab i ni-neithok. Nt si s-masma ab wo hudunihi chewagi ch ed. Kut am wo e maskogi g ni-gewkthag.
40024031	T ab si s-kaitham wo e kuhu g kuikud. Kunt wo ha cheha g ni-anghiliga mat ab wehs wo i ha hemapai hegam mant am i ha chuhcha mat wo e tho'ibia. T am wo hihi imhab si'al tahgio ch imhab hudunig tahgio ch imhab wakolim tahgio ch imhab juhpin tahgio k wo ha hemapai.”
40024032	“Nt wo ha'ichu em-mashcha heg hekaj suhna uhs. Mt wo s-mahchk mo g toniabkam e aihim mamt wo nei mat ab wo i i'iwgi.
40024033	Pegih, mt hab wa'ap wo s-mahchk mo e aihim mat wehs wo kuhgit mamt wo nei mat hab wo e juh hegai mani em-ahgith.
40024034	Nt wo si shel em-ahgi mat d wabsh wo kia thothakamk hegam mat wo nei ihtha mani em-ahgith mat hekith wehs wo kuhgit.
40024035	Neh, wehs at gm hu hab wo i e juh ihtha Jiosh nahtoi mam in neith. T wabshaba g ni-ne'oki pi hekith gm hu hab wo i e juh.”
40024036	D hab ep kaij, “Heg o wa'i s-mahch ni-ohg Jiosh mant hekith ep wo jiwia. Pi o hedai ep s-mahch, chum hems g anghil nih ahni mani d hi wa chum alithaj.
40024037	Bat wo masmak ha'ichu mant hekith ep wo jiwia mash wa hab chu'ig mash eda g Noahbad in d thoakam.
40024038	Hemajkam ash wa gm hu wabsh i si neneath ch e gegosith ch ih'eth ch e hohont ch gm hu wabsh i pi chegito g Jiosh. T haha wabsh e ai g tash mat hegam Noahbad am i wahp ge'e wahlko ch ed.
40024039	Kut wehs ha wi'in g hemajkam k ha hugio. Kut hab wo wa masmak mant hekith ep wo jiwia.
40024040	Neh, gohkajj at am wo chikpanath oithag ch ed. T hema gm hu wo i e be k hema am wo wa i e wuiok.
40024041	Gohk u'uwi at am wo ha'ichu chu'ath. T hema gm hu wo i e be k hema am wo wa i e wuiok.
40024042	“Pegih, mt wo si s-e nen'oithath. Pi o ta machima am em-wehhejed mant haschu tash ed ep wo jiwia ahni em-kownalig.
40024043	Neh, pi o ta machima mas hekith hema wo jiwia g s-chu ehskam. Kum heg hekaj chum hekith nuhkuth g e-kihthag.
40024044	Pegih, k hab wa'ap pi ta machima em-wehhejed manis hekith wo uhpam jiwia jewed wui ahni Jiosh si Kehsha. Mt heg hekaj wo si e nahtokchith chum hekith.
40024045	“Chum amt hedai wo e nahtokch mamtp wo s-wapagimak ch wo s-chu a'amichuthath. S-mahch am mat g ha-ahmo hema wo e-gahgi g hab mahs pion k wo nuhkuthach g e-kihthag. T heg s-ap wo ha chikpanchuthath ch wo ha thagio'ithath g e-wehm pion mat eda pi an hu wo ha'ichugk g ha-ahmo.
40024046	T am ep wo jiwia k wo cheh mo s-ap am hab junihim g e-chikpan. Kut d wo si ge'e s-hehgigk heg wehhejed pion.
40024047	Nt wo si shel em-ahgi mat g ahmoj am hahawa wehs thahm wo kei g e-kihthag.
40024048	“T wabshaba pi ap d wo ha kehshak matp hedai hab wo i e ah, ‘Pi at oi wo jiwia g ni-ahmo,’
40024049	k wo i ha sho'igch g e-wehm pion k g s-i'imkam ha wehm wo ih'eth ch wo e gegosithath.
40024050	T haha wabsh wo jiwia g ahmoj k wo cheh mo pi ap hab wua g e-chikpan
40024051	k wo si s-ko'okam namkith k gm hu hab wo i juh. Neh, bat wa masma hab wo e juh ha wehhejed hegam mat pi ab hu wo wohog elithath g Jiosh. Heg at s-ko'okam wo ha namkith. Kut heg hekaj wo shoakath ch ga hu wabsh wo i si e ki'ishch.”
40025001	D hab ep kaij g Jesus, “Ba'ich ant am wo i em-tashogi g Jiosh kownaltalig am wepogithch hegai kih mat hebai ha'i wo e hohont. Mt am ha'i ha wai wehst-mahm chetcha. T am hihi ha u'athch g e-lalampa k am wo i wahp g wo ha hohntam wehm mat hekith wo jiwia.
40025002	Hetasp ihtham o pi ha'ichu nen'oith
40025003	ch ep pi ha wa'igchug g a-saithi.
40025004	Hetasp o s-chu nen'oith ch ep ha wa'igchug g a-saithi.
40025005	Kut pi oi jiwia g wo ha hohntam. T wehsijj s-ha kohksimch ihtham chetcha. T gm hu kohk.
40025006	“Neh, t am i e ai g eda hugkam g s-chuhugam. T ab kaitha ihtha, ‘Ab o him g wo ha hohntam. Oi g wo i hihim k ab wo namkhi.’
40025007	T hegam wehst-mahm chetcha nehnen k i ha kegchuth g e-lalampa.
40025008	“K hab kaij hegam mo pi ha'ichu nen'oith, ‘Ab g wo i ha t-mahki g e-a-saithiga. Chuhchkim o g t-lalampa.’
40025009	“K hab kaij hegam mo s-chu nen'oith, ‘Pi att wo t-nako. Am o wabsh i hejel t-wehhejed ahim am shuhthagi ch pi wo em-ai. Am amt wo hihi tianna wui k am hejel wo ha nolawt.’
40025010	“T wa woho hab e juh hegam ha'i k gm hu hihi mat wo ha nolawt g a-saithi. Kut eda ia hu ha oithk jiwia g wo ha hohntam. Kut hegam hetasp mo e nahtokch gm hu wehmaj i wahp mat am wo e gegos wehmaj. T ab si e kuh g kihjeg.
40025011	“T am i uhpam thatha hegam ha'i k ab chum shoani ch hab kaij, ‘Ab g si s-t-ho'ige'ith k ab i kuhpi'oki matt am wo i wahp.’ “K hab kaij g wo ha hohntam,
40025012	‘Nt wo si shel em-ahgi mani pi sha'i em-mahch mams hedai wud,’ ch am hahawa si kuh g kihjeg.”
40025013	Neh, d am i kuhgit g e-wepogitha g Jesus hab kaijch, “Neh, mt wo s-e nen'oithath nam pi pi sha'i mahch mant hekith ep wo jiwia.
40025014	“Bant masma ep wo i wepogi g Jiosh kownaltalig matp hems g o'othham hema hasko wo him k ab i ha wai g e-pionag mat ab wo ha nuhkuthach g ha'ichu e-eniga.
40025015	Hema at mah g hetasp mihl pihsh k hema gohk mihl pihsh k hema ep g hemako mihl pihsh no pi s-mahch mat he'ekia i s-ap wo chikpanath k amjed gm hu mehk jewed wui hih.
40025016	“Hegai piongaj mat g hetasp mihl pihsh ab ui at am ha hekaj i e nakog k hekaj ihtha lial mat am thahm hetasp mihl pihsh ep nahto.
40025017	Kut hegai mat g gohk mihl pihsh ab ui hab wa'ap e juh k gohk mihl pihsh am thahm nahto.
40025018	T wabshaba hegai mat g hemako mihl pihsh ab ui gm hu him k am hebai wagt k am ehsto.
40025019	“K mehk amjed mat jiwia g ha-ahmo ihtham k am ha ui mat wo s-mai mat has masma hekaj g lialigaj.
40025020	“Hegai piongaj mat g hetasp mihl pihsh ab ui at ab i wah k ab i mah g hetasp mihl pihsh am thahm hegai mat ab ui k hab kaij, ‘Ab apt wa ni-mah g hetasp mihl pihsh. Neh, nt am ba'ich hetasp mihl pihsh ab ep wo m-mah mant nahto.’
40025021	“K hab kaij g ahmoj, ‘S-ap aptki hab e juh, s-ap'ekam ni-pionag, s-ap hekajk mant he'ekia ab i m-mah. Nt hekaj ab ba'ich i mu'i wo m-nuhkuthach. Am g ni-wehm s-hehgigkath.’
40025022	“T heg ab hahawa ep i wah piongaj mat g gohk mihl pihsh ab mah k hab kaij, ‘Neh, gohk mihl pihsh apt wa ab ni-mah. Kunt am ba'ich gohk mihl pihsh ab ep wo m-mah mant nahto.’
40025023	“K hab kaij g ahmoj, ‘S-ap aptki hab e juh, s-ap'ekam ni-pionag, s-ap hekajk mant he'ekia ab i m-mah. Nt hekaj ab ba'ich i mu'i wo m-nuhkuthach. Am g ni-wehm s-hehgigkath.’
40025024	“T ab hahawa i wah hegai piongaj mat g hemako mihl pihsh ab mah k hab kaij, ‘Ni-ahmo, s-mahch ani map s-ta ke'ithama ch s-beihimk hegai map haschu pi ab hu chikpan.
40025025	Kunt heg hekaj gm hu s-a'agko e'esto g m-lialiga. Neh, m ia wehch mo haschu d m-eniga.’
40025026	K hab kaij g ahmoj, ‘Si pi ap ch s-padmakam ni-pionag, kups wa chum s-mahch mani s-ta ke'ithama ch s-beihimk hegai mani haschu pi ab hu chikpan.
40025027	Pegih neh, pt hems am hi wo wa chum toa g ni-lialiga wahnko ch ed. Kunt ab wehs uhpam wo ui wehnathk mat haschu ab wo i mahmadt.’
40025028	“K hab hahawa ha ahg g ha'i ep e-pionag, ‘Mt wo wohppo'ith k ab wo mah hegai mo wehst-mahm mihl pihsh edgith.
40025029	Ba'ich at ep wo nei g e-ap'ethag hegam mat hedai s-ap wo hekaj. T wabshaba wo e wohppo'ithach mo haschu al i edgith hegam mat pi ap wo hekaj.
40025030	Mt gm hu wo tha'ich hegai s-padmakam pion s-chuhugam k ed. T am wo si shoakath ch ga hu wabsh wo i si e ki'ishch nat pi wo sha'i si s-ko'ok ha'ichu nakogath.’
40025031	“An ant wo thahiwua ni-kownal thaikud an mant hekith wo i jiwia ha wehm g ni-anghiliga.
40025032	T wehs hemajkam am wo e hemapai ni-ba'ich. Nt ab wo i ha gawulkai hegam mo d wohokam ab ha amjed hegam mo pi d wohokam hab masma mamt am wo i ha gawulkai g kahwal ch siswat.
40025034	Bant wo ha ahgi hegam mant ab i ha gawulkai, ‘Ab g wo i hihim. S-em-ho'ige'ith o g Jiosh. Ni-gegos amt mani wa d bihugimkam k ni-wasibi mani wa d tonomkam k am i ni-wahki e-kih ed mani wa d wabsh ge o'othham k ni-enigadath mani wa pi ha'ichu edgith k ni-nuhkuth mani wa mumku k am ni-chechga mani wa d lihso. K g Jiosh am nahtokch g kihthag em-wehhejed ga hu i amjed mat in i nahto g jewed. Ab g wo i wahpkith k wo edagi.’
40025037	“Kut hab wo chei ab ni-wui, ‘T-kownalig, kuchs hekith i m-gegosith k m-wasbith k ab i m-wahki t-kih ed k ab m-enigadath k m-nuhkuth k am m-chechga?’
40025040	“Nt hab wo chei, ‘Nt wo si shel em-ahgi mam ahni am i ni-wehmt hekith am i ha wehmtch hegam mo d sho'igkam ch ab ni-hiwig.’
40025041	“Kunt hab haha wo chei ab ha wui hegam mant pi ab hu i ha gawulkai, ‘Gam g hu hab wo i e juhni. Ab o em-mohto'ith g Jiosh g s-ko'ok namkithadag. Pi amt ni-gegos mani wa d bihugimkam k pi ni-wasibi mani wa d tonomkam k pi am hu i ni-wahki e-kih ed mani wa d ge o'othham k pi ab hu ni-enigadath mani wa pi ha'ichu eniga k pi ni-nuhkuth mani wa mumku k pi am hu ni-chechga mani wa d lihso. Neh, am amt wo e shul heg eda mehi mo d ha wuikam g jijawul.’
40025044	“Kut hab wo chei hegam ab ni-wui, ‘T-kownalig, ch hekith i m-neith maps d bihugimkam o d tonomkam o d ge o'othham o pi ha'ichu eniga o mumku o d lihso, kuchs pi am hu i m-wehmt.’
40025045	“Nt hab wo chei, ‘Nt wo si shel em-ahgi mam ahni pi am hu i ni-wehmt, hekith pi am hu i ha wehmtch hegam mo d sho'igkam ch ab ni-hiwig.’
40025046	“Kut ihtham am wo e shul pi ha huhugetham s-ko'ok namkithadag ed. T g s-ap'ekam an wo i wahp anai mat an hahawa chum hekith wo edgithath g s-ap'ekam thoakag.”
40026001	D am i ha'asa ha'ichu ha mashcha g Jesus k hab hahawa kaij ab t-wui,
40026002	“S-mahch am mo gohk tash am wi'is matt wo wuhshath mat g Jiosh ha tho'ibia g t-shohshonbad. Kutki hab wo e juh mat an wo ni-bei hegam mo ab ni-wui gegok k ab wo ni-naggia kots t ab mat wo ni-mua.” Neh, heg o hab wa'i kaij.
40026003	Kumsh eda woho a'aga mamtsh has masma wo be k wo mua. Si uhgchu pahl atsh am i ha hemapai hegam ha'i u'ugchu papal ch ge'eged. Kutsh ab kihj ab nam
40026004	k am ap'ech mat s-a'agi an wo bei g Jesus k wo mua,
40026005	ash am wabsh a'ai e ahgith, “Hi wa pi am hu heg eda mat ia wo e hemapathch g hemajkam ith hekaj piast. T wo am hu e babgachuth k wo t-cheggia.”
40026006	Kuchd am hu hebai am thatha Bethany kihhim t am. D am d kihkam hegai mad hab chehgig Simon ch wa chum mumku heg hekaj mo g chuhkugaj wabsh muhkhim.
40026007	Ith ad ab i t-waith k t-gegos. Kuchd am thadhak ch t-gegosith. T ab haha wabsh hema i wah g uwi g si s-namkig s-ap uhw shuhthagi wa'igchugch am al s-toa hothai ha'a ch ed k ab iawua Jesus mo'o ab.
40026008	Kud ha'i si pi hohho'i g t-wehm e mashchamtham k hab kaij, “Ih, pt wabsh heki wua ihtha s-namkig ha'ichu.
40026009	Eda atp hu'i mu'i lial wo nam sha e gagdak. T heg wo e hekaj ha wehhejed g sho'igkam.”
40026010	Kud s-mahch g Jesus mach haschu am a'aga ch hab kaij ab t-wui, “Pi g am wo sha'i keh'ithath ihtha uwi. Si at s-kehg ha'ichu hab juh am ni-wehhejed.
40026011	Mt wabsh chum hekith wo i ha wehmt g sho'igkam. Kunt ahni hi pi tash ia hu wo em-shahgithk.
40026012	Ab at iawua g uhw shuhthagi mat wo i nako g ni-honshpadag hiashpa.
40026013	Nt wo si shel em-ahgi mat am wo s-e chegitok mat haschu has juh ihtha uwi mat hebai wo i e ahgachugath g s-kehg ha'ichu ahgaj g Jiosh an wehsko jewed thahm.”
40026014	D am ha hekaj t-thagito g Judas Iscariot k gm hu hih. Kuchd am i thahm s-mai matsh am hih u'ugchu papal ha wui
40026015	ash hab kaij, “He'ekia amt wo i ni-namkith mant an wo em-behi g Jesus?” Kutsh am chehgith k kuint g waikko wehst-mahm plahtha pihsh matsh ith wo mah.
40026016	Tsh ab i amjed g Judas am i e nako matsh wo gagda g Jesus.
40026017	D am hahawa s-ap i e ai hegai t-shohshonbad ha tho'ibiathag piast. K ith eda pi e ko'a hegai pahn mo jewajithas. Kud d wehpeg tash heg eda gegosig. Kuchd am thatha Jesus wui k ab kakke machs hebai wo i ap'ech matt am wo huh g kahwal mad iagchulig gegosig.
40026018	D gohkajj hab t-ahg, “Am amt wo hihi Jerusalem wui. K am hema d kihkam ch am wo e chehgi. Mt hab wo ah mani hab kaij mat e ai g ni-tashga. Kutt t-wehm wo huh g kahwal mad iagchulig gegosig am kihj am.”
40026019	Kud am hab e juh mad hab ha ahg g Jesus k am i ap'ech g gegosig.
40026020	D am i hud. Kuchd am thadhaiwua k am t-gegosith.
40026021	Kud hab haha wabsh kaij g Jesus, “Nt wo si shel em-ahgi mat has wo e juh hemu. Hema amt wo ni-gagda ahpim mam ab si ni-wecho e mashcham.”
40026022	Kuchd si pi ap t-taht k gn hu hab i che'iatahi, “Ih, hi wa pi ahni, ni-kownalig.”
40026023	D hab kaij g Jesus, “Heg at hab wo juh mat hedai am ni-wehm wo wakch g chemait hithod ch ed.
40026024	Bant masma wo ni-muhkith mo has masma heki hu o'ohanas Jiosh o'ohana ed mat g si Kehshaj wo e muhkith. T wabshaba wo si s-ko'okam e namkith hegai mat wo ni-gagda. Ba'ich at wo i chum s-ap'ek heg wehhejed mat hems wabsh pi wo chum mahsi.”
40026025	D hegai Judas matki gagda hab kaij, “Aha nap ahni hab ni-ahg, t-mashchamtham?” D hab kaij g Jesus, “Thap ahpi.”
40026026	Chd am wabsh kia t-gegosith. D g Jesus am bei g chemait k ab ho'ige'el g Jiosh k am hahawa i hahain k ab t-mah k hab kaij, “Oi g wo huhgi ihtha. Tho ni-honshpadag.”
40026027	D am hahawa bei g tahsa k ab ep ho'ige'el g Jiosh k ab t-mah g wasib k hab kaij, “Wehsijj g ab wo ih'e.
40026028	Ith o d ni-eh'ed. Ith ani hab ahgch hab kaij mant wo ni-muhkith em-wehhejed. T g ni-eh'ed wo e iawua. T g Jiosh heg hekaj am hab wo juh hegai mo wa hab kaij mat gm hu hab wo i juh g pi ap ha-chu'ichig g hemajkam.
40026029	Ia o i s-ap'e. Kunt pi hekith em-wehm hab ep wo juh ihtha k wabshaba em-wehm wo si s-hehgigk Jiosh kihthag ed.”
40026030	Neh, kuchd am hahawa kuhgit am hema ahgk g mihshmetha ne'i k am wuwhag k gm hu hihi Olive U'us Kawulk wui.
40026031	D hab t-ahg g Jesus, “An o o'ohanas mo hab kaij g Jiosh: Nt wo hiwigi mamt wo mua g kahwal ha nuhkuththam. T g kahwal wabsh a'ai wo wohp. K ith hab d ahga mamt wehsijj wabsh wo ni-thagito k gm hu a'ai wo wohp mant hekith wo ni-muhkith.
40026032	Kunt wabshaba ep wo ni-chegito k gm hu wo hih Galilee wui. Mt ab ha'ab wo ni-nei.” Neh, bad kaij g Jesus.
40026033	D g Peter hab kaij, “Ahni ant hi pi hekith wo sha'i m-thagito, chum as wehsijj wo m-thagito ihtham.”
40026034	D hab kaij g Jesus ab wui, “Nt wo si shel m-ahgi mat koi wo kuhu g keli chuchul ith i chuhug ab. Kupt waikko hab wo wa'i chei map pi sha'i ni-mahch.”
40026035	D hab kaij g Peter, “Pi ant hekith hab wo sha'i chei manis pi m-mahch, chum anis wo ni-muhkith m-wehm.” Kuchd wehsijj hab wa'ap kaij.
40026036	Kuchd gd hu thatha heg ab oithag mo hab e a'aga Gethsemane. D pi am hu t-wehmaj g Judas Iscariot. D hab kaij g Jesus ab t-wui, “Ia g hu wo i thadhak. Nt ahni am ba'ich wo i him k wo ni-ho'ige'ithahu.”
40026037	Bad kaij ch am ha u'uk g Peter ch James ch John. T ihtham gm hu oi. Kush s-masma si pi ap e tahtk g Jesus ch si e kudut
40026038	ch hab kaij ab ha wui, “Ab at wabsh i si ni-shuhth g pi ap tahhathkam ch si s-ni-mukima tahhathchuth. Ia g wabsh wo thadk ch wo ha'ichu si nenashanath.” Kutsh am thadhaiwua.
40026039	Tsh g Jesus ba'ich ep sha'i him k am i gei jewedo k hab kaij ab Jiosh wui, “Ni-ohg, matp am wo s-ap'ek, pt im hu hab wo i juh hegai si s-ko'ok sho'igthag mo ab ni-wui him. Kuni eda tatchua mat ahpi g m-tatchui hab wo e juh.”
40026040	Tsh am hahawa uhpam ep jiwia ha wui hegam waik. Kush am kohksh. Sh hab kaij ab ha wui, “Pi amtki sha'i e nako mamt wo ni-wehm nenead al hemako ohla ab.
40026041	Si g wo ha'ichu nenashanath ch ab wo tai g Jiosh g gewkthag mamt pi am hu wo shul pi ap'ekam ch ed. Chum am hi wa g s-ap'ekam hab elith ch eda pi e nakog.”
40026042	Bash kaij ch amjed gm hu hahawa ep him k hab kaij ab Jiosh wui, “Ni-ohg, am o wa s-ap'e ni-wehhejed matp d wo m-tatchuik mant hemho wa wo nako ihtha si s-ko'ok sho'igthag.”
40026043	Neh, k am hahawa uhpam ep jiwia ha wui. Kush ep kohksh no pi sha'i s-ha kohksimchuth.
40026044	Tsh gm hu hahawa ep hih g Jesus k heg hab kaij ab Jiosh wui matsh wehpeg
40026045	ch am hahawa uhpam ep jiwia ha wui k hab kaij, “Kumtki ep kohk. T eda e ai mamt ni-gagda ahni Jiosh si Kehsha am ha wui g pi ap'ekam hemajkam.
40026046	Oi g wo wahpamigi. Tt wo hihi. Neh, ia at hu jiwia hegai mat ni-gagda.”
40026047	Am ad wabsh kia neok. Kud am jiwia g Judas. D sha'i si mu'ijj wehmaj, ha'ijj g i'is-papayo uh'ukch ch ha'ijj g u'us. Ihtham atki g u'ugchu papal ch ge'eged am ha cheha matsh am wo hihim k wo bei.
40026048	Kuki eda g Judas heki hu ha ahgith ihtham mo am wehmaj mat ab wo chintath g Jesus kahmaj ab. T hab masma wo s-mahchk mat hedai an wo bei.
40026049	D am wabsh i chum jiwia g Judas k wabsh shel i hih ab Jesus wui k hab kaij, “Jiosh at wo s-m-ho'ige'el, ni-mashchamtham!” Neh, bad che'e k ab chintath.
40026050	D hab kaij g Jesus ab wui, “Ih, ni-nawoj, oi g s-hohtam am hab juhni hegai mapt haschu ahgk ia jiwia.” Kud ab ha'i hihim k an bei g Jesus k gn hu si s-wihnam u'ukch.
40026051	Kud hema g t-wehm e mashchamtham am i wuhshath g e-is-pahyo k ab si gehg g neholigaj g uhgchu pahl k an si hikuch g nahkaj.
40026052	D hab kaij g Jesus ab wui ihtha, “Ga g hu uhpam kehsh g e-is-pahyo. Hegam mat wo hekaj g is-pahyo at heg hekaj hab wa'ap wo e muhkith.
40026053	Aha nap pi mahch mantp ab wo tai g ni-ohg, t ha hekaj wo ha cheha g sha'i si mu'i mihl anghil mat ni-wehhejed wo ha cheggia.
40026054	K wabshaba an hab chu'ig Jiosh o'ohana ed mat hemho wa am ni-tahgio hab wo e juh ihtha mo hab e wua.”
40026055	Neh, bad kaij g Jesus ch hab hahawa ha ahg hegam mat an bei, “Wehs tashkaj ani am thahiwup ch ha mashcham ge'e cheopi t am. Kumt pi an hu ni-be k wabshaba hahawa ia thatha an uh'ukch g i'is-papayo ch u'us mamt wo ni-bei.
40026056	Pegih, bat wa masma an heki hu o'oha g kekelibad Jiosh ha'ichu i tashogiththam mant hab masma an wo ni-behij mat g pi ap hemajkam.” Neh, bad kaij g Jesus. Kuchd am haha wabsh i thagito k gm hu si a'ai wohp.
40026057	Kumtsh am i bei g Jesus heg kih wui uhgchu pahl mo hab chehgig Caiaphas. Tsh eda am heki hu i e hemapai g chehanig t-mashchamtham ch ge'eged.
40026058	Sh g Peter ga hu wabsh mehkjed ha oith ch am i wah kolhai ch ed. Sh am ha'i thadha g ha-pionag. Tsh g Peter am ha wehm i thahiwua s-neithamkch mams has wo juh g Jesus.
40026059	Sh g uhgchu pahl ch hegam e jehnigiththam am chum i e nakog mat g iattogi ha'ichu ab wo abch g Jesus mat heg hekaj wo mua.
40026060	Kutsh mu'i ehp am i gegokiwua k ab ha'ichu chum abch. Sh wabshaba pi e wepot g ha'ichu ha-ahga. Tsh am hahawa gohkajj i gegokiwua
40026061	k hab kaij, “Ihtha o'othham o hab kaij matsh wo e nako mat wo i wua g Jiosh ge'e cheopiga. Tsh am d wo i waik tashk, tsh am uhpam ep wo kei.”
40026062	Tsh am hahawa kekiwua g uhgchu pahl k hab kaij ab Jesus wui, “Napt pi am hu has wo chei heg amjed mam ab m-abchuth?”
40026063	Kush wabshaba g Jesus pi has sha'i kaij. Tsh am ep neo g uhgchu pahl k hab kaij ab wui, “Am g t-ahgith g wohokam am tahgio g Jiosh. Nap hab e elith map ahpi d Jiosh alithag matp am t-thahm wo i e kei?”
40026064	Sh hab kaij g Jesus, “Thani ahni. Kunt ab ep wo em-ahgi mat g Jiosh am wo e chehgi mo ab si has ni-elith an e-hugith an ni-thahshk e-kownal thaikud ed. T am wo i e ai mant ab wo i hud chewagi ch ed k am ep wo jiwia jewed thahm. Kumt wehsijj wo s-mai mani d ahni.”
40026065	Tsh g uhgchu pahl ab si wantsh g e-eniga no pi si pi hohho'ith g ne'okij k hab kaij, “Pi ach hedai ep sha'i tatchua mas am wo ah g chu'ichigaj. Am am wa kah g pi kehg ne'okij.
40026066	Shahm i elith?” Kush hab kaij g e jehnigiththam, “Ab at moht g chu'ichig am hugkam mat hemho wa wo e muhkith.”
40026067	Tsh ihtham ab si siswua wuhioshaj ab k an si ma'ishk wuh g wuhpuij k ab si shonikkash
40026068	ch hab ahg, “Am g hig t-ahgith mas hedai ab m-shonikka, ahpi Jiosh si Kehsha e ahga.”
40026069	Sh eda g Peter am thaha kih bahsho. Kutsh am hema jiwia g uwi piongaj g uhgchu pahl k hab kaij ab Peter wui, “Ahpi ap ep wehmaj hegai Jesus.”
40026070	Tsh wabshaba g Peter pi mahch k e ah g Jesus am ha tahgio hegam mo am thadha hab kaijch, “Pi ani sha'i mahch maps haschu hab ahg.”
40026071	Bash kaij ch ha hekaj gm hu hih mash am ha'i gegok kolhai kihjeg t ab. Kush hema hab ep kaij ab ha wui, “Ith o ep wehmaj hegai Jesus.”
40026072	Kutsh ep pi e edagi g Peter hab kaijch, “Tho si wohokam mani pi sha'i mahch hegai o'othham.”
40026073	Kutsh sha'i ha'as, tsh hegam chechoj mo am gegok am thatha Peter wui k hab ahg, “Pi g sha'i pi e edgith. Thapki woho hema hegam Jesus. Ab ap wabsh e ahgch e-ne'oki ab map d ha wehm o'othham.”
40026074	Tsh g Peter am ha hekaj si ha ahgi, “Pi ani sha'i mahch ihtha o'othham mam an a'aga. T g Jiosh wo si ni-jehka'ich mantp em-iattogith.” Tsh am hahawa hema si kuhu g keli chuchul.
40026075	Tsh am ha hekaj i chegito g Peter mo wa g Jesus ab wui hab kaij, “Pi at koi wo kuhu g keli chuchul. Kupt waikko hab wo wa'i chei map pi sha'i ni-mahch.” Tsh gm hu wuhsh g Peter k si pi ap e tahtk ch shoak.
40027001	Tsh am wabsh i chum mahsi. Tsh am hahawa i ap'ech g u'ugchu papal ch ge'eged mat wo e muhkith g Jesus.
40027002	Tsh am i e kuhgit g ha-namki. Kutsh am si i maniadath g nohnhoij g Jesus k gm hu i wanim matsh am wo i bei heg wui mo d kownal heg eda chekshani ch hab chehgig Pilate.
40027003	Sh eda g Judas an himath ch ha neith. Sh am wanimed g Jesus kownal wui mat wo e muhkith. Kutsh si e toths g Judas k am him k am uhpam i ui hegai waikko wehst-mahm plahtha pihsh ha wui g u'ugchu papal ch ge'eged
40027004	k hab kaij, “Tki wo e muhkith hegai mo pi ha chu'ichig. K d ni-chu'ichig nant pi ab em-wui gagda.” Sh hab kaij hegam haha'ichu, “Pi ach has sha'i elith hegai. Heg o ahpi ab m-ab.”
40027005	Tsh g Judas am si nehnich hegai lial k am shul ge'e cheopi ch ed k gm hu hahawa wuhsh jeg ed k wabsh hejel e naggia.
40027006	Tsh g u'ugchu papal am ui hegai lial k hab kaij, “Ith o d namkigaj mat hema wo e muhkith. K g t-chehanig pi t-hiwgith matt am wo toa ge'e cheopi wehhejed.”
40027007	Bash kaij ch am ap'ech matsh heg hekaj wo hema ha nolawt g oithag mat d wo ha-simin-jihlok hegam mo d wabsh ge o'othham. Hegai mamt ha nolawt o heki hu hab e a'aga Haha'attham Oithag
40027008	ch wabshaba hab hahawa e a'aga Eh'ed Oithag.
40027009	Neh, ith atsh wa hab e juh hab masma mash wa g Jiosh heki hu wa'i hab kaij matsh hab masma hab wo e juh. Hegai kelibad Jiosh ha'ichu i tashogiththam mash hab chehgig Jeremiah atki an o'oha mash hab kaij g Jiosh: Tutuligo at wo hema nolawt g o'othham g waikko wehst-mahm plahtha pihshkaj.
40027010	Kumt ith am haha wo ui namkigaj k wo ha nolawt g haha'attham oithag.
40027011	Sh eda am kehk g Jesus kownal wui. Sh hegam mo s-mu'amk ab abchuth mo chum e kownalchuth. Sh g kownal ab kakke, “No wa woho mapsh hab chum e elith map d ha-kownalig ihtham Tutuligo?” Sh hab kaij g Jesus, “Thani ahni.”
40027012	Sh g u'ugchu papal ch ge'eged ab mu'i ha'ichu abchuth. Sh pi am hu has sha'i kaij g Jesus.
40027013	Sh hekaj hab kaij g Pilate ab wui, “Neh, mu'i ha'ichu o ab m-abchuth. Napt pi ab hu wo ha kaiha?”
40027014	Kush ep pi am hu has sha'i kaij g Jesus. Tsh heg hekaj si has i el g kownal.
40027015	K am hab e wua ahith ab ith eda gegosig mo g kownal hema thathagitod g lihso am ha wehhejed g hemajkam.
40027016	K am hema d lihso ch hab chehgig Barabbas. K wehsijj s-mahch ihtha.
40027017	Tsh am i e hemapai g hemajkam amai mash am thaha g Pilate ch hab wua g lothaita. Tsh ab ha kakke, “Nam hab elith mant wo thagito g Barabbas aha nam ith hab elith Jesus mo hab e a'aga Jiosh si Kehsha.”
40027018	Neh, bash kaij nash pi chum s-thagitoimk g Jesus ch hab ha elith mo hegam wa'i haha'ichu s-hehgamk ch s-mu'amk.
40027019	Sh am thaha g Pilate lothaita thaikud ed. Kutsh eda g wehmaj kihkam heki hu hema cheha matsh am wo him k wo ahgi mo hab kaij, “Pi g am hu has sha'i juhni hegai o'othham no pi pi ha chu'ichig. Mu'i ant ha'ichu nako chuhug chehchkch ab amjed.”
40027020	Sh eda hegam u'ugchu papal ch ge'eged ab ha chehani g hemajkam matsh ab wo tai g Pilate mat wo thagito g Barabbas k g Jesus hab wo juh mat wo e muhkith.
40027021	Pegih, sh g kownal ab ha kakke mas hedai am wo i thagito ha wui ihtham gohk. Sh hab kaij g hemajkam, “Barabbas”.
40027022	Sh hab hahawa ep kaij g Pilate mas has wo juh hegai Jesus mo hab e a'aga Jiosh si Kehsha. Sh hab kaij g hemajkam, “Mu'ani ab kots t ab.”
40027023	Kutsh hab chum chei g Pilate, “Haschu ahg? Shahchu at hig pi ap has juh?” Kutsh oi wa wabsh ba'ich i si s-kaitham hab ge kaij mu'ikko, “Mu'ani! Mu'ani ab kots t ab!”
40027024	Tsh am i nei g Pilate matki heki hu i babgat g hemajkam k am hu wo e cheggia. Tsh am ge was g shuhthagi k am hemajkam ha tahgio i ha wapko g e-nohnhoi k hab kaij ab ha wui, “Pi o ha'ichu d sha'i ni-chu'ichig matp wo e muhkith ihtha o'othham. Ahpim o d em-chu'ichig.”
40027025	Sh wehsijj hab kaij hegam mo am ha'ichug, “Ahchim g t-a'aliga ha wehm att ab wo moht g s-ko'ok namkithadag ith hekaj.”
40027026	Tsh g Pilate am hahawa i thagito g Barabbas ha wui k am ha cheha g shonthal mat wo gewitta g Jesus k am hahawa i thagito mat ab wo naggia kots t ab.
40027027	Tsh amjed g Pilate shonthaliga am i bei g Jesus k gd hu u'apa kownal ge'e kih am k am wehs ha wai g e-wehm shonthal.
40027028	Kutsh am i e hemapath k nahnko wua. Msh ab abchuth mash chum e kownalchuth. Pegih, tsh gam si wuashul g wehschugaj k g kownal eniga ab wahkith
40027029	k ge ho'i gihkot k ab wahki mo'oj ab k g uhs an behijel s-apko nowij an k wabsh nahnko ahg ch ab i tohtonwua wui k hab kaij, “Tash g d ha-kownaligk g Tutuligo.”
40027030	Sh ab si siswuimath k an si gewitta mo'oj an.
40027031	Tsh am i ha'asa nahnko juh k am wuahawua hegai kownal eniga k ab uhpam wahki g enigaj k gm hu hahawa i bei mat ab wo naggia kots t ab.
40027032	Tsh ab hema i ha nam g o'othham mo ab Cyrene kihhim t ab d kihkam ch hab chehgig Simon. Ith amtsh ab wabsh si kushwiotach hegai kots mamt ab ab wo naggia g Jesus.
40027033	Kumtsh gm hu i bei g Jesus mamtsh am wo naggia. K hab e a'aga amai Golgotha. K ith hab d ahga Koshwak.
40027034	Kumtsh ab chum i'ich g nawait mo g kulani am wehnags mat wo hehogi g s-ko'ok. Tsh ab chum jeh k pi ab hu ih.
40027035	Kumtsh ab hahawa sisish kots t ab k am i kei g kots. Tsh am ha'i e chichwi g shonthal k am a'ai e gehg g wehschugaj
40027036	k am hahawa i thadhaiwua k nuhkuth.
40027037	Kumtsh an o'oha mam haschu ab abchuth k ab sihsh kots t ab ab thahm mo ab i mo'okch g Jesus. Sh hab chu'ig, “Ith o d Jesus ch d Tutuligo ha-kownalig.”
40027038	Tsh gohk ab ep ha nahngia kokots t ab gn hu a'ai. Sh eda d s-chu e'eskam ihtham.
40027039	Sh hegam mo an bihbimhim si gahi e mo'ogith ch ab si s-ko'okam has ahg g Jesus
40027040	hab kaijch, “Naptsh woho wo i wua g ge'e cheopi k am uhpam ep wo kei waik tash ab? Pegih, ab g hig i huduni kots t amjed k wo e tho'ibia maptp woho d wo Jiosh alithagk.”
40027041	Sh g u'ugchu papal ch chehanig ha mashchamtham ch ge'eged hab wa masma ep nahnko ahg hab kaijch,
40027042	“Ith atsh ha'i ha tho'ibia k atki wabshaba pi wo e nako mas wo hejel e tho'ibia. Nash hig pi woho d t-kownalig? Pegih, tt ab wo s-wohoch matp ab wo i huduni k wo e tho'ibia.
40027043	Ab o si hiwig g Jiosh ch hab e ahg mo d alithaj. Pegih, tt hig wo nei mas hu wo tho'ibia g Jiosh hemu.”
40027044	Chum wa hema hegam s-chu e'eskam mamt ab hab wa'ap ha nahngia kots t ab hab wa'ap s-ko'okam has ahg.
40027045	T am i thahm juh. T wehsko gei g s-chuhugam waik ohla ab.
40027046	Kutsh am i e ai g waik ohla. Sh si s-kaitham hab kaij g Jesus, “Eli, Eli, lama sabaktani,” mo hab d ahga, “Ni-Jioshga, Ni-Jioshga, shahchu apt ahgk am wabsh i ni-thagito?”
40027047	Sh ha'ijj hab kaij hegam mo am gegok, “Elijabad o ab chum waith.”
40027048	Tsh ab hema ha hekaj i med k an ha'ichu usko mat am wakch nawait ch ed k am uhgk i be k ab chum i'ich g Jesus.
40027049	Kush ha'i hab kaij, “Kia koi, tt hig wo nei mas ia wo jiwia g Elijabad k wo tho'ibia.”
40027050	Kutsh am si s-kaitham hab ha'ichu ep chei g Jesus k am hahawa i muh.
40027051	Kutsh hegai s-kowk ikus kuhpadag mash am s-tadnim naggia gd hu si eda g ge'e cheopi ab si shel e wantsh. T g jewed u'ugij k gam si e hahai g ge'eged hohothai.
40027052	Kutki g hiha'ini gam si e kuhkpi'o. T mu'ijj hegam mat heki hu koi ab s-wohochuthch g Jesus ab i wuwha muhkig amjed
40027053	i thahm mat g Jesus i wuhsh k gm hu i wahp amai mo hab e a'aga Si Hekia S-ap'ekam Kihhim ch d Jerusalem. K mu'ijj ha neith amai.
40027054	Tsh ihtham shonthal g e-ge'ejig wehm am i nei mat g Jesus muh k taht g jewed u'ujig k sha'i si e totothsith k hab kaij, “Woho oki d Jiosh alithag.”
40027055	Sh eda mu'ijj am ha'ichug hegam u'uwi mo ga hu amjed wehmaj g Jesus ab Galilee t amjed ch am ha'ichukaj i wehmaj. Ihtham ash ga hu wabsh mehk gegok ch ab neith.
40027056	Sh am ha wehmaj g Mary Magdalene ch hegai Mary mo d ha-je'e g James ch Joses ch heg ehp mo d Zebedeebad wehm kihkam ch d ha-je'e g James ch John.
40027057	Tsh am hahawa jiwia ihtha s-kais o'othham mo hab chehgig Joseph ch ab Arimathea t amjed ch ab s-wohochuth mo g Jesus d Jiosh si Kehsha. K eda e aihim mat wo i hud.
40027058	Tsh heg hekaj gm hu hih ihtha Joseph ab Pilate wui k ab tahni g Jesus honshpadag. Kush g Pilate am ha chehani mamt wo mah.
40027059	Tsh gm hu uhpam jiwia. Kumtsh am wehhejed ab i huduni g Jesus honshpadag. K am mia hab chu'ig g Joseph hiha'ini ch ab heki hu cheotas hothai ch ed. Kumtsh am i bei g honshpadag k am i hobino g si s-kehg ikuskaj k am cheh heg eda cheo k ab hahawa g ge ge'e hothai i himchuth k ab hekaj kuh g hiha'ini. Tsh gm hu hahawa uhpam hihi hegam Joseph.
40027061	Kush am thadha g Mary Magdalene heg wehm hema Mary ch am neith mat hebai cheh.
40027062	Ba'ich tash o d shahwai. Tsh am thatha g u'ugchu papal ch Palasi Pilate wui
40027063	k hab kaij, “T-kownalig, s-chegito ach mo wa ihtha s-chu iattomkam hab kaij matsh uhpam wo e chegito matsh d wo waik i tashk.
40027064	Neh pt am wo ha cheha mat wo si e nuhkuth g hiha'ini waik tash ab. T hekaj hab pi wo e nako g piongaj mas ab wo ha ehs g honshpadag k hab wo ha ahgi g hemajkam matki i wuhsh ab muhkig t amjed. Neh, ihtha ha-iattogi at ba'ich wo i si pi ap'ek mo g wehpegkam.”
40027065	Kush hab kaij g Pilate ab ha wui, “Am g ha'i wo ha u'uk g shonthal k am has i masma ab wo nuhkuth g hiha'ini.”
40027066	Kutsh am ha oi g shonthal. Kutsh gm hu hihim k ab si s-wihnam i kuh g hiha'ini k an bithsh g hothai k ab si chepos. Sh ihtham shonthal am nuhkuth g hiha'ini tash oitham ch chuhug oitham.
40028001	Sh am e aihim g thomig tash. Tsh am hiha'ini wui hihi g Mary Magdalene heg wehm hema Mary.
40028002	D am hahawa si u'ugij g jewed. Tsh g anghil ab i hud thahm kahchim t amjed k im hu hab i melch g hothai k an thahm thahiwua.
40028003	Sh g wuhioshaj si s-masma tonod hab masma mo g wepgi. Sh g wehschugaj hab masma s-toha mo g s-mohoni gew.
40028004	Kutsh wabsh woho'i totoths hegam shonthal mo ab nuhkuth k si gigiwek ch amjed hab sha e juh mo d wabsh ko'i.
40028005	Kush ab neok hegai anghil ch hab kaij ab ha wui hegam u'uwi, “Pi g am wo sha'i e totothsith. M ani wa s-mahch mam g Jesus chuhkug an chum gahghim.
40028006	Ab g wo i hihim k wo nei mo pi ia hu ha'ichug iia mat ia e cheh. Uhpam at ep i wuhsh muhkig amjed mo wa hab wa kaij.
40028007	Kumt am s-hohtam wo hihim k wo ha ahgi hegam mo am wehmajkahim mat uhpam e chegito k gm hu wo hih Galilee wui. Mt gm hu wo hihim k am ha'ab wo nei. Neh, am ani em-ahgith mo has i kaij.” Bash kaij g anghil.
40028008	Kutsh si e totothsith k si s-hohtam ga hu hihi ab amjed g hiha'ini k eda si s-hehgig ch ia hu chum wohp matsh wo t-ahgi.
40028009	Tsh wabshaba haha wabsh ha nam g Jesus k hab kaij, “T wo s-em ho'ige'el g Jiosh.” Tsh ab si i shul wui k an ui tahtdaj an k ab si ihm.
40028010	Sh hab kaij ab ha wui, “Pi g am wo ni-ehbenith. Am g wo hihim k wo ha ahgi g ni-wepnag mat am wo hihi Galilee wui k am ha'ab wo ni-nei.”
40028011	Kutsh gm hu hihi hegam u'uwi. Tsh hegam shonthal mash am nuhkuth g hiha'ini am ha'i hihim k gd hu thatha kihhim t am k am ha ahgi g u'ugchu papal wehs ha'ichu matsh haschu has i e juh.
40028012	Tsh g u'ugchu papal am ha wehm e nam g ge'eged k am e a'aga k am hahawa mu'i ha mah g lial ihtham shonthal
40028013	k hab ha ahg, “Bamt wo chei matki am thatha g piongaj chuhug ch ed k am em-ehs g honshpadag mam kohksh.
40028014	Kutp wo sha kah g kownal mam has i kaij, tt wo wa em-tho'ibia.”
40028015	Kutsh am ui g lial hegam shonthal k am hab e juh mam has i ha ahg. Ia o i ithani hab masma am e a'aga am ha shahgith g Tutuligo.
40028016	Kuchd ahchim gamai hemako am hihi heg wui tho'ag am Galilee ch ed mo wa hab kaij g Jesus matt am wo hihi.
40028017	D g Jesus am ha'ichug. Kuchd ab si ihm. D eda hi wa ha'i sha pi wohoch.
40028018	D ab si i t-miabi g Jesus k hab kaij ab t-wui, “Jiosh at ab ni-mah g gewkthag wehs ha'ichu thahm an thahm kahchim ch ed ch ith thahm jewed.
40028019	Gamai g wo hihim wehsko hemajkam ha wui k wo i ha mashcha g ha'ichu ni-ahga k ab wo i ha pahl wapko am chehchegch g ni-ohg Jiosh ch ahni ep ni-chehcheg mani d alithaj ch heg ehp Hekia S-ap'ekam Gewkthag.
40028020	Ab ani em-chehani mamt has wo masmak. Kumt ab wo i ha mashcha g hemajkam mat ab wo s-wohog elithath wehs ha'ichu mani haschu ab em-chehani. Kunt chum hekith wo em-wehmajk, chum as wo huhug g jewed.”
41001001	Ith o d s-kehg ha'ichu ahgaj g Jiosh ab amjed g alithaj Jesus Christ. Shonaj ihtha ha'ichu ahgaj.
41001002	o an hab chu'ig o'ohanaj ed hegai Jiosh ha'ichu i tashogiththam mash hab chehgig Isaiah. Heg atki an o'oha mash g Jiosh hab kaij ab e-alithag wui: An ant hema wo i wuhshath mat am wo i ha ap'ech g hemajkam mapt ahpi am wo i wuhsh jewed thahm.
41001003	Ith at gm hu jeg ed wo ha mihshmath g hemajkam hab kaijch: Neh, in atsh wo i wuhsh jewed thahm hegai mo d ge kownal wehs ha'ichu thahm. Kumt heg wehhejed wo i e nako. Neh, bash ahg g e-alithag g Jiosh.
41001004	Kutsh wa woho am hab e juh. M atsh hema i wuhshath g Jiosh g o'othham. K ith hab chehgig John ch am i e chehgi Judea chekshani ch ed miabithch hegai akimel mo hab chehgig Jordan. Ab ash e enigadathch g John g ka-mihyo wopo ikuskaj ch ge hogi giwud ch heg wa'i hekaj e gegosith kohktpul ch sit'ol. Kush mu'i hemajkam am wui hihim heg amjed chekshani chum hems ab Jerusalem kihhim t amjed. Sh g John am amog ch hab ha ahg, “Mamt gm hu wo s-ohhoth g pi ap e-chegitoi k wo e pahl wapko. T g Jiosh ab wo i s-em-ho'ige'ith k gm hu hab wo i juh g pi ap em-chu'ichig.” Neh, bash kaij g John ch am ep ha pahl wapkon akimel ch ed hegam mash ab wui hihimath ch am ahg g pi ap e-chu'ichig.
41001007	Sh hab ha ahg g John. “Pi g hab wo ni-elith manis ahni d si ha'ichu. Ab atsh hema wo i wuhsh ni-oithk mat d wo si s-has ha'ichuk.
41001008	Ahni ani hi wabsh em-pahl wapkon. Tsh wabshaba heg ab wo em-mah g Hekia S-ap'ekam Gewkthag matsh heg chum hekith wo em-wehmajk.”
41001009	Kush eda g Jesus wenog ab d kihkam heg eda al kihhim mash d Nazareth ch am eda g Galilee chekshani. Kutsh am i him k am jiwia mo am oimmed g John hab ahgk matsh wo e pahl wako. Tsh g John am pahl wako akimel ch ed.
41001010	Tsh ab wabsh i chum wuhsh ab amjed g shuhthagi. Tsh g thahm kahchim ab si i e kuhpi'o. Kutsh g Hekia S-ap'ekam Gewkthag i hud ab ab g Jesus hab sha masma mat g hohhi.
41001011	Sh ab neok g Jiosh thahm kahchim t amjed ch hab kaij ab wui g Jesus, “Ahpi ap d si ni-tachuithch ni-alithag ch am si ni-tatchui oithch hab masma.”
41001012	Am wa'i hekaj, sh g Hekia S-ap'ekam Gewkthag hab ahg g Jesus matsh gm hu hejelko wo hih.
41001013	Kutsh am hih tohono jewed wui k am ha'ichug gi'ikko wehst-mahm tash ab mo am ha'ichug g mischini ha'ichu thoakam. Sh heg i oitham g ge Jiawul am chum s-wuimk pi ap'ekam ch ed. Sh wabshaba g anghil am nuhkuth.
41001014	Sh am hu hebai, tsh e kuhpach hegai John mo am ha pahl wapkon. Tsh heg i thahm am jiwia g Jesus Galilee chekshani t am am ahgachugch g s-kehg ha'ichu ahgaj g Jiosh
41001015	hab kaijch, “Gam g hu wo s-ohhoth g pi ap e-chegitoi k ab wo i s-wohoch iththa s-kehg ha'ichu ahgaj g Jiosh. E at ai mat am ba'ich wo i e tashogi g Jiosh kownaltalig.”
41001016	Neh, bash kaijhim ch an him hugithaj an hegai al kahchki mo d Galilee Kahchki. Sh eda am ha'i oiopo g waptopi ha u'utham ch am wuhpa g e-chuagia shuhthagi ch ed. Tsh am ha cheh g Jesus. Kush d ihtham gohk e wepngam mo hab chehgig Simon ch Andrew.
41001017	Sh hab ha ahg g Jesus, “Ab g wo i ni-oith k pi hegam wa'i waptopi wo ha u'uth ch wabshaba g hemajkam wo i ha wanchkwua ab Jiosh wui.”
41001018	Kutsh ha hekaj thagito g e-chikpan k am i oi.
41001019	Tsh am sha'i hihim k haha wabsh gohk ep ha cheh. Ihtham ash am kegchuth g e-chuagia wahlko ch ed ch d James ch John. Kush g ohgaj hab chehgig Zebedee.
41001020	Tsh ab i ha wai g Jesus. Kutsh gm hu i oi am thagitok g e-ohg wahlko ch ed ha wehm g ha-pionag.
41001021	Kutsh am hihim k am thatha Capernaum kihhim t am. Tsh am i e ai g shahwai mach heg eda t-mihshmath. Kutsh am i wahp ha-cheopi ed. Tsh g Jesus am ha mihshmath.
41001022	Kutsh g hemajkam ab si e totoths ab mashchamathaj amjed nash pi ba'ich i si s-e mamachim ha mashcham mo hi hegam mo d chum chehanig ha mashchamtham.
41001023	Kush eda am hema ha'ichug g o'othham mash g jiawul u'ukch g chegitoithaj.
41001024	Tsh heg hab juh mash am si s-kaitham neok ch hab kaij, “Shahchu ap ahgch t-kudut, ahpi Jesus map ab Nazareth t amjed. Napt heg hekaj ia wabsh jiwia mapt gm hu hab wo i ni-juh ith amjed o'othham? S-m-mahch ani map d hekia s-ap'ekam ch ab d Jiosh amjedkam.”
41001025	Tsh g Jesus ab si s-keh'el g jiawul k hab kaij, “Ab g wabsh i pi shahmuni k gm hu hab wo i e juh.”
41001026	Tsh g jiawul si ugij ihtha o'othham. Kutsh si hihin. Tsh g jiawul hahawa thagito.
41001027	Kutsh wehsijj si e totothsith k ab a'ai i e kakke, “Shah'o d ahga ihtha? No d wechij mashchama? No pi ab kaiham g jijawul mo haschu ab i ha chehani.”
41001028	Kutsh an wehsko i e ahgithahi am Galilee ch ed matsh haschu s-kehg hab juh g Jesus.
41001029	Kutsh ab i wuwha hegam Jesus cheopi t amjed k gm hu wa hekaj hihi ha-kih wui hegam Simon ch Andrew. Tsh g James ch John ep i ha oi.
41001030	Kush eda am wo'o g Simon hohnig je'e ch g s-tonjigkaj mumku. Kumsh am ahgith g Jesus.
41001031	Tsh am i wah mo hebai wo'o k ab bei nowij ab k i wamigi. Kutsh ha hekaj am i ap'et k am ha'ichu ha hihithol.
41001032	Kutsh gm hu si i juh. Tsh g hemajkam ab i ha ui hegam mo kok'o ch hegam ehp mo g jijawul u'ukch g ha-chegitoithag.
41001033	k am i e hemapai ha-kih ab.
41001034	Kutsh g Jesus wehs ha thothaj ihtham k gm hu hab i ha juh g jijawul ab ha amjed. Sh g jijawul s-mahch mo d Jiosh alithag. Sh wabshaba pi ha hiwgith g Jesus mas ihtham am wo ah mo hedai wud.
41001035	Ba'ich si'alim mash wabsh kia s-chuhugam, tsh am i wami g Jesus k gm hu hejelko him k am e ho'ige'ithahun.
41001036	Kutsh ihtham Simon am i gahghio.
41001037	k am hebai chehg k am ahgith, “Mu'i hemajkam o an m-gahg.”
41001038	Kush hab kaij g Jesus, “Oi g wo. Tt hig wo hihi am ba'ich kihhim wui. Nt am ep wo ha mihshmath nant pi heg hekaj i wuhsh.”
41001039	Kutsh am i ha mihshmethahi ha-chechopi ed wehsko Galilee chekshani ch ed k gm hu hab i ha juh g jijawul ab ha amjed hegam mo an ha u'ukch.
41001040	Sh am hu hebai, tsh am hema jiwia Jesus wui k mumku heg hekaj mo hab e a'aga ‘leprosy’ ch chum pi ha thoajig. Ith ash ab wui e sho'igchuth g Jesus ch hab kaij, “Pt wo e nako mapt wo ni-thoaj maptp wo tatchuath.”
41001041	Kutsh ab si i s-ho'ige'ith k ab taht k hab ahg, “Mant hab wo wa m-juni.”
41001042	Kutsh ha hekaj thoa.
41001043	Jesus atsh am hahawa si shel ahgith k hab kaij, “Pi g hedai sha'i ahgith k wabsh am wo him k am wo i e chehgi pahl wui. T am wo m-chechga. Kupt wo ha mah hegai mo wa g Jiosh em-chehani hab masma mat g Mosesbad o'oha mamt heg hekaj wo wohokamch mamt thoa.”
41001045	Kutsh oi wa ihtha o'othham wehsko i ha ahgithahi g hemajkam ab amjed. Tsh heg hekaj pi e nako g Jesus mas am ep wo i wuhsh mo am hemajkamag kihhim ch ed k wabshaba gn hu hab wabsh jegko oimmed. Sh g hemajkam am wui himto ga hu wepsko amjed.
41002001	Kush d wabsh i he'ekia tash matsh am ep thatha hegam Jesus Capernaum t am. Tsh gn hu wa hekaj kaitha matsh am thatha.
41002002	Kutsh sha'i si mu'i e hemapai g hemajkam k am shuhthath g kih k ab kihjeg t ab ab wabsh i si s-kawkam gegokiwua. Kush g Jesus am ha mihshmath.
41002003	Tsh am ha'i thatha hema u'athch g pi himithkam. Ith ash ab wabsh i s-moik ch am wo'o e-wahkus ch ed. Kush gi'ik o'othham an u'a.
41002004	Sh wabshaba pi am hu sha'i jeg nash pi sha'i si s-hemajkamag. Kutsh gn hu i chehchsh kih thahm k am ge maggat g kih ma'ishpadag am hu i mash am thaha g Jesus k am i huduni g pi himithkam.
41002005	Kutsh g Jesus am i nei g ha-wohochuthadag k hab kaij heg wui pi himithkam, “Ni-nawoj, ab ani s-m-ho'ige'ith ch gm hu hab i juh g pi ap m-chu'ichig.”
41002006	Kush eda am ha'i thadha hegam mo d chehanig ha mashchamtham ch ash hab e ahg.
41002007	“Ih, pi oki ap neok hab masma e wepogithch g Jiosh. Heg at wa'i Jiosh wo e nako mat gm hu hab wo i juh g pi ap ha-chu'ichig.”
41002008	Kutsh ha hekaj ha amich g Jesus mo haschu am oithahim k hab kaij ab ha wui, “Pi g am wo sha'i oithahim
41002009	manis hab wabsh kaij ch pi woho edgith g gewkthag mant gm hu hab wo i juh g pi ap ha-chu'ichig. Bam elith mo s-pehegim hab e kaij mat gm hu hab i e juh g pi ap chu'ichigaj no ge hedai s-mahch mas s-wohom hab e juh.
41002010	Pegih, nt wo em-chehgi mani woho ge gewkthag ch hab wua mani has i kaij ahni Jiosh si Kehsha.” K hab hahawa kaij ab wui hegai pi himithkam,
41002011	“I g wamig k am beh'i g e-wahkus k gm hu hihm uhpam.”
41002012	Kutsh am ha hekaj bei g e-wahkus k gm hu hih uhpam am wehs ha-nena ed. Kutsh wehsijj si has i e tahtk k ab i si has elith g Jiosh ch hab kaij, “Pi ach hebai sha'i neith ha'ichu hab masma.”
41002013	Kutsh gm hu hahawa hihi hegam Jesus k gm hu thatha ge shuhthagi bahsho. Tsh mu'i am e chehm g hemajkam. Sh am ep ha mashcham.
41002014	Kush am hu hebai ep hihimath ch am bihbij amai mam am ha kowlant g lial kownal wehhejed. Sh am hema chikpan ch hab chehgig Levi (Matthew). Tsh g Jesus am jiwia wui k hab ahg, “Ab g i hihm k ab si ni-wecho e mashcham.” Kutsh am ha hekaj wabsh i oi.
41002015	Tsh am hu hebai i cheka. Kutsh g Levi am hab juh g gegosig ha wehhejed hegam Jesus. Kush am thadhak ch e gegosith. Sh am ha'i oiopo hegam mo d t-chehanig t-mashchamtham ch d ep Palasi. Ihtham Palasi o chum s-gewkam oithchug g t-himthag. K eda m u'i am oithchug g Jesus hegam mo pi am hu si oithchug g t-shohshon ha-himthag. Kush ha'i ihtham d lial t-kowlanttham heg wehhejed mash d ge'e kownal wehs jejewed thahm. Kush hegam t-chehanig t-mashchamtham hab ha ahg hegam mo ab si wecho e mashcham g Jesus, “Ih, k haschu ahgch g em-mashchamtham ha wehm e gegosith g pi ap hemajkam, chum hems g lial t-kowlantham?”
41002017	Tsh am i ha kaiok g Jesus k hab kaij ab ha wui, “Ihtham pi ap hemajkam o s-e tho'ibiamk hab masma mat g kok'otham wo s-e thoajitham. Hegam mat hab wo e elithath mo s-ap'e at pi wo tatchua g mahkai. Pi ant hab ahgk ia jiwia jewed thahm manis wo ha tho'ibia hegam mo pi e tho'ibiamk.”
41002018	Hebaichuj ach he'ekkio pi t-gegosith matt ab wo t-ho'ige'ithahu Jiosh wui. Kutsh am hu hebai am i e ai matsh hab wo chum e juh. Sh eda ihtham Jesus pi hab e wua. Kumsh hab kaij ab wui g Jesus, “Hemu o he'ekkio pi e gegosith hegam mo g Palasi ha mashcham ch hegam mo g John ha mashcham. K eda haschu ahgch ihtham pi hab masma hab e wua mo ab si m-wecho e mashcham?”
41002019	Sh hab kaij g Jesus ab ha wui, “Nat hig pi wo e gegos g wo ha hohntam naipijju mat eda heg am wo ha wehmajk?
41002020	T am wo i e ai mat pi am hu wo ha wehmajk. T am hahawa pi wo e gegos. Pegih, bat wo wa e juh ihtham mant hekith pi ia hu wo ha wehmajk.”
41002021	Sh am hahawa chum ha tashogith g Jesus mat g mashchamaj pi ap wo wehnath g ha-himthag ash hab kaijch, “Pi at hedai g wechij ikuskaj wo shohsho g hekiuchij lihwa mat wo s-e wia nat pi wo i thahiwua k ba'ich wo i wantsh g hekiuchij.
41002022	K hab wa'ap pi hab mahs machs am wo toa g wechij uhdwis wadag am eda g hekiuchij ha'ichu elithag kostal. T wo am hu wantsh g hekiuchij k wo iawua. Wechij uhdwis wadag at am wo e toa wechij kokstal ch ed.”
41002023	Sh am hu hebai hihim ihtham Jesus t-mihshmetha tash ed. Kush am eshas g pilkani wohg huhugith an. Sh ihtham ha'i ab ha wohni g pilkani ch i mohon ch ko'a.
41002024	Kush ha'i hegam Palasi ab ha neith ch ab kakke g Jesus, “Shahchu o ahgch hab ha'ichu junihim mo pi hab sha'i chum mahs t-mihshmetha tash ed?”
41002025	Kush hab kaij g Jesus ab ha wui, “Bo wabsh masma hab e wua matsh wa g Davidbad. Pi amtki chegito matsh heg has e Juh am i bihugimk. Bo chug'ig g Jiosh o'ohana
41002026	matsh wa am i wah ge'e cheopi ch ed k am ui g pahn k huh hegam ha wehm mash am wehmaj. K d hegai pahn mo am e to'aw k ch hegam d wa'i ha wuikam papal. T eda hemho wa am hab e juh. K heg hekaj am wa s-ap'e matsh ab mah g pahn hegai pahlibad mash am ha'ichug ch hab chehgig Abiathar.
41002027	Ith o am wohokamchuth mo g chehanig d i chum ha wehmtadag g hemajkam. Em-mihshmetha tash at am e ap'ech em-wehhejed. Kumt pi heg wehhejed e nahto e-mihshmetha tash.
41002028	Ni ahni d Jiosh si Kehsha ch gewkthag am thahm g em-mihshmetha tash.”
41003001	Sh am hu hebai, tsh am ep i wahp ihtham Jesus hema cheopi ch ed. Kush am hema thaha g o'othham mash g nowij mahnikodag.
41003002	Kush am ha'i thadha g Palasi ch am s-nen'eith mas hab wo juh g thoajitha am ha mihshmetha tash ed nash pi ab ha'ichu s-abchuthamk.
41003003	Sh g Jesus hab kaij heg wui mahnikokam, “Ia g hu i kekiwua.” Kutsh gm hu i kekiwua.
41003004	Sh ab hahawa ha kakke, “Shahchu am ahgch hab elith mo pi hiwgithas mihshmetha tash ed mamt wo i ha wehmt hegam mo e sho'igchuth? Ab o em-ab mamt wo i ha wehmt g sho'igkam k am wo i e nako mamt wo ha tho'ibia hegam mat am hu wo e ko'ij. Aha namt wabsh wo ha hiwigi mat wo e ko'ij?” Kush pi hedai has sha'i kaij
41003005	nash pi pi sha'i pihk e elith heg wui mahnikokam. Sh heg hekaj si s-ko'okam an i ha nenashad g Jesus ch eda ep pi ap e tahtk ha wehhejed ch ash hab kaij heg wui o'othham, “Ab g si i shelin g e-nowi.” Kutsh am wabsh i chum shelin k am wa'i hekaj ap'et.
41003006	Kutsh babgat g Palasi matsh ha thoaj ha mihshmetha tash ab k gm hu hihim k am ha wehm e nam g piongaj hegai mo wa d kownal heg eda chekshani ch hab chehgig Herod. Kush ihtham e wehm a'aga matsh has hig masma wo mua g Jesus.
41003007	Kutsh gm hu hahawa hihi hegam Jesus ge shuhthagi wui. Kutsh mu'i hemajkam am i oi ab Galilee t amjed
41003008	ch ab Judea t amjed, chum hems ab Jerusalem kihhim t amjed, ch Idumia chekshani ch gn hu aigojed g Jordan akimel ch gm hujed mash d Tyre ch Sidon kihhim. Ihtham mu'i atsh am himto am kaiok mo he'es i ge'e ha'ichu hab wuihim g Jesus.
41003009	Kush heg am ha ahgith hegam mo ab si wecho e mashcham matsh g wahlko an wo u'ukchith am wehhejed natsh pi g hemajkam wabsh wo i si chehmo.
41003010	Kush wehs am chum s-ahimk g kok'otham ch ab s-tahtmamk mat wo ha ap'et natsh pi mu'ijj ha thothaj.
41003011	Kutsh hekith wo sha nei g Jesus hegam mash g jijawul ha u'ukch k ab wo i e sho'igch wui k wo si hihin k hab wo chei, “Ahpi ap d Jiosh alithag.”
41003012	Sh g Jesus am si ha chehani mat pi hedai wo sha'i ahgi mo hedai wud.
41003013	Tsh am hu hebai, tsh ab i chesh g Jesus kawulk t ab k ab i wai hegam mash ab s-wohochuth. Tsh ab wui i hihi. Kutsh gamai gohk am i ha chuhcha ab ha wui hab kaijch, “Ahpim amt chum hekith wo ni-wehmajkath. Kunt hebaichuj am wo em-cheha mamt am hebai wo hihim k wo ha mihshmath.
41003015	Kumt wo edgithath g gewkthag mamt gm hu hab wo i ha juh g jijawul ab ha amjed hegam mo an ha u'ukch.”
41003016	Neh, bash kaij ch am i ha chuhcha hegam gamai gohk. Hema hegam o d Simon. Kutsh heg hab ep chehch Peter mo hab d ahga Hothai.
41003017	Ha'i ehp o d James ch John ch d Zebedee a'alithag. Kutsh ihtham hab ep ha chehch g Jesus ‘Tataniki Namkam.’
41003018	Ha'i ehp o d Andrew, Philip, Bartholomew, Matthew, ch Thomas. K hema d hegai mo d James ch d alithaj hegai mo hab chehgig Alphias. K hema hab ep chehgig Simon ch d hema hegam mo tatchua matt ahchim Tutuligo hejel wo himchuthath g t-kownaltalig. K hema d Thaddaus
41003019	K hema d hegai mat gagda g Jesus k hab chehgig Judas Iscariot. Neh, ihtham gamai gohk ash d Jesus chuhchai. Kush an oithchug.
41003020	Kutsh am uhpam hih g Jesus mash am kih. Tsh hegam gamai gohk am i oi. Kutsh g hemajkam am ep i e hemapath k sha'i si mu'itha. Tsh heg hekaj pi e nako mas ep wo e gegos ihtham Jesus.
41003021	Kutsh am i kah g hahajunij k ab i hihim k am chum s-behimk hab elithch mat sha heb hu wua g e-chegitoi.
41003022	Sh am hai gegok g chehanig ha mashchamtham ch am thatha Jerusalem t amjed ch ash hab kaij, “Jijawul ha-ge'ejig oki an u'ukch g chegitoithaj ihtha.” Sh ha'i ep hab kaij, “Moki g jijawul ha-ge'ejig ab mahkch g gewkthag. K ith hekaj gm hu hab i ha wua g jijawul ab ha amjed hegam mo an ha u'ukch.”
41003023	Tsh oi wa g Jesus ab i ha waith k hab masma am i ha tashogi, “Kus haschu ahgk hig g Jiawul wo i wuhshath g hejel e-pionag?
41003024	S-mahch am mat g o'othham wo padch g hejel e-jewedga mat ab a'ai wo e cheggia.
41003025	Kut g e wehm kihkam hab wa'ap wo padch g hejel e-kihthag mat ab a'ai wo e cheggia.
41003026	Pegih, t has hig masma g jijawul pi wo padch g hejel e-gewkthag mat ab a'ai wo e cheggia?
41003027	Neh, wohppo'ith ani g ge Jiawul hegam mo an ha u'ukch. Kum s-mahch mat pi hedai wo sha'i e nako mas am hu wabsh wo wah hema kih ed mat wo s-ha'ahamak k am wo ui g enigaj, heg hi wa matp wehpeg wo wulsh.
41003028	“Wehs o gm hu hab i junihog g pi ap ha-chu'ichig g Jiosh.
41003029	K wabshaba si ge'ej g em-chu'ichig mamtp ab wo has ah g Hekia S-ap'ekam Gewkthag. T g Jiosh pi hekith gm hu hab wo i juh.”
41003030	Bash kaij g Jesus no pi hab ge ahg mash g ge Jiawul u'ukch. Kush eda d Hekia S-ap'ekam Gewkthag mo an u'ukch.
41003031	Kutsh am hahawa thatha g je'ej ch wepngaj g Jesus matsh wo nei. Sh wabshaba mu'ijj an wehgaj thadha g Jesus. Sh heg hekaj gm hu wabsh gegok jeg ed ch am chum waith. Kumsh am ahgith, “Neh'e, m-je'e ch m-wepnag o am gegok jeg ed ch ab m-waith.”
41003033	Sh g Jesus an i nenhoghi. Kush mu'i an wehgaj thadha hegam mo ab kaiham. Kush hab kaij, “Neh, ihtham mo ab ni-kaiham o heg wa wepo mo d ni-wepnag ch ni-je'e.
41003035	Hegam mat hab wo junihith g Jiosh tatchui o hab a masma mo d ni-wepnag ch ni-je'e.”
41004001	Sh am hu i hebai, sh g Jesus am ep ha mihshmath ge shuhthagi hugith an. Kush sha'i si mu'i hemajkam an wehgaj. Tsh heg hekaj gn hu i chesh g Jesus wahlko ch ed k an thahiwua k amjed ha mashcham. Sh hegam gn hu wabsh gegok shuhthagi hugith an.
41004002	Kush mu'i ha'ichu ha tashogith g wepogitha ahgakaj ab amjed g Jiosh kownaltalig.
41004003	Ith ash d ha'ichu ahgaj mo hab kaij: “Am ant he'es wo i em-tashogi g Jiosh kownaltalig wepogithch mat hema an i chum gantad g e-kaichka e-oith ed.
41004004	T ha'i gn hu wabsh shul wohg ch ed. T g u'uwhig am thatha k ko'ito.
41004005	Kut ha'i gn hu wabsh shul waw t ab mo pi ge'ej g jewed k ab ha hekaj hi wa chum i wuhsh no pi pi an hu juhk g jewed.
41004006	T oi wa hekith ab i chesh g tash. T ha hekaj wabsh gaksh no ge mehk tatk.
41004007	T ha'i gn hu wabsh ep shul sha'i ch ed. T oi wa hekith ab i ge'ege g sha'i k wabsh ha koktha. T pi ab hu ha kait.
41004008	T wabshaba hegam mat gn hu shul moihuna ch ed an i wuhshani k ab kait. Ha'i atp hems waikko wehst-mahm ab kait k ha'i ep chuhthpo wehst-mahm ab ep kait k ha'i siant ab ep kait.
41004009	Neh, am g wo i oithahim ahpim mam kah ihtha.”
41004010	Neh, bash kaij g Jesus ch amjed am hahawa i e hejelkai. Kutsh ab wui i hihi g chuhchaij ha'i ep ha wehm k ab kakke, “A tt has masma wo s-ha amich g ha'ichu wepogitha ahga?”
41004011	Kush hab kaij ab ha wui, “Nt wo em-ahgi mo has d ahga no pi g Jiosh em-hiwgith mamt wo s-mai hegai mo hemu am maskogith ab amjed g e-kownaltalig. Ni wabshaba heg wa'i ha ahgith ha'ichu wepogitha ahga hegam mo pi ab hu wohochuthamk.
41004012	T hab pi wo amich ha'ichu ab amjed g Jiosh kownaltalig, chum as wo ha'ichu neith k wo ha'ichu kah. T g Jiosh pi gm hu hab wo sha'i i juh g pi ap ha-chu'ichig, heg hi wa mat ab wui wo i e nohnogi.”
41004013	Kush hab ha ahg g Jesus, “Mu'i ani ha'ichu chum em-ahgith g ha'ichu wepogitha ahgakaj. Kumki eda pi amichuth. Nt hemho am wo wa em-tashogi.
41004014	Hegai ha'ichu eshtham ani wepogith hegai mat an wo ahgachugath g Jiosh ha'ichu ahga. K g kaichkaj d Jiosh ha'ichu ahga. Ith at am wo chum e ei o'othham amichuthadag ed.
41004015	K eda ha'i g ha-i'ibthag s-kawpk hab masma mo g wohg. T g Jiawul am wabsh s-pehegi wo ha wohppo'i mo haschu i kah.
41004016	“K ha'i g ha-i'ibthag hab sha masma mo hebai pi ge'ej g jewed ab waw t ab. T ihtham wo si s-hohho'i Jiosh ha'ichu ahga ab kaiok k wabshaba pi wihnam ab hu wo bebhe k ch ab hi wa al he'es wo s-wohochuthath.
41004017	T ab wabsh wo i chum hih g a'appema. T ha hekaj wabsh wo ta'i i shul.
41004018	“K ha'i g ha-i'ibthag hab sha masma mo hebai s-sha'ig
41004019	no pi e sha'ijithch heg hekaj kudutadag ch s-kaisthag ch s-tahhathkam. Kut pi ha'ichu hab wo juh am Jiosh wehhejed.
41004020	“K ha'i g ha-i'ibthag s-moik hab masma mo g moihuna. Kut ab wo kaiha g Jiosh ha'ichu ahga k am wo si i nuhkuth e-ihbthag ed k gm hu wo i ha ahgithahi g hemajkam k ha'akia ab wo wa'i ep ha ba'iha, Ha'i atp hems waikko wehst-mahm wo i ha ba'iha k ha'i chuhthpo wehst-mahm k ha'i siant ab ep wo i ha ba'iha.”
41004021	Kush hab hahawa ep kaij am ha wui, “Wohokam o wepogithas mo g lahmpa tonlig. Namt hig wo ehsto g lahmpa ab mehithk aha namt an wo thai mat hebai wo em-tonlithch. Pegih, mt hab wa masma pi wo chum ehsto g wohokam.
41004022	Wehs at wo s-e mai matp haschu chum e ehstokch.
41004023	Am g wo i oithahim ahpim mam kah ihtha.”
41004024	Sh hab ep kaij am ha wui, “Am g wo s-amichuth mam haschu i kah. Mamt has i masma s-ba'ama ab wo ha'ichu ha mah hedai i, t hab masma ab uhpam wo i e nodagi ha'ichu ab em-wui ch atp hems gm hu ba'ich i.
41004025	Hegam mat s-ap wo hekaj g e-ap'ethag at ba'ich ep wo i nei. T hegam mat pi ap wo hekaj wabsh wo heb hu wua.”
41004026	Sh hab ep kaij g Jesus, “Jiosh kownaltalig o heg wepogithas matp hems g o'othham am gantad g ha'ichu kai e-oith ed.
41004027	k am haha wabsh nenida he'ekia i tash. T g eshaj am i wuhshani k hahhagt k ab hahawa mudathagt k ab kait. K eda pi mahch g o'othham mo has masma hab e wua
41004028	no pi g ha'ichu kai wabsh hejel ab i wuhshani ab jewed t amjed.
41004029	T am wabsh i chum bai. Kut am ha hekaj ha cheha g e-chikpantham mat wo hihk k wo i ba'iha.”
41004030	Kush hab ep kaij, “Am ant ba'ich wo i em-tashogi g Jiosh kownaltalig am wepogithch g ha'ichu kai.
41004031	Neh, heg am e'esha mo al chumaj
41004032	ch oi wa am wo wuhshani k ha'as wo i ge'etha mo g s-ehheg uhs. Tp hems heg ab an wo koksht g u'uwhig. Pegih, t hab wa masma wo ge'e i ge'etha g Jiosh kownaltalig, chum as al chum wo shonwua.”
41004033	Neh, bash masma heg wa'i hekaj am ha mihshmath wepogitha ahga mat he'es wo i s-amich.
41004034	Tsh gm hu wo hihi g hemajkam. Kutsh am haha wabsh ba'ich wo i ha tashogi g e-chuhchai g ha'ichu e-ahga.
41004035	Tsh gm hu si i juh. Sh hab ha ahg g Jesus, “Oi g wo. Ga att hu shuhthagi aigojed wo i chehchsh.”
41004036	Kutsh am i ha thagito g hemajkam k ab i chehchsh wahlko ch ed wehmaj g Jesus. Kutsh eda am ha'i ep chum i ha oi g al wapalko.
41004037	Tsh ab haha wabsh i meh g s-gewk jegos k sha'i si hewed. Tsh g shuhthagi sha'i si uhgk hab i e juh k gd hu wabsh e was wahlko ch ed.
41004038	Sh eda am wo'ok ch kohsh g Jesus si baikko g wahlko. Kutsh am wuha g chuhchaij k hab ahg, “Nap pi has sha'i elith mattki wo wachkk.”
41004039	Tsh am hahawa wamig k ab si wui neo g hewel ch shuhthagi k hab ahg, “Am g wabsh i thotholimat k ha'asa i hewed.” Kutsh ab wabsh si heweto k g shuhthagi gm hu wabsh i pi hoini.
41004040	Sh hab hahawa kaij ab ha wui, “Pi g am wo ha'ichu ehbithath ch ab wabsh wo ni-hiwgath.”
41004041	Kutsh eda si s-ehbeni k wabsh ab a'ai i e kakke, “A kus hedai wud ihtha o'othham mat g hewel ch shuhthagi ab kaiha.”
41005001	Kutsh gm hu thatha miabithch mo am d Gerasa kihhim.
41005002	Tsh ab wabsh i chum hud g Jesus wahlko t amjed. Kutsh ab hema nam g cheoj mash ab e ulish cheo ch ed mash eda ab d hiha'ini.
41005003	Sh g jijawul an u'ukch ihtha. Kush pi hedai e nakog mas wo mahshoch.
41005004	Mu'ikko amsh chum wulshshap g e hukshchim wapainomikaj. Sh wabshaba wabsh wanikumiak. Sh pi hedai e nakog mas wo shohbi nash pi sha'i si s-gewk.
41005005	Tash oitham ch chuhug oitham ash am ulinig hiha'ini ch ed ch am tho'ag shahgith am hihnk ch e hikkumiak g hohothaikaj.
41005006	Tsh am jiwia g Jesus. Kutsh mehkjed chehg k am med k ab i gei wui.
41005007	k am si s-kaitham neok k hab ahg, “Ni-thagitoni, ahpi alithaj g si Jiosh. Bani m-ahgith ab si ihmch g Jiosh mapt pi ia hu wo ni-hudawogath.”
41005008	Bash kaij nash pi g Jesus ab i s-wuhshthamk g jiawul ith amjed o'othham.
41005009	Sh g Jesus ab hahawa kakke, “Shahp chehgig?” Sh hab kaij hegai o'othham, “Bani chehgig ‘Mu'ichu’ nach pi mu'ij,”
41005010	ch ab wui si e sho'igchuth mat pi mehk gm hu hab wo i ha juh hegam jijawul mo an u'ukch.
41005011	Kush eda inhab sha'i si mu'i kokji e nuhkuth kawulk huda.
41005012	Kutsh g jijawul ab si tahni g Jesus, “Am g hig t-hiwgith matt am wo i wahp ha eda hegam kokji.”
41005013	Kutsh ha hiwigi. Kutsh ab i wuwha heg amjed o'othham k gm hu hihim k am i wahp ha eda hegam kokji. Kutsh ihtham am e totothsith k am agshp i wohp k gd hu shul ge shuhdagi ch ed k wachkk k ash eda am hu d i gohk mihl.
41005014	Hegam mash am chum ha nuhkuth atsh e totothsith k wohp k gn hu wehsko ha ahgith mat has e juh. Kutsh am himto g hemajkam s-neithamk matsh haschu has e juh
41005015	k am hu thatha. Kush am thak ch e enigadathch ch ash wabsh s-ap'e. Kutsh wehsijj si e totoths.
41005016	Hegam mash am neith atsh an i ha ahgithahi mat has e juh hegai mo g jijawul an u'ukch k am ep ha ahgi mat has e juh g kokji.
41005017	Kutsh ab wabsh si s-bahbagi i ahgi g Jesus g hemajkam, “Mapt gm hig wo i e mehkoth ab t-amjed.”
41005018	Kush g Jesus an cheshajhim wahlko ch ed. Tsh ihtha o'othham mash g jijawul u'ukch ab chum ahgi, “Nt wo m-oi.”
41005019	Kutsh oi wa pi hiwgith k ash hab wabsh ahg, “Pt wabsh wo wa hih am e-kih wui k wo ha ahgi g e-nan'aipijju mat haschu si s-kehg hab m-juni g Jiosh.”
41005020	Kutsh gm hu hih ihtha o'othham k gn hu ha ahgithahi g hemajkam amai mash am d Wehst-mahm Kihhim matsh he'es ge'e ha'ichu hab juni g Jesus. Kutsh wehsijj ab si has i e taht hegam mash kah.
41005021	Kutsh an ep thadhaiwua ihtham Jesus wahlko ch ed k gn hu aigo i chehchsh.
41005022	Tsh ab hema i hih g o'othham k d ha'ichu amai ha-cheopi ed ch hab chehgig Jairus. Tsh ab i hud g Jesus. Kutsh ab wui i gehsh
41005023	k hab kaij, “Si g s-ni-ho'ige'ith. Ni-chehiaga o muhkhim. Pt am wo him k wo thoaj.”
41005024	Kutsh am i chum hih matsh wo oi ihtha o'othham. Kush eda g hemajkam gn hu wabsh i si bihagch.
41005025	Sh eda am hema ha'ichug g uwi ch mumku gamai gohk a'ahithagkaj. Sh heg wehs oitham g eh'edaj chum hekith jegwoni.
41005026	Kush mu'i ha'ichu nakog ab ha amjed g mamakai ch wabshaba wabsh ba'ich i mumku. Kutsh g lialigaj huhug.
41005027	Sh am hahawa i kah mash haschu has junihim g Jesus. Kutsh am s-apkot matsh am wo jiwia wui. Kutsh ab oithk i him k an taht g wehschugaj
41005028	hab e ahgch, “Chum anis hems an wabsh wo taht g wehschugaj, t wo ni-ap'et.”
41005029	Tsh ha hekaj am wabsh si huh g eh'edaj. Tsh e taht mat ap'et.
41005030	Kutsh g Jesus taht matsh g thoajig gewkthag sha wuhsh ab ab k am ha hekaj i sikoliwua hemajkam ha wui k hab kaij, “Thoht an ni-taht?”
41005031	Kush hema hab kaij g chuhchaij, “An o si i t-bihagch g hemajkam. Kup haschu ahgch hab kaij, Thoht an ni-taht?”
41005032	Kutsh an i nenhoghim k ab i nei hegai uwi matsh an taht.
41005033	Kutsh heg si e tothsith k ab wui i gehsh k am ahgi mat thoa.
41005034	Sh hab kaij g Jesus, “Pegih, ni-uwiga, am apt wa thoa nap pi ab si ni-hiwig. Gam g s-ap e-taht k hihm k am wabsh s-thoakath.”
41005035	Kush am wabsh kia neok. Tsh am ha'i thatha ab kihj amjed hegai Jairus k hab kaij, “Muh at g m-chehiaga. Kupt haschu hig ahgk am ba'ich wo i kudu g ha mashchamtham?”
41005036	Kush wabshaba hab kaij g Jesus ab Jairus wui, “Pi g am sha'i has e tahtkkath ch am wabsh i ni-hiwgath.”
41005037	Bash kaij ch am hahawa ha ui g Peter ch James ch John k am i oi.
41005038	Kutsh am hihim k gd hu thatha mash am kih g Jairus. Kush am wabsh si s-nakosigam hab e wua no pi si shoani g hemajkam.
41005039	Kutsh am i wah g Jesus kih ch ed k hab kaij ab ha wui, “Pi g am wo shoanith. Heg o wa wepo ni-wehhejed mo wabsh kohsh g chehia.”
41005040	Kush wehsijj si s-ko'okam ash nash pi s-mahch matsh heki hu muh. Kutsh gm hu i ha wuhwhasith k am i ha ui hegam mash am wehmaj k am i wahp amai mash am wo'o g muhki. Tsh g jehjij am ep i ha oi.
41005041	Tsh g Jesus ab bei nowij ab k hab kaij, “I wamigi, chehia.”
41005042	Kutsh ab ha hekaj i wami g chehia k ab i hih. Kutsh si has i e taht g hemajkam.
41005043	Sh hab kaij g Jesus, “Ab g wabsh mahki g chehia g ha'ichu hugi.” Kutsh ab mah. Sh hab ep ha ahg mat pi hedai wo sha'i ahgi mat has e juh. Kush d gamai gohk a'ahithag ihtha chehia.
41006001	Tsh gm hu hahawa hihi ihtham Jesus k gd hu thatha Nazareth t am mash am d si kihkam g Jesus.
41006002	Kush am d i t-mihshmetha tash. Tsh am ep ha mihshmath g Jesus ha-cheopi ed. Kush mu'i hemajkam am ha'ichug ch am kah ch si has i e tahtam k ab a'ai si e kakke, “ Kus hebai mai wehs ihtha amichuthadag k has masma hab wua ihtha s-hasig ha'ichu?
41006003	No hig pi woho d wabsh hegai huk chikpantham mo d madaj g Mary ch d ha-wehnag g James ch Joses ch Judas k ch Simon? No hig pi woho g u'uwi wepngaj ia kih?” Neh, bash kaij ch wabsh pi ha'ichuchuth.
41006004	Sh g Jesus si has i e tahtk ch hab kaij, “Jiosh ha'ichu i tashogiththam at chum hebai ab si has wo e elithath. T wabshaba g si kih'amkam o'othham ch wehmaj kihkam pi ab hu has wo elithath”
41006005	Kutsh heg hekaj pi e nako mas g si s-hasig ha'ichu hab wo junihith amai ch heg hab wa'i juh mat al he'ekia kok'otham ha thothaj.
41006006	Kutsh am hahawa i ha mihshmethahi g Jesus an wehgaj g Nazareth mo hebai i kihhimag.
41006007	Am hu hebai, tsh am ha cheha g e-chuhchai matsh go'ogok e wehm am wo ha mihshmethahi g hemajkam k gm hu hab wo i ha juh g jijawul ab ha amjed hegam mo an ha u'ukch.
41006008	Neh, bash ha ahg, “Gm amt hu wabsh wo i hihim k heg wa'i e-cheowikud wo u'ath ch pi wo bek g e-limoshan kostal o g lial o g ha'ichu hugi o g ha'ichu eniga.
41006009	Mt ab wo i em-wahpkith k wo em-thagio'ithath mamt hebai wo i ha mihshmath.
41006010	Kumt amokath k ab wo ai mamt ba'ich ep wo hihi.
41006011	Mt gm hu wabsh wo hihi mamt hebai pi ap ab hu wo i em-nei gm hu shahmuthk g e-shuhshk. T ith wo ha chehgi mamt wabsh wo ha thagito nat pi pi ap hab chu'i. Thohwai.”
41006012	Kutsh wa woho an a'ai i ha ahgithahi g hemajkam matsh gm hu wo s-ohhoth g pi ap e-chegitoi.
41006013	Kutsh ab iawua g huhudakud ha-mohmi ab g kok'otham. Kutsh thotha. Tsh mu'i gm hu hab ep i ha juh g jijawul ab ha amjed hegam mo an ha u'ukch.
41006014	An o wa wehsko hab kaithag mash has e junihim g Jesus. Kum am chum a'aga mas hedai wud. Ha'i o hab kaij matp hems d Elijabad o hema ehp hegam kekelibad Jiosh ha'ichu i tashogiththam. K ha'i hab ep kaij matp hems d hegai Johnbad mat wa am i shonwuich g pahl wakona. E atsh wa mu'ajith k atp hems uhpam e chegito k hab s-hasig ha'ichu hab junihim.
41006016	Sh hegai Herod mo am d wa kownal Galilee chekshani ch ed hab ep kaij, “Thoki hegai John mo wa ha pahl wapkonahim. Heg ant mua. Kutki wabshaba uhpam e chegito k hekaj hab e nakog mat hab wo juh g s-hasig ha'ichu.”
41006017	Ihtha Herod atsh wa heg hab juh am wehhejed g e-hohnig. Heg ash hab chehgig Herodias ch ash d chum hohnigaj g Herod wehnag. Kush heg hab chechgig Philip. Tsh g Herod ehs g hohnigaj. Sh amjed g John chum hekith hab chum a'aga. “Mo pi sha'i ap'e maps g e-wehnag hohnig wo ehs.” Sh g Herodias heg hekaj s-keh'ith ch am chehani g e-kun mat wo mua. Tsh Herod ha cheha g e-shonthalig mat wo be k wo kuh. K wabshaba si s-ap d o'othham g John. Kush heg hekaj s-ehbith g Herod ch wabsh kuhpch ch s-ap nuhkuth. Sh hab pi e nakog g Herodias mas wo mua. Kush g Herod s-hohho'ith ch kah g John mihshmetha, chum as si e kudut heg amjed.
41006021	Sh g Herodias am wabsh nenida mat am wo s-ap'et. Kutsh am hu hebai s-apkot wehhejed matsh e ai g Herod mahsithag tash. Kutsh g Herod ab i ha wai g e-shonthalig ha-ge'ege'ejig ch hegam mo d si haha'ichu am Galilee ch ed. Tsh ab i hihim k am wehmaj piast.
41006022	tsh am i wah g uwi madaj g Herodias k am e waila. Kush wehsijj s-hohho'ith. Sh g Herod hab ahg, “Maptp haschu hab wo i elithath ch ab wo i ni-tai, nt hab wo m-juni.” Sh pi has sha'i kaij ihtha uwi.
41006023	Kush hab hahawa ep si kaij, “Maptp haschu ab wo i ni-tai, nt wo m-mah, chum as hems eda hugkam g ni-kownaltalig.”
41006024	Kutsh am hahawa him k am kakke g e-je'e, “Shahchu ant wo tai?” Sh hab kaij g je'ej, “John mo'o apt wo tai”
41006025	Tsh ab uhpam i wah k hab ahg g Herod, “John mo'o apt wo ni-mah am hoas-ha'a ch ed thahshk”
41006026	Kutsh si pi ap e taht g Herod. Sh wabshaba wehsijj kah mo has i kaij. Tsh heg hekaj pi e nako mas pi am hu hab wo juh,
41006027	neh, k am hema cheha g shonthal mat am wo him k an wo shonchk g John mo'o k ab wo i bek. Kutsh am hih lilso ha-kih wui k an shonch g kuswoj g John
41006028	k am u'apa g mo'oj ab hoas-ha'a t ab k ab mah g uwi. Tsh g uwi am him k ab mah g e-je'e.
41006029	Kutsh am i kah hegam mo ab si wecho e mashcham g John matsh e muhkith k am hihim k am bei g honaj mat wo s-ap juh.
41006030	Tsh am i uhpam thatha g Jesus chuhchai k am wehs ahgith mat haschu has i juh k haschu ep ha mashcham.
41006031	Sh eda ia'i ithani mu'i am thaiw g hemajkam. Tsh pi am hu sha'i ha apkot mas wo e gegos ihtham Jesus. Sh hab ha ahg g Jesus, “Am att hig wo t-hejelkoth k wo sha'i t-uh'ulinihogi.”
41006032	Kutsh gm hu hejelko hihi g wahlkokaj.
41006033	Mu'ijj ash ha neith mat gm hu hihi ch gm hu ha ba'ich wohp k gm hu heki hu thatha. Kutsh ihtham am hahawa i thatha
41006034	k am i huhud. Tsh g Jesus am i ha nei. Kush hab sha masma mo g heb hu hihimkam kakawal. Kutsh ab si i s-ha ho'ige'ith k mu'i ha'ichu ha mashcha.
41006035	Kutsh gm hu si i juh. Tsh g Jesus chuhchai am wui thatha k hab chum ahg, “Neh, mehk at wa'i juh. K eda ia hu wabsh si jegko.
41006036	Am g ha ahgith g hemajkam mat gm hu wo hihi kihhim wui k wo ha nolawt hegai mat wo huh”
41006037	Kush hab ha ahg, “Ahpim amt wo ha'ichu ha mah mat wo huh.” Sh hema hab kaij ihtham, “A tt haschukaj wo ha gegos? Mu'i lial at wo nam g ha'ichu hugi matt hekaj wo ha gegos.”
41006038	Sh ab ha kakke, “Shahchu o am i kahch? Am g wo neith.” Kutsh am neith k hab ahg, “Hetasp sismito ch gohk waptopi.”
41006039	Kush hab ha ahg mat wo ha ahgi g hemajkam mat wehsijj am wo thadhaiwua jewedo he'ekiajj i e wehm.
41006040	Tsh am ha cheha. Kutsh am thadhaiwua he'ekiajj i e wehm, ha'i am hu i siant k ch ha'i am hu i hehetaspo wepst-mahm.
41006041	Kutsh g Jesus am ui hegai ha'ichu hugi k am e thahm i nen k ab ho'ige'el g Jiosh k am hahawa hahai hegai sismito k ab ha mah g e-chuhchai. Tsh an i ha mahkhi g hemajkam. Kutsh g waptopi an ep i hahain k ha mah. Tsh an i ha mahkhi.
41006042	Tsh wehsijj hug k oi wa hi si s-kokwoth.
41006043	Kutsh g chuhchaij an i u'ihim k u'apa g wihpi'ithaj mat am hu'i gamai gohk hoha wo ha shuhshuth.
41006044	Kush am hu d i hetasp mihl chechoj ch mu'ijj g u'uwi ch a'al hegam matsh am e gegos.
41006045	Tsh am hahawa ha ahgi g e-chuhchai matsh gm hu aigo wo hihi heg wui kihhim mo hab chehgig Bethsaida. Tsh heg am wo wi'i k am wo ha ahgi g hemajkam mat gm hu wo hihi e-kihki wui. Tsh heg hekaj an i chehchsh wahlko ch ed k gm hu hihi.
41006046	Tsh g Jesus am ha thagito g hemajkam. Tsh gm hu himto. Tsh am hahawa hejel i chesh kawulk thahm k am e ho'ige'ithahun.
41006047	Tsh am i hud. Sh am wabsh kia hejel ha'ichug. Tsh g wahlko gm hu si eda i cheka g shuhthagi.
41006048	Kush g hewel ab si s-gewkam med ha wui. Sh hekaj pi ap him. Kush s-ap ha neith g Jesus mash sha'i si s-wihnam himchuth g wahlko. Tsh koi mahsi. Kush ab him ha wui an wabsh shuhthagi thahm k hab e juh matsh an wabsh wo bij.
41006049	Tsh wabshaba am i nei s-chuhugam k ed k am si hihnk nash pi si s-ehbini hab e ahgch mash d wabsh kok'oi.
41006050	Kush hab ha ah, “Pi g wo sha'i ni-ehbenith. Thani ahni. Mt oi wo s-ap e taht,”
41006051	k gn hu hahawa i chesh wahlko ch ed. Kutsh am wabsh si heweto. Tsh ihtham si has i el
41006052	nash ge sha'i amichuth mokis ha'as edgith gewkthag. K eda d si s-hasig ha'ichu mat ha gegos hegam mu'i hemajkam.
41006053	Kutsh ga hu aigo i chehchsh k ab thatha amai mo am d Gennesaret k am wulsh g wahlko.
41006054	Tsh g hemajkam ha hekaj s-amich g Jesus
41006055	k gn hu a'ai wohp k an i ha u'ihi g kok'otham an ha-wohpikud ab k gd hu ha u'apa Jesus wui.
41006056	Kush an oiopo hegam Jesus ch am thaiw kihhim ch ed ch oithag ch ed. Kutsh g hemajkam ab wui wo ha u'apath g kok'otham ch ab wo ahgithath g Jesus mat wo ha hiwigi g kok'otham mat chum hems wabsh g hugithaj g enigaj an wo taht. Kush wehsijj thotha an tahtamk.
41007001	Kutsh ab ha'i hihi g Palasi ch chehanig ha mashchamtham k am e hemapai an ha wehgaj hegam Jesus. Tsh eda wo chum e gegos.
41007002	Kutsh ihtham am cheh matsh am ha'i wabsh thadhaiwua pi hab masma ha wapkonk g e-nohnhoi mo hab masma d ha-himthag g kekelibad.
41007003	Ahchim Tutuligo ach mu'i ha'ichu hab masma hab chum wua mo wa g t-kekelibadga. K ihtham Palasi wehs t-ba'ich i s-gewkam oith g ha-chehanig ch pi ha'ichu wo huh pi hab masma ha wapkonk g e-nohnhoi mash wa g kekelibad.
41007004	Kut g ha'ichu hugi hab wa'ap wo si e wapko mamt hekith ab wo i ui tianna t amjed. T g hohas-haha'a ch hihithodakud ch chum hems g wohpikud hab masma wo e wapko mash wa g kekelibad hab wua.
41007005	Kush heg hekaj ihtham Palasi ch chehanig ha mashchamtham ab kakke g Jesus. “K haschu ahgch pi ab hu wohog elith g ha'ichu ha-mashchamadag g kekelibad ihtham mo ab si m-wecho e mashcham? Neh, e o gegosith pi am hu t-himthag oithch ha wapkonk g e-nohnhoi.”
41007006	(8) Kush hab kaij g Jesus, “Kum ahpim haschu ahgch im hu hab wabsh wua g Jiosh chehanig ch im hu ha'ab ab s-wohochuth g ha-chehanig hegam mo d kekelibad ch d wabsh o'othham? (6) Isaiabad oki si s-ap hab em-ahg ahpim mam hab wabsh s-e junimk mat eda an o'oha mash hab kaij g Jiosh: Ha'i ihtham mo d chum ni-hemajkamga o hab kaij mo ab si has ni-elith ch ab ni-ihm. K wabshaba g ha-i'ibthag si s-kawpk ch si mehk ab ni-amjed. (7) Pi o sha'i wohom ab has ni-elith no pi wabsh g hemajkam ha-chehanig ha mashcham hab chum masma mo d ni-chehanig. Neh, bo kaij g Jiosh. Kum ahpim s-wohom hab masma mo wa an o'ohanas.”
41007009	K hab ep kaij g Jesus, “Si am s-e mahch mamt has masma im hu hab wabsh wo i juh g Jiosh chehanig ch am wo wa hekajith mo haschu d hejel em-mashchamig.
41007010	Mosesbad at an o'oha mo hab kaij g Jiosh: Ab g si has wo i ha elithath g e-ohg ch e-je'e, ch ith ehp: Mat hemho wo wa e muhkith hegai mat hedai wo sha s-ko'okam has ha ah g e-jehj.
41007011	Kum eda ahpim ha mashcham mat pi ab hu has wo ha elithath ch ab ha wui hab wo chei, ‘Mah ant g Jiosh hegai mat haschu ab d wo i chum em-wuikamk.’
41007012	T hahawa pi ha'ichu hab wo ha juni g e-jehj.
41007013	Kum hab masma im hu hab wabsh i wua g Jiosh ne'oki ch am ha mashcham mo haschu d wabsh o'othham ha-nahtoi. K mu'i d ha'ichu mam hab masma hab ep wua”
41007014	Kutsh am hahawa ep ha wai g hemajkam k hab kaij am ha wui, “ Ab g wo i ni-kaiham wehsijj ahpim k wo s-amich ihtha. (15) Pi at im hu hab wo sha'i em-juh g Jiosh heg hekaj mamt haschu wo huh k wabshaba im hu hab wo i em-juh heg hekaj pi kehg em-chegitoithag.”
41007017	Tsh am i ha thagito g hemajkam k im hu wah kih ch ed. Kumsh ab hahawa kakke ith amjed.
41007018	Sh hab kaij, “Pegih, kumtp ahpim hab wa'ap pi amichuth. Pi at im hu hab wo sha'i i em-juh ab amjed g Jiosh mamt haschu wo huh
41007019	nat ge am hu wo i wah em-chegitoi ed k wabshaba gd hu em-wohk ed wo wah k amjed gm hu wabsh wo wuhsh.” Pegih, t hab masma am ha ahgi g Jesus mo wehs g ha'ichu hugi s-kehgaj.
41007020	k hab ep kaij, “Heg at im hu hab wabsh wo i em-juh ab amjed g Jiosh pi ap em-chegitoi
41007021	nat pi hab wo em-juh mamt hab wo juh g ha'ichu pi ap'ekam. Neh, mtp hems hema ha'ichu wo ehs o wo ha mua
41007022	o wo ha ehs g ha-wehm kihkam o wo tatchua g ha'ichu ha-eniga o wo s-chu iattomk o hab wo juh mat haschu si pi kehg hab wo mahsk o wo s-chu hehgamk o hema wabsh wo s-ko'okam has ahgath o wo chum si e haschuthath o wabsh pehegi has wo e wuath.
41007023	Ith at wehs ab wo i wuhsh ab amjed g pi kehg chegitoithaj g o'othham k im hu hab wabsh wo i juh ab amjed g Jiosh.”
41007024	Kutsh gm hu hahawa hihi hegam Jesus k am thadhaiwua hema kih am mash am miabithch g Tyre kihhim matsh wo sha'i e hejelkoch. Kush eda an wa s-nen'oith g hemajkam ch ha hekai s-mai mo am thaha g Jesus.
41007025	Kutsh am hema jiwia g uwi mash am kih heg eda jewed ch d gawul mahs o'othham ch gm hu d mahsikam Syria jewed ch ed. Sh g ne'okij d Greek. Kush g jiawul an u'ukch g chehiagaj. Tsh heg hekaj ab i hih g uwi k ab wui i gei g Jesus k ab si tahni mat gm hu hab wo i juh g jiawul ab amjed g chehia.
41007027	Sh wabshaba hab kaij g Jesus, “Heg at wo wa wepok mamt ab wo ha mah g gogogs g ha-chechmait g a'al. Wehpeg ant am wo i ap'ech g pi ha-ap'ethag g Tutuligo hemajkam no pi d chum Jiosh a'aliga.”
41007028	Kush hab kaij ihtha uwi, “Woho o wa. T wabshaba chum hems g gogogs am wo wa huh g a'al ha-ha'ichu hugi hahainig mat ab wo i shul mihsa wecho. Kunt ahni hab wa masma wo si s-ap ni-taht mapt ith am hab wo al i ni-juni.”
41007029	Sh hab hahawa kaij g Jesus ab wui, “M-ne'oki o am chehgith map ab si ni-hiwig. Nt heg hekaj gm hu hab wo i juh g jiawul ab amjed g m-chehiaga.”
41007030	Kutsh gm hu hih uhpam k s-mai matki gm hu hab i e juh g jiawul ab amjed g chehiagaj. Kush an wabsh s-ap wo'o.
41007031	Kutsh gm hu hahawa hihi hegam Jesus k am gahi wuwha g Sidon kihhim ch Wehst-mahm Kihhim chekshani k gm hu thatha Galilee kahchki am.
41007032	Kutsh am ha'i thatha g hemajkam k am hema u'apa g o'othham mash pi chekaithag ch ep pi ap neok k ab i tahni g Jesus mat ab wo taht k wo thoaj.
41007033	Kutsh imhab sha'i wuhshath hejelko k am i wahpki g al chu'uchum e-nohnhoi am nahnkaj ed k am hahawa sha'i wadagi g e-nowi g e-siswuadagkaj k ab hekaj taht g nehnij
41007034	k am i neh e thahm k si i ihbhuiwua k hab kaij, “Thoajini.”
41007035	Tsh hahawa chekaith. Tsh g nehnij ap'et matsh s-ap neo.
41007036	Kutsh g Jesus am hahawa wehs ha ahgi mat pi hedai wo sha'i ahgi ihtha. Sh oi wa haha wabsh wehsko ahg
41007037	nash pi si ge'e has elith ch hab kaij. “Sho'o wa'i si s-kehg ha'ichu hab junihim mo g pi chechkaithkam ha chechkaichuth ch pi neneoktham s-ap ha neokchuth.”
41008001	Kush pi sha'i tash amjed. Tsh mu'i am ep i e hemapai g hemajkam k ab kaiham g Jesus waik tashkaj. Sh hahawa pi an hu ha'ichug mas haschu wo huh. Tsh g Jesus am i ha wai g e-chuhchai k hah ha ahg.
41008002	“Neh, waik tashkaj o in wa'i t-wehmaj ihtham hemajkam ch heki hu wa'i pi ha'ichu huh. Ni s-ha ho'ige'ith.
41008003	Tp hems ha'ijj wo s-e chuhugi matp gm hu wo sha hihi pi ha'ichu hugok.”
41008004	Sh hegam ab i kakke, “Kuchs hebai hig wo ui g ha'ichu hugi mat wehs wo ha a'ahe ihtham?”
41008005	Sh ab ep ha kakke, “He'ekia at am i wih g sismito?” Sh hab kaij, “Wewa'ak”
41008006	Jesus atsh am hahawa ha ahgi g hemajkam mat am wo thadhaiwua. Kush am thadhaiwua. Tsh am ui g sismito k ab ho'ige'el g Jiosh k am hahawa hahain k ha mah g e-chuhchai. Kutsh an i ha mahkhi g hemajkam.
41008007	Kumsh am hi wa ha'i al to'akch g waptopi. Kutsh ab ep ho'ige'el g Jiosh k am ha ahgi mat an ep wo i ha mahkhi. Tsh hab e juh.
41008008	Tsh wehsijj hug k oi wa hi si s-kokwoth, chum as am hu hebai d i gi'ik mihl chechoj ch mu'ijj g u'uwi ch a'al.
41008009	Tsh g Jesus chuhchai an i u'ihi g wihpi'ithaj mat am hu'i wewa'ak hoha wo ha shuhshuth. Kutsh g Jesus am hahawa ha ahgi g hemajkam mat gm hu wo hihi.
41008010	Tsh ihtham Jesus am ha hekaj i chehchsh wahlko ch ed k gm hu hihi mash am Dalmanutha chekshani k am i huhud.
41008011	Kutsh am ha'i thatha g Palasi k ab ne'owin g Jesus ch ab chum si chehani mat g si s-hasig ha'ichu am wo ha chehgi matp woho d Jiosh si Kehsha.
41008012	Kutsh g Jesus am si ihbuiwua k hab kaij, “Kus haschu ahgch ab ni-kakke ihtham hemajkam mant g si s-hasig ha'ichu am wo ha chehgi. Si ant s-wohom hab wo chei mant pi am hu wo sha'i ha chehgi g si s-hasig ha'ichu.”
41008013	Neh bash kaij ch am hahawa ha thagito. Kutsh an ep i chehchsh wahlko ch ed k gm hu aigo ep hihi.
41008014	Tsh eda pi chegito ihtham mat wo ui g sismito. Kush hemako am kahch.
41008015	Sh hab kaij g Jesus am ha wui, “Si g wo s-e nen'oithk mat pi wo em-cheawuagi g ha-jewajithakud hegam Palasi ch hegam mo ab si has elith g Herod.”
41008016	Sh hegam chuhchaij am hahawa a'aga ch hab kaij ab a'ai e wui, “Heg oki hekaj hab kaij mach pi ha sismitoga”
41008017	Kush eda g Jesus s-ha amichuth mo has kaij ch hab ha ahg, “Pi amki koi amichuth mani he'es edgith g gewkthag ch hekaj am a'aga mach pi ha sismitoga.
41008018	Am am wa chum neith mant al hetasp sismitokaj ha gegos g hetasp mihl chechoj ch mu'i ehp. Pegih, namt pi chegito
41008019	mamt he'ekia i hoha shuhshuth k ui g wihpi'ithaj?” Kush hab kaij, “Gamai gohk.”
41008020	Sh hab ep kaij g Jesus, “Kumt he'ekia i hoha shuhshuth k ui g wihpi'ithaj mant al wewa'ak sismitokaj am ha gegos hegam gi'ik mihl chechoj ch mu'i ehp?” Sh hab kaij, “Wewa'ak.”
41008021	Kush hab kaij g Jesus, “Pegih, mt wo chum s-mahchk mani he'es i edgith g gewkthag ch hab wo s-amich mani pi heg hab ahg sismito ch wabshaba ha'ichu chum em-tashogith ch heg am wepogith g jewajithakud.”
41008022	Kutsh gm hu thatha Bethsaida t am k am i huhud. Kutsh g hemajkam am hema u'apa g o'othham Jesus wui mash pi nea k ab i e sho'igch wui mat ab wo taht.
41008023	Kutsh an bei g pi neatham nowij an k am i wanimed k gm hu i wuhshath ab kihhim t amjed k ab hahawa siswua wuhpuij ab k ab ep taht k ab kakke, “Shahchu ap hig neith?”
41008024	Tsh ab i nen k hab kaij, “Neith ani mo an oiopo g hemajkam ch wabshaba hab sha mahs mo g u'us wuhshanim.”
41008025	Tsh ab ep taht g wuhpuij. Kutsh ab ep i nea. Tsh g wuhpuij am i ap'et. Sh hahawa wehs ha'ichu si s-ap neith.
41008026	Sh g Jesus hab ahg matsh gm hu uhpam wo hih e-kihthag wui k pi am hu wo kia i wah kihhim ch ed.
41008027	Kutsh gm hu hahawa hihi ihtham Jesus am ha'i ep ha wui g kihhim am miabithch g Cesaria Philippi kihhim. Kush g Jesus ab ha kakke ch hab kaij, “Am g wo ni-ahgith, thoh'o ni-elith g hemajkam?”
41008028	Kush hab kaij, “Ha'ijj o hab m-elith map d hegai Johnbad mo chum t-pahl wapkonahim ch ha'ijj hab ep m-elith map d Elijabad o hema i ehp hegam kekelibad Jiosh ha'ichu i tashogiththam.”
41008029	Sh ab ep ha kakke g Jesus, “Kum ahpim hig hedai ni-elith?” Kush g Peter hab kaij, “Thap Jiosh si Kehsha maptsh ab wo i wuhsh si ha'ichu wehhejed.”
41008030	Kush hab ha ahg mat pi hedai wo sha'i ha ahgi hemu mo hedai wud.
41008031	Neh, tsh am i amjed am hahawa ha'ichu ha mashcha ab e amjed hab kaijch mat hemho wa mu'i wo e sho'igch g Jiosh si Kehsha. Kutsh pi ab hu wo tatchua g ge'eged ch u'ugchu papal ch chehanig t-mashchamtham k am wo i thagito mat wo e-muhkith. Tsh amjed d wo i waik tashk, tsh ep wo e-chegito.
41008032	Neh, sh ith am si tasho ha ahgith. Kutsh g Peter im hu go'olko i be k ab si s-gewkam neok wui hab kaijch mat pi woho hab wo e juh.
41008033	Kutsh wabshaba g Jesus ab ha'ab i kekiwua ha wui k ab epai si s-gewkam neo ab wui g Peter hab kaijch. “Pi g sha'i ni-shohbith. Tho wabsh hejel hab m-elitha ihtha. Kup ab wui kehk g Jiosh hab elitha hab masma mo g ge Jiawul.”
41008034	Sh eda mu'ij g hemajkam an ha wehgaj. Kutsh ab i ha waith k hab ha ahg, “Mamtp am wo s-oitham g ni-himthag k hemho wa gm hu wo thagito g hejel e-tatchui k ahni ni-tatchui hab wo junihith ni-wehhejed e sho'igchuthch. Heg at wo wa wepok mam ab mohto g kots ch ab ab wo e muhkith.
41008035	Pi amt wo heki wua g e-thoakag mamtp wo hekaj am ni-wehhejed. Heg at wo heki wua g e-thoakag matp hedai wo chum s-tha'ath.
41008036	“Pi at ha'ichu wehhejed wo s-kehgajk matp g o'othham wehs wo bei mo haschu i tatchua ith thahm jewed k wabshaba pi wo e tho'ibia.
41008037	Pi o an hu ha'ichug ith thahm jewed mas heg hekaj wo e tho'ibia g o'othham.
41008038	“Mu'i hemajkam at wabsh s-tahhatham hab wo junihith g pi ap'ekam ch wo pi em-ha'ichuchuthath. Kumt wabshaba ahpim pi wo si e elithath ni-hekaj ch hekaj g ni-mashchamadag. Nt ahni hab wa'ap pi wo si ni-elithath em-hekaj mant hekith ia ep wo jiwia. Ithani at ab ni-ab si s-tondam wo e chehgithath g ni-ohg gewkthag. T g mu'i anghil ni-wehm ab wo i hihi.”
41009001	Neh, bash kaij g Jesus ch hab ep kaij, “Nt wo si shel em-ahgi mo ia ha'i ha'ichug hemu mat pi koi wo koi k ho'ip nei mat ba'ich i s-gewkam inhab wo i e juh g Jiosh kownaltalig.”
41009002	Kush am d i chuhthp tash amjed. Tsh g Jesus ab i ha wai g Peter ch James ch John. Kutsh ihtham am wehmaj ab i chehchsh hema uhgk tho'ag t ab k gd hu thatha k haha wabsh nei. Tsh am gawul e juh g Jesus.
41009003	Tsh g wehschugaj hab e juh mash si s-tondam s-tohta mo pi hebai ha'ichu hab masma.
41009004	Kutsh ab haha wabsh i e chehgi g Elijabad ch Mosesbad k am wehmaj neneok g Jesus.
41009005	Kutsh si e totoths ihtham Peter. Tsh g Peter wabsh kohsh k tha'iwuni k hab kaij ab wui g Jesus, “T-mashchamtham, s-ap'e oki mach ia ha'ichug. Tt ia waik wo ha chuhcha g al chechopi matt hekaj ab wo si has em-el ahpi ch Mosesbad ch Elijabad.”
41009007	Tsh an hahawa si ha ehkaj g chewagi. Tsh g Jiosh ne'oki ab kaitha chewagi t amjed k hab kaij, “Jesus o d si ni-tatchuithch ni-alithag. Heg amt ab wo si kaihamath.”
41009008	Tsh am hahawa i chum nenhog hegam Peter. Kush hegai wa'i Jesus hejel am kehk. Sh pi am hu ha'ichug hegam gohk.
41009009	Sh ab hahawa i huhudkhim tho'ag t amjed. Sh ab si ha chehani g Jesus ch hab kaij, “Pi g am hedai wo sha'i ahgith mamt haschu i nei, nt ho'ip kia am uhpam i wuhsh ab muhkig amjed ahni Jiosh si Kehsha.”
41009010	Kutsh wa woho hab e juh k wabshaba hejel am a'aga mas has d ahga ihtha mo hab kaij matsh am uhpam wo i wuhsh muhkig t amjed.
41009011	Am hu hebai, sh hab kaij ab wui g Jesus, “Neh, bo chech'e hegam chehanig t-mashchamtham matsh ia wehpeg wo e maskogi g Elijabad. Tsh g Jiosh si Kehsha ia haha wo e maskogi. Pegih, t haschu ahgk pi ia wehpeg m-ba'ich e maskogi hegai Elijabad.”
41009012	Sh hab kaij g Jesus, “Hema at woho wehpeg wo e maskogith k hab wo masmak mash wa g Elijabad ch wehs ha'ichu wo i ap'ech. Kunt wo em-ahgi mat wa woho heki hu jiwia. T wabshaba g hemajkam am wui hab juh g pi ap e-tatchui mo hab masma an o'ohanas Jiosh heki hu o'ohana ed mat hab wo e juh. K an ep o'ohanas mat ep wo ni-sho'igchuth k wo s-ni-ohhoth ahni Jiosh si Kehsha.”
41009014	Sh gd hu ha aihim hegam mat am wih. Kush mu'i hemajkam am oiopo. Sh ha'i d chehanig t-mashchamtham ch am ha ne'owin hegam mat am wa'i wih.
41009015	Tsh g hemajkam am i nei mo ab him g Jesus k si s-ap i e taht k ab i wohp k ab nam.
41009016	Sh g Jesus ab ha kakke hegam e-chuhchai mat am wa'i wih, “Shahchu am ha wehm a'aga?”
41009017	Kush am hema g o'othham hab kaij ab Jesus wui, “Neh, ia ant heki hu chum u'apa g ni-alithag m-wui no pi g jiawul an u'ukch ch pi hiwgith mas wo neo.
41009018	Hebai atp am si has tahtchuth ch i wuhppa. K g totshagi i chechshshaj chinij ab. K g e-tahtami si kuhm ch ab wabsh wo i si gewka. Kuni heki hu am chum ha ahgith ihtham mat gm hu hab wo i juh g jiawul. T pi e nako.”
41009019	Sh hab kaij g Jesus am ha wui, “Sho'o wa'i pi ge'ej g em-wohochuthadag. Shahag wepo mant tash ia wo em-wehmajkath ch ab wo em-nakogath mat hekaj wo i ge'etha.” Sh hab hahawa kaij heg wui o'othham, “Ab g i beka'i ni-wui.”
41009020	Kutsh ab hahawa i bei wui. Tsh ab i nei g Jesus. Kutsh g jiawul ha hekaj i wua g ali. Kutsh am gehsh k am si banimmed jewedo. Tsh g totshagi i wuhsh ab chinij ab.
41009021	Jesus ash ab hahawa kakke g ohgaj, “K hekith i amjed hab masma ihtha?” Kush hab kaij g ohgaj, “Gd hu wa'i e-alijk amjed o hab masma.
41009022	Mu'ikko o wa'i chum s-mu'amk ch am wuhppa shuhthagi ch ed ch am nahtha ch ed. Si g s-ni-ho'ige'ith k i wuhshath maptp wo e nako.”
41009023	Sh g Jesus hab kaij, “Maptp ahpi wo e nako k ab wo i ni-hiw. Pi o ha'ichu sha'i wihnk am ni-wehhejed maptp ab wo ni-hiwgath.”
41009024	Kush hab kaij g ohgaj. “M ani wa he'es ab chum m-hiwig. Oi g i ni-wehmt. Nt ba'ich ab wo i m-hiwgath.”
41009025	Tsh eda ab a'aijed i wohp g hemajkam an ha wehgaj. Kush hekaj s-e hohtkith g Jesus ch si s-keh'el g jiawul k hab ahg, “Thagitoni g ali, ahpi jiawul, k pi thahm an hu ep wo sha'i u'ukchith.”
41009026	Tsh am si s-kaitham hihin k ab si s-gewkam e ugij g ali. Tsh am hahawa thagito. Tsh hab wabsh e juh mat muh g ali. Sh g hemajkam hab kaij, “Muh atki.”
41009027	Tsh wabshaba g Jesus ab bei nowij ab k i wamigi. Tsh i wamig k kekiwua.
41009028	Kutsh gd hu i wahp kih ch ed ihtham Jesus. Tsh g chuhchaij am hahawa hejelko kakke, “Tt haschu ahgk ahchim pi t-nako machs gm hu hab wo i juh g jiawul?”
41009029	Sh hab kaij g Jesus. “Jiawul at heg wa'i hekaj gm hu hab wo i e juh mamt ab wo e ho'ige'ithahu Jiosh wui.”
41009030	Tsh amjed gm hu hahawa hihim k gm hu gahi wuwha g Galilee chekshani. Tsh g Jesus pi am hu e chehgi hemajkam ha wui no pi ha mashchamahim g e-chuhchai ch hab ha ahg,
41009031	“E o aihim mat g s-ni-keh'iththam wo ni-bei ahni Jiosh si Kehsha k am wo ni-thagito ha'i ha wui mat wo ni-mua. Nt wabshaba ep wo ni-chegito mat d wo i waik tashk amjed.”
41009032	Sh oi wa pi sha'i amichuth mas haschu hab ahg ch wabshaba pi ab hu kakke nat pi e totoths.
41009033	Kutsh am hihim k gd hu thatha Capernaum t am k am i wahp kih ch ed mash hebai thadha. Sh eda ha'i ha'ichukaj e ne'owin hihimathch. Kush ab hahawa ha kakke ch hab kaij, “Shahchukaj am e ne'owinahim mach ab hihim?”
41009034	Kush oi wa pi hedai has sha'i kaij nash pi eda e ne'owinahim mas hedai ba'ich d wo i s-has ha'ichuk.
41009035	Kutsh am i thahiwua g Jesus k ab i ha wai. Tsh am i e hemapai wui. Kush hab ha ahg, “Pi g wo chum ge e ha'ichuchuthath mamtp hedai d wo uhgchuk am e-shahgith ch wabshaba hab wo e junihith mamt wehs d wo ha-pionagk.”
41009036	Sh am hema kehk g ali. Kutsh g Jesus an be k am kohm k hab kaij,
41009037	“Matp hedai hema wo ha thagio'ithath g ali am ni-wehhejed ch hekaj am wo e chehgithch mo ab si ni-tatchua ch ab ep si tatchua hegai mani d kehshaj.”
41009038	Kush g John hab kaij ab wui g Jesus, “Hema oki gm hu hab i ha wua g jijawul heg hekaj m-chehgig. Kuch am chum shohbith no ge m-wecho e mashcham.”
41009039	Kush hab ha ahg, “Pi g am wo sha'i shohbith. Pi at woho has wo ni-ah matp hedai hekaj g ni-chehgig ch hab wua g s-wihnk ha'ichu.
41009040	Tki wo i t-wehmt hegai matp hedai pi ab hu t-wui kehk.
41009041	Nt wo si shel em-ahgi matp hedai wo i em-wasibi g shuhthagi ahpim mam ab si ni-wecho e mashcham k wo bei g s-ap'ekam e-namkithadag.”
41009042	Sh hab ep kaij g Jesus, “Sho'o wa'i si s-ta ehbitham hab mahs am wehhejed hegai matp hedai hema am wo i ha wanchkwua pi ap'ekam wui ihtham al a'al mo ab al ni-hiwig. Ba'ich at wo i s-ap'ek wehhejed matp hems wo e wachumchuth k wo e muhkith mat koi hab wo juh ihtha chu'ichig.
41009043	“Pi at hedai wo e nako mas ab uhpam wo i wuhsh Jiawul kih amjed. Kut pi hekith wo huhug g ha-sho'igchutha amai. Heg at wo wa wepok mat wo waptopadt k chum hekith wo e sho'igchuthath am mei ch ed. Mt heg hekaj am wo i e nako mamt pi am hu wo gei heg eda. Ba'ich at wo i s-ap'ek mamt chum hems wo heb hu wua g e-nowi o g e-tad o g e-wuhi matp hema ihtham hab wo em-juh mamt am wo gei Jiawul kih ed k pi wo bei hegai wechij thoakag mo g Jiosh ab em-makiog.
41009049	“Hemho wa at wehs wo e maskogi g pi ap ha-chu'ichig g hemajkam.
41009050	Mt wabshaba hejel ab wo e abchuth k wo thagito hemu. T hab pi ab hu wo em-abch g Jiosh. Kumt ha'ichu wehhejed wo s-kehgajk hab masma mo g on. Heg at pi has masma ep wo i e kegch mat wo onko. Kumt wo s-e nen'oithath mamt pi wo heb hu wua g s-e-ap'ek am k wabshaba wo s-ap e tahtkkath ab a'ai e wui.” Neh, bash kaij g Jesus.
41010001	Tsh amjed gm hu hihi hegam Jesus k am gahi wuwha g Judea chekshani k am gahi i shul g Jordan akimel k gm hu aigo thatha. Kutsh g hemajkam am ep i e hemapai Jesus wui. Tsh am ep ha mashcha mash chum hekith hab e wua.
41010002	Kutsh ab ha'i i hihi g Palasi k ab ha'ichu chum s-abchuthamk g Jesus ch ash ab kakke, “No hiwgith g t-chehanig mat g o'othham wo s-ohhoth g e-hohnig?”
41010003	Sh g Jesus ab epai ha kakke, “Nam hig pi mahch mo has chu'ig g chehanig?”
41010004	Kush hab kaij g Palasi, “Heu'u, hiwgith o mat g o'othham wo bei g tapial k wo ha mah k gm hu wo s-ohhoth.”
41010005	Kush oi wa hab kaij g Jesus, “Heu'u, bo chu'ig mamt wo ha mah g ohhotha tapial mamtp pi ab hu wo kaihamath g Jiosh ch pi wo pihk e elithath ha hekaj.
41010006	K wabshaba gd hu i shohshonkam am ahgas: Jiosh at am ha nahto g cheoj ch uwi mat d wo e wehhejedkamk.
41010007	Kut ith hekaj g o'othham wo thagito g e-ohg ch e-je'e k am wo i e wehmt g e-hohnig wehm.
41010008	Kut hegam gohk hab wo e juh mat d wo hemakok. Pegih, t pi hab hahawa ep wo mahsk mat d wo gohkk ch wabshaba d wo hemakok.
41010009	Pi o hab sha'i mahs mas g o'othham wo ha gawulkai hegam mat g Jiosh ab i ha wehnath.”
41010010	Tsh gd hu hahawa i wahp kih ch ed. Tsh g chuhchaij ab i kakke mas haschu hab ahg.
41010011	Kush hab kaij, “Bo wua g pi ap'ekam matp hedai wo s-ohhoth g e-wehm kihkam k hema ep wo hohnt.
41010012	K g uwi hab wa'ap wua g pi ap'ekam matp wo s-ohhoth g e-wehm kihkam k hema ep wo kunt.”
41010013	Kutsh am ha'i ha u'apa g e-a'aliga Jesus wui hab ahgch mat ab wo ha taht k wo e ho'ige'ithahu ha wehhejed. Kumsh chum s-ha keh'ith mo hab e wua.
41010014	Kutsh oi wa pi hohho'i g Jesus matsh chum pi ha hiwigi k hab ha ahg, “Ab g wabsh wo i ha hiwgith g al a'al mat ab wo i hihi ni-wui k pi an hu wo sha'i ha shohbi. Am at wabsh s-moimam wo i wahp Jiosh kownaltalig ed ab ni-hiwigch.
41010015	Nt wo si shel em-ahgi mamt hab wa'i masma am wo i wahp.”
41010016	Neh, bash kaij ch an i ha kohmkahim k ab i ha tahtamahi ha-mohmi ab k ab i s-ha ho'ige'el.
41010017	Kutsh amjed haha wabsh i chum hihi. Kush ab hema med g o'othham ch ab i gei Jesus wui k ab kakke, “Ha mashchamtham map d s-ap'ekam, shahchu ant am hab wo juh mant ab wo bei g pi ha huhugetham thoakag?”
41010018	Sh g Jesus hab kaij, “Pi ap mahch map haschu ahgch hab ni-a'aga mani d s-ap'ekam. Heg o wa'i Jiosh d s-ap'ekam. Kup pi woho mahch mani hedai wud.
41010019	S-mahch ap g Jiosh chehanig. K hab chu'ig: Pi g am hu ha mua'i g o'othham. Pi g am hu ha ehsithath g ha-wehm kihkam. Pi g am hu ha'ichu ha ehsithath. Pi g am hu ha'ichu ha iattogithath. Ab g si has ha elithath g e-ohg ch e-je'e.”
41010020	Kush hab kaij ihtha o'othham, “Wehs ihtha ani hab junihim gd hu i ni-alijk amjed.”
41010021	Tsh Jesus ab i nei ihtha k ab si pihk i e el wui k hab kaij, “Hemako ha'ichu apki pi am hu hab wua. Him k gagda map haschu i eniga k ha mahki g namkigaj g sho'igkam k ab wo i him k ab si ni-wecho wo e mashchamath ch an haha wo edgithath g ba'ich i s-kehg kaisthag Jiosh kihthag ed.”
41010022	Kutsh ihtha o'othham si pi ap e taht k kah mo has i kaij nash pi d s-kais ch atsh im hu hih pi ap e tahtkk.
41010023	Tsh g Jesus an i nenhog e wehgaj k hab kaij am ha wui g e-chuhchai, “Neh, t wo sha'i si s-hasigk mas g s-kakais am wo i wahp Jiosh kownaltalig ed.”
41010024	Kutsh si has i e taht hegam chuhchaij am i kaiok mash has kaij. Sh oi wa hab ep kaij g Jesus, “Ni-naipijju, pi g hab wo elithath mat g o'othham wabsh s-pehegi am wo i wah Jiosh kownaltalig ed.
41010025	Nam hig hab elith mat wo e nako g kamihyo mas am wo gahi wuhsh mo am jeg g ho'ipad? Pegih, t hab wa masma pi wo e nako hegam mo hiwig g ha'ichu e-eniga mas am wo i wahp Jiosh kihthag ed.”
41010026	Kutsh ba'ich i si has i e taht k ab a'ai e kakke, “Pegih, kus hedai hig wo e tho'ibia?”
41010027	Kutsh ab i ha nei g Jesus k hab kaij, “O'othham wehhejed o s-hasig ch wabshaba am Jiosh wehhejed pi hasig. Jiosh at wo e nako mat wehs hab wo juh mo haschu i tatchua.”
41010028	Kutsh g Peter hab ha hekaj chei, “Neh'e, ahchim att hi wehs ha'ichu thagito k am i m-oi.”
41010029	Kush hab kaij g Jesus, “Nt wo si shel em-ahgi mamt ba'ich i mu'i ha'ichu wo edagi mo chum hegai mam tp haschu i thagito am ni-wehhejed, kihki, wepnag, jehj, a'al, o'oithag. Kumt mu'i ha'ichu wo nako mamt wo ahgahi g s-kehg ha'ichu ahgaj g Jiosh ab ni-amjed k am haha wo ai g pi ha huhugetham s-hehgig.
41010031	Kut wabshaba hegam mo wabsh hejel chum si e ha'ichuchuth hahawa pi d wo ha'ichuk. T hegam mo hejel pi e ha'ichuchuth am hahawa d wo si ha'ichuk.”
41010032	Kutsh gm hu i oi g wohg Jerusalem wui. Sh gm hu ha ba'ich him g Jesus. Kush si e totothsith g chuhchaij. Kush am ha'i ep ha wehm hihimath ch hab wa'ap e totothsith. Tsh g Jesus am i ha hemapai hegam gamai gohk k am ep ha ahgi mat haschu has wo e juh am tahgio,
41010033	ash hab kaij, “Neh'e, gm att hu wo hihi Jerusalem wui. Kut an wo ni-bei g u'ugchu papal ch chehanig em-mashchamtham k ab wo ni-mohto'i g chu'ichig ahni Jiosh si Kehsha no pi s-ni-mu'amk ch im hu hab hahawa ep wo ni-thagito ha wui g gawul mahs hemajkam.
41010034	Kut hegam wo nahnko ni-ahgath ch ab ni-ab wo siswuath ch ep wo ni-gewittan k haha wo ni-mua. Kut d wo waik i tashk, nt ep wo ni-chegito.” Neh, bash kaij g Jesus.
41010035	Tsh amjed ab wui thatha g James ch John k hab kaij, “T-mashchamtham, am ach ha'ichu chum s-m-kakkeimk mapt am hab wo t-juni.”
41010036	Sh hab kaij g Jesus, “Shahchu am hab elith mant am hab wo em-juni?”
41010037	Sh hab kaij, “Pt hig am wo i t-chuhcha matt ahchim gohk am m-oithch d wo haha'ichuk mapt hekith am wo i himch g e-kownaltalig.”
41010038	Kush hab kaij g Jesus, “Pi am sha'i ap mahch mam haschu ab ni-tahni. Wehpeg ant ab wo nako g ge'e sho'igthag. Kut hegam mat am ni-oithch d wo si haha'ichuk hab wa'ap wo e juh.”
41010039	Sh hab kaij, “Pegih, tt wo t-nako.” Kush g Jesus hab kaij, “Pegih, woho am t wo nako hegai mant ahni wo nako.
41010040	K wabshaba pi ab hu ni-ab manis ahni am wo i ha chuhcha mat hedai am ni-oithch d wo haha'ichuk. Hegam at am wo i e chuhcha mat hedai i ha wehhejed am e ap'ech.”
41010041	Kutsh hegam ha'i babgat ab ha wui g James ch John mash hab masma ab hejel e ha'ichuchuth.
41010042	Tsh g Jesus ab hahawa wehs i ha hemapath k hab kaij ab ha wui, “S-mahch am mo g ha-maliomig s-gewkam ha'ichu ha chehani g e-pionag ch g ha wanimedtham am ha himchuthahim.
41010043	T wabshaba pi hab masma hab wo sha'i chum mahsk am em-shahgith ahpim mam ab ni-hiwig. Mt wabsh si s-hemajim am wo i ha wehmtath g e-wehm wohochuththam hab sha masma mam d wabsh ha-pionag mamtp wo tatchuath mamt wo ha wanimedath.
41010045	Ahni ani hab wa masma si s-hemajim i em-wehmt ch pi ab hu ni-ha'ichuchuth em-thahm, chum anis d Jiosh si Kehsha. Ab o em-wui him g s-ko'ok namkithadag heg hekaj pi ap em-chu'ichig. Nt wabshaba ahni em-wehhejed wo nako mamt wo e wupul'o.” Neh, bash kaij g Jesus.
41010046	Kutsh am hihi ihtham Jesus k gm hu thatha Jerico t am. Sh am sha'i he'es. Tsh am ep i chum hihi hasko. Kutsh sha'i si mu'i hemajkam an ep i ha oithahi. Sh an hema thaha wohg hugith an ch ha limoshan nash pi d pi neatham. Ith amsh hab a'aga Bar Timaius nash pi d alithaj g Timaius.
41010047	Sh am hihim ihtham Jesus. Kutsh am i s-mai ihtha mash g Jesus an him k am ha hekaj si s-kaitham hab kaij, “Ab g si i s-ni-ho'ige'ith, Jesus, mapsh d t-kownaligbad David amjedkam.”
41010048	Kush mu'ijj s-keh'ith ch hab chum ahg matsh am wabsh wo i pi shahmunik. Tsh oi wabsh ba'ich i e gewkai, “Ab g si i s-ni-ho'ige'ith, ahpi Davidbad amjedkam.”
41010049	Kutsh am i kekiwua g Jesus k hab kaij, “Ab g wo i waith!” Kumtsh am ha hekaj wai hab ahgch, “S-ap g e tahtam k i wuhshani. Ab o m-waith.”
41010050	Kutsh heg am ha hekaj si wuahawua g e-lihwa k am si tha'iwuni k ab i him k am jiwia wui.
41010051	Sh hab kaij g Jesus, “Shahchu ant hab wo m-juni?” Sh hab kaij g pi neatham, “Ni-kownalig, ab g i ni-thoajith mant wo nent.”
41010052	Kush hab kaij g Jesus, “S-ap g e tahtk k hihm. Thoa apt nap pi ab ni-hiwig.” Tsh am ha hekaj wabsh i ap'et k nei ha'ichu k gm hu hahawa i oi g Jesus.
41011001	Sh amjed ab hihim ihtham Jesus Jerusalem wui. Tsh am hebai i cheka. Kutsh am ai g Olive U'us Kawulk. K heg mia gohk al kihhimag ch hab chehgig Bethphage ch Bethany.
41011002	Tsh g Jesus gohk hab ha ah g e-chuhchai, “Am g wo hihim k ga hu wo thatha kihhim t am. Kut am hema wo wulshpik g wechij wuhlu mo koi sha'i e chechshshaj. Mt gam wo wul'o.
41011003	T hema ab wo em-kakke mams has wo juh. Kumt hab wo ah mani ahni d em-mashchamtham ch tatchua ch am haha wo thagito mamt uhpam wo u'apa. Kut ab wabsh wo i thagito mamt ab wo i wanim.”
41011004	Neh, tsh wa woho gm hu hihi ihtham gohk k am cheh mo am wulshpi g wuhlu k am wul'o.
41011005	Kush eda inhab ha'i gegok g o'othham ch ha neith mash am wupul'ok. Sh hema hab kaij, “Shahchu am ahgch am wupul'ok g wuhlu?”
41011006	Sh am i ha ahgith mash has kaij g Jesus. Kutsh heg hekaj ha hiwigi matsh am wo bei.
41011007	Kutsh am i wanimed k gd hu u'apa Jesus wui k an toa g e-liliwa an ab. Tsh an thahiwua g Jesus.
41011008	Sh mu'i hemajkam an ha wehgaj ch am i ha tahtdahim g e-liliwa wohg ch ed ch ha'ijj g wechij u'us i'ibhonig an hikkumiak ch am to'ahim heg oithch wohg mash am him g Jesus.
41011009	Kush hegam mash an wehgaj hihim si s-kaitham hab kaij: “T-tho'ibiakam! Jiosh atki ia i m-wuhshath k ab si s-m-ho'ige'ith.
41011010	Kupt ep wo i himch kownaltaligaj g t-kownaligbad David k ab wo i s-t-ho'ige'ithath. T wo t-tho'ibia g Jiosh.”
41011011	Kutsh gm hu thatha Jerusalem t am. Tsh am i hud g Jesus k am i wah mo am kehk g ge'e cheopi k an i neithahi mo an haschu has e wua. Sh am i hudunihim. Tsh hekaj am i wuwhag k gm hu hihi Bethany wui matsh am wo thadkath.
41011012	Sh am ba'ich d i tash mash ab uhpam hihim Jerusalem wui. Tsh bihugim g Jesus.
41011013	Kush am hu hema kehk g suhna uhs. Tsh ab wui hihi nash pi s-hahhagag ch ab wo chum bahithagk, chum as pi koi e ai mat wo bai. Kush oi wa pi ab hu ha'ichu sha'i ihbthag.
41011014	Kush hekaj hab kaij, “Pi at hedai ab hu ep wo huh g bahithag.” Kush kah ihtham.
41011015	Kud gd hu thatha Jerusalem t am k am i wahp mo am kehk g ge'e cheopi. D eda am ha'i thadha ch am ha'ichu gagda ch ha'ichu ha nolawt ge'e cheopi miabithch. D g Jesus gm hu si ha shahmuth k gm hu a'ai kuhkpal si ha shul g ha-mimsa hegam mo g lial kammialt ch g ha thathaikud hegam mo g hohhi ha gagda.
41011016	D wenog g hemajkam ha'ichu gahi mohto mo am kehk g ge'e cheopi. Kud g Jesus am ha shohbith
41011017	k am hahawa ha mashcham g hemajkam ch hab kaij, “Bo chu'ig an Jiosh o'ohana ed mo hab kaij g Jiosh: Ahni o d ni-wehhejedkam ihtha ge'e cheopi. Kut ith wui ab wo hihhimath g wehs nahnko mahs hemajkam mat ab wo ni-ihmath. Neh, bo kaij g Jiosh. Kumt eda an be k am eda hab wabsh wua g hejel e-tatchui ch chum hems ha'ichu s-a'agi ha ehsith ab ha wui ha'ichu gagdach.”
41011018	D mu'ijj g hemajkam ab si has elith g mashchamigaj. Kudki heg hekaj s-ehbith g u'ugchu papal ch chehanig t-mashchamtham ch am i a'aga mas has masma wo mua.
41011019	Kud am i hud. D am hahawa i wuwha kihhim t amjed hegam Jesus.
41011020	Ba'ich mahsi, tsh am ep bihbij amai mash am kehk g suhna k nei matki gaksh.
41011021	Sh g Peter hab kaij, “Neh, t-mashchamtham, hegai suhna mapt ab si has ah atki gaksh.”
41011022	Sh hab kaij g Jesus, “Ab g wabsh wo hiwgath g Jiosh.
41011023	Kut wabsh chum haschu hab wo em-juni. Mtp hems wo cheha ihtha tho'ag mat gm hu wo e wua ge shuhthagi ch ed. Kut wa woho hab wo e juh mamtp ab wo hiwgath mat hab wo e juh.
41011024	Ab g wabsh wo s-wohochuthath mat g Jiosh am hab wo em-juni hegai mamt haschu ab wo i tai. Kut wa woho hab wo em-juni.
41011025	Mt wabshaba wehpeg wo pi chegito g pi ap ha-chu'ichig hegam matp hedai ab em-wui hab juh g pi ap'ekam. T g Jiosh em-ohg ab haha wo s-em-ho'ige'ith k gm hu hab wo i juh g pi ap em-chu'ichig. [
41011026	Mtp wabshaba pi wo sha pi chegito g pi ap ha-chu'ichig, t g Jiosh g em-chu'ichig hab wa'ap pi gm hu hab wo i juh.]”
41011027	Kud gm hu ep thatha Jerusalem t am k gd hu i wahp mo am kehk g ge'e cheopi. Kutsh g u'ugchu papal ch chehanig t-mashchamtham ch ge'eged am thatha wui g Jesus
41011028	k ab kakke, “Thohp amjed hab chum e elith map u'ukch g e-gewkthag ch am hab ha'ichu wua? Oi g am t-ahgith.”
41011029	Kush oi wa hab kaij g Jesus, “Pegih, nt ahni wehpeg ab epai wo ha'ichu em-kakke. Mt am wo ni-ahgi. Nt am epai wo em-ahgi g em-kakkei.
41011030	Am g hig wo ni-ahgith mams hedai amjed hab elith mo wa g Johnbad ab u'ukch g e-gewkthag ch ha pahl wapkonahim. No ab Jiosh amjed aha no ab o'othham amjed?”
41011031	Kush ihtham am wabsh chum hejel si a'aga ch hab kaij, “Shahtt hig wo chei? T wo s-t-keh'ith k ab wo t-kakke matt haschu ahgk pi ab hu wohoch g Johnbad mattp hab wo chei mo ab Jiosh amjed u'ukch g gewkthag.
41011032	T g hemajkam has wo t-juh mattp hab wo chei mo ab wabsh o'othham amjed u'ukch. Mu'ijj o hab elith mo d Jiosh ha'ichu i tashogiththam.”
41011033	Neh, bash kaij ch ab hahawa uhpam i e nohnogi Jesus wui k hab kaij, “Pi ach sha'i mahch mas hedai amjed ab u'ukch g e-gewkthag.” Kush g Jesus hab epai kaij ab ha wui, “Pegih, nt ahni hab wa'ap pi wo sha'i em-ahgi mani hedai amjed ab u'ukch g ni-gewkthag ch hab wua wehs ihtha.”
41012001	Neh, bash kaij g Jesus ch am hahawa ha ahgith ihtha wepogitha ahga hab kaijch, “Matp hems hema hab i e ah mat am hig wo ge ei g uhdwis. T g piongaj an ge kolhaidath k heg ep nahto mat hekaj am wo i wuhshath g wadgaj k am i kei g uhgk kih mat heg amjed wo nuhkuthath g eshaj. T gm hu hasko chihpia g enigakam k ha'i ha hiwigi g e-oithag.
41012002	“T am i e ai mat g uhdwis wo bai. Kut am hema ahgi g e-pionag mat am wo him k ab wo bei hegai wadgaj mo ab d i chum wuikamaj g enigakam.
41012003	Kut am him k am jiwia. T wabshaba hegam mo am nuhkuth g oithag am wabsh be k am gewittan k hab ah mat gm hu wo hih.
41012004	“K am hu i hebai, t am hema ep cheha e-pionag mat am wo hih. T am him k am jiwia. Kut am hab wa'i ep juh mat hab juh g wehpegkam k s-ko'okam juh g mo'oj k s-ko'okam has ah.
41012005	“T g enigakam am hema ep cheha g e-pionag mat am wo hih. T g nuhkuththam hab wa'ap juh k mua. T g enigakam am ha'i ep ha cheha mat am wo hihi. T g nuhkuththam hab wa'ap s-ko'okam ha juh k ha'i ha koktha.
41012006	“K am hema wi'is ch d alithaj. T heg am cheha mat am wo hih hab elithch mat ab has wo i el.
41012007	“T wabshaba ihtham oithag nuhkuththam am wabsh e wehm neneok k hab kaij, ‘Ith o d ihtha mat ab wui wo i wuhsh g oithag. Tt hig wo mua. T d haha wo t-enigak.’
41012008	Kut hab juh k mu'a k gm hu tha'ich ab kolhai amjed.
41012009	“Neh, m ant wo i em-tashogi mat has wo e juh g oithag enigakam. Ab at wo i him k wo ha koktha hegam mat am chum ha nuhkuthach g e-oithag k am ha'i ep wo ha nuhkuthach.
41012010	Pi amki sha'i amichuth mo has d ahga ihtha wepogitha ahga mo an hab chu'ig Jiosh o'ohana ed: Kihttham at wo hema s-ohhoth g hothai. T wabshaba ith d wo si s-has ha'ichu hothaik am ha-kihta wehhejed.
41012011	Ith o hab d ahga mat si s-kehg ha'ichu hab wo juh g Jiosh.”
41012012	Neh, bash wabsh ha ahg hegam t-u'ugchuga g Jesus nash pi chum s-ohhothamk. Kush heg hekaj an chum s-behimk mat wo kuh. K wabshaba mu'ijj g hemajkam ab si has elith g Jesus. Kush s-ha gihug ch am wabsh i thagito k gm hu hihi hasko.
41012013	Kumtsh am hahawa ha'i hab ha ah g Palasi ch Herod pionag matsh am wo hihi Jesus wui k wo ne'owin k wo ha'ichu cheh mat heg ab wo abch.
41012014	Kutsh am thatha wui k hab kaij, “Ha mashchamtham, s-mahch ach map s-ap d o'othham ch wabsh chum hedai ha mashcham g Jiosh himthag, chum as has wo chei hedai i. Pegih, k am wo t-ahgi maps has elith g ge'e kownal lial kowlanta. No hig t-hiwgith g t-chehanig ahchim Tutuligo matt wo ha namkith aha no pi t-hiwgith?”
41012015	Sh wabshaba g Jesus am wa s-ha amichuth mo g pi ap'ekam hab elith ch hab ha ahg, “Ahpim, s-chu i'attomkam am wabsh chum heki s-ni-himchuthamk. Ab g wo hema ni-chehgith hegai lial mam hekaj ha namkith.”
41012016	Kumtsh ab hema chehgi. Kush hab ha ahg, “Am g hig wo ni-ahgith mo hedai wuhiosha ch hedai chehgig ab o'ohadag ith ab lial” Sh hab kaij ihtham, “Hegai mo d uhgchu t-kownalig.”
41012017	Kush hab hahawa ep kaij g Jesus ab ha wui, “Pegih, ab g wo i thagito kownal wui hegai matp d enigaj k am epai wo i thagito Jiosh wui mo haschu d epai enigaj.” Kutsh wehsijj si has i el g ne'okij.
41012018	Kutsh am ha'i thatha Jesus wui hegam mash d Sajusi. K ihtham o pi d ha-wohochuthadag mat g muhki ab uhpam ep wo i wuhsh muhkig t amjed.
41012019	Kush hab kaij ihtham, “Ha mashchamtham, Mosesbad atki an o'oha hegai chehanigaj g Jiosh mo hab chu'ig: Matsh g am oithchkam wehngaj hegai mat wo muh pi ha a'alithagkch hemho wo wa bei g hohnigaj g e-wehnagbad. Tsh g ha-a'aliga hab masma wo e kuint mat d wo a'alithajk hegai mat muh.
41012020	Pegih, k am hu hebai wewa'ak d e-wepngam. Kut g si ge'echu hema hohnt g uwi k pi ab hu ha a'aligat k muh.
41012021	Kut g am oithchkam nawojij hahawa ep bei g hohnigaj k hab wa'ap pi ab hu ha a'alitht k hab wa'ap muh. Kut ihtha g oithchkam hab wa'ap hohnt k hab wa'ap muh pi ab hu ha a'alithtk.
41012022	Kut hegam ha'i hab wa'ap wehsijj i hohntahim k hab wa'ap koi pi ab hu ha a'alithtk. K am hu i hebai, t haha wabsh muh hab wa ehp ihtha uwi.
41012023	Pegih, am g hig t-ahgith mas hedai d wo hohnigkath ihtha matp ep wo e chegito g ko'i no pi wehsijj hohnigkahim.”
41012024	Kush hab kaij g Jesus ab ha wui, “Pi am ap chegito nam pi pi sha'i mahch g Jiosh ha'ichu ahga ch ep pi sha'i mahch mo he'es i gewkthag.
41012025	Woho at ab uhpam wo i ha wuwhas g ko'i. T wabshaba hahawa pi wo hohontath hab masma mo g anghil pi hohont.
41012026	Mosesbad atki an o'oha mash wa g Jiosh am e chehgith wui heg hekaj sha'i mash meihith ch pi meitto. Sh hab kaij g Jiosh: Ahni ani d ha-Jioshga hegam Abraham ch Isaac k ch Jacob. Neh, ith o hab kaij g Jiosh chum as heki hu koi, no pi am e wehm ha nuhkuth ch ab uhpam wo i ha wuwhas muhkig amjed.
41012027	Pi amt wabsh woho wo i huhug am i ko'ok matp g Jiosh d em-Jioshga. K heg hekaj pi sha'i woho hegai mam ahpim hab chum elith.” Neh, bash kaij g Jesus.
41012028	Kush am hema kehk g chehanig ha mashchamtham ch am ha kaiham. K eda tasho mo s-ap hab ha ahg g Jesus. Neh, tsh hab i e ah mat ab hig epai ha'ichu wo kakke, ash hab kaij, “Shahchu o d si ba'iwechkim ge'e chehanigaj g Jiosh?”
41012029	Kush hab kaij g Jesus, “Si ge'e chehanig o d ihtha: Ab g wo si tatchuath g e-kownalig Jiosh wehs e-ihbthagkaj ch ith am wo chehgithch wehs e-thoakagkaj ch wehs e-chegitoikaj ch wehs e-gewkthagkaj. Ith g ab wo si kaihamath ahpim mam d chum hemajkamgaj no pi pi hema ep d em-Jioshga. Neh, ith o d si ge'e chehanig.
41012031	K ith hab wa'ap d si ge'e chehanig ch hab chu'ig: Ab g wo si ha tatchuath g hemajkam hab masma mam has i masma ab hejel si e tatchua. Ihtham gohk o d si ge'e chehanig.”
41012032	Kush hab kaij ihtha, “S-ap ap hab kaij, t-mashchamtham. M o wa woho mo g Jiosh si s-wohom d Jiosh ch pi an hu hema ehp.
41012033	Kutt hemho wa ab wo si tatchuath g Jiosh wehs t-ihbthagkaj ch ith am wo chehgithch wehs t-chegitoikaj ch wehs t-gewkthagkaj ch ab wo si ha tatchuath g hemajkam mach has masma ab hejel si t-tatchua. Ihtham gohk o ba'ich d i si ha'ichu mo hegai chehanig matt g ha'ichu t-shoiga wo mu'a k am wo iagchul Jiosh wui k ha'ichu si t-eniga wo i thagito am Jiosh wui.”
41012034	Kutsh am i kah g Jesus mo s-ap hab kaij k hab epai ahg, “Pi apki sha'i mehk ab Jiosh kownaltalig amjed.” Kutsh amjed hahawa pi hedai sha'i nako mas ab hu ha'ichu ep wo kakke.
41012035	Kush am ha mashcham g Jesus ge'e cheopi ch ed ch hab kaij. “Am g wo oithahim mas hedai d wo Jiosh si Kehshak. Chehanig em-mashchamtham o em-mashcham matsh heg d wo amjedkamk hegai t-kownaligbad mash hab chehgig David.
41012036	Kush wa eda g Davidbad hab a'aga ‘ni-kownalig’ ch hab kaij g gewkthajkaj g Hekia S-ap'ekam Gewkthag: Bo Kaij g Jiosh ab ni-kownalig wui, In g thahiwua s-apkojed ni-hugith an. Kunt wo ha gewito g m-obga mat ab wabsh wo m-wechok.
41012037	Neh, namt hig s-ap wo ah mat has masma d wo Davidbad amjedkamk ihtha mash d kownaligaj?” Sh mu'ijj ab kaiham ch si s-ap e tahtk ch kah mo haschu ha mashcham.
41012038	Sh hab kaij g Jesus, “Hegam mo d chehanig em-mashchamtham o am si s-apko thadhaiwup mam am e hehemapath ch si s-kehg e enigadath ch an oiopo no pi si tatchua mamt ab wo si has ha elithath. S-e g wo nen'oithath mamt pi hab wo masmak.
41012040	Chum as si chew e ho'ige'ithahun am em-tahgio ch eda ha'ichu s-a'agi ha wohppo'ith hegam mo d hehe'ejel wihpkam. T g Jiosh ba'ich i s-ko'okam wo ha namkith heg hekaj pi ap ha-chu'ichig no pi wabsh pehegia e ho'ige'ithahun.”
41012041	Kutsh am thahiwua g Jesus miabithch g ge'e cheopi. K ab e to'aw hegai lial mo hekaj e nuhkuth g cheopi. Sh g Jesus am ha neith hegam mo am to'aw. Kush g s-kakais sha'i si mumu'i am to'aw.
41012042	Tsh am hema jiwia g hejel wi'ikam oks k am hi wa al toa g gohk s-wepegchu.
41012043	Sh g Jesus am ha ahgith g e-chuhchai, “Neh'e, hegam mo ha'ichu s-edgith o hi wa ba'ich i mumu'i am to'aw. T wabshaba ihtha al oks ba'ich i si ha'ichu hab juh nat pi am al toa wehs hegai mo haschu al i edgith.”
41013001	Kutsh gm hu hahawa i wuwha ihtham Jesus ab amjed g ge'e cheopi. Kush ihtham hema hab kaij, “Neh'e, t-mashchamtham, sho'o wa'i si ge'eged hohothaikaj in kihtas g ge'e cheopi ch si s-kehg hab mahs.”
41013002	Kush hab kaij g Jesus, “Heu'u, nt wabshaba si shel wo em-ahgi mo e aihim mat wehs wo i e shul ihtha.”
41013003	Tsh amjed gm hu hejelko hihi wehmaj g Jesus k ab i chehchsh Olive U'us Kawulk t ab k ab thadhaiwua ge'e cheopi wui. Kutsh ihtham Peter ch James ch John ch Andrew ab i hihi Jesus wui k hab ahg,
41013004	“Am g hig t-ahgith mas hekith am hab wo i e juh hegai map am t-ahgith. Kut haschu d wo chehgithak matt heg ab wo s-mahchk moki e aihim.”
41013005	Kush am ha ahgith g Jesus, “Mt wo si s-e nen'oithath mat pi hedai wo em-iattogi.
41013006	Mu'i at an wo i wuwha a'ahithag oitham k ni-wepo wo e chehcheg hab kaijch mo d Jiosh si Kehsha. Kut mu'ijj ab wo s-ha wohoch.
41013007	T g nahnko mahs hemajkam ch jejewed ab a'ai wo i e checheggia. Mt wabshaba pi wo e totoths. Hemho at hab wo wa e juh hab masma. K wabshaba pi hab d ahga mat e ai mat wo kuhgit. An at mu'ikpa wo u'ugij g jewed. T g bihugig an ep wo gei mu'ikpa. Ith at d wabsh wo shohshonajk g sho'igthag nat pi ba'ich wo i ge'etha.
41013009	“Kumt wo s-e nen'eithath namt pi wo em-u'u k wo em-lothait k am ep wo em-u'apa kokownal ha wui heg hekaj mam ab ni-hiwig. Mt wabshaba am wabsh wo ha ahgi g ha'ichu ni-ahga.
41013010	T an wehsko wo i e ahgahi ihtha s-kehg ha'ichu ahgaj g Jiosh mat koi wo kuhgit g jewed.
41013011	Pi g has wo sha'i e tahkkath mams has wo chei mat hekith wo em-u'apa k wo em-lothai. Hekia S-ap'ekam Gewkthag at ab wo i em-ahgi mamt has wo chei.
41013012	“Haha'ichu at wo em-koktha. Kut ab ha wui wo em-gagda chum hems g em-wepnag o g em-jehj o g em-a'aliga.
41013013	Mu'i hemajkam at wo s-em-keh'ithath nam pi ab ni-hiwig. Kumt wo sha e nakog k wo gahi wuwha g e-sho'igthag. T g Jiosh ab wo i em-wahpki e-kihthag ed.”
41013014	Kush hab ep kaij g Jesus. “Am g wo amichuth mamt haschu in wo ne'okchul Hegai kelibad Jiosh ha'ichu i tashogiththam Daniel at an o'oha mat g em-obga am wo i kei g s-uam ha'ichu gd hu si eda g ge'e cheopi. Kut hemho wa am haha wo ahhio thohtha'ag wui hegam mat ia wo ha'ichugk Judea jewed ch ed.
41013015	Kut pi hedai am hu wo sha'i chum i wah e-kih ed k am wo ha'ichu ui, chum as hems imhab wo wa'i oimmedath e-kih wehgaj o am wo chikpanath oithag ch ed.
41013017	S-ta at ehbitham wo mahsk am ha wehhejed hegam mat wo chu'uchum mahmadk ch hegam mat wabsh wo kia wo'ok g ali.
41013018	“Mt ab wo tahnith g Jiosh mat pi eda hab wo e juh ihtha s-hehpich'ed.
41013019	Ba'ich at d wo i si ge'e sho'igthagk mo pi hekith g hemajkam sha'i neith ch pi hekith hab masma ep wo nei.
41013020	Pi at hedai wo e nako mas am gahi wo wuhsh matp tash wo hih. T g Jiosh heg hekaj wo i shopolkai am ha wehhejed g e-hemajkamga.
41013021	“Pi g wo sha'i ha wohochuth matp hema hab wo sha chei mo am hebai ha'ichug g Jiosh si Kehsha.
41013022	Mu'i at in wo i wuwhag k hab wo chei mo d ni-ahni, Jiosh si Kehsha, o d Jiosh ha'ichu i tashogiththam k am hab wo wuath g si s-hasig ha'ichu mat hekaj wo i chum ha wanchshul g Jiosh hemajkamga matp wo e nako.
41013023	Ni wabshaba am heki hu em-ahgith ihtha mamt heg hekaj wo s-e nen'eithath.”
41013024	Sh hab ep kaij, “T am wabsh wo i chum kuhgit hegai jewed shuhthgim sho'igthag. Kut g tash tonlig wo huhug. T g mashath ep pi wo ha ton.
41013025	T g thahm kahchim wo ugij. T g huhu'u wo i shul.
41013026	Kunt ab hahawa si s-masma wo i hud chewagi ch ed ab Jiosh kihthag amjed ahni Jiosh si Kehsha. T am wo e maskogi g ni-gewkthag.
41013027	Kunt wo ha cheha g ni-anghiliga mat ab wehs wo i ha hemapai hegam mant am i ha chuhcha mat wo e tho'ibia. T am wo hihi imhab si'al tahgio ch imhab juhpin tahgio ch imhab huduni tahgio k ch imhab wakolim tahgio k wo i ha hemapai.
41013028	“Nt wo ha'ichu em-mashcha heg hekaj suhna uhs. Mt wo s-mahchk mo g toniabkam e aihim mamt wo nei mat ab wo i i'iwgi.
41013029	Pegih, mt hab wa'ap wo s-mahchk mo e aihim mat wehs wo kuhgit mamt wo nei mat hab wo e juh hegai mani em-ahgith.
41013030	Nt wo si shel em-ahgi mat d wabsh wo kia thothakamk hegam mat wo nei ihtha mani em-ahgith mat hekith wehs wo kuhgit.
41013031	Neh, wehs at gm hu hab wo i e juh ihtha Jiosh nahtoi mam in neith. T wabshaba g ni-ne'oki pi hekith gm hu hab wo i e juh.”
41013032	Kush hab ep kaij, “Heg o wa'i s-mahch ni-ohg Jiosh mant hekith ep wo jiwia. Pi o hedai ep s-mahch, chum hems g anghil nih ahni mani d hi wa chum alithaj.
41013033	Kumt wo si s-e nen'eithath ch ab wo neithachugath nam pi pi mahch mas hekith wo i k ihtha.
41013034	K hab sha masma am em-wehhejed matp hems hema wo ha hiwigi g e-kihthag g e-pionag k wo ha cheha mat has wo masmak hehemako k g kihjeg nuhkuththam ep wo cheha mat wo si s-e nen'eithath k gm hu hahawa mehk jewed wui wo hih. T ihtham chum hekith wo s-e nen'eithath no pi pi mahch mas hekith ep wo jiwia.
41013035	Pegih, mt ahpim hab wa masma wo s-e nen'eithath. Pi o ta machima am em-wehhejed mas hebai hab wo i e juh g tash an a'ai jejewed thahm mant hekith wo i uhpam jiwia.
41013037	Kuni wehs hab s-ha ahgithamk mani haschu hab em-ahg mat hab wa'ap wo s-e nen'eithath.”
41014001	K eda gohk tash am wi'is matt wo wuhshath g t-shohshon ha-tho'ibiathag. Kush ihtham u'ugchu papal ch chehanig t-mashchamtham am chum e nakog mas has hu'i masma s-a'agim wo bei g Jesus k wo mua,
41014002	ash am wabsh a'ai e ahgith, “Hi wa pi am hu heg eda mat ia wo e hemapathch g hemajkam ith hekaj piast. T wo am hu e babgachuth k wo t-cheggia.”
41014003	Tsh am hu hebai am thatha hegam Jesus Bethany t am. K am hema d kihkam mo hab chehgig Simon ch wa chum mumku heg hekaj mo g chuhkugaj wabsh muhkhim. Ith atsh ab i ha waith k ha gegos. Sh am thadhak ch e gegosith. Tsh ab haha wabsh hema i wah g uwi g si s-namkig s-ap uhw shuhthagi wa'igchugch am al s-toa hothai ha'a ch ed. K hab e a'aga ‘spikenard’ ihtha shuhthagi. Kutsh am si hai g al ha'a k an wehs iawua Jesus mo'o thahm.
41014004	Kutsh ha'i babgat am i neithok matsh has e juh k s-ju'ujpij e wehm neneok ch ash hab kaij, “T wabsh heki e wua ihtha s-namkig ha'ichu.
41014005	Eda atp hu'i chum waik siant pihsh wo nam sha e gagdak. T heg wo e hekaj ha wehhejed g sho'igkam.” Neh, bash kaij ch si s-keh'ith g uwi.
41014006	Kush oi wa hab ha ahg g Jesus, “Pi g am wo sha'i keh'ith ihtha uwi. Si at s-kehg ha'ichu hab juh am ni-wehhejed.
41014007	Chum o hekith ia em-shahgith g sho'igkam. Kumt wabsh chum hekith wo i ha wehmt. Kunt ahni hi pi tash ia hu wo em-shahgithk.
41014008	T ihtha uwi hab juh mat haschu i e nako mat am heki hu s-ap juh ni-chuhkug g ni-muhkig wehhejed.
41014009	Nt wo si shel em-ahgi mat am wo e ahgahith mat haschu has ni-juni mat hebai wo i e ahgahith g s-kehg ha'ichu ahgaj g Jiosh.”
41014010	Kutsh am ha hekaj ha thagito g Judas Iscariot k gm hu hih u'ugchu papal ha wui hab ahgk matsh hegam ha wui wo gagda g Jesus.
41014011	Sh am si s-hohho'ith ch kah ihtham mash has i kaij, ash ab si ahgith matsh wo namkith. Kutsh am hahawa si i e nako g Judas matsh hebai wo s-ap'ek. Kutsh ab ha wui wo gagda.
41014012	T am hahawa s-ap i e ai hegai t-shohshonbad ha-tho'ibiathag piast. K ith eda pi e ko'a hegai pahn mo jewajithas. K d wehpeg tash mat eda wo e koktha g kahwal mahmad. Sh g Jesus chuhchai ab wui hab kaij, “Bahp hab elith matt am wo huh g ha-tho'ibiathag gegosig?”
41014013	Kutsh am hahawa gohk hab ha ah, “Am amt wo hihi Jerusalem wui. T ab hema wo himath g cheoj ch wo wa'igchugath ab ha'a t ab.
41014014	Kumt am wo i oi. T am hu hebai wo him k am wo i wah hema kih ed. Kumt hab wo chei ab kihkam wui, ‘Neh, s-mahchimk o g t-mashchamtham mas an hebai i ha wi'is matt wo wuhshath g t-shohshon ha-tho'ibiathag.’
41014015	Kut am wo hema em-chehgi g kih. T ith gn hu ha-kih thahm hab wo chu'igk ch wo ge'ejk ch am wo apchuthask. Kumt an ha'ab wo i ap'ech g t-gegosig.”
41014016	Kutsh wa woho am hihi ihtham gohk k gd hu thatha kihhim ch ed. Tsh wa woho s-ap am hab e juh mash has i ha ahg. Kutsh am i ap'ech g gegosig.
41014017	Tsh am i hud. Tsh am hahawa thatha hegam Jesus k am hu thadhaiwua k e gegosith.
41014018	Sh hab haha wabsh kaij g Jesus, “M ant wo si shel em-ahgi mat oi am hab wo e juh mamt hema wo ni-gagda ahpim mam ab si ni-wecho e mashcham.”
41014019	Kutsh wehsijj pi ap e taht k gn hu hab i che'iatahi, “Ih, hi wa pi ahni.”
41014020	Kush hab kaij g Jesus, “Heg at hab wo juh mat hedai am ni-wehm wo wakch g chemait hithod ch ed.
41014021	Bant masma wo ni-muhkith mo has masma heki hu o'ohanas Jiosh o'ohana ed mat g si Kehshaj wo e muhkith. T wabshaba wo si s-ko'okam e namkith hegai mat wo ni-gagda. Ba'ich at wo i chum s-ap'ek heg wehhejed mat hems wabsh pi wo chum mahsi.”
41014022	Sh am wabsh kia e gegosith. Tsh g Jesus am bei g chemait k ab ho'ige'el g Jiosh k am hahawa i hahain k an i ha mah k hab kaij, “Oi g wo huhgi ihtha. Tho ni-honshpadag.”
41014023	Tsh am hahawa bei g tahsa k ab ep ho'ige'el g Jiosh k ab ha mah. Kutsh wehsijj ab ih.
41014024	Kush hab ha ahg, “Tho ni-eh'ed ihtha nawait. Ith ani hab ahgch hab kaij mant wo ni-muhkith am em-wehhejed. T g ni-eh'ed wo e iawua. T g Jiosh heg hekaj am hab wo juh hegai mo wa hab kaij matsh hab wo em-juni.
41014025	Ia o i s-ap'e. Kunt pi hekith em-wehm hab ep wo juh ihtha k wabshaba em-wehm wo si s-hehgigk Jiosh kihthag ed.”
41014026	Neh, kutsh am hahawa kuhgit am hema ahgk g mihshmetha ne'i k am i wuwhag k gm hu hihi Olive U'us Kawulk wui.
41014027	Kush hab ha ahg g Jesus, “An o o'ohanas mo hab kaij g Jiosh: Nt wo hiwigi mamt wo mua g kahwal ha nuhkuththam. T g kahwal wabsh a'ai wo wohp. Neh, ith o d ha'ichu wepogitha ahga ch hab d ahga mamt wehsijj wabsh wo ni-thagito k gm hu a'ai wo wohp mant hekith wo ni-muhkith.
41014028	Kunt wabshaba ep wo ni-chegito k gm hu wo hih Galilee wui. Mt am ha'ab wo ni-nei.”
41014029	Kush g Peter hab kaij, “Ahni ant hi pi hekith wo sha'i m-thagito, chum as wehsijj wo m-thagito ihtham.”
41014030	Sh hab kaij g Jesus ab wui, “Nt wo si shel m-ahgi mat koi gokko wo kuhu g chuchul ith i chuhug ab, kupt eda heki hu waikko hab wo wa'i chei map pi sha'i ni-mahch.”
41014031	Kutsh am wa si e gewkai g Peter, ash hab si kaij, “Pi ant hekith hab wo sha'i chei manis pi m-mahch, chum anis wo ni-muhkith m-wehm.” Kush wehsijj hab wa'ap kaij.
41014032	Kutsh gd hu thatha heg ab oithag mo hab e a'aga Gethsemane. Sh pi am hu ha wehmaj g Judas Iscariot. Kush hab ha ahg g Jesus, “Ia g hu wo i thadhak. Nt ahni am ba'ich wo i him k wo ni-ho'ige'ithahu.”
41014033	Bash kaij ch am ha u'uk g Peter ch James ch John. Tsh ihtham gm hu oi. Kush s-masma si pi ap e tahtk g Jesus ch si e kudut
41014034	ch hab kaij ab ha wui, “Ab at wabsh i si ni-shuhth g pi ap tahhathkam ch s-ni-mukima tahhathchuth. Ia g wabsh wo thadk ch wo ha'ichu si nenashanath.” Kutsh am thadhaiwua.
41014035	Tsh g Jesus gm hu hahawa him k am i gei jewedo k hab kaij ab Jiosh wui, “Ni-ohg, wehs ha'ichu o pi sha'i hasig am m-wehhejed. Pt wo e nako mapt im hu hab wo i juh hegai si s-ko'ok sho'igthag mo ab ni-wui him. Kuni eda tatchua mat ahpi g m-tatchui hab wo e juh.”
41014037	Tsh am hahawa uhpam ep jiwia ha wui hegam waik. Kush am kohksh. Sh hab kaij ab wui g Peter, “Simon, pi aptki sha'i e nako maps am hu i hemako ohla ab wo s-nenashank,”
41014038	ch ab wehs ha wui hab kaij, “Si g wo ha'ichu nenashanath ch ab wo tai g Jiosh g gewkthag mamt pi am hu wo shul pi ap'ekam ch ed. Chum am hi wa g s-ap'ekam hab elith ch eda pi e nakog.”
41014039	Bash kaij ch amjed gm hu hahawa ep him k heg hab kaij ab Jiosh wui matsh wehpeg
41014040	ch am hahawa uhpam ep jiwia ha wui. Kush ep si kohksh ch pi sha'i nenashani ch pi sha'i mahch mas has wo chei ab wui.
41014041	Ash d i waikkokam, tsh am ep jiwia ha wui. Kush ep si kohksh. Kush hab kaij, “Kumtki ep kohk k e uh'ulinihogith. T eda e ai mamt ni-gagda k am wo i ni-thagito ha wui g pi ap'ekam hemajkam ahni Jiosh si Kehsha.
41014042	Oi g wo wahpamigi. Tt wo hihi. Neh, ia at hu jiwia hegai mat ni-gagda.”
41014043	Sh am wabsh kia neok. Tsh am jiwia g Judas. Kush sha'i si mu'ijj am wehmaj ha'ijj g i'is-papayo uh'ukch ch ha'ijj g u'us. Ihtham atsh g u'ugchu papal ch chehanig t-mashchamtham ch ge'eged am ha cheha matsh am wo hihim k wo bei.
41014044	Kush eda g Judas heki hu ha ahgith ihtham mo am wehmaj matsh ab wo chintath g Jesus kahmaj ab. Tsh hab masma wo s-mahchk mat hedai an wo bei.
41014045	Tsh am wabsh i chum jiwia g Judas k wabsh shel i hih ab Jesus wui k hab kaij, “Ni-mashchamtham.” Neh, bash kaij ch ab chintath.
41014046	Tsh ab ha'i hihim k an bei g Jesus k gn hu si s-wihnam u'ukch.
41014047	Kutsh hema hegam chuhchaij am i wuhshath g e-ispahyo k ab si gehg g neholigaj g uhgchu pahl k an si hikuch g nahkaj.
41014048	Sh g Jesus hab ha ahg ihtham hemajkam, “Wehs tashkaj ani am thahiwup ch ha mashcham ge'e cheopi t am. Kumt pi an hu ni-be k wabshaba hahawa ia thatha an uh'ukch g i'is-papayo ch u'us mamt wo ni-bei. Pegih, bat wa masma an heki hu o'oha g kekelibad Jiosh ha'ichu i tashogiththam mant hab masma wo ni-behij mat g pi ap hemajkam.” Neh, bash kaij g Jesus.
41014050	Kutsh am hahawa wehsijj wabsh i thagito hegam chuhchaij k gm hu si a'ai wohp.
41014051	Sh an hema oithahim g Jesus ch d wabsh wechij o'othham ch heg wa'i sawanokaj e hobinodch. Kutsh an chum bei g shonthal.
41014052	Tsh am wabsh i thagito g e-sawano k gm hu si meh ab wabsh i s-thahpkch.
41014053	Kumtsh am i bei g Jesus heg kih wui uhgchu pahl. Kush eda am e hemapthahim g u'ugchu papal ch ge'eged ch chehanig t-mashchamtham.
41014054	Sh g Peter ga hu wabsh mehkjed ha oith ch am i wah kolhai ch ed. Sh am ge nahthch g shonthal. Kush am ha wehm e huhkalith g Peter.
41014055	Kush eda ihtham e jehnigiththam am i chum ha'ichu gahg mat ab wo abch g Jesus mat heg hekaj wo mua.
41014056	Mu'ijj ash ab ha'ichu chum abchuth mash pi sha'i woho ch oi wa pi sha'i e wepo ha'ichu ahg.
41014057	Kutsh am hahawa ha'i gegokiwua k hab kaij,
41014058	“Kah ach mo hab kaij. ‘Nt wo padch ihtha ge'e cheopi mat g o'othham hab juh k hema ep wo nahto waik tash ab mat pi d wo o'othham nahtoik.’ ”
41014059	Kush ihtham hab wa'ap pi sha'i e wepot g ha'ichu ha-ahga.
41014060	Kutsh g si uhgchu pahl am i kekiwua ha shahgith k ab kakke g Jesus, “Napt pi am hu has wo sha'i chei ith amjed mo haschu ab m-abchuth ihtham?”
41014061	Kush oi wa pi am hu has sha'i ha kaij g Jesus. Kutsh ab ep si kakke, “Nap hab e elith map ahpi d Jiosh alithag matp am t-thahm wo e kei?”
41014062	Kush hab kaij g Jesus, “Thani ahni. T g Jiosh am wo e chehgi mo ab si has ni-elith an s-apkojed e-hugith an ni-thahshk e-kownal thaikud ed. T ab wo i e ai mant ab wo i hud chewagi ch ed k am ep wo jiwia jewed thahm. Kumt wehsijj wo s-mai mani d Jiosh si Kehsha.”
41014063	Kutsh g uhgchu pahl ab si wantsh g e-eniga hab elithch mo pi ap neok k hab kaij, “Pi ach hedai ep sha'i tatchua mas am wo ah g chu'ichigaj.
41014064	Am am wa kah g pi kehg ne'okij. Shahm i elith?” Kush wehsijj hab kaij matsh ab moht g chu'ichig am hugkam mat hemho wa wo e muhkith.
41014065	Kutsh ha'ijj ab si siswuimath g Jesus. Mtsh ab hahawa si ma'ishk wuh g wuhpuij k ab si shonikkash ch hab ahg, “Am g hig t-ahgith mas hedai ab m-shonikka.” Tsh g shonthal am hahawa be k ab si s-kapnim shonikkash.
41014066	Sh eda g Peter am thaha kih bahsho. Kutsh am hema jiwia g uwi piongaj g uhgchu pahl.
41014067	Sh am thaha g Peter ch e huhkalith. Tsh ith ab si i neith k hab kaij, “Ahpi ap ep wehmaj hegai Jesus.”
41014068	Kutsh pi mahch k e ah g Peter hab kaijch, “Pi ani sha'i mahch ch pi amichuth maps haschu hab ahg,” neh, k gm hu ha hekaj hih mash am ha'i gegok kolhai kihjeg t ab. Kush eda kuhu g keli chuchul.
41014069	Tsh am ep cheh g Peter hegai ha-pionag k hab kaij am ha wui hegam mash an gegok, “Ith o d ep hema hegam Jesus.”
41014070	Kutsh ep pi e edagi g Peter. Kutsh sha'i ha'as, sh hegam mash an gegok hab ep kaij ab wui, “Pi g sha'i pi e edgith. Thapki woho hema hegam Jesus napki pi ahpi hab wa'ap d Galilee t am o'othham.”
41014071	Kutsh g Peter am ha hekaj si ha ahgi, “Pi ani sha'i mahch ihtha o'othham mam an a'aga. T g Jiosh wo si ni-jehka'ich mantp em-iattogith.”
41014072	Kutsh am ha hekaj gokko kuhu g keli chuchul. Tsh g Peter am wabsh si i chegito mash wa hab kaij g Jesus, “Koi at gokko wo kuhu g chuchul kupt eda heki hu waikko hab wo chei map pi sha'i ni-mahch.” Tsh wabsh woho'i pi ap e taht k s-jupij shoak.
41015001	Tsh am wabsh i chum mahsi. Tsh am ep e nam hegam u'ugchu papal ch ge'eged ch chehanig t-mashchamtham mo d e jehnigiththam k atsh am i mamche mat has hahawa ep wo e juh. Tsh am i kuhgit g ha-namki. Kutsh am si maniadath g Jesus nohnhoi k gm hu be k am u'apa heg wui mo d kownal ch hab chehgig Pilate ab abchuthch mo chum e kownalchuth.
41015002	Kush ihtha Pilate ab kakke g Jesus, “No wa woho mapsh hab chum e elith map d ha-kownalig ihtham Tutuligo hemajkam?” Sh hab kaij g Jesus, “Thani ahni.”
41015003	Sh g u'ugchu papal mu'i ha'ichu ab abchuth. Sh pi am hu has sha'i kaij g Jesus.
41015004	Sh g Pilate ab ep kakke, “Neh. mu'i ha'ichu o ab m-abchuth. Napt pi am hu has wo sha'i chei ab amjed?”
41015005	Kush ep pi am hu has sha'i ha kaij g Jesus. Tsh g Pilate si has i e taht heg hekaj.
41015006	K am hab e wua ahith ab ith eda gegosig mo g kownal am hema i thathagitod g lihso am ha wehhejed g hemajkam.
41015007	Kush eda am ha'i kuhpi g lilso matsh ha'i ha koktha am i chum wushshathch g kownal. Sh hema hab chehgig ihtham Barabbas.
41015008	Kutsh g hemajkam ab i kakke g Pilate matsh am hab hig wo ha juni hegai mash chum hekith am hab ha wuijith.
41015009	Sh g Pilate ab ha kakke, “Pegih, nam hab elith mant ith am wo i thagito am em-wehhejed mash d em-kownalig?” nash pi chum s-thagitoimk g Jesus
41015010	ch hab ha elith mo d wa'i ihtham u'ugchu papal ch s-hehgamk ch s-mu'amk.
41015011	Kutsh wabshaba g u'ugchu papal am i ha cheha g hemajkam matsh hab wo chei matsh g Barabbas wo e thagito. Kutsh wa woho am hab e juh.
41015012	Kush hab ep kaij g Pilate, “Pegih, kunt has wo juh ihtha o'othham mam hab a'aga mo d em-kownalig?”
41015013	Kush si s-kaitham hab kaij g hemajkam, “Mu'ani ab kots t ab!”
41015014	Kutsh hab chum chei g Pilate, “Haschu ahg? Shahchu at hig pi ap has juh?” Kush oi wa wabsh ba'ich i si s-kaitham hab wabsh ge kaij mu'ikko, “Mu'ani! Mu'ani ab kots t ab.”
41015015	Kush g Pilate tatchua mat wo s-hohho'i g hemajkam ch atsh heg hekaj am i thagito g Barabbas am ha wui k am ha cheha g shonthal mat am wo gewitta g Jesus. Kumtsh wa woho hab juh. Tsh am hahawa ha wui thagito matsh gm hu wo be k ab wo naggia kots t ab.
41015016	Kutsh gm hu hahawa i bei g shonthal g Jesus kownal ge'e kih am k am wehs ha wai g e-wehm shonthal.
41015017	Kutsh am i e hemapath k nahnko wua. Msh wa ab abchuth mash chum e kownalchuth. Pegih, tsh ab wahki g kownal eniga k ge ho'i gihkot k ab wahki mo'oj ab.
41015018	Kush hab wabsh s-ahgamk ch hab kaij, “Tash g d ha-kownaligk g Tutuligo hemajkam.”
41015019	Tsh ha'i an si gewitta mo'oj an g uhskaj k ab siswuimath k ab wui i shul pehegia ab has elithch.
41015020	Kumtsh am i ha'asa nahnkogith k am si wuahawua hegai kownal eniga k ab uhpam wahki g enigaj k gm hu hahawa i bei mat ab wo naggia kots t ab.
41015021	D ab hema i ha nam g o'othham ch ab him Jerusalem wui ch ash hab chehgig Simon. Ith ad an bei g shonthal k ab kushwiotach hegai kots mamt ab ab wo naggia g Jesus. Ihtha Simon ash ab d kihkam Cyrene kihhim t ab ch d ha-ohg ihtham Alexander ch Rufus.
41015022	Kumd gm hu i bei g Jesus mam am ha nahngia. K hab e a'aga amai Golgotha mo ith hab d ahga Koshwak.
41015023	Kumd am chum i'ich g nawait ch kulani mat wo hehogih g s-ko'ok. Kud pi sha'i ih g Jesus.
41015024	Kumd ab hahawa sisish kots t ab k am kei g kots. D am ha'i e chichwi g shonthal k wo nei mas hedai haschu wo bei g ha'ichu enigaj.
41015025	K eda ga hu i juhk madki heki hu e ai g humukt ohla mamd ab naggia kots t ab.
41015026	D an o'ohanas g ha-abchutha ab thahm mo ab i mo'okch g Jesus ch hab chu'ig, “Ith o d ha-Kownalig g Tutuligo Hemajkam.”
41015027	Kumd gohk ab ep ha nahngia kokots t ab gn hu a'ai. Sh eda d s-chu e'eskam ihtham. [
41015028	Kum hab masma am chehgithch mam hab elith mo g Jesus hab wa'ap d pi ap hemajkam. Neh, heki o hu an o'ohanas Jiosh o'ohana ed mat ith am hab wo e juh.]
41015029	D hegam mo am bihbimhim nahnko ahg ch hab ahg, “Naptsh woho wo i wua g ge'e cheopi k am uhpam ep wo i kei waik tash ab?
41015030	Pegih, ab g hig i huduni kots t amjed k wo e tho'ibia maptp wo e nako.”
41015031	D g u'ugchu papal ch chehanig t-mashchamtham am hab wa'ap nahnko ahg hab kaijch ab a'ai e wui, “Ith atsh ha'i ha tho'ibia k atki wabshaba pi wo e nako mas wo hejel e tho'ibia.
41015032	Nash hig pi woho d Jiosh si Kehsha ch d t-kownalig? Pegih, tt ab wo s-wohoch matp ab wo i huduni k wo e tho'ibia.” D hegam ehp mad ab wehmaj nahngia hab wa'ap nahnko ahg.
41015033	D am i thahm juh. D wehsko gei g s-chuhugam waik ohla ab.
41015034	D am i e ai g waik ohla. D si s-kaitham hab kaij g Jesus, “Eloi, Eloi, lama sabaktani.” Ith o hab d ahga, “Ni-Jioshga, ni-Jioshga, pt haschu ahgk wabsh ni-thagito?”
41015035	D ha'ijj hab kaij hegam mad am gegok, “Neh'e, Elijabad o ab chum waith.”
41015036	Kud am hema med k an ha'ichu usko mad am wakch nawait ch ed k am uhgk i be k ab chum i'ich g Jesus k hab chei, “Kia koi, tt hig wo nei mas ia wo jiwia g Elijabad k ab wo i huduni.”
41015037	Kud am si s-kaitham ha'ichu hab ep chei g Jesus k am hahawa i muh.
41015038	Kutsh hegai s-kowk ikus kuhpadag mash am s-tadnim naggia gd hu si eda g ge'e cheopi ab si shel e wantsh.
41015039	D hegai moki d shonthal ha-ge'ejig gahab kehk kots wui ch am kah g Jesus ch am neith mat has masma muh ch hab kaij, “Ihtha oki si s-wohom d alithaj g Jiosh.”
41015040	D ga hu sha mehkjed g u'uwi ab ha'i neith mat haschu has e juh. Ha'i ihtham o d Salome ch Mary Magdalene ch hegai Mary mo d ha-je'e ihtham James ch Joses.
41015041	Ihtham waik ash am wehmaj oiopohim g Jesus ch ha'ichukaj i wehmt mo eda gm hu oimmelhim Galilee chekshani ch ed. Kud mu'i ihtham u'uwi am wehmaj ab i hihi g Jesus Jerusalem wui.
41015042	D am ha'ichug hegai e jehnigiththam mo ab Arimathea t amjed ch hab chehgig Joseph. Ith o si s-ap d o'othham ch ab s-neithamk g Jiosh kownaltalig. D eda e aihim mat wo i hud. Kuchd eda am chum t-nakog matt ba'ich i tash wo chum t-mihshmath. D heg hekaj am hih ihtha Joseph k atsh ab tai g kownal g Jesus honshpadag.
41015044	Kush g Pilate hab kaij, “A nat wa s-wohom heki hu i muh?” atsh am hahawa wai g shonthal ha-ge'ejig.
41015045	Sh ith hab kaij mat heki hu muh. Kush hab hahawa ahg g Joseph mo am wa s-ape mat am wo bei.
41015046	Kutsh g Joseph am him k am ha nolawt g si s-kehg ikus k am ep jiwia. Kumd am wehhejed ab i huduni g Jesus honshpadag. K am mia hab chu'ig g hiha'ini ch ab heki hu cheotas hothai ch ed. Kumd am i be k gd hu heg eda cheh am i hobinodk heg hekaj s-kehg ikus. Kumd ab hahawa kuh g ge'e hothaikaj.
41015047	D g Mary Magdalene ch hegai Mary mo d ha-je'e g James ch Joses am wa neith mad hebai e cheh.
41016001	Kud am bij g shahwai machd eda t-mihshmath. Kutsh am hahawa hihi g Salome ch Mary Magdalene ch hegai hema Mary k am ha nolawt g si s-ap uhwchu matsh hekaj wo huhu g muhki.
41016002	Wabsh i si'alim mo e aihim g thomig, tsh gm hu hihi ihtham hiha'ini wui k am neneokhim ch hab kaij, “Kus hedai t-wehhejed gm hu wo i nu'ichkwua hegai hothai mat ab hekaj e kuh g cheo?” Tsh ab i chesh g tash matsh eda gd hu thatha.
41016004	Tsh chum nei matsh heki hu in hu hab i e nu'ichkwua.
41016005	Tsh am i wahp. Kush inhab hema thak ch hab sha mahs mo g wechij o'othham. Sh g enigaj wabsh si s-toa. Kutsh si e totoths g u'uwi.
41016006	Sh wabshaba hab ha ahg, “Pi g am wo sha'i e totothsith. M ani wa s-mahch mam g Jesus chuhkug chum gahghim. Am g wo neith mo pi ia hu ha'ichug iia mat ia e woi. Uhpam at ep i wuhsh muhkig t amjed.
41016007	Kumt gm hu wo hihim k wo ha ahgi g chuhchaij, chum wa g Peter, mat uhpam e chegito k gm hu wo hih Galilee wui. Mt gm hu wo hihim k am ha'ab wo nei.” Neh, bash kaij g anghil.
41016008	Kutsh i wuwhag k gm hu uhpam wohp pi hedai sha'i ha ahgithch wohg oithch nash pi si e totothsith.
41016009	Kutsh am hihi g u'uwi k am ha ahgi ihtham Peter mat haschu kah.
41016010	Tsh heg i thahm g Jesus am hahawa ha cheha g e-chuhchai mat gm hu wehsko wo i ahgahi g s-kehg ha'ichu ahgaj mat g hemajkam ab wo s-wohochuth k wo e tho'ibia.]
41016011	Sh wabshaba pi sha'i wohochuth.
41016012	Sh am i thahm ha'i gm hu hasko hihimath ch d gohk. Tsh g Jesus gawul masma am i e chehgi ha wui.
41016013	Kutsh ihtham am uhpam ep hihim k gd hu wehs ha ahgi g chuhchaij. Kush pi sha'i ha wohochuth.
41016014	Tsh am hahawa i e chehgi g Jesus hegam ha wui gamai hemako e-chuhchai. Sh ihtham am e wehm e gegosith. Tsh am s-ha keh'el nash ge ha wohochuth hegam mash neith mo d thoakam
41016015	ch hab hahawa ha ahg, “Am g wo a'ai hihim k am wo i ha ahgithahi wehs hemajkam ihtha s-kehg ha'ichu ahgaj g Jiosh ab ni-amjed.
41016016	Kut heg wo e tho'ibia matp hedai wo i s-wohochuth k wo e pahl wako. T wabshaba ab wo moht g pi ap e-chu'ichig k ab wo ai g pi ha huhugetham sho'igthag matp hedai pi ab hu wo wohoch.
41016017	T wo tashok mo hedai ab ni-hiwig nant pi ab wo ha mah g gewkthag. Kut am wo i ha wuwhasithath g jijawul ni-wehhejed ch ep wo neneokath g gawul kaitham ne'okikaj mat pi hebai mai.
41016018	Kut pi has wo e juh matp wo ha taht g kohk'oi o atp wo ih'eth g hialwui. Kut an wo ha taht g kok'otham. T wo thotha.”
41016019	Kutsh am i ha'as ha wehm neo g Jesus k am i thahm hahawa uhgk i e bei thahm kahchim wui k ga hu s-apkojed thahiwua e-ohg Jiosh hugith ab.
41016020	T ihtham gm hu a'ai ha ahgithahi g hemajkam g s-kehg ha'ichu ahgaj g Jiosh. Kut g Jiosh si s-hasig ha'ichu hab ha juni mat hekaj wo s-mahchk g hemajkam mo d wohokam g ha'ichu ha-ahga. [
42001001	Ni-nawoj map ab si tatchua g Jiosh: Ab apsh kaiham ihtha s-kehg ha'ichu ahga ab amjed g Jiosh alithag mach ab s-wohochuth. Kunt am wo ha'ichu m-o'ohani ab amjed mapt hekaj wo s-ap s-mahchk. Hegam mash am neith o am t-ahgith ab amjed. Kut mu'i am s-ap o'oha hegai mo haschu am t-ahgith. Nt ahni am si i hoa wehs ihtha k hekaj am wo m-o'ohanith k am ba'ich ha'ichu wo m-ahgi ab amjed.
42001005	Amjed atsh ab i shohshonwua ihtha mash eda g Herodbad am d kownal Judea chekshani ch ed am ha thahm g Tutuligo hemajkam. Sh am hema d ha-pahlig ch hab chehgig Zacaria. Sh g wehmaj kihkam hab chehgig Elisabeth. Ihtham ash ab d amjedkamaj hegai mash d ha-shohshonbad g papal ch hab chehgig Aaron. Kush g Zacaria ab hema d amjedkam mash hab chehgig Abia.
42001006	Kush ihtham Zacaria ch Elisabeth am si oith g s-ap'ekam ch s-ap am hab junihim wehs hegai mo g Jiosh ab ha chehani g Tutuligo.
42001007	Kutsh wabsh okst ihtha Elisabeth k pi ha mahmadt. Tsh g Zacaria hab wa'ap kelit.
42001008	Kutsh hema tash am i e ai matsh g Abiabad amjedkam am hab wo juh g e-chikpan ge'e cheopi ch ed.
42001009	Kumtsh am i kei g Zacaria matsh am wo ha mehmhei g s-ap uhw kuhbhonthakud. Tsh am i wah cheopi ch ed.
42001010	Kush am jeg ed gegok g hemajkam ch e ho'ige'ithahun.
42001011	Tsh am cheopi ch ed hema i e chehgi g anghil Zacaria tahgio k ash ab kehk s-apkojed abai mash ab kuhbhoni g s-ap uhw kuhbhonthakud.
42001012	Tsh am i nei g Zacaria k si e tothsith k si s-ehbeni ihtha.
42001013	Kush wabshaba hab kaij g anghil, “Pi g am sha'i e tothsith, Zacaria. Jiosh at kah g m-ho'ige'ithahuna. T g m-wehm kihkam wo wa hema madt. T d wo cheojk. Kupt hab wo chehch John.
42001014	Jiosh at ab a wo si has elithath. Kut pi koi wo mahsi. T g Jiosh ab wo mah g Hekia S-ap'ekam Gewkthag. Kupt heg hekaj wo si s-hehgigk. T g mu'i hemajkam hab wa'ap wo si s-hehgigk mat hekith wo mahsi. Kut ihtha em-aliga pi hekith wo ih'eth hegai mo s-nawmthag.
42001016	ch mu'i ab wo i ha nohnogi g Tutuligo hemajkam ab Jiosh wui.
42001017	T koi in hu wo i wuhsh g Jiosh si Kehsha jewed thahm. T g em-aliga ia wehpeg wo ahgachugath mat in wo i wuhsh. T g Hekia S-ap'ekam Gewkthag ab wo mah g gewkthag heg wehhejed hab masma mo wa ab mahkch g Elijabad. Kut hab wo ha juh g hemajkam mat ab wo si pihk e elithath ha hekaj g e-a'aliga k hegam hab wo ha juh mo d pi ap'ekam mat ab wo kaihamath g ha-amichuthadag hegam mo d s-ap'ekam. Neh, bat masma am wo i ha ap'ech g hemajkam heg wehhejed jiwhiathaj g Jiosh si Kehsha.” Neh, bash kaij hegai anghil.
42001018	Kush g Zacaria hab kaij, “Nt has hig masma wo si s-ap s-mahchk machs wo hema bei g ali natt pi kekelt?”
42001019	Sh hab kaij g anghil ab wui, “Thani Jiosh chikpantham, Gabriel. Kut ab ni-cheha mant ia wo m-ahgi ihtha si s-hehgig ha'ichu ahgaj.
42001020	Kupt eda pi ab hu ni-wohoch. T heg hekaj hab wo m-juh mapt pi wo sha'i e nako maps wo ha neokath ia'i amjed am hugkam mat hab wo e juh ihtha mani m-ahgith.” Neh, bash kaij hegai anghil.
42001021	Sh eda heg oitham am chum nenida g hemajkam g Zacaria ch si has i elith k hab kaij, “A t has e juh k pi oi ab hu i wuhsh?”
42001022	Tsh am hu hebai ab hahawa i wuhshani k chum neo am ha wui k wabsh pi sha'i e nako. Sh am ha hekaj wabsh i amich g hemajkam matki ab ha'ichu e chehgi wui no pi ab wabsh i ha magwuith g e-nowikaj ch pi ab hu has sha'i kaij.
42001023	Tsh am wabsh i chum huhug g tash mat he'es tash am hab wo juh g e-chikpan. Tsh gm uhpam hih e-kih wui.
42001024	Kush amai i mia amjed matsh wo'iwua g ali. Kush am wabsh s-ap e tahtk ch am e ehstokch g Elisabeth e-kih ed hetasp mashath hab kaijhim. “Chum ani hekith si ni-elith mani pi ha mahmadt. Kutki wabshaba ith hab ni-juni g Jiosh k hekaj gm hu hab i juh g si ni-edathag am hemajkam ha-nena ed.”
42001026	Neh, tsh am him k am d i chuhthp mashath am i thahm matsh am wo'iwua g Elisabeth mad. Tsh g Jiosh am chea hegai anghil mash d Gabriel matsh am wo u'apa g ha'ichu ahgaj hema wui g chehia. Sh hab chehgig ihtha chehia Mary ch am kih heg eda kihhim mash d Nazareth ch am eda g Galilee chekshani. Sh am hema ep d kihkam ch hab chehgig Joseph ch atsh wo hohnt hegai Mary. Ihtham ash ab hema d amjedkam mash kownalibad ch hab chehgig David.
42001028	Kutsh koi e ai matsh wo e hohont. Tsh am jiwia hegai anghil Mary wui k hab kaij. “Si g s-hehgigk Mary. Jiosh at ab i s-m-ho'ige'ith k am wo i m-wehmt.”
42001029	Tsh am wabsh i pi amich mas haschu hab ahg k si e kudu heg hekaj.
42001030	Sh hab ep kaij g anghil, “Pi g am sha'i e tothsith, Mary. Ab at i m-mah g Jiosh g ho'ige'ithadag.
42001031	Kut am wabsh wo e nahto g ali m-eda k wo mahsi k d wo cheojk. Kupt hab wo chehch Jesus.
42001032	Kut d wo si s-has ha'ichuk no pi d alithaj g Jiosh. T g Jiosh am wo i kei mat d wo kownalk am kehkud ed g e-shohshonbad David.
42001033	Kut chum hekith d wo ha-kownaligk g Jiosh hemajkamga. Pi at hekith wo huhug g kownaltaligaj.” Neh, bash kaij g anghil.
42001034	Sh hab kaij g Mary ab wui, “Nt has hig masma wo ge madt mani d wabsh kia chehia ch pi koi ha kun?”
42001035	Sh g anghil ab wui hab kaij, “Jiosh at ab wo cheha g Hekia S-ap'ekam Gewkthag. T heg hab wo juh g Jiosh gewkthagkaj. Mt heg hekaj wo s-mahchk mat d wo si hekia s-ap'ekam alik ch d wo Jiosh alithagk.
42001036	“Neh, s-mahch ap mat heki hu okst g m-hajuni Elisabeth k pi ha mahmadt. Kut eda g Jiosh ab s-ho'ige'el. Kut g cheoj ali wo bei. K d chuhthp mashath hemu mat am wo'iwua g ali.
42001037	Kupt ith amjed wo s-mahchk mat wo e nako g Jiosh mat am hab wo juh hegai mo haschu hab e ahgahim.” Neh, bash kaij g anghil.
42001038	Kush hab hahawa kaij g Mary, “Neh, thani piongaj g Jiosh. K am wa s-ap'e mat am hab wo juh g e-tatchui ab ni-ab” Tsh gm hahawa hih g anghil ab amjed.
42001039	Tsh ab ha hekaj i e nako g Mary mat am wo chehgim g Elisabeth. Sh hegam Elisabeth ch Zacaria am kih mash am hema kihhim ka'akwulk ch ed am Judea chekshani ch ed. Tsh am jiwia Mary ha-kih am k ab ha-ihm.
42001041	Tsh am i kah g Elisabeth k ab taht matsh g mathaj am si al i banimme eda. Tsh g Hekia S-ap'ekam Gewthag ab si i mah g gewthag.
42001042	Kush hekaj si s-hehgigam hab kaij ab wui g Mary. “Neh, ab atki si i s-m-ho'ige'el g Jiosh ba'iwechkim mo chum hedai uwi. Kutki wo mahsi m-amjed hegai mash ab mahks g si ge'e s-ap'ekam.
42001043	Kuptki d wo je'ejk hegai mat d wo ge t-kownalig. Kuni si s-ap ni-tahtk mapt ia'i ni-chehgim.
42001044	Neh. am at si i banimme g ni-mad mant am i m-kah mapt ab ni-ihm. K heg hekaj am ni-chehgith g Jiosh mo ab si s-m-ho'ige'ith.
42001045	Woho at hab wo e juh hegai mo ab m-chehgith g Jiosh. K d si ge'e ho'ige'ithalig mapt ab i s-wohoch.” Neh, bash kaij g Elisabeth.
42001046	Kush g Mary hab kaij: “Ab ani si hehgchulith g Jiosh
42001047	ch si s-ap ni-tahtk mo d ni-tho'ibiakam.
42001048	Thani wabsh sho'igkam. Kut eda ab si has i ni-elith k si ge'e ha'ichu ab hab ni-juni g si ge'e e-gewkthagkaj. T Hab i'ajed chum hekith hab wo chei g hemajkam imhab a'ahithag oitham mat ab si i s-ni-ho'ige'el g Jiosh. Tho si hekia s-ap'ekam g Jiosh
42001050	ch eda ia'i a'ahithag himtham oithch si pihk e elith ab wehs ha wui hegam mo ab si has i elith.
42001051	T am wo chehgi g si ge'e e-gewkthag k wo has gewito hegam mo si e hahaschuth
42001052	k wo ha wohppo'i g kokownal g ha-gewthag k g s-kakais s-ha-kaisthag gm hu hab wo i juh k wabshaba g sho'igkam ab has wo i ha elith k heg ab wo i ha mah mo haschu i s-kehgaj ha wehhejed.
42001054	Neh, bash wa am ha ahgith g t-shohshonbad gd hu i Abraham amjed matsh ith am hab wo e juh. Ab o i t-wehmt g Jiosh ahchim mach ab d ha-amjedkam k ab wehs t-wui si pihk e elith i'ajed chum hekith.”
42001056	Neh, bash hahawa g Mary ch amjed am ha wehm thakahim waik mashath ab ch gm hahawa hih uhpam.
42001057	Tsh am hahawa i e ai. Tsh madt g Elisabeth. Kush d cheoj ali.
42001058	Sh g hajunij ch hugithaj an kihkam si s-hehgig wehmaj am i kaiok matsh g Jiosh ab si i s-ho'ige'el.
42001059	Kush am d i gigi'ik tash g ali. Kumtsh wo pahl hikuch mo d ha-himthag. Tsh am e chehm g hemajkam k hab wo chum chehch Zacaria am oithk g ohgaj.
42001060	Kush wabshaba hab kaij g je'ej, “Pi atsh g e-ohg oithk wo chehgigk ch wabshaba hab wo chehgigk John.”
42001061	Sh hab kaij hegam, “Pi o hedai hab sha'i chehgig g m-hajuni,”
42001062	ch amjed ab wabsh i chum kakke g ohgaj mat am wo ha ahgi mas has wo chehch.
42001063	Sh heg hema ha tahni g o'ohanakud. Mtsh hema mah. Kutsh ith an o'oha, “Bo chehgig John”. Tsh wehsijj si e totoths.
42001064	Kutsh am wa'i hekaj s-ap neok k ab si ihm g Jiosh ch ab si ho'ige'ith.
42001065	Tsh wehsijj ab si has el g Jiosh hegam mo an ha wehgaj kih. Tsh gn hu a'ai s-e mai am Judea chekshani ch ed mat has i e juh.
42001066	Ab ash si s-ho'ige'ith g Jiosh ihtha ali. Kush wehsijj hegam mash am kah am si i oithahim ch hab kaij, “Kus has mahs wo ha'ichuk ihtha ali?”
42001067	Kutsh g Hekia S-ap'ekam Gewkthag g si ge'e gewkthag ab i mah g Zacaria. Tsh heg am si s-hewelim neok k gm hu ba'ich ah mat haschu has wo e juh hab kaijch:
42001068	“Ab ant wo si i hehgchul g s-ap'ekam t-kownalig Jiosh. E o nahtokch mat wo t-tho'ibia ahchim mach d hemajkamgaj
42001069	ch atsh hekaj am hema wo i maskogi mat d wo t-tho'ibiakamk. Heg at ab d wo kownal Davidbad amjedkamk ch wo u'ukch g si ge'e gewkthag.
42001070	Kekelibad Jiosh ha'ichu i tashogiththam o heki hu am ahgachug matsh g Jiosh wo t-tho'ibia ab ha amjed g t-obga ch hegam mo s-t-keh'ith.
42001072	Ab at wo i s-t-ho'ige'el g Jiosh mash wa hab masma ha ahgith g t-shohshon.
42001073	Bash si kaij ab Abrahambad wui mat wo t-tho'ibia ab ha amjed g t-obga. Tt hab pi hedai wo ehbithath ch ab si s-ap wo ihmath g Jiosh.
42001075	ch wo s-ap'ek am nenaj ed ch am hab wo junihith g s-ap'ekam chum hekith.
42001076	Ihtha ni-sulijga at d wo Jiosh ha'ichu i tashogiththamk ch wo ha ahgi g Jiosh hemajkamga mat g Jiosh ab wo s-ha ho'ige'ith k gm hu hab wo i juh g pi ap ha-chu'ichig k wo ha tho'ibia ab amjed g s-ko'ok ha-namkithadag. Kut heg hekaj wo e nahtokchith mat g tho'ibiakam am wo i e maskogi. Ith at am wo i wuhsh Jiosh t amjed k ab wo t-mah g amichuthadag.
42001079	hab masma mo g tash ab i chechshshaj ch ab t-mamka g tonlig. Ab ach wa hihim t-namkithadag wui mat g Jiosh gm hu hab wo i t-juh heg hekaj pi ap t-chu'ichig. Kut wabshaba g t-tho'ibiakam ab wo i t-chehgi matt has masma am wo i t-ap'ech Jiosh wui.” Neh bash kaij g Zacaria.
42001080	Kutsh si s-gegokim i ge'etha g ali am e tashogith mo am Jiosh tatchui oithch him. Kush am hebai d i himtham, tsh gm hu i e gawulkai tohono jewed ch ed k am ha'ichugkahim ch ab ai mat am i e maskogi Tutuligo ha wui.
42002001	Sh am hema d si ge'e lai wehs ha thahm g jejewed ch hab chehgig Augustus. Sha am hu hebai, tsh ith am hab juh g chehanig matsh wehs wo e o'ohan k wo e kuint g hemajkam hehe'ejel e-kihhim ab.
42002002	Ith ash d si wehpeg kuintadag. Kush am hema d kownal Syria jewed ch ed hab chehgig Quirinius.
42002003	Tsh am himto g hemajkam ab hehe'ejel e-kihhim wui matsh wo e o'ohan k wo e kuint.
42002004	Tsh hegai Joseph mash wa am kih Nazareth t am ch atsh wo hohnt g Mary gm hu hih Bethlehem wui am Judea chekshani ch ed nash pi ab d kownalibad David amjedkam. Sh g Davidbad am d kihkam Bethlehem t am.
42002005	Tsh g Mary am oi g Joseph. Sh eda e aihim matsh wo bei g e-mad.
42002006	Tsh am thatha Bethlehem t am. Sh eda pi am hu ha jeg am koksikud kih ch ed. Tsh heg hekaj am thadhaiwua ha'ichu thoakam kih ch ed. Kutsh si e ai. Tsh madt g Mary. Kush heg d wehpegkam ch d cheoj. Kutsh am si i hobino s-moik ikus ch ed k am heg eda woi mo g ha'ichu thoakam am e gegosith.
42002008	Sh am ha'i thadha g kahwal ha nuhkuththam gm hu jeg ed ch an ha nuhkuth g e-shoshoiga.
42002009	Tsh ab haha wabsh ha wui e chehgi g anghil ab thahm kahchim t amjed. Kutsh an si i ton ha wehgaj matsh am e chehgi g Jiosh gewkthag. Kutsh wabsh woho'i e totoths.
42002010	Sh hab hahawa kaij g anghil, “Pi g am wo sha'i e totothsith. Ia ant jiwia mant ha'ichu wo em-ahgi. K ith wehs hemajkam d ha wuikam. T wo si s-ap e tahtkkath ab amjed.
42002011	Ithani at am mahsi Davidbad kihhim ed hegai mo d Jiosh si Kehsha mat d wo em-tho'ibiakamk ch d wo ge'echu em-kownaligk.
42002012	Kumt ith ab wo s-mahchk mat am wo wo'ok heg eda mo am e gegosith g ha'ichu thoakam ch g s-moik ikuskaj wo e hobinodch.”
42002013	Tsh haha wabsh sha'i mu'i anghil ab ha wui i e chehgi wehmaj hegai hema k si ne'e ch ab hehgchulith g Jiosh ch hab kaij.
42002014	“Ab ach wehsijj hehgchulith g Jiosh an thahm kahchim ch ed. T hegam mo hohho'ithachuth g Jiosh an jewed thahm wo e tho'ibia k wo si s-ap e tahtkkath ab a'ai e wui.”
42002015	Neh, bash kaij g anghil ch gm hu hahawa i himto thahm kahchim wui. Sh hab kaij a kahwal ha nuhkuththam ab a'ai e wui, “Oi g wo hihim. Tt wo hihi am Bethlehem wui k am wo nei hegai matsh am hab e juh mo ab i t-ahgith g anghil am wehhejed g Jiosh.”
42002016	Tsh wa woho am si s-hohtam hihim k am i ha gahghim k ha cheh. Kush woho am wo'o g ali heg eda mo am e gegosith g ha'ichu thoakam.
42002017	Tsh hegam kahwal ha nuhkuththam am hahawa i ahgahi mash has kaij g anghil ab amjed.
42002018	Tsh wehsijj hegam mash ha kah ab si has i el mo haschu ha ahgith.
42002019	Kush am si oithahim g Mary ch am wabsh hejel i s-mahch.
42002020	Tsh g kahwal ha nuhkuththam gm hu uhpam hihi ab si hehgchulithch g Jiosh natsh pi wehs nei hegai mo haschu am ha ahgith g anghil.
42002021	Kush am d i gigi'ik tash g ali. Kumtsh an pahl hikuch mo d ha-himthag k hab chehch Jesus matsh wa g anghil ia u'apa g ahga mat eda koi wo'iwua.
42002022	Tsh am i e ai g tash matsh g Mary am wo e chehgi mo kegchuthas mat hab masma g Mosesbad an o'oha g Jiosh chehanig. Bo chu'ig matsh heg hekaj gohk wo ha koktha g hohhi o g pap-loloma k ab wo iagchul Jiosh wui. K hab ep chu'ig matp d wo cheojk g wehpeg mahsithkam ch ab wo i e thagito Jiosh wui. Tsh heg hekaj am bei g ali k am hihi ge'e cheopi wui ab Jerusalem t ab.
42002025	Sh am hema kih g keli ch hab chehgig Simeon ch ash d si s-ap'ekam ch ab si has elith g Jiosh ch ash ab si nenida mat wo ha tho'ibia g Tutuligo. Sh g Hekia S-ap'ekam Gewkthag ab si wehmaj
42002026	ch ash am i tashogi matsh pi wo muh k ab wo ai mat wo nei g Jiosh si Kehsha.
42002027	Neh, tsh am i e ai g tash. Tsh am hahawa i tashogi mat am wo i wah ge'e cheopi ch ed. Kutsh g Joseph ch Mary am u'apa g Jesus matsh am hab wo juni mo has i masma d ha-chehanig.
42002028	Tsh g Simeon an koh g ali k ab si e ho'ige'ithahun Jiosh wui hab kaijch.
42002029	“Pegih ia o i s-ap'e, ni-Jioshga. Pt ab haha wo i ni-hiwigi mant wo si s-ap ni-taht k ni-pihhu map hab masma heki hu am ni-ahgith.
42002030	Neh, ni-wuhpuikaj ani hahawa neith ihtha mapt hekaj wo t-tho'ibia.
42002031	Kut wehs hemajkam wo s-mai ab amjed
42002032	nat pi d wo ha-tonligk g nahnko mahs hemajkam ch ab wo si uhgk i ha bei g m-hemajkamga.” Neh, bash kaij hegai Simeon.
42002033	Sh g Joseph ch Mary si has e tahtk heg hekaj mo has i kaij ab amjed g ali.
42002034	Sh hab hahawa kaij g Simeon ab ha wui. “Jiosh at wo wa s-em-ho'ige'el,” ch ash hab ep kaij ab je'ej wui, “Neh, ihtha ali at g Jiosh am si i kei. Kut mu'i wo t-tho'ibia. T wabshaba mu'ijj g t-wehm Tutuligo pi ab hu wo wohochuth k im hu hab wo i e juh. Jiosh at ab wo e chehgi t-wui ith hekaj ali. T mu'ijj wo s-keh'ith
42002035	k hekaj wo mahsko wua g e-chegitoithag. Kut g m-ihbthag wo si s-ko'okkath hab wa'i masma matp hems g is-pahyo ab wo si m-chu'akath m-ihbthag ed.” Neh, bash kaij g Simeon.
42002036	Sh hema g oks am d Jiosh ha'ichu i tashogiththam ch hab chehgig Anna. Sh g ohgajbad hab chehgig Phanuel ch ab d amjedkamaj g Asherbad. Kush g keligaj ihtha Anna muh mash eda d haha wabsh i e wehm kihkam wewa'ak a'ahith ab.
42002037	Sh am haha d hejel wi'ikam gigi'ikko gamai gi'ik (84) a'ahith ab. Tash oitham ch chuhug oitham ash am ha'ichug ge'e cheopi t am ch ab si has elith g Jiosh ab wui e ho'ige'ithahunch ch hab al he'es ha'ichu ko'a.
42002038	Sh am ha'ichug g ali ch je'ej g Joseph wehm. Kutsh am jiwia hegai Anna k ash ab ho'ige'elith g Jiosh ch am hahawa wehsijj ha ahgith ab amjed g ali hegam mash hab wa'ap nenida matsh g Jiosh wo ha tho'ibia.
42002039	Neh, kutsh wehs am hab juh hegai mo an o'ohanas chehanig ch ed k gm hu hahawa uhpam hihi Galilee chekshani wui k am thatha e-kih am Nazareth kihhim t am.
42002040	Kutsh ab si s-gegokim i ge'elhi g ali k wabsh sha'i ha'ichu s-amichuth. Sh g Jiosh pihk elithadag am si e tashogith wehhejed.
42002041	Wehs ahith ab ash am e wushshath Jerusalem t am matsh wa ha tho'ibia g Jiosh g ha-shohshon ab ha amjed g Egypt t am hemajkam. Kush g Jesus jehj chum hekith am hihhim.
42002042	Kush am d i gamai gohk a'ahithag g Jesus. Tsh am i e ai hegai ha-tho'ibiathag wuhshtha. Tsh am ep hihi bekch g Jesus k am ha'ichugkahim mo he'es i tash am hab e wua.
42002043	Tsh am i kuhgit. Tsh gm hu i e nohnogi uhpam. Tsh eda am wa'i wih g Jesus Jerusalem t am. Sh g jehjij pi mahch mo pi am hu ha wehmaj
42002044	nash pi hab elith mash an wa hebai ha wehmaj g hihimtham mash am mu'i e wehm hihim. Kush hekaj hemako tash wa'i chihpia k an chum gahghi ha oithk g e-hajuni ch e-nan'aipijju.
42002045	Sh eda pi am hu ha'ichug. Kutsh oi wa gm hu uhpam hihi Jerusalem wui mat an wo i gahghi.
42002046	Kush am d i waik tash. Tsh gd hu hahawa cheh ge'e cheopi ch ed. Kush am thak ch ab ha kaiham g s-chu a'amichuththam ch ab si ha'ichu ha kakke mash am a'aga g Jiosh o'ohana.
42002047	Sh ihtham ab epai ha'ichu kakke. Kush si s-e mamachim neok ch si s-ap ab uhpam i nodgith g ha'ichu ha-kakkei. Sh wehsijj hegam mash kah ab wabsh i haha'athka si has i e tahtk.
42002048	Neh, tsh g Joseph ch Mary hab wa'ap si has i e taht am chehgiok. Sh g je'ej hab kaij, “Ni-sulijga, shahchu apt ahgk hab t-juh? Shelkam att nonda g m-ohg wehm pi m-edgithk.”
42002049	Kush hab kaij ab ha wui, “Chum am wa s-mahch mant hemho wa am wo ha'ichugk ni-ohg Jiosh kih ed.”
42002050	Sh eda pi sha'i amichuth mo haschu ahgch hab kaij.
42002051	Kutsh gm hu hahawa uhpam hih ha wehm Nazareth wui k ab ha wechokahim. Sh g je'ej pi hekith sha'i pi chegito ihtha matsh has e juh.
42002052	Neh, kutsh ab si s-gegokam i ge'ehogatahi g Jesus k ba'ich i edagi g amichuthadag k ash am si oith g Jiosh chehanig. Kush ab si s-ho'ige'ith g Jiosh. Sh g hemajkam ab si has elith.
42003001	Tsh am hebai i cheka. Kush am thaha ihtha John mo d Zacariabad alithag am tohono jewed ch ed. Sh wenog am hema d si uhgchu lai wehs ha thahm g jejewed ch hab chehgig Tiberius. Kush am hema ep d kownal Judea chekshani t am ch hab chehgig Pilate. Kush g Herodbad a'alithag hab wa'ap d kokownal. Hema ash hab wa'ap chehgig Herod ch ash am d kownal Galilee chekshani ch ed k ch hema hab chehgig Philip ch am d kownal Iturea ch ed ch Traconitis ch ed. Sh g Lisanias am d kownal Abelene ch ed. Kush ia'i ithani hegam am d si u'ugchu ha-papalig g Tutuligo mash hema hab chehgig Annas ch hema hab chehgig Caiaphas. Tsh g Jiosh ab mah g John g ha'ichu e-ahga mash eda hegai Tiberius am wa'i thaha gamai hetasp a'ahith ab.
42003003	Sh g John an wehsko ahgachug g Jiosh ha'ichu ahga anai Jordan akimel wo'oshani ed hab ha ahgch, “Gam g hu wo s-ohhoth g pi ap e-chegitoi k wo e pahl wapko. Tsh g Jiosh gm hu hab wo i juh g pi ap em-chu'ichig.”
42003004	Batsh wa e juh hab masma matki an heki hu o'oha hegai kelibad Jiosh ha'ichu i tashogiththam mash hab chehgig Isaiah. K hab chu'ig g o'ohanaj: Hema atsh gm hu jeg ed wo ha mihshmath g hemajkam hab kaijch, “Neh, in atsh wo i wuhsh jewed thahm hegai mo d ge kownal wehs ha'ichu thahm. Kumt heg wehhejed wo i e nako hab sha masma mamt am wo i ap'ech g pad wohg mat am oithk wo i hih g ge'e kownal.
42003005	Nat hig pi am wo i e ap'ech g wohg mo hebai pi apkothag mat hekith wo jiwia g ge'e kownal? Pegih, mt am hab wa'ap wo i ap'ech g e-thoakag am e tho'ibiak.
42003006	T hab wehs wo nei g hemajkam mat has masma wo chum ha tho'ibia g Jiosh.” Neh, batki masma an o'oha g Isaiabad. Kush g John woho hab masma hab e wua.
42003007	Tsh mu'i am wui e chehm g hemajkam matsh ab ab wo e pahl wapko. Ha'i ihtham o pi am hu gawul junimk g pi ap e-chegitoi. Kush hab ha ahg g John, “Hah, ahpim mam pi ap chegitoithag, bamki e elith mamt wo e tho'ibia ab amjed g s-ko'ok e-namkithadag heg wabsh hekaj mam ab d Abrahambad amjedkam. Nt wabshaba wo em-ahgi mamt pi woho wo e tho'ibia, heg hi wa mamt am wo e chehgi am hab junihithch g s-ap'ekam mamt gm hu s-ohhoth g pi ap e-chegitoi. Wehs hegam mat gm hu wo s-ohhoth g pi ap e-chegitoi at d wo Jiosh hemajkamgak ch hab masma wo e kuint mo d Abrahambad amjedkam, chum wa g nahnko mahs hemajkam.
42003009	Kumt ahpim gm hu wo s-e ohhoth hab masma mat g pi kehg bahithkam u'us mamtp pi gm hu wo s-ohhoth g pi ap e-chegitoi k pi am hu hab wo junihith g s-ap'ekam.”
42003010	Kush ha'i g hemajkam ab kakke, “Pegih, tt has hig wo chum t-juh?”
42003011	Kush hab kaij ab ha wui, “Mt am wo i ap'ech g e-chegitoi Jiosh wui k amjed pi wo tha'i g e-eniga. Neh, tp hems hema pi wo ha kotonik. Kumt ab wo hema mah. Tp hems hema pi wo ha'ichu chekk. Mt ab wo mah g ha'ichu hugi.” Neh, bash kaij g John.
42003012	Kush ha'i hegam matsh am wui thatha k wo e pahl wapko d lial ha kowlanttham am kownal wehhejed ch ash ab kakke, “T-mashchamtham, tt ahchim has wo chum masmak?”
42003013	Kush hab ha ahg, “Pi amt gamai hu wabsh ba'ich i mu'i wo ha kowlant mo he'ekkia i mohto'is g o'othham.”
42003014	Kush ha'i d shonthal ch ab epai kakke, “Tt ahchim has wo chum masmak?” Sh hab ha ahg, “Pi g hekith ha'ichu wo sha'i ha wohppo'ithath ch pi ab hu hema ha'ichu wo sha'i abch mat pi wo wohok ch ehp mamt wabsh wo s-ap e tahtkk ch ab u'u mam he'ekkia i em-namkith.”
42003015	Kush g hemajkam pi am hu thotholimath am oithahimch mas hu ith d Jiosh si Kehsha matsh wo ha tho'ibia.
42003016	Kush heg hekaj hab kaij g John, “Pi g hab wo ni-elith manis ahni d si ha'ichu. Ab at hema wo i wuhsh ni-oithk mat d wo si ha'ichuk. Ahni ani hi wa em-pahl wapkon. T wabshaba heg ab wo em-mah g Hekia S-ap'ekam Gewkthag k gm hu hab wo i juh pi em-ap'ekam hab sha masma mat g mehi wo mei g sha'i.
42003017	“Nam hig pi nehnichuth g pilkani mamt g mohgaj gm hu wo i gawulkath k wo mehith k g pilkani gd hu wo i ba'iha. Pegih, t hab wa'ap am a'ai wo i ha gawulkai g hemajkam am lothaita ch ed ihtha mani em-ahgith k wo ha tho'ibia g s-ap'ekam k g pi ap'ekam s-ko'okam wo ha namkith. T g ha namkithadag pi hekith wo huhug.”
42003018	Neh, bash kaij g John ch nahnko masma am i chum ha tashogith g hemajkam g s-kehg ha'ichu ahgaj g Jiosh.
42003019	Sh eda hegai kownal mash hab chehgig Herod ge'e hab junihim g pi ap'ekam ch atsh g e-wehnag ehs g hohnigaj. Sh hab chehgig hegai Herodias. Kush g John ab s-keh'ith g kownal ch hab kaij mat pi hab wo chum e juh.
42003020	Tsh g Herod am ba'ich i pi ap ha'ichu hab juh matsh gd hu si kuh g John.
42003021	Tsh wabshaba koi e kuh g John k wehs ha pahl wapko hegam matsh am wui e chehm ab s-wohochuthch g Jiosh. Tsh g Jesus hab wa'ap am wui jiwia k e pahl wakon k am e ho'ige'ithahun. Tsh g thahm kahchim gam i e kuhpi'o.
42003022	Kutsh g Hekia S-ap'ekam Gewkthag i hud ab ab g Jesus k hab sha mahs mo g hohhi. Sh ab neok g Jiosh ab thahm kahchim t amjed ch hab kaij ab wui g Jesus, “Ahpi ap d si ni-tatchuithch ni-alithag ch am si ni-tatchui oithch hab masma.”
42003023	Jesus ash am hu d i waikko wehst-mahm a'ahithag matsh eda am i himch g e-chikpan k am i ahgahi g Jiosh ha'ichu ahga. Kush ihtham d shohshonaj mant g ha-chechgig an wo ha o'oha. Bash masma s-e mahch mo d Josephbad alithag. Sh g Joseph ab d Heli amjedkam.
42003024	Kush g Heli ohgbad Matthat. Sh g Matthat ohgbad d Levi. Sh g Levi ohgbad d Melchi. Sh g Melchi ohgbad d Jannai. Sh g Jannai ohgbad d Joseph.
42003025	Sh g Joseph ohgbad d Mattathias. Sh g Mattathias ohgbad d Amos. Sh g Amos ohgbad d Nahum. Sh g Nahum ohgbad d Esli. Sh g Esli ohgbad d Naggai.
42003026	Sh g Naggai ohgbad d Maath. Sh g Maath ohgbad d Mattathias. Sh g Mattathias ohgbad d Semein. Sh g Semein ohgbad d Josech. Sh g Josech ohgbad d Joda.
42003027	Sh g Joda ohgbad d Joanan. Sh g Joanan ohgbad d Resa. Sh g Resa ohgbad d Zerubbabel. Sh g Zerubbabel ohgbad d Shealtiel. Sh g Shealtiel ohgbad d Neri.
42003028	Sh g Neri ohgbad d Melchi. Sh g Melchi ohgbad d Addi. Sh g Addi ohgbad d Cosam. Sh g Cosam ohgbad d Elmadam. Sh g Elmadam ohgbad d Er.
42003029	Sh g Er ohgbad d Joshua. Sh g Joshua ohgbad d Eliezer. Sh g Eliezer ohgbad d Jorim. Sh g Jorim ohgbad d Matthat. Sh g Matthat ohgbad d Levi.
42003030	Sh g Levi ohgbad d Simeon. Sh g Simeon ohgbad d Judah. Sh g Judah ohgbad d Joseph. Sh g Joseph ohgbad d Jonam. Sh g Jonam ohgbad d Eliakim.
42003031	Sh g Eliakim ohgbad d Melea. Sh g Melea ohgbad d Menna. Sh g Menna ohgbad d Mattatha. Sh g Mattatha ohgbad d Nathan. Sh g Nathan ohgbad d David.
42003032	Sh g David ohgbad d Jesse. Sh g Jesse ohgbad d Obed. Sh g Obed ohgbad d Boaz. Sh g Boaz ohgbad d Shela. Sh g Shela ohgbad d Nashon.
42003033	Sh g Nashon ohgbad d Amminadab. Sh g Amminadab ohgbad d Admin. Sh g Admin ohgbad d Arni. Sh g Arni ohgbad d Hezron. Sh g Hezron ohgbad d Perez. Sh g Perez ohgbad d Judah.
42003034	Sh g Judah ohgbad d Jacob. Sh g Jacob ohgbad d Isaac. Sh g Isaac ohgbad d Abraham. Sh g Abraham ohgbad d Terah. Sh g Terah ohgbad d Nahor.
42003035	Sh g Nahor ohgbad d Serug. Sh g Serug ohgbad d Reu. Sh g Reu ohgbad d Peleg. Sh g Peleg ohgbad d Eber. Sh g Eber ohgbad d Shelah.
42003036	Sh g Shelah ohgbad d Cainan. Sh g Cainan ohgbad d Arphaxad. Sh g Arphaxad ohgbad d Shem. Sh g Shem ohgbad d Noah. Sh g Noah ohgbad d Lamec.
42003037	Sh g Lamec ohgbad d Methusela. Sh g Methusela ohgbad d Enoc. Sh g Enoc ohgbad d Jared. Sh g Jared ohgbad d Mahalaleel. Sh g Mahalaleel ohgbad d Cainan.
42003038	Sh g Cainan ohgbad d Enos. Sh g Enos ohgbad d Seth. Sh g Seth ohgbad d Adam. Sh g Adambad d amjedkamaj g Jiosh.
42004001	Jesus atsh gm hu hih ab amjed g Jordan akimel matsh hebai e pahl wako. Kush g Hekia S-ap'ekam Gewkthag ab mahkch g si ge'e gewkthag ch hab ahg mat gm hu wo hih am tohono jewed wui.
42004002	Kush am ha'ichugkahim gi'ikko wehst-mahm tash ab. Sh heg oitham g jijawul ha-ge'ejig am chum s-wuimk pi ap'ekam ch ed. Jesus ash pi ha'ichu ko'a heg oitham ch hekaj bihugim.
42004003	Sh g ge Jiawul ab wui hab kaij, “Bap chum e elith map d Jiosh alithag. Pegih, ab g hig chehani ihtha hothai mat wo e pahnch naptki pi bihugim.”
42004004	Kush hab kaij g Jesus, “Pi ant hab wo juh. An o hab chu'ig Jiosh o'ohana ed: Jiosh ne'oki o ba'ich d i si ha'ichu mo hi g ha'ichu hugi. Kut g o'othham hemho ab wo wa s-wohog elithath.”
42004005	Neh, tsh g Jiawul am hahawa sha'i si s-hohtam wuhpuij tahgio wehs i mahsith g kokownaltalig ith thahm jewed
42004006	k ab wui hab ep kaij, “Wehs o ab ni-mahks ihtha gewkthag ch kaisthag ch d ni-eniga mant wo wa mah mani hedai hab i elith.
42004007	Kunt wehs ab wo m-mah mapt ab ni-wui wo i gehsh k ab wo has ni-el.”
42004008	Kush hab kaij g Jesus, “Pi ant hab wo juh. An o hab chu'ig Jiosh o'ohana ed: Heg amt wa'i Jiosh ab wui wo i gehsh k ab wo ihmath ch heg ab wo wa'i s-wohog elithath.”
42004009	Kutsh am hahawa wuhpuij tahgio i mahsith hegai ge'e cheopi mo am kehk Jerusalem t ab k hab ahg, “Maptp d wo Jiosh alithagk, pegih, am g i thah'i amjed mo gn hu si uhgk kihtas.
42004010	No hig pi an hab chu'ig Jiosh o'ohana ed: Jiosh at ab wo ha cheha g mu'i anghil mat wo m-nuhkuth.
42004011	Kut an hu wo si m-u'ukchith mapt nih g sha'i e-tahtad ab hu wo shul hohothai t ab.”
42004012	Sh hab kaij g Jesus ab wui, “Pi ant wo pip'ich g Jiosh. An o hab chu'ig o'ohanaj ed: Pi g wo sha'i pip'ichuthath g e-kownalig Jiosh.”
42004013	Kush g Jiawul am hahawa sha thagito g Jesus am i wehs nahnko masma chum s-wuimkk pi ap'ekam ch ed.
42004014	Tsh gm hu hahawa hih g Jesus Galilee chekshani wui. Sh g Hekia S-ap'ekam Gewkthag si ge'e mahkch g gewkthag. Tsh gm hu a'ai s-e mai g ha'ichu ahga ab amjed.
42004015	Kush am ha mashcham ha e'eda g ha-chechopi. Sh wehsijj ab si has elith g hemajkam.
42004016	Kush am him k am hekith. Tsh gm hu hih g Jesus Nazareth kihhim wui mash wa am d si kihkam. Tsh g shahwai am i e ai. Kutsh am i e chehm g hemajkam cheopi ch ed nash pi eda e mihshmath. Tsh am jiwia g Jesus k am thahiwua hab masma mash wa chum hekith am hab e junihim. Kumtsh am hiwigi. Tsh am kekiwua matsh wo ne'okchul g Jiosh heki hu o'ohana.
42004017	Kumtsh ab hema mah g holiwk o'ohana. Sh d o'ohanaj g Isaiabad. Tsh an ne'okchul mo an hab chu'ig matsh g Jiosh si Kehsha hab wo chei:
42004018	Jiosh at am i ni-kei mant am wo ha ahgithahith g sho'igkam g s-kehg ha'ichu ahgaj. K heg hekaj am ni-wehmaj g Hekia S-ap'ekam Gewkthag ch ab ni-mahkch g si ge'e gewkthag. K ab ni-chehani g Jiosh mant am wo ha ahgithahith g tho'ibiathag hegam mo ha'ichukaj e wupulshch ch wo ha nench g pi neneatham k ab wo i ha wuwhas hegam mo ha'ichukaj e kudut
42004019	k wo ahgachug mat e ai mat g Jiosh wo ha tho'ibia g e-hemajkamga.
42004020	Tsh g Jesus ab i holiwkai g o'ohana k ab uhpam mah g nuhkuththam k am hahawa thahiwua mat ha'ichu hab wo chei. Sh wehsijj ab si kaiham mat has wo chei.
42004021	Kutsh am i neok k hab kaij ab ha wui, “Neh, hemu at e ai. Ni ahni hab wua ihtha mant am ne'okchul em-wehhejed.”
42004022	Tsh wehsijj ab si has i el no pi si s-ap neok k wabshaba hab kaij, “Aha no hig pi woho d Josephbad alithag?”
42004023	Sh hab kaij g Jesus, “No hig pi woho mamt ab ni-wui hab wo chei hegai hab ha-che'ithag mo hab chu'ig, Am g i e maskogith maptp d ge mahkai, k hab ep wo chei, Ia g hu hig hab ep juhni g s-hasig ha'ichu e-kih am mapsh has masma am hab ge junihim Capernaum kihhim t am.”
42004024	Sh hab ep kaij g Jesus. “Mo wa woho mam pi ab hu has elith g Jiosh ha'ichu i tashogiththam amai mo hebai d i si kihkam.
42004025	Elijabad wehm o'othham ash wa hab masma pi ab hu has elith. Tsh heg hekaj pi am hu hema i wehmt matsh eda pi ha juh waik eda hugkam a'ahith ab. Tsh g bihugig i gei. Mu'ij ash g hehe'ejel wi'ikam u'uwi amai.
42004026	Tsh wabshaba g Jiosh am cheha g Elijabad matsh am wo hih Seraphath kihhim wui am Sidon jewed ch ed k am wo hema i wehmt g hejel wi'ikam uwi amai.
42004027	Kush mu'i kok'o g Tutuligo heg hekaj pi ha thoththakam mumkithag mo hab e a'aga ‘leprosy’. Tsh eda pi hema sha'i ha thoaj hegai kelibad Jiosh ha'ichu i tashogiththam mash hab chehgig Elisha. Sh hema heg hekaj mumku g gawul mahs o'othham ch hab chehgig Naaman ch am kih Syria jewed ch ed. Kutsh heg wa'i thoaj g Elishabad.”
42004028	Tsh wehsijj hegam mash am ha'ichug cheopi ch ed si babgat am i kaiok ihtha
42004029	k atsh gam si ne'iopa k am i chewaim g Jesus gm hu jegko. K eda g Nazareth an kehk kawulk t ab. Kutsh am i bei mo am hu hebai ge uhgk i koa g kawulk hab chum ahgk mat amjed wo i tha'ich.
42004030	Tsh wabshaba g Jesus am wabsh ha shahgith wuhshani k gm hu hih.
42004031	Tsh gm hu hahawa hih g Jesus Capernaum wui heg eda chekshani k am ha mashcha g hemajkam cheopi ch ed mo am d i ha-mihshmetha tash.
42004032	Kutsh wehsijj si has i el kaiok mo has masma ha mashcham no pi si s-e mamachim neok.
42004033	Sh am hema thaha mo g jiawul an u'ukch. Kush si s-kaitham hihnk ch hab kaij,
42004034	“Gam g hu hihm ahpi Jesus map ab Nazareth t ab d kihkam. A napt hab ahgk ia jiwia mapt wo t-koktha. S-mahch ani map hedai wud. Thap Jiosh si hekia s-ap'ekam kehsha.”
42004035	Tsh g Jesus ab si chehmo g jiawul k hab kaij, “Pi g shahmuni k ab i wuhshani ith amjed o'othham.” Tsh g jiawul am si wua hegai o'othham wehsijj ha tahgio k ab i wuhsh amjed k pi sha'i ko'okam has juh.
42004036	Kutsh wehsijj ab si has i el g Jesus k hab kaij ab a'ai e wui, “Sha'i si s-gewkthag g ne'okij. Ab o chehani g jijawul mat ab wo i wuwha. K wa woho hab e wua.”
42004037	Kutsh wehsko e kah ihtha anai heg oithk jejewed.
42004038	Tsh amjed gm hu hih g Jesus heg kih wui mo hab chehgig Simon. Sh eda g hohnigaj je'e ihtha si mumku k ch s-toni iajithch. Kumsh am ahgith g Jesus ab amjed.
42004039	Tsh am him k am i kekiwua heg wo'ikud hugith an k am e ho'ige'ithahu. Tsh am ha hekaj ap'et k am i wamig k ha hihithol.
42004040	Tsh gm hu hud g tash. Tsh wehsijj hegam mo g ha-naipijju kok'o g nahnko mahs mumkithagkaj am ha u'apa Jesus wui. Kut wehsijj ab i ha tahtmahim k ha thothaj.
42004041	Tsh mu'i ab wui i hihi hegam mo g jijawul an ha u'ukch. Sh ihtham jijawul si hihnk ch hab kaij, “Ahpi ap d Jiosh alithag.” Kush ab si s-ha keh'ith g Jesus ch gm hu i ha wuwhasith ch pi ha hiwgith mas am hu has wo kaijjith no pi s-mahch ihtham mo heg d Jiosh si Kehsha.
42004042	Sh am hu hebai wabsh i si'alim, tsh g Jesus gm hu jegko i wuhsh. Tsh am i gahghi g hemajkam k am i chehg k chum pi hiwigi mat wo hih ab ha amjed.
42004043	Kush wabshaba hab kaij ab ha wui, “Hemho wa ant am wo i ahgahi g s-kehg ha'ichu ahga ab amjed g Jiosh kownaltalig an a'ai kihhim ch ed hab wa ehp nat pi hab ahgk i ni-kei g Jiosh.”
42004044	Tsh wa woho am i ha mihshmethahi wehsko ha-chechopi ed amai Galilee chekshani ch ed.
42005001	Sh am hu hebai g Jesus an kehk mo an i koa hegai al kahchki mo hab chehgig Galilee Kahchki. Kutsh g hemajkam ab wabsh i shodbinithahi s-kaimkch g Jiosh ha'ichu ahga.
42005002	Sh neith mo gohk wapalko am wupulshpi shuhthagi ch ed. Tsh g enigakam am ha thagito k gd hu ha wapkon g e-chuchagia.
42005003	Kutsh am i chesh g Jesus hema ha eda ihtham wapalko. Sh heg d Simon eniga. Sh hab ahg matsh am wo sha'i nu'ichkwua shuhthagi ch ed. Tsh g Simon hab juh. Tsh ab i thahiwua g Jesus wahlko ch ed k am ha mashcha g hemajkam.
42005004	Tsh am i ha'asa ha'ichu ha ahgith k hab ahg ihtha Simon mat am wo i himch g e-wahlko mo am s-juhk g shuhthagi k am wo i huduni g e-chuchagia ha wehm g e-wehm chikpantham.
42005005	Sh hab kaij g Simon, “T-mashchamtham, ge att chuhug sha'i si chikpan k pi ha'ichu sha'i bei. P wabshaba am t-ahgith matt am ep wo i huduni g t-chuchagia. Pegih, tt am hab wo t-juh.”
42005006	Kutsh wa woho am hihim k am i ha huhuds ge e-chuchagia k atsh sha'i si mu'i waptopi ha ui matsh chum alo e wanikumia g ha-chuchagia.
42005007	Kush am ha'i ep chikpan hema wahlko ch ed. Kumtsh ihtham ab hahawa si ha wai mat am wo i ha wehmt. Tsh wa woho ab i himch g e-wahlko k wehs ha shuhshuth g waptopikaj mat chum alo wachkk g ha-wapalko.
42005008	Tsh am i nei g Simon mat haschu has i e juh k ab si i gei g e-tohtonkaj Jesus wui k hab wabsh kaij, “Ih, thani wabsh pi ap'ekam o'othham. K pi hab chum mahs maps wo ni-wehmajk ahpi s-ap'ekam ni-kownalig.”
42005009	Kutsh wehsijj hegam mash wehmaj si e totoths neithch mat has e juh.
42005010	Ha'i hegam wehmaj chikpantham g Peter ash d James ch John ch ash d a'alithaj hegai mash hab chehgig Zebedee. Sh g Jesus hab kaij ab Simon wui, “Pi g am sha'i has e tahtkkath. I'ajed apt imhab g o'othham an wo ha u'uth ni-wehhejed.”
42005011	Tsh am wabsh i chum ai g shuhthagi koa ihtham k am i ha wuwhas g wapalko k wehs ha'ichu am wabsh i thagito k gm hu i oi g Jesus.
42005012	Sh am hu hebai g Jesus am hasko kihhim ch ed oimmed. Kush am hema g o'othham wehsko ma'ishch hegai mumkithag mo g chuhkugaj muhkhim. Tsh am jiwia g Jesus. Kutsh heg am i chehg k ab si kupal i gei wui k hab kaij, “Ab g si i s-ni-ho'ige'ith k i ni-thoajith pej maptp wo tatchuath.”
42005013	Tsh g Jesus ab tahtam k hab kaij, “Am o wa s-ap'e. Thoajini.” Tsh am ha hekaj i thoa.
42005014	Tsh g Jesus ab chehani k hab kaij, “Pi g am hedai ahgith ab amjed ihtha k wabshaba am ha hekaj wo hih pahl wui. T am wo m-chechga k wo wohokamch mapt thoa. Pt am hab haha wo juh hegai iagchulitha mo wa g Jiosh em-chehani Mosesbad o'ohana ed. T hab wo s-mahchk g hemajkam mapt woho thoa.”
42005015	Tsh amjed gm hu hih hegai o'othham. Kutsh wehsko i e ahgahi ihtha matsh g Jesus hab juh. Tsh hekaj mu'i hemajkam am wui hihi mat wo kah g ha'ichu ahgaj k wo e thothaj.
42005016	Tsh g Jesus am wo ha mihshmath k wo ha thothajith k amjed gm hu hejelko wo him k wo e ho'ige'ithahu.
42005017	Sh am hu hebai ehp mash g Jesus am ha mashcham. Sh am ha'i thadha g chehanig ha mashchamtham ch hegam mo si oith g chehanig ch hab e a'aga Palasi. Ihtham atsh ga hu a'aijed am thatha ab amjed g Galilee chekshani ch Judea chekshani ch ab Jerusalem kihhim t amjed. Tsh g Jiosh ab si mah g gewkthag g Jesus mat wo ha thothaj g kok'otham.
42005018	Tsh am ha'i thatha g chechoj hema u'athch g pi himithkam. Ith ash ab wabsh i s-moik ch am wo'o e-wahkus ed.
42005019	Kush am i chum s-wahkithamk kih ch ed matsh wo chehgi g Jesus ab si hiwigch mat wo thoaj. Sh wabshaba sha'i si s-hemajkamag. Kutsh pi has masma am hu wo i e wahki. Tsh heg hekaj gn hu hahawa i cheshaj kih thahm k am ge maggad g kih ma'ishpadag k amjed ab i huduni g wo'ikudaj am ha shahgith g hemajkam k am woi mash am kehk g Jesus.
42005020	Tsh am i nei g Jesus moki ab si hiwig ihtham k hab kaij ab wui ihtha o'othham, “Ni-nawoj, ab ani s-m-ho'ige'ith ch gm hu hab i juh g pi ap m-chu'ichig.”
42005021	Kush hegam chehanig ha mashchamtham ch Palasi wabsh hejel hab e ahg, “Ih, sha'i si pi ap neok ihtha o'othham hab masma e wepogithch g Jiosh. Heg at wa'i Jiosh wo e nako mat gm hu hab wo i juh g pi ap ha-chu'ichig.”
42005022	Sh g Jesus s-mahch mo haschu am oithahim ch hab kaij ab ha wui, “Pi g am wo sha'i oithahim manis pi woho edgith g gewkthag mant gm hu hab wo i juh g pi ap ha-chu'ichig.
42005023	Bam elith mo s-pehegim hab e kaij mat gm hu hab i e juh g pi ap chu'ichigaj no ge hedai s-mahch mas s-wohom hab e juh.
42005024	Pegih, nt wo em-chehgi mani woho ge gewkthag ch hab wua mani has i kaij ahni Jiosh si Kehsha.” Neh, bash kaij ch hab hahawa kaij heg wui pi himithkam, “I g wamig k am beh'i g e-wahkus k hihm am uhpam.”
42005025	Tsh am ha hekaj i wami hegai o'othham k am bei g e-wahkus k gm hu uhpam hih ab si ihmch g Jiosh.
42005026	Tsh g hemajkam si has i elith k ab ihm g Jiosh hab kaijch, “Sha'i si s-kehg ha'ichu ach neith ith tashkaj.”
42005027	Sh hema d lial kowlanttham g kownal wehhejed ch hab chehgig Levi. Tsh g Jesus am cheh. Kush am thaha heg eda kih mo am chikpan. Sh hab kaij g Jesus ab wui, “Oi g i ni-oith.”
42005028	Tsh g Levi am ha hekaj i wuhshani k am wabsh i thagito wehs ha'ichu k gm hu i oi.
42005029	Am wa'i mia amjed, tsh g Levi am hab juh g ge'e gegosig am wehhejed g Jesus. Sh am ha'i oiopo g Palasi mash ihtham ha'i d chehanig ha mashchamtham. Sh eda mu'ijj hegam mash am ha wehm e gegosith d lial kowlanttham hab masma mo g Levi. Kush hegam Palasi am ha neith ch hekaj s-ha keh'ith g Jesus chuhchai hab ha ahgch, “Ih, shahchu am ahgch am ha wehm e gegosith ihtham pi ap hemajkam, chum hems am ha wehm g lial kowlanttham?”
42005031	Sh g Jesus hab kaij ab ha wui, “Ihtham pi ap hemajkam o s-e tho'ibiamk hab masma mat g kok'otham wo s-e thoajitham. Hegam mo hab e elith mo s-ap'e at pi wo tatchua g mahkai.
42005032	Pi ant hab ahgk ia jiwia manis wo ha tho'ibia hegam mo pi e tho'ibiamk.”
42005033	Sh ha'i g hemajkam hab kaij ab wui g Jesus, “Neh, mu'ikko o pi e gegosith ch wabsh e ho'ige'ithahun hegam mo ab wecho e mashcham g John ch hegam mo ab ha wecho e mashcham g Palasi. Kuki wabshaba ahpi g m-wohochuththam pi hab e wua.”
42005034	Sh hab kaij g Jesus ab ha wui, “Nat hig pi wo e gegos g wo ha hohntam naipijju mat eda heg am wo ha wehmajk?
42005035	T am wo i e ai mat pi am hu wo ha wehmajk. T am hahawa pi wo e gegos. Pegih, bat wo wa e juh ihtham ni-naipijju mant hekith pi ia hu wo ha wehmajk.”
42005036	Sh am hahawa chum ha tashogith g Jesus mat g mashchamaj pi ap wo wehnath g ha-himthag ash hab kaij, “Pi at hedai g wechij ikuskaj wo shohsho g hekiuchij lihwa mat wo s-e wia nat pi wo i thahiwua k ba'ich wo i wantsh g hekiuchij. T hab wa'ap pi wo ap'et g hekiuchij nat ge wo wepo mahsk g wechij ikus.
42005037	T pi hedai g wechij nawait am wo toa hekiuchij ha'ichu elithag kokstal ch ed. Tp hab wo sha e juh, t g wechij nawait wo wantsh g ha'ichu elithag. T g nawait wo iawua k g ha'ichu elithag wo e padch.
42005038	Neh, hemho wa at g wechij nawait am wo e toa wechij ha'ichu elithag kokstal ch ed.
42005039	“Pi o hedai tatchua mat wo ih g wechij nawait hekith ab i jehkiok g hekiuchij nawait nat pi hab wo chei mo ba'ich i s-ap hab kahk g hekiuchij.”
42006001	Sh am hu hebai hihim ihtham Jesus ha mihshmetha tash ed. Kush am eshas g pilkani wohg huhugith an. Sh hegam mash am wehmaj g Jesus ab ha wohni g pilkani ch i mohon g e-nohnhoikaj ch ko'a.
42006002	Sh ha'i g Palasi ha neith ch hab kaij, “Shahchu am ahgch hab wua hegai mo g t-chehanig pi t-hiwgith machs hab wo wuath mihshmetha tash ed?”
42006003	Kush hab kaij g Jesus, “Bo wabsh masma hab e wua matsh wa g Davidbad. Pi amtki chegito matsh heg has e juh am i bihugimk. Bo chu'ig g Jiosh o'ohana
42006004	matsh am i wah ge'e cheopi ch ed k am ui g pahn k huh hegam ha wehm mash am wehmaj. Kush d hegai pahn mo am e to'aw k ch hegam d wa'i ha wuikam mo d papal. T eda hemho wa am hab e juh. K heg hekaj am wa s-ap'e mat huh.”
42006005	Sh hab hahawa ep kaij g Jesus, “Thani Jiosh si Kehsha ch gewkthag am thahm g mihshmetha tash.”
42006006	Sh am hu hebai d ep mihshmetha tash. Tsh am i wahp ihtham Jesus hema cheopi ch ed. Kush g Jesus am ha mashcham g hemajkam. Sh am hema thaha g o'othham mash g s-apkojed nowij mahnikodag.
42006007	Sh am ha'i thadha g chehanig ha mashchamtham ch Palasi ch an wa s-nen'oith nash pi ab ha'ichu s-abchuthamk g Jesus ch hekaj an neith mas wo hi wa ha thoaj mihshmetha tash ch ed.
42006008	Sh g Jesus s-mahch mo haschu am chegito ch ash hab kaij heg wui mahnikokam, “Kekiwuani k ab i hihm ia hu ha ba'ich g hemajkam.” Tsh ab i kekiwua.
42006009	Sh g Jesus ab hahawa ha kakke ch hab kaij, “Shahchu am ahgch hab elith mo pi hiwgithas mihshmetha tash ed mamt wo i ha wehmt hegam mo e sho'igchuth? Ab o em-ab mamt wo i ha wehmt g sho'igkam k ep wo ha tho'ibia hegam mat am hu wo e ko'ij. Aha namt wabsh wo ha hiwigi mat wo e ko'ij?”
42006010	Neh, bash kaij ch an hahawa wehsijj i ha neith k hab hahawa kaij ab wui hegai o'othham, “Ab g si i shelin g e-nowi.” Kutsh am wabsh i chum shelin k am wa'i hekaj ap'et.
42006011	Tsh hegam haha'ichu wabsh woho'i babgat matsh ha thoaj ha mihshmetha tash ab k am ha hekaj i e wehm a'aga mas has wo juh g Jesus.
42006012	Tsh am wa'i mia amjed am hu hebai gm hu i chesh g Jesus kawulk thahm k ge chuhug oitham e ho'ige'ithahu Jiosh wui.
42006013	Kut am i mahsi. Tsh ab hahawa i ha wai hegam mash ab si wecho e mashcham k g gamai gohk am ha ui mat d wo si chuhchaij.
42006014	Hema hegam ash d Simon. Kutsh heg hab ep chehch Peter mo hab d ahga ‘Hothai.’ Kush hema d Andrew ch d si wehngaj g simon. Kush ha'i d James ch John ch Philip ch Bartholomew
42006015	ch Matthew ch Thomas. Sh hema d hegai James mash g ohgaj hab chehgig Alphias. Sh hema hab ep chehgig Simon ch d hema hegam mash tatchua mat g Tutuligo hejel wo himchuthath g e-kownaltalig.
42006016	Sh hema d hegai Judas mash g ohgaj hab chehgig James. Kush hema d Judas Iscariot ch d hegai matsh wa gagda g Jesus. Neh, ihtham gamai gohk ash am d hahawa si chuhchaij g Jesus.
42006017	tsh ab hahawa i huhud hegam Jesus. Sh mu'i am ep ha'ichug g hemajkam ab amjed g Judea chekshani ch Jerusalem kihhim ch ab amjed g ge shuhthagi hugithag an miabithch g Tyre ch Sidon kihhim.
42006018	Wehsijj ash s-kaimk g Jesus. Kush ab wui hihim g kok'otham ch hegam mash g jijawul an ha u'ukch. Sh g Jesus ha thothajith ch gm hu hab i ha wua g jijawul.
42006019	Kush wehsijj ab chum s-tahtmamk g Jesus nash pi g gewkthaj ab wuhshani amjed ch wehs ha thoajith.
42006020	Tsh g Jesus ab i ha nei hegam mash ab si hiwig k hab kaij: “Mt wo chum si s-ap e tahtkkath ahpim mam ab e sho'igchuth Jiosh wui. Ab at wo i em-wahpki e-kihthag ed.
42006021	Mt wo chum si s-ap e tahtkkath ahpim mam hemuch chum ha'ichu tatchua. B at wo wa em-mah g Jiosh mam haschu i tatchua. Mt wo chum si s-ap e tahtkkath ahpim mam shoani hemu no pi ab him g tash mamt wo wa si s-hehgigk.
42006022	T wo s-em-keh'ithath g hemajkam ch wo s-em-ohhoth ch wo s-ko'okam has em-ahgath ch hab wo chei mam d wabsh pi ap'ekam.
42006023	Mt wabsh wo s-ap e tahtkkath ch wo s-hehgigk ith hekaj. Bash wa masma e sho'igchuth hegam mash d kekelibad Jiosh ha'ichu i tashogiththam ch hekaj bei g Jiosh mahkigdag. T g Jiosh hab wa'ap wo em-mah g ge'e s-ap'ekam mo em-wehhejed an nuhkuth e-kihthag ed.
42006024	T wabshaba wo si pi ap e tahtkkath hegam mo hemu d s-kakais no pi ab heki hu neith g s-e-hehgig.
42006025	T wo si pi ap e tahtkkath hegam mo pi ha'ichu tatchua hemuch. Ab o him g tash mat wo pi ha'ichu edgithath. T wo si pi ap e tahtkkath hegam mo s-e tahhathchuth hemuch. Ab o him g tash mat wo shoanith.
42006026	T wo si pi ap e tahtkkath hegam mo wehs hemajkam ab si has ha elith hemuch. Em-shohshon ash hab masma si s-ap has ha ahg hegam mash hab wabsh s-e junimk mo d Jiosh ha'ichu i tashogiththam.
42006027	“Nt wo em-ahgi mamt has wo masmak am ha wui. Ab g wabsh wo i si pihk e elithath ha wui g e-obga k wabsh g s-ap ha'ichu hab wo ha juni hegam mo s-em-keh'ith.
42006028	Ihtham atp hems wo pi kehg neneokath ab em-wui ch wo em-sho'igchuthath. Mt wabshaba wabsh wo si s-hemajimak am ha wui ch wo e ho'ige'ithahu am ha wehhejed.
42006029	Tp hems s-ko'okam has wo em-juh. Mt wabshaba ab wabsh wo i s-ha ho'ige'el. Tp hems hema ab wo em-shonihi em-kahm ab. Kumt wabsh wo hiwigi mat aigojed ab ep wo em-shonihi. Tp hems hema wo em-wohppo'i g em-lihwa. Kumt g e-kotoni ep wo mah.
42006030	Tp hems hema ha'ichu wo i em-tai. Kumt wo mah. Kutp hems hema ha'ichu wo bei mo d em-eniga. Kumt pi uhpam wo tai.
42006031	Bamt wo ha juhkchith g hemajkam mam has i chum ha elith mat hab wo em-juhkchith.
42006032	“Pi at wo em-mah g s-ap tahhathkam g Jiosh mamtp hegam ab wo wa'i ha tatchuath mo ab uhpam em-tatchua. Chum o hems g pi ap hemajkam ab ha tatchua hegam mo ab uhpam ha tatchua.
42006033	Pi at wo em-mah g s-ap tahhathkam g Jiosh mamtp hegam wa'i ha wehhejed hab wo juh g s-ap ha'ichu mo s-ap ha'ichu hab em-junith. Chum o hems g pi ap hemajkam hab wa masma hab e wua.
42006034	Pi at wo em-mah g s-ap tahhathkam g Jiosh mamtp hegam wa'i ha'ichu wo ha hiwigi mam hab ha elith mat wo wa uhpam em-mah. Chum o hems g pi ap hemajkam hab wa'ap a'ai ha'ichu e hiwgith hab e elithch mat ab uhpam ep wo ui ha'akia mat he'ekia ha hiwigi.
42006035	“Neh, mt ab wo pihk e elithath ha wui g e-obga ch am hab wo ha junithath g s-ap ha'ichu ch wo ha'ichu ha mah mamt pi ab hu uhpam wo ge neithath. Bamt masma am wo e chehgi mam d a'aligaj g Jiosh. T heg mu'i s-kehg ha'ichu ab wo em-mah. Jiosh o hab wa masma s-ha ho'ige'ith g pi ap hemajkam ch hegam mo pi ab hu uhpam ho'ige'elith.
42006036	Am g hab wo juhkchith g ho'ige'ithadag hab masma mo g em-ohg Jiosh am hab juhkch.
42006037	“Pi g am hedai s-ko'okam has wo ahgath o ab wo ha mohto'ithath g pi ap'ekam. B at uhpam wo i e nodagi ab em-wui. Gam g hu wabsh wo pi chegito mat hema s-ko'okam has wo em-juh. Kut hab wa masma gm hu wabsh wo pi e chegito mamtp hems hema s-ko'okam has wo juh.
42006038	Ab g wo ha'ichu ha mahkath. T g Jiosh ab ha'ichu wo em-mahkath. Ab amt ba'ich i ge'e wo bei mamt he'es ab i ha mah no pi g Jiosh ba'ich i s-hemajima matp hems g hemajkam. Ab at wo i e nodagi em-wui mamt has i masma ab wo neithath hema.
42006039	“Pi at has masma wo em-wanimedath wohokam ch ed hegai mat hedai pi wo mahchk g wohokam. Heg at wo wa wepok matp hems hema g pi neatham ha'i ep wo i ha wanim g pi neneatham. Kutp hems wehsijj am wo i shul hiktani ch ed.
42006040	S-mahch am mat g ha mashchamtham ha ba'ich wo i chum s-mahchk hegai mo haschu i ha mashcham. E mashchamtham at am hugkam wo chum s-mahchk g e-mashchama am i s-ap nahtok mo hegai mat hedai i ha mashcha.
42006041	“Pi g am wo si s-nen'oithath g hema chu'ichig. Tp hems ba'ich i ge'ej g hejel em-chu'ichig. T heg wo wa wepok mam g chum ha'ichu ab i s-wuhshthamk wuhij ed mo eda ba'ich i ge'e ha'ichu ab wo'o em-wuhi ed.
42006042	Tho iattogi mamtp hab wo chei mamt ab wo ha'ichu i wuhshath ha-wuhi ed mo eda ba'ich i ge'e ha'ichu am wo'o em-wuhi ed. Hemho wa amt wehpeg wo i ap'ech g pi e-ap'ethag k haha wo e nako mamt ha'i ep wo i ha wehmt k wo i ap'ech g pi ha-ap'ethag.
42006043	“Mt wo s-mai mas hedai d s-ap'ekam o'othham hab wa masma mamt wo s-mai mas haschu d s-kehg uhs. S-kehg uhs at s-kehg wo bahithagt ch g pi kehg uhs pi kehg wo bahithagt.
42006044	Uhs o s-e mahch ab e-bahithag ab. Pi amt ab hu wo ui g suhna ho'i t ab o g uhdwis ab sha'i t ab.
42006045	K hab wa'ap masma g o'othham matp wo s-ap'ek ch s-kehg ha'ichu hab wo wuath o wo pi ap'ek ch pi kehg ha'ichu hab wo wuath. Matp has i masma ha'ichu chegito g o'othham, t hab masma wo neokath.”
42006046	Sh hab ep kaij g Jesus, “Ha'ijj am chum hekith hab ni-a'aga ‘ni-kownalig’ ch eda pi am hu hab wua mani haschu em-ahgith.
42006047	Ab g wo ni-hiwgath ch ab wo s-wohog elithath g ha'ichu ni-ahga. T hab wo s-ap'ek g em-thoakag.
42006048	Ith at heg wo wa wepok matp hems hema wo s-wihnam shondath g e-kihta. T hab pi wo i gei mat hekith wo hewed k juh k wo s-gewkam mel g shuhthagi. Pegih, mt hab wa masma s-wihnam wo gegokkath mo ihtha kih mamtp ab wo s-ni-wohog elithath.
42006049	“T wabshaba pi wo ap'ek g em-thoakag mamtp pi ab hu wo wohog ni-elithath. Ith at heg wo wa wepok matp hems hema pi wihnam wo shondath g e-kihta. T ab wo mel g shuhthagi. T ha hekaj wo i gei g kihj k am wabsh wo i e padch. Pegih, t hab wa masma wo i e padch g em-thoakag mamtp pi ab hu wo wohog ni-elithath.”
42007001	Neh, tsh am i ha'asa ha'ichu ha mashcha g Jesus amai k gm hu hahawa hih Capernaum wui. Kutsh g chuhchaij am wehmaj hihi.
42007002	Kush amai am hema d shonthal ha-ge'ejig ch ab d ha-kehsha Rome t amjed ch kah ab amjed g Jesus. Sh ith pionag hema muhkhim. Kush ab si tatchua g e-pionag ch hekaj ab ha tahni g Tutuligo ha-ge'egedga mat ab wo i wai g Jesus. T wo thoaj g piongaj.
42007004	Tsh hegam am thatha k ab si e sho'igch Jesus wui k hab kaij, “Am g i wehmt ihtha o'othham.
42007005	Ab o si t-tatchua ahchim Tutuligo ch am hema i kei g cheopi t-wehhejed.”
42007006	Kutsh gm hu ha oi g Jesus k am i aihi g kihj hegai shonthal ha-ge'ejig. Tsh heg am ha'i ha ahgi g e-naipijju matsh am wo hihim k wo ha'ichu ahgi g Jesus. Kutsh am wui hihim k hab kaij, “Bo kaij g t-nawoj, ‘Pi ani am hu hugkam d ha'ichu maps am wo i wah ni-kih ed
42007007	o manis hejel am wo hih m-wui. Am apt hab wabsh wo chea. T wo thoa g ni-pionag.
42007008	S-amichuth ani g m-gewkthag no pi g ni-ge'ejig gewkthag am ni-thahm. Ni ahni hab wa'ap gewkthag am ha thahm g ni-shonthalig ch ni-pionag. T hab wo juh mant haschu ab wo i ha chea. Ni heg hekaj s-mahch mat am hab wo e juh mapt haschu am hab wabsh wo i chei.’ Neh, bo kaij.”
42007009	Tsh g Jesus ab si has i el ab kaiok ihtha. Sh mu'i hemajkam an oithahim. Kush ab ha wui hab kaij, “Pi ani koi hebai sha'i neith mas hema ha'as ge'e ab si ni-hiwig, chum hems am ha shahgith g Tutuligo,” k am hahawa ha chea hegam mat ab thatha mat g m hu uhpam wo hihi.
42007010	Tsh am uhpam thatha k chum nei. Kutsh thoa g piongaj g shonthal ha-ge'ejig.
42007011	Kush am ba'ich d i tash. Tsh gm hu hihi hegam Jesus heg wui kihhim mash d Nain. Kutsh mu'i hemajkam ha oi.
42007012	Tsh am wabsh i chum thatha mo ab kihjeg g kolhai an wehgaj g kihhim. Sh ab g muhki e u'a. Sh g je'ej g muhki d hejel wi'ikam. K ith d si hemako madaj. Kush mu'i ha wehmaj g hemajkam ab kihhim t amjed.
42007013	Kutsh am i nei g Jesus ihtha uwi k si pi ap e taht wehhejed k hab wabsh kaij ab wui, “Pi g am shoakath,”
42007014	k ch amjed am him k an taht hegai mo an ab wo'ichug g muhki. Tsh ha hekaj gegokiwua hegam mo u'a. Kush hab hahawa kaij g Jesus, “Wechij o'othham, ab g i wamigi.”
42007015	Tsh am ha hekaj i thahiwua ihtha o'othham k ab ha hekaj wabsh neok. Tsh g Jesus am wamgith k hab ah mat gm hu wo i oi g e-je'e.
42007016	Kutsh wehsijj si e totothsith k ab si ihm g Jiosh ch hab kaij, “Ia atki hema jiwia t-shahgith g Jiosh ha'ichu i tashogiththam,” ch ha'i hab ep kaij, “Jiosh atki ia jiwia t-shahgith mat wo t-tho'ibia mattp hedai d hemajkamgaj.”
42007017	Kutsh ihtha mat haschu has e juh an wehsko e a'aga Judea chekshani oithk ch an wehgaj.
42007018	Sh eda gd hu e kuhpach hegai John mash am ha pahl wapkonahim g hemajkam. Kush am ahgith hegam mash ab si wecho e mashchamahim mash haschu has junihim g Jesus. Tsh heg gohk ab i ha waith
42007019	k am ha cheha mat am wo hihim k ab wo kakke g Jesus mas wa woho d Jiosh si Kehsha aha nat ab hahawa hema wo i wuhsh mat d wo hegaik?
42007020	Tsh ihtham am thatha Jesus wui k hab kaij, “Ab o t-chehani g John matt ab wo m-kakke maps woho d Jiosh si Kehsha aha nat ab hahawa hema wo i wuhsh mat d wo hegaik?”
42007021	Tsh g Jesus heg i tashkaj mu'i ha thothaj g kok'otham k mu'i ha wuwhas g jijawul ab ha amjed hegam mo an ha u'ukch k ha-nench g pi neneatham. Kush heg wehs neith ihtham John chuhchai.
42007022	Sh hab hahawa ha ahg g Jesus, “Am g uhpam wo hihim k wo ahgi g John mam haschu i neith ch haschu i kah. Ha ani thothajith g pi ha thothajitham kok'otham ch pi neneatham ch pi hihimithkam ch pi chechkaithkam ch ha chechegitoichuth g ko'i ch am ha ahgith g sho'igkam mat g Jiosh wo ha tho'ibia.
42007023	T g Jiosh ab wo s-em-ho'ige'ithath mamtp hedai ab wabsh wo ni-hiwgath ch pi wo ni-thagito.”
42007024	Tsh am i gm hu hihi hegam John chuhchai. Sh g Jesus am ha'ichu ha ahgith g hemajkam ab amjed g John ch hab kaij, “Neh, am amt wa hihim k ab kaiha g John. K wa eda am oimmelhim pi apkokam jewed ch ed. Kumt pi woho am hu wo i wuwha wui matp d wabsh s-pehegi o'othham ch am gawul wo wuath g e-ne'oki. Pi o an a'ai e wanchkwua g John.
42007025	Kumt pi hema s-neitham mo s-kakaisim e enigadathch. Hegam mo hab masma e enigadathch o si s-kakaisim kih.
42007026	Neh, heg amt s-kaim Jiosh ha'ichu i tashogiththam k heg wa woho kah. K g John am ba'ich ha'ichu k ed ep kehk
42007027	no pi d hegai mo ab amjed an o'ohanas mo g Jiosh hab ahg ch hab kaij: Am ant hema wo i maskogi mat am wo i ha ap'ech g hemajkam am wehhejed g si ni-Kehsha jiwhiathag am jewed thahm. Neh, bash kaij g Jiosh.
42007028	“Kunt wo em-ahgi mo g John wehs hemajkam ha ba'ich d i si ha'ichu am hugkam mat am i wuhsh g Jiosh kownaltalig ith thahm jewed. T hahawa chum hems g si pi ha'ichukam hemajkam am Jiosh kownaltalig ed ba'ich d wo i s-has ha'ichuk mo hegai John.”
42007029	Neh, bash kaij g Jesus. Kutsh wehs ab kaiha hegam mat ab s-wohog el g Jiosh k am e pahl wapko ab John wecho, chum hems hegam mo g lial ha kowlant g kownal wehhejed.
42007030	Tsh wabshaba pi ab hu wohog el g Jiosh tatchui pi e pahl wapkonk hegam mo d Palasi ch hegam mo d chehanig ha mashchamtham.
42007031	Kush heg hekaj hab kaij g Jesus, “Bo masma pi ta wepoma mo g a'al hegam mat pi ab hu wohog el g John k pi ab hu ni-bei.
42007032	Neh, tp hems am wo chichwith g a'al ch hab wo chei, ‘Am att em-gehgeth g e hohontam ha-piastakaj. Kumt pi e waila. Am att nei g muhki ne'i. Kumt pi sha'i shoshani.’
42007033	“Ith ani hab ahg mat g John ab i wuhshani k pi ih'e g nawait ch mu'ikko pi e gegosith ab e ho'ige'ithahunch Jiosh wui. K mu'ijj hab kaij mo g jiawul an u'ukch g chegitoithaj.
42007034	Nt ahni ia jiwia Jiosh si Kehsha k wabsh chum hedai ha wehm ni-gegosith. K mu'ijj hab kaij mani s-banma ch s-i'ithag ch d ha-nawoj g s-ta keke'ithamakam lial ha kowlanttham ch hegam mo pi ap oith g t-shohshon ha-chehanig. Neh, bo masma pi ta wepoma
42007035	ch im hu hab wabsh i juh g Jiosh amichuthadag. K wabshaba hegam mo ab s-wohochuth am chehgithch mo d wohokam.”
42007036	Tsh hema g Palasi ab i wai g Jesus mat am wo wehmaj e gegos. Tsh am hih g Jesus kihj wui k am i thahiwua mat wo e gegos.
42007037	Kush eda am hema d uwi heg eda kihhim ch si pi ap d hemajkam. Sh am thak ch e gegosith g Jesus.
42007038	Tsh ith am jiwia k am wehgaj i kekiwua am u'athch g s-ap uhw shuhthagi al s-toa hothai ha'a ch ed. Sh eda am e shelinch g Jesus mo hab masma thadhaiwup ch e gegosith. K si shoak ihtha uwi. Kush g oh'ogaj an iawua tahtadaj an. Kutsh an i thagio g che'echew e-mo'okaj k an si ha chintath k an hahawa iawua ga s-ap uhw shuhthagi tahtadaj ab.
42007039	Kush hab wabsh hejel e ahg hegai kihkam, “T wo chum s-mahchk mo si pi ap d uwi ihtha matp woho d wo Jiosh ha'ichu i tashogiththamk ch pi wo hiwigi mas an wo taht.”
42007040	Sh g Jesus wabsh s-mahch mo hab masma oithahim ch ab wui hab kaij, “Simon, ab ant wo ha'ichu m-ahgi.” Sh heg hab kaij, “Oi g ab ni-ahgith, ha mashchamtham.”
42007041	Kutsh g Jesus am ahgi ihtha ha'ichu wepogitha e-ahga k hab kaij, “Matp hema ab wo e wulshch g hetasp siant pihsh heg ab mo g lial ha hiwgith ch hema ab ab wo e wulshch g hetaspo wehst-mahm pihsh
42007042	k pi wo e nako mat wo uhpam namkith. Kut im hu hab wo i juh g ha-wulshpadag. Neh, t hedai ihtham ba'ich ab wo i si tatchua?”
42007043	Sh hab kaij g Simon, “Na'as hegai mamt ba'ich i mu'i im hu hab i juh g wulshpadaj.” Sh hab kaij g Jesus, “Pegih,
42007044	ab g neith ihtha uwi. Ia ant jiwia m-kih am. Kupt pi ni-mah g shuhthagi mant wo i wapko g ni-tahtad. T wabshaba ihtha am i wapko g ni-tahtad g e-oh'ogkaj k am i ha thagio g che'echew e-mo'okaj.
42007045	Pi apt ab hu ni-chintath mant ia jiwia. K wabshaba ith g ni-tahtad chintath.
42007046	Pi apt ab hu i huhu g ni-mo'o. T wabshaba ith g uhw shuhthagi an iawua ni-tahtad an.
42007047	Neh, nt hab wo chei mat am ge'e chehgi mo ab si ni-tatchua. T heg am wohokamch mat g mu'i pi ap chu'ichigaj im hu hab i e juh. Hegai mam hedai pi sha'i ge'e im hu hab i wua g ha-chu'ichig o pi sha'i ge'e am hu chehgith g e-tatchuithag.”
42007048	Sh hab hahawa kaij g Jesus heg wui uwi, “Im ant hu hab i juh g pi ap m-chu'ichig.”
42007049	K hegam ha'i mo ab thadha mihsa wui hab kaij ab a'ai e wui, “K hedai e elith ihtha ch im hu hab i chum wua g pi ap ha-chu'ichig?”
42007050	Sh hab kaij g Jesus ith wui uwi, “Ab ap ni-hiwig ch hekaj e tho'ibia. Gamai g s-ap e tahtk hihm.”
42008001	Sh amjed am hu hebai, tsh g Jesus am hih ha oithk g kihhim k am ahgahim g s-kehg ha'ichu ahga ab amjed g Jiosh kownaltalig. Kush hegam gamai gohk chuhchaij am wehmaj.
42008002	Kutsh mu'i am ha oi g u'uwi. Ihtham atsh wa ha thothaj g Jesus. Kush am ha'ichukaj i ha wehmt. Hema ihtham ash d Mary Magdalene. Ith atsh g Jesus ab amjed i ha wuwhas g wewa'ak jijawul.
42008003	Kush hema d Joanna. Sh g wehmaj kihkam ihtha hab chehgig Chusa ch d ha'ichu am kownal wecho. Kush hema ehp d Susanna. Tsh ihtham u'uwi wo em-nolawt hegai mash haschu i tatchua hegam Jesus.
42008004	Kutsh mu'i hemajkam ab hihi Jesus wui ga hu a'ai kihhim amjed. Tsh am ha ahgi g Jesus ihtha wepogitha ahga:
42008005	“Nt wo ha'ichu em-mashcha ab amjed g Jiosh kownaltalig wepogithch mat hema an ei g ha'ichu e-kaichka e-oithag ed. T ha'i gn hu wabsh shul wohg ch ed. T g hemajkam am keish k g u'uwhig am huh.
42008006	T ha'i gn hu shul mo pi ge'ej g jewed ab waw t ab. T ab i chum wuhsh g e'es k wabsh gaksh no pi pi wadag amai.
42008007	T ha'i gn hu shul g kaichkaj sha'i ch ed. T heg am wabsh wehnathk i ge'ege k ha koktha g esha.
42008008	T wabshaba hegam mat an s-ap shul moihuna ch ed an wuhshani k siant ab kait hehemako.” Sh hab hahawa ep kaij g Jesus, “Neh, am g wo i a'amichuth ahpim mam kah ihtha.”
42008009	Kush g Jesus chuhchai ab kakke mas has d ahga ihtha wepogitha ahga.
42008010	Sh hab kaij g Jesus, “Nt wo em-ahgi mo has d ahga no pi g Jiosh em-hiwgith mamt wo s-mai hegai mo haschu hemu am maskogith ab amjed g e-kownaltalig. Ni wabshaba heg wa'i ha ahgith ha'ichu wepogitha ahga hegam mo pi ab hu wohochuthamk. T hab pi wo amich ha'ichu ab amjed g Jiosh kownaltalig, chum as wo ha'ichu neith k wo ha'ichu kah.”
42008011	Kush hab ep kaij g Jesus, “Neh, nt wo em-tashogi ihtha ha'ichu wepogitha ni-ahga. Jiosh ha'ichu ahga o wepogithas mo g ha'ichu kai ch am wo e gantad hemajkam ha-i'ibthag ed.
42008012	K eda ha'i g ha-i'ibthag s-kawpk hab masma mo g wohg. K g Jiawul am wabsh s-pehegi ha wohppo'ith hegai mo haschu i kah. T hab pi ab hu wo wohoch g Jiosh ha'ichu ahga k pi wo e tho'ibia.
42008013	“K ha'i g ha-i'ibthag hab sha masma mo hebai pi ge'ej g jewed ab waw t ab. T ihtham wo si s-hohho'i g Jiosh ha'ichu ahga ab kaiok k wabshaba pi wihnam ab hu wo bebhe k ch ab hi wa al he'es wo s-wohochuthath. T ab wabsh wo i chum hih g a'appema. T ha hekaj wabsh wo ta'i i shul.
42008014	“K ha'i g ha-i'ibthag hab sha masma mo hebai s-sha'ig no pi e sha'ijithch heg hekaj kudutadag ch s-kaisthag ch s-tahhathkam. Kut pi ha'ichu hab wo juh am Jiosh wehhejed.
42008015	“K ha'i g ha-i'ibthag s-moik hab masma mo g moihuna. Kut ab wo kaiha g Jiosh ha'ichu ahga k am wo si i nuhkuth e-ihbthag ed k am wo e nako mat am hab ha'ichu wo juh Jiosh wehhejed.
42008016	“Wohokam o wepogithas mo g lahmpa tonlig. Namt hig wo ehsto g lahmpa ab mehithk aha namt an wo thai mat hebai wo em-tonlithch. Pegih, mt hab wa masma pi wo chum ehsto g wohokam.
42008017	Wehs at wo s-e mai matp haschu chum e ehstokch. T haschu wo i chum e ma'ishchith wo e chehg k am wo i e wuhshath.
42008018	“Am g wo s-amichuth mam haschu i kah. Hegam mat s-ap wo hekaj g e-ap'ethag at ba'ich ep wo i nei. T wabshaba hegam mat pi ap wo hekaj wabsh wo heb hu wua.”
42008019	Tsh am chum thatha g Jesus je'e ch wepngaj. Sh wabshaba si mu'ij g hemajkam an wehgaj. Kutsh pi e nako matsh ab wo miabi.
42008020	Sh hema hab kaij ab wui g Jesus, “M-je'e ch m-wepnag o am gegok jeg ed s-m-neithamkch.”
42008021	Sh hab ahg g Jesus, “Neh, ihtham mo ab ni-kaiham ch ab s-wohog elith g Jiosh ha'ichu ahga o heg wa wepo mo d ni-je'e ch ni-wepnag.”
42008022	Sh am hu hebai hab ha ahg g Jesus g e-chuhchai, “Am att hu hig shuhthagi aigojed wo i chehchsh.” Tsh wa woho am thadhaiwua wahlko ch ed k am gahi i shul.
42008023	Sh am hebai him g wahlko shuhthagi ch ed. Tsh g Jesus am i wo'iwua k koi. Kutsh g hewel ab haha wabsh i meh. Tsh ab i to'otonkai g shuhthagi k am iawua wahlko ch ed mash s-ta ehbitham hab mahs ha wehhejed.
42008024	Kutsh g chuhchaij am wui thatha g Jesus k am wuhan k hab kaij, “T-mashchamtham, ttki wo t-ko'ij.” Tsh am i wami g Jesus k ab si cheha g hewel ch shuhthagi to'otonk. Tsh am i wehs ha'asa k gm hu wabsh i pi shahmuni.
42008025	Sh hab hahawa kaij ab ha wui, “Ab g wabsh wo ni-hiwgath.” Kutsh eda si has i elith k si s-ehbeni k ash hab kaij ab a'ai e wui, “Kus hedai wud ihtha o'othham ch ab si chehani g hewel ch to'otonk mat wo ha'asa. K ab s-wohog elith.”
42008026	Tsh am hihim k gm hu thatha ga hu aigojed g Galilee shuhthagi heg maibithch kihhim mash d Geresa.
42008027	Kush am hema oimmed g cheoj jeg ed ch am chum kih heg eda kihhim. Sh wabshaba g jijawul an u'ukch g chegitoithaj. Kush gn hu wabsh kih mash an chehchog ch an e hihashp g ko'i. Kutsh ab i hud g Jesus.
42008028	Tsh ith am chehg k si s-kaitham hihnk ch ab i meh pi ha'ichu enigadathch mash hab wa chu'ig k ab wui i gehsh k si s-kaitham hab kaij, “Jesus, alithaj g si uhgk Jiosh, gam g hu hihm k pi ko'okam has ni-juhni.”
42008029	Bash kaij nash pi g Jesus ab si ha chehani g jijawul mat ab wo i wuwha amjed. Kush wa eda g jijawul mu'ikko an bebhe ihtha. Kumsh gd hu chum si kukpathch ch g kakhioj ch nohnhoij g e hukshchim wapainomikaj gn hu si wupulshp. Kush wabsh ha wanikumiak g e hukshchim wapainomi. Tsh g jiawul gm hu wo i wushshath tohono jewed ch ed.
42008030	Sh hab kaij g Jesus ab wui, “Shahp chehgig?” Sh hab kaij, “Bani chehgig Mu'ichu,” nash pi mu'i jijawul an u'ukch.
42008031	Tsh g jijawul ab si e sho'igch Jesus wui matsh pi am hu wo ha shul Jiawul kih ed.
42008032	Sh eda mu'i an oiopo g kokji kawulk bahsho ch e gegosith. Sh ihtham jijawul ab si tahni g Jesus matsh am wo ha thagito. Tsh am wo i wahp ha eda ihtham kokji. Tsh am ha hiwigi g Jesus.
42008033	Tsh ab i wuwha ab amjed g o'othham k am i wahp ha eda g kokji. Kutsh wehsijj ihtham kokji am agshp i wohp k gm hu shul shuhthagi ch ed k wachkk.
42008034	Tsh hegam mo am ha nuhkuth gm hu uhpam wohp k am ahgahim ihtha kihhim ch ed ch an ha oithk hegam mo an o'oithag.
42008035	Tsh g hemajkam am himto mat wo nei mat haschu has e juh. Kush ihtha o'othham am thaha Jesus wui ch ab e enigadathch ch wabsh si s-ap ha'ichu chegito. Kutsh wabsh woho'i e totoths.
42008036	Kush hegam mash neith am ha ahgith mat has masma e thoaj ihtha o'othham.
42008037	Kush wehsijj ihtham Geresa t am hemajkam ab ahgith g Jesus mat gm hu wo hih ab ha amjed natsh pi sha'i si s-ehbeni. Tsh wa woho hab e juh k an thahiwua wahlko ch ed mat gm hu wo hih.
42008038	Kutsh hegai o'othham matsh ab i wuwha g jijawul amjed ab si e sho'igch Jesus wui k hab kaij, “Nt wo m-oi.” K wabshaba g Jesus hab ahg,
42008039	“Uhpam g hihm k am wo i ha ahgithahi mat haschu hab juh g Jiosh m-wehhejed.” Tsh wa woho hab e juh k am i ahgahi kihhim oithk matsh haschu si ge'e hab juh g Jesus am wehhejed.
42008040	Tsh ga hu aigojed hahawa ep thatha hegam Jesus. Kush mu'i hemajkam am nenida ch si s-ap i e taht k ab i nei.
42008041	Tsh am hema jiwia g o'othham k hab chehgig Jairus ch wabsh d ha'ichu am cheopi ch ed. Sh ith chehiaga muhkhim ch d gamai gohk a'ahithag. Kutsh ab wecho si i gei g Jesus k ab ahgith matsh gm hu wo oi kihj wui. Tsh gm hu chum wehmaj hih g Jesus. Tsh g hemajkam am wabsh kawod him k gn hu wabsh i biha.
42008043	Kush eda am hema ha'ichug g uwi ch gamai gohk a'ahithag mumku heg hekaj mo g eh'edaj jegwoni. Tsh pi hedai e nako mas wo thoaj, chum as wehs hugio g e-lialiga ha namkithch g mamakai.
42008044	Kutsh ab i hih Jesus wehgaj k an taht g kahbaj hugithag. Kutsh am wabsh si ha'asa g eh'ed jegwoni.
42008045	Sh hab kaij g Jesus, “Thoht an ni-taht.” Tsh pi hedai am hu e ah. Sh hab hahawa kaij g Peter, “T-mashchamtham, an o m-bihagch g hemajkam ch ab m-shodbinch.”
42008046	Sh wabshaba hab kaij g Jesus, “Ab at hema ni-taht. Ni s-mahch nat pi ab i wuhsh g gewkthag ab ni-amjed.”
42008047	Tsh am i nei hegai uwi mamt s-mai k ab hahawa i him k si gigiwek ch ab i gei Jesus wecho amai hemajkam ha tahgio k ash am ahgith g Jesus mat haschu ahgk ab taht k has masma ha hekaj thoa.
42008048	Sh hab kaij g Jesus ab wui, “Pegih, ni-uwiga, am apt wa thoa napt pi ab i ni-hiw. Gamai g s-ap e tahtk hihm k am wabsh s-thoakath.”
42008049	Kush hab wabsh kia kaij ihtha g Jesus. Tsh ab hema mel ab kihj amjed g Jairus k ash hab kaij, “Muh at g m-chehiaga. Kupt pi am hu ep wo kudu g ha mashchamtham.”
42008050	Kutsh kah g Jesus k hab kaij ab wui g Jairus, “Pi g am sha'i e tothsith. Ab g wabsh i ni-hiwig. Kut wabsh wo e chegito.”
42008051	Kutsh gd hu thatha kihj am. Tsh hegam wa'i ha ui g Jesus Peter ch James ch John ch hegam jehjij g chehia. Tsh am e wehm i wahp.
42008052	Kush eda wehsijj shoani ch pi ap e tahtk wehhejed g chehia. Kush hab kaij g Jesus, “Pi g am wo shoanith. Heg o wa wepo ni-wehhejed mo wabsh kohsh g chehia.”
42008053	Kush wabsh has ahg hegam nash pi si s-mahch mat muh.
42008054	Tsh wabshaba g Jesus ab bei nowij ab k ab si neok wui ch hab kaij, “I wamigi, chehia.”
42008055	Kutsh uhpam e chegito k ha hekaj i wami. Sh g Jesus am ha chehani mat wo ha'ichu mah. T wo huh.
42008056	Tsh hegam jehjij am wabsh e totoths matsh e chegito. Sh g Jesus am ha ahgith mat pi hedai wo ha ahgi mat haschu has e juh.
42009001	Am hu hebai, tsh am i ha wai g Jesus g e-chuhchai. Tsh am wui i e hemapai. Kutsh ab ha mah g gewkthag mat gm hu wo i ha wuwhas g jijawul ab ha amjed hegam mo an ha u'ukch k wo ha thothaj g kok'otham
42009002	k am hahawa ha cheha mat am wo i ahgahi ab amjed g Jiosh kownaltalig.
42009003	Pi atsh koi hihi, sh hab ha ahg, “Gm amt wabsh wo i hihim k pi ha'ichu wo u'uk, chum hems pi g cheowikud nih g limoshan kostal nih g ha'ichu hugi nih g lial nih chum hems hema ep lihwa.
42009004	Am amt wo thadkkath heg kih am mat hedai i si s-ap ab wo i em-nei am hugkam mamt hekith wo i hihi ab amjed hegai kihhim.
42009005	Kutp hebai pi ap ab hu wo i em-nei g hemajkam, mt am wo thagito hegai kihhim k ab wo si shahmuth g e-shuhshk mamt wo ha chehgi mamt wo ha thagito k pi wo ha ahgi ab amjed g Jiosh.”
42009006	Tsh wa woho am hihi ihtham chuhchaij ha oithk g kihhim k am ahgahim g Jiosh ha'ichu ahga ch ha thoajith g hemajkam wehsko.
42009007	Sh eda g Herod am wabsh kia d kownal Galilee ch ed ch am i kah wehs ihtha mash haschu has e wua. Am amsh wehsko a'aga mas hedai wud ihtha Jesus. Ha'ijj ash hab kaij, “Thoki hegai Johnbad mo wa ha pahl wapkonahim. Heg amt mua. Kutki wabshaba uhpam e chegito.”
42009008	Kush ha'ijj hab kaij, “Thoki Elijabad o hema ep hegam kekelibad Jiosh ha'ichu i tashogiththam.” Kutsh wa g Herod am i pi e amichuth
42009009	k hab kaij, “Am ant wa ha cheha mat an e hikuch g John mo'o. Kus hedai wud ihtha o'othham mani mu'i ha'ichu kah ab amjed?” bash kaij ch wabsh am chum i e nakog mat wo nei g Jesus.
42009010	Tsh am hu hebai am i uhpam thatha g Jesus chuhchai k am ahgith g Jesus wehs ha'ichu mat haschu has i juh. Tsh gm hu hahawa i ha ui matsh gm hu hejelko hasko hihi maibithch hegai kihhim mo hab chehgig Bethsaida.
42009011	Tsh am i kah g hemajkam k am i ha oi s-neithamk g Jesus. Tsh g Jesus si s-ap ab i ha neith k am ha ahgi ab amjed g Jiosh kownaltalig k ha thothaj g kok'otham.
42009012	Kutsh gm hu i juh. Tsh g chuhchaij am thatha wui k hab kaij, “Am g ha chehani g hemajkam mat am wo hihi kihhim wui o am hasko o'oithag wui k wo bei g ha'ichu hugi k an hasko wo kohk heg hekaj mo ia hu wabsh si heb hu iia.”
42009013	Sh wabshaba hab kaij g Jesus ab ha wui, “Ahpim amt wo ha'ichu ha mah mat wo huh.” Sh hab kaij ihtham, “Heg ach wa'i hetasp pahn ch gohk waptopi edgith. Aha nap tatchua matt am wo hihim k wo ha nolawt g ha'ichu hugi ha wehhejed ihtham mu'i hemajkam?”
42009014	Kush eda sha'i mu'ij g hemajkam mash hetasp mihl d chechoj. Sh hab kaij g Jesus, “Hab g wo ha ahgith g hemajkam mat wo thadhaiwua hehetaspo wepst-mahm e wehm.”
42009015	Tsh wa woho hab e juh g chuhchaij. Kutsh wehsijj am i thadhaiwua.
42009016	Tsh g Jesus am ha ui hegam hetasp pahn ch gohk waptopi k ab i nea thahm kahchim wui k ab ho'ige'el g Jiosh k am hahawa hahain k ab ha mah g e-chuhchai. Tsh ihtham ab i ha mahkhi g hemajkam.
42009017	Tsh wehsijj e gegosith k kokwoth. Tsh g chuhchaij an i u'ihi g ha wihpi'ithag g hemajkam ahim matsh wo shuhshuth g gamai gohk hoha.
42009018	Sh am hu hebai am hejelko e ho'ige'ithahun g Jesus. Tsh am wui thatha g chuhchaij. Kutsh am ha'asa e ho'ige'ithahun k hab kaij, “Thoh'o ni-elith g hemajkam?”
42009019	Sh hab kaij hegam, “Ha'ijj o hab kaij map d ha-wapkontham, Johnbad. K ha'ijj hab kaij map d Elijabad. K ha'ijj hab ep kaij map d hema ehp hegam kekelibad Jiosh ha'ichu i tashogiththam ch ia uhpam e chegito.”
42009020	Sh hab kaij ab ha wui, “Kum ahpim hedai ni-elith?” Sh hab kaij g Peter, “Bach m-elith map d Jiosh si Kehsha!”
42009021	Sh hab kaij, “Thani ahni. Kumt wabshaba pi hedai wo sha'i ahgi hemu mani hedai wud.
42009022	Wehpeg at hemho wo wa ni-bei g ge'eged ch u'ugchu papal ch chehanig em-mashchamtham ahni Jiosh si Kehsha k mu'i wo ni-sho'igchuth k am wo i ni-thagito mant wo ni-muhkith. Nt wabshaba uhpam wo i wuhsh muhkig amjed heg eda waik tash amjed mamt wo ni-mua.”
42009023	Sh hab hahawa ep kaij ab wehsijj ha wui, “Mamtp am wo s-oitham g ni-himthag k hemho wa gm hu wo thagito g hejel e-tatchui k ahni ni-tatchui hab wo junihith ni-wehhejed e sho'igchuthch. Heg at wo wa wepok mam ab mohto g kots ch ab ab wo e muhkith.
42009024	Pi amt wo heki wua g e-thoakag mamtp wo hekaj am ni-wehhejed. Heg at wo heki wua g e-thoakag matp hedai wo chum s-tha'ath.
42009025	“Pi at ha'ichu wehhejed wo s-kehgajk matp g o'othham wehs wo bei hegai mo haschu i tatchua ith thahm jewed k wabshaba pi wo e tho'ibia.
42009026	Pi g am wo si e elithath ni-hekaj ahni Jiosh si Kehsha ch hekaj g ni-mashchamadag. Nt ahni hab wa'ap pi wo si ni-elithath em-hekaj mant hekith ia ep wo jiwia. Ithani at si s-tondam ab wo e chehgi g ni-gewkthag ch ni-ohg gewkthag ch ha-gewkthag g s-ap'ekam anghil.
42009027	Neh, ia am ha'i ha'ichug mamt ho'ip kia nei g Jiosh kownaltalig k haha wo ko'ok. Am g wo s-chegitok mani ith am em-ahgith.”
42009028	Sh am hu d i hemako thomig amjed mash hab kaij ihtha. Kutsh g Jesus gn hu wo e ho'ige'ithahu uhgk tho'ag t ab k ab i ha wai hegam Peter ch John ch James matsh gn hu wehmaj wo i chehchsh. Kutsh gn hu thatha heg thahm tho'ag.
42009029	Tsh am i e ho'ige'ithahu g Jesus k atsh am gawul i e juh. Tsh g wehschugaj hab e juh mash si s-tondam s-tohta.
42009030	Tsh haha wabsh am wehmaj i e chehgi g Mosesbad ch Elijabad.
42009031	Kush g Jiosh gewkthag ab ha ab e chehgith hab masma mo g tonlig. Sh ihtham am wehmaj a'aga g Jesus matsh pi sha'i tash amjed am hab wo e juh hegai matsh haschu g Jiosh am ap'ech matsh wo muh am Jerusalem t am.
42009032	Sh eda hegam Peter sha'i si gewpkog ch s-kohksim ch wabshaba ab si i nehnea k nei g Jesus ch hegam gohk o'othham mash am wehmaj gegok.
42009033	Tsh gm hu wo hihi hegam gohk. Tsh g Peter wabsh kohsh k tha'iwuni k hab kaij, “T-mashchamtham, s-ap'e oki mach ia ha'ichug. Tt ia waik hab wo em-juni g al chechopi matt hekaj ab wo si has em-el ahpi ch Mosesbad ch Elijabad.”
42009034	Tsh g chewagi ab i wuhsh mash eda wabsh kia neok g Peter k ab ehka ha thahm. Kutsh si s-ehbeni hegam Peter matsh ab i hud g chewagi.
42009035	Tsh g Jiosh ne'oki ab kaitha chewagi t amjed k hab kaij, “Jesus o d si ni-tatchuithch ni-alithag. Heg amt ab wo si kaihamath.”
42009036	Sh am hahawa hejel kehk g Jesus. Kush pi am hu ha'ichug hegam gohk. Sh hegam Peter pi hedai sha'i ha'ichu ahgith ia'i ithani hegai mash haschu i neith.
42009037	Sh am ba'ich d i tash. Tsh ab hahawa i huhud tho'ag t amjed. Kush sha'i mu'i hemajkam am nenida g Jesus ch ab nam.
42009038	Kush hema si s-kaitham neok ch hab kaij, “Ha mashchamtham, ith o d wa'i ni-alithag m ia kehk.
42009039	K g jiawul an bebhe ch am si hihnk ch am i wuhpa jewedo. K g totshagi i chechshshaj chinij ab. S-ko'okam o has wua g jiawul ch chum alo pi thathagitosh.
42009040	Kuni ab wa chum si ha ahgith g m-pionag mat gm hu hab wo i juh. T wabshaba pi e nako.”
42009041	Sh hab kaij g Jesus ab ha wui g e-chuhchai, “Sho'o wa'i pi ge'ej g em-wohochuthadag. M im hu hab wabsh i si e juhkch ab ni-amjed. Shahag wepo mant hemho wa tash ia wo em-wehmajkath ch ab wo em-nakogath mat hekaj wo i ge'etha.” Bash kaij ch am hahawa ahgi hegai o'othham, “Ab g i beka'i g e-alithag.”
42009042	Sh ab chum him g ali. Sh haha wabsh ep i wua hegai jiawul am jewedo. Kush am si banimmed. Tsh g Jesus ab si s-keh'el g jiawul k i wuhshath k am hahawa bei g al k ab i wanim ohgaj wui.
42009043	Kutsh wehsijj si e totoths g hemajkam mat g Jiosh hab masma am i chehgi g e-gewkthag k ab si has elith wehs hegai mo g Jesus hab junihim. Sh g Jesus hab kaij ab ha wui g e-chuhchai,
42009044	“Am g wo s-chegitok ihtha mant am wo em-ahgi. E o aihim mat g s-ni-keh'iththam an wo ni-bei ahni Jiosh si Kehsha k am wo ni-gagda ha wui g haha'ichu.”
42009045	Kush pi sha'i amichuth mas haschu hab ahg ch wabshaba s-ehbith mas ab wo kakke.
42009046	Sh am hu hebai am e ne'owin hegam Jesus chuhchai mas hedai d wo si ha'ichuk.
42009047	Kush g Jesus s-ha amichuth mo haschu am chegito ch heg hekaj g al ali ab i kei e-hugith an
42009048	k ash hab kaij ab ha wui, “Hegai mat hedai am ni-wehhejed s-ap ab wo neithath g al ali ch hab wa'ap s-ap ab ni-neith. Kutp hedai s-ap ab wo ni-neithath ch hab wa'ap s-ap ab neith g Jiosh nani pi d Kehshaj. Hegai mo hedai i si pi e ha'ichuchuth am em-shahgith o d si ha'ichu.”
42009049	Sh am hu hebai g John hab kaij, “T-mashchamtham, hema ach neith g o'othham. K heg am m-chehcheg ch gm hu hab i ha wua g jijawul ab ha amjed hegam mo an ha u'ukch. Kuch hab ahg mat wo ha'asa no pi pi am hu t-wehmaj.”
42009050	Kush hab kaij g Jesus ab ha wui, “Pi g am wo sha'i shohbith. Tki wo i em-wehmt hegai matp hedai pi ab hu em-wui kehk.”
42009051	Kush s-mahch g Jesus mo e aihim mat g Jiosh am wo uhpam i bei e-kihthag wui ch heg hekaj am i e shelch mat am wo hih Jerusalem wui k am wo i e nako.
42009052	Sh am hihimath ch am hema miabith g kihhim Samaria chekshani ch ed. Kutsh g Jesus am ha'i ha cheha g e-chuhchai matsh ha ba'ich wo hihim k wo bei g koksikud ch ha'ichu hugi. Kutsh ihtham ha e juh.
42009053	Tsh wabshaba am i s-mai hegam hemajkam mash d gm hu himtham g Jesus Jerusalem wui k heg hekaj pi hohho'i mat am wo jiwia nash pi pi ha hohho'ith g Jerusalem t am hemajkam.
42009054	Kutsh hekith g James ch John am i s-mai mo pi hohho'ith k hab kaij, “T-kownalig, nap tatchua matt ab wo i tai g Jiosh. T ab wo i huduni g mei k wo ha koktha?”
42009055	Sh g Jesus si s-gewkam ha shohbith.
42009056	Tsh amjed gm hu hahawa hihi hema ep kihhim wui.
42009057	Sh am hu hebai hihim. Kush hema g o'othham hab kaij ab Jesus wui, “Ni-nahtokch ani ahni mant wo i m-oith k wo i m-wehmt.”
42009058	Sh hab kaij g Jesus ab wui, “Napt hig wo e nako? Neh, chum o hems g gagso ge wahpagga ch g u'uwhig ge koksh. Ni wabshaba ahni Jiosh si Kehsha pi sha'i ha kih ia jewed thahm. K heg hekaj s-hasig maps wo ni-oithath.”
42009059	Sh hab ep kaij g Jesus ab hema wui g o'othham, “Oi g ni-oith.” Kush wabshaba hab kaij, “Heu'u, ni-kownalig. T ho'ipki hekith muh g ni-ohg. Nt wo hiashpok haha wo m-oi.”
42009060	Sh hab kaij g Jesus, “Am g ha hiwgith hegam mo pi u'ukch g wechij thoakag mat wo ha hiash g ko'i. Pt ahpi hi am wo him k wo i ahgahi ab amjed g Jiosh kownaltalig.”
42009061	Sh hema hab ep kaij g o'othham, “Ni-kownalig, am ant wo i m-oith k wabshaba wehpeg wo hih uhpam k an wehs wo i ha neithok g ni-hajuni.”
42009062	Sh hab kaij g Jesus ab wui, “Neh, nat hig shelinim wo moihunath hegai mat hedai am uhpam wo nea amai mo hebaijed him? Pegih, t hab wa masma pi ha'ichu wehhejed wo s-kehgajk am Jiosh kownaltalig ed hegai mat am uhpam wo nea.”
42010001	Tsh amjed g Jesus am ha'i ep i ha chuhcha wewa'akko gamai gohk matsh go'ogok e wehm wo ahgahi g ha'ichu ahgaj am ha oithch hegam kihhim matsh hebai ap'ech matsh am epai wo hih.
42010002	Sh hab kaij g Jesus ab ha wui, “Neh, mu'ij o hegam mo e nahtokch mat wo e tho'ibia. Kuch eda pi mu'ij ahchim mach am ha ahgithahim g tho'ibiathag ahga. Ith o heg wa wepo mat hebai g ha-hihka wo si ge'ejk. T g ha-pionag pi wo mu'ijk. Ab g wo si tahnith g Jiosh mat mu'i wo i ha chuhcha mat am wo ha ahgithahith g s-kehg ha'ichu ahgaj ch ab wo i ha ba'ihamath hegam mo e nahtokch.
42010003	“Neh, bat masma wo s-ta ehbithamak g hemajkam am em-wehhejed mat g shesh'e am ha wehhejed g kahwal mahmad.
42010004	Mt wabshaba pi ha'ichukaj wo e kudut k pi ha'ichu wo u'ath nih g ha'ichu eniga nih chum hems g lial. Jiosh at hab wo ha juh g hemajkam mat wo em-thagio'i. Am amt wo s-e hohtmagi kihhim wui k pi hedai wo hiwigi mas wo em-shohbi wohg ch ed.
42010005	“Kumt hebai wo thatha ha-kih am k am hab wo chei, ‘Jiosh o ab em-makiog g s-ap tahhathkam.’
42010006	Kut s-ap ab wo i em-nei matp ab wo s-em-wohoch k ab wo i em-wahpki mamt am wo thadkkath. Kumt pi has wo elith k am wo thadkkath ch wo e gegosithath ch an wo i ha ahgithahith g s-kehg ha'ichu ahgaj g Jiosh am hugkam mamt gm hu wo hihi ab amjed hegai kihhim. Chikpantham o ab d wuikam mat ab wo bei g e-nam-kithadag. K ihtham d ha wuikam mat am hab wo juh. Pi amt inhas wo wahpkith k am wo thadkkath am hugkam mamt ep wo ba'ich hihi.
42010008	Kut hebai g hemajkam s-ap ab wo i em-nei kihhim ch ed, mt wo huh mat haschu wo i em-gegos
42010009	k wo ha thoaj g kok'otham k wo ha ahgi g hemajkam mat ab i ha miabi g Jiosh kownaltalig.
42010010	“Kut hebai pi ap ab hu wo i em-nei g hemajkam, mt am wo i wuwha kahya ch ed
42010011	k ab wo si i shahmuth g e-shuhshk k hab wo chei, ‘Ith att hekaj am wo em-chehgi matt wo em-thagito. Mt wabshaba wo s-chegitok mat ab i chum em-miabi g Jiosh kownaltalig.’
42010012	Neh, hegam si pi ap'ekam hemajkam mash wa am kihkahim Sodom kihhim ch ed at wo bei g s-ko'ok e-namkithadag mat hekith wo e ai g ge'e lothaita tash. T wabshaba ba'ich wo i s-ko'okam e namkith hegam mat pi ab hu wo em-kaiha.
42010013	“Mu'i s-hasig ha'ichu ant am hab juh Korasin ch Bethsaida kihhim ch ed. Kutki eda g hemajkam amai pi ab hu ni-wohoch. T heg hekaj ab wo bei g s-ko'ok e-namkithadag ge'e lothaita tash ch ed. Hegam mo am kih Tyre ch Sidon kihhim t am ch pi ge'e mahch ab amjed g Jiosh at pi am hu hugkam wo bei g s-ko'ok e-namkithadag. Tp hems ab wo i e sho'igchuth k gm hu wo s-ohhoth g pi ap e-chegitoi matp wo nei ihtha s-hasig ha'ichu.
42010015	Capernaum t am hemajkam o ab si e haschuth. T wabshaba g Jiosh gm hu wo i ha shul jiawul kih ed.”
42010016	Sh hab ep kaij ab e-chuhchai ha wui, “Heg o wa wepo mo ahni ab ni-kaiham hegai matp hedai ab wo em-kaiha. Kut ahni s-ni-ohhoth matp hedai wo s-em-ohhoth. Kutp hedai wo s-ni-ohhoth k hab wa'ap s-ohhoth g Jiosh nani pi d kehshaj.”
42010017	Tsh woho gm hu hihi hegam wewa'akko gamai gohk. Tsh am hebai i cheka. Tsh am i uhpam thatha k sha'i si s-hehgig ch hab kaij, “T-kownalig, chum hems g jijawul ab s-t-wohog elith mach am m-chechcheg ch ab si ha chehani mat gm hu hab wo i e juh.”
42010018	“Heu'u, nat pi hegai mo d ha-ge'ejig ch d Satan heb hu wua g e-gewkthag,” bash kaij g Jesus. “Neith ani mat ab i gei Jiosh kihthag amjed hab sha masma mat g wepgi.
42010019	Neh, ab ant em-mah g gewkthag mamt wo e nako mamt am wabsh wo ha keish g kohk'oi ch nanakshel ch wehs g gewkthag g ge Jiawul. Kut pi wo sha'i s-ko'okam em-juh.
42010020	Mt wabshaba pi heg hekaj wo s-hehgigk mo g jijawul ab s-em-wohog elith. Heg amt hekaj wo s-hehgigk mo gn hu o'ohanas g em-chechgig Jiosh kihthag an mam d e tho'ibiakam.”
42010021	Kutsh ia'i ithani g Hekia S-ap'ekam Gewkthag ab mah g Jesus g si ge'e s-hehgig. Kush am e ho'ige'ithahun ch hab kaij, “Ni-ohg Jiosh, thap kownal wehs ha'ichu thahm. K hab d m-elitha mat pi hedai wo e nako mas hejel wo s-amich g ha'ichu m-ahga. E o ehstokch ab ha amjed g s-chu a'amichuththam. Kup wabshaba am ha chehgith ihtham mo ha'ichu s-mahchimk hab masma mo g a'al. Ni heg hekaj ab si m-ho'ige'ith.”
42010022	Neh, bash kaij g Jesus ch am hahawa ha ahgith g hemajkam, “Ni-ohg Jiosh at ab ni-mah wehs ha'ichu. Pi o hedai ni-mahch ch hegai wa'i ni-ohg s-ni-mahch. K pi hedai mahch g ni-ohg. Ni ahni wa'i s-mahch ch hegam ehp mani hedai i wui tashogith.”
42010023	Tsh am hahawa i e hejelko hegam Jesus. Kush hab ha ahg, “Tho si s-ap tahhathkam mam am neith ch kah ihtha mam haschu i neith ch kah.
42010024	Mu'ijj g kekelibad Jiosh ha'ichu i tashogiththam ch kokownalbad o wa chum s-neithamk hegai mam haschu i neith ch chum s-kaimk mam haschu i kah.”
42010025	Tsh am hu hebai am hema jiwia g chehanig ha mashchamtham k wabsh chum heki s-himchutham g Jesus hab kaijch, “Ha mashchamtham, shahnt wo ni-juh. T hekaj ab wo i ni-wahki g Jiosh e-kihthag ed?”
42010026	Kush hab kaij g Jesus ab wui, “Nap hig pi mahch mo has chu'ig an Jiosh o'ohana ed heg amjed.”
42010027	Sh hab kaij hegai o'othham, “Heu'u. Bo chu'ig: Matt hemho wa ab wo si pihk t-elithath t-kownalig Jiosh wui wehs t-ihbthagkaj ch ith am wo chehgithch wehs t-thoakagkaj ch wehs t-gewkthagkaj ch wehs t-chegitoithagkaj. K hab ep chu'ig: Matt hemho wa ab wo si pihk t-elithath t-nawoj wui hab masma mach has i masma hejel t-wehhejed si pihk t-elith.”
42010028	Sh hab kaij g Jesus, “Heg o wud. Kut s-ap ab wo i m-wahki maptp heg am hab wo junihith.”
42010029	Kush ihtha o'othham s-mahch mo pi am hu hab junihim hegai chehanig ch wabshaba gm hu wabsh chum s-e oanamk ch ash ab kakke g Jesus, “K hedai d ni-nawoj?”
42010030	Sh g Jesus am ahgith ihtha ha'ichu wepogitha ahga, “Neh, matp hems am hema hih g t-wehm Tuhligo Jerusalem t amjed gm hu Jerico wui. T am haha wabsh g s-chu e'eskam am cheggia k ehs g ha'ichu enigaj k gewichkwua k chum alo mua.
42010031	K am wo'o. “T ab haha wabsh g pahl hema hih wohg oithch k nei mo am wo'o ihtha o'othham k gm hu wabsh mehk him k an bij.
42010032	T hab wa masma g papal ha wehm chikpantham ab hema him k am nei hegai o'othham mo am wo'o k gm hu wabsh bijim k gm hu hih.
42010033	T g hema Samaria t am o'othham am hahawa him k cheh ihtha o'othham. Kum ab a'ai s-e keh'ith g Samaria t am hemajkam ha wehm. T eda ihtha si s-ho'ige'ith
42010034	k ab i wako g eh'ed g nawaitkaj k ab i huhud k an i hobino g ikuskaj k an hahawa thai e-shoiga an k gm hu i bei kihhim wui mat am hebai wo ha nuhkuthach.
42010035	“K am ba'ich d i tash. T gm hu wo hih ihtha o'othham k wabshaba ab ha'i ha mah g lial mat wo nuhkuth k hab ha ah, ‘Am g wo nuhkuth. Kunt ia ep wo jiwia k wo wa em-namkith mamt haschu ba'ich wo i heki gei wehhejed.’
42010036	“Neh, kup hedai hab elith ihtham waik mo s-ap d nawojij hegai mamt gewichkwua?”
42010037	Sh hab kaij hegai chehanig ha mashchamtham, “Hegai mo s-ho'ige'ith.” Sh hab kaij g Jesus, “Pegih, gamai g hihm k am hab e junihith hab masma.”
42010038	Sh amjed am hebai hihim ihtham Jesus ch am thatha hema kihhim t am. Sh am hema g uwi hab chehgig Martha ch ab i ha wahpki e-kih ed.
42010039	Kush am wehmaj thaha g wehngaj ch hab chehgig Mary ch ith ab i thahiwua Jesus wui k ab si kaiham g ha'ichu mashchamaj.
42010040	Sh eda g Martha si chikpan ch e kudut k am jiwia Jesus wui k hab kaij, “Ni-kownalig, nap pi sha'i has elith mat g ni-wehnag am wabsh i ni-thagito mant hejel hab wo juh g chikpan. Ab g ahgith mat ab wo i him k wo i ni-wehmt.”
42010041	Sh hab kaij g Jesus ab wui, “Ih, Martha, mu'i ap ha'ichukaj e kudut.
42010042	K eda am d wa'i hemako ha'ichu mo d si ha'ichu. Ith at g Mary ab bei. Kut pi wo sha'i e wohppo'ithach.”
42011001	Sh am hu hebai e ho'ige'ithahun g Jesus ch am i kuhgit. Sh hema hab kaij g chuhchaij ab wui, “T-kownalig, oi g hig t-mashcham matt has masma wo t-ho'ige'ithahu hab masma mo wa g John ha mashcham hegam mo ab si wecho e mashcham.”
42011002	Sh hab kaij g Jesus ab ha wui, “Ith amt hab wo chei am e ho'ige'ithahunch: Jiosh t-ohg, ab ach si has m-elith ch si ha'ichuchuth g m-chehgig ch tatchua mapt wo i ge'ethaj g e-kownaltalig ia t-shahgith.
42011003	Ab g i s-t-ho'ige'ith k ab wo t-mahkath g ha'ichu hugi wehs tashkaj.
42011004	Gam g hu hab i juhni g pi ap t-chu'ichig nach pi ahchim gm hu pi chechegitod g ha-chu'ichig hegam mat hedai i pi ap has chu'i ab t-wui. Pi g am hiwgith g Jiawul mas am wo t-shul pi ap'ekam ch ed.”
42011005	Sh hab ep kaij g Jesus ab ha wui hegam mo ab si wecho e mashcham, “Neh, tp hems hema pi am hu ge'e wo ha'ichu hugik. T am hema mehkjed wo jiwia hudunk ab mat ab i chehgim. Kut am wo hih g kihkam e-hugith am kihkam wui k ab wo ha'i tai g sismito mat wo gegos g e-nawoj.
42011007	“T hab haha wabsh wo chum chei g hugithaj am kihkam, ‘Pi g ia hu ni-kudut. Heki ant hu ab yahwidath g ni-kihjeg. Kutt heki hu wohpiwua g t-a'aliga ha wehm. Nt pi wo i wamig k wo m-mah ha'ichu.’
42011008	“T wabshaba pi has wo e elith k ab wabsh wo kia tahnith. T am haha wo i wamig k ab wo mah nat pi pi ha'asa ab wo tahnith.
42011009	“Pegih, mt ahpim hab wa masma pi ha'asa ab wo tahnith g Jiosh mam haschu i tatchua. T ab wo em-mah. Am g wo ha'ichu i e gahgithath. T wo em-chehgi. Ab g wo shontpag g kihjeg. T ab wo i e kuhpi'o em-wehhejed.
42011011	“Neh, s-mahch am mat pi hedai wabsh g wamad ab wo mah g e-alithag mat g watopi ab wo tai.
42011012	Kut pi wabsh g nakshel ab wo mah mat g chuchul nonha ab wo tai.
42011013	Mam has i masma pi ap'e ch wabshaba s-mahch mamt g s-kehg ha'ichu ab wo ha mah g e-a'aliga. No hig pi g em-ohg Jiosh ba'ich i e nahtokch mat ab wo ha mah g Hekia S-ap'ekam Gewkthag hegam mat ab wo tai.”
42011014	Sh am hu hebai hema pi ha neok g cheoj nash pi g jiawul an u'ukch. Kutsh g Jesus gm hu hab i juh g jiawul. Tsh am ha hekaj i neo. Tsh g hemajkam si has i el.
42011015	Sh eda ha'i hab kaij, “Moki g jijawul ha-ge'ejig ab mahkch g gewkthag. K heg hekaj gm hu hab i ha wua g jijawul ab ha amjed hegam mo an ha u'ukch.”
42011016	Sh ha'ijj wabsh chum heki s-himchuthamk g Jesus ch ab chehani mat g s-hasig ha'ichu hab wo juh k hekaj am wo ha chehgi mo ab Jiosh t amjed.
42011017	Sh wabshaba g Jesus s-mahch mo haschu am chegito ch hab kaij ab ha wui, “S-mahch am mat g o'othham wo padch g hejel e-jewedga mat ab a'ai wo e cheggia. Kut g e-wehm kihkam hab wa'ap wo padch g hejel e-kihthag mat ab a'ai wo e cheggia.
42011018	Pegih, t has hig masma g Jiawul pi wo padch g hejel e-kownaltalig matp ab wo sha ni-mah g gewkthag mant am wo i ha wuwhas g piongaj?
42011019	Neh, em-pionag o hab wa'ap i ha wuwhasith g jijawul. Kum eda pi hab masma hab ha elith mo g Jiawul ab ha mahkch g gewkthag. Pegih, ihtham at wo em-ahgi mo pi woho hegai mam hab chum elith.
42011020	Jiosh gewkthagkaj ani gm hu hab i ha wua g jijawul. K ith am wohokamchuth mat heki hu in i wuhsh g Jiosh kownaltalig em-shahgith.
42011021	“Nat hig pi wo e nahtokch g si s-gegoki kownal g e-cheggiakudkaj mat wo nuhkuth g e-kih. T hab pi hedai wo wohppo'i g ha'ichu enigaj.
42011022	Tp wabshaba g ba'ich i s-gegoki kownal wo cheggia k wo gewito k gm hu wo i ui hegai cheggiakudaj mo ab chum si hiwig k am wo a'ai i tahp g ha'ichu enigaj am ha wehhejed g e-shonthalig. Neh, bani wa masma cheggia g ge Jiawul.
42011023	K hegam mat hedai pi ab hu wo i ni-wehmajk ab ni-wui gegok ch wabsh ha gantan hegam mani s-ha tho'ibiamk.”
42011024	Kush hab ep kaij g Jesus, “Matp hems g jiawul an wo hema u'ukch g o'othham ch wabsh wo thagito mat am hebai ep wo e ul. Kut hegai o'othham wo i chum kegch g e-thoakag. T wabshaba g jiawul pi hebai wo chehg k hekaj hab wo i e ah, ‘Mo hig woho d ni-kih hegai o'othham. Nt hig am uhpam wo hih wui.’
42011025	Kut wa woho am uhpam wo him k wo cheh mo am wabsh jeg ch si kegchuthas ch hehosimhunas.
42011026	T am haha wo him k wewa'ak ep wo ha u'apa g jijawul. T ihtham ba'ich wo i pi ap'ek ch am wehmaj wo i chiwia. Neh, t ihtha o'othham hahawa ba'ich wo i pi ap'ek mo wa ga hu i heki hu.”
42011027	Sh an wehgaj gegok g hemajkam. Kush hema g uwi hab kaij am wui g Jesus, “Tho si ge'e s-hehgig heg wehhejed uwi mat an m-mahsith k m-si'ichuthahim.”
42011028	Sh wabshaba hab kaij g Jesus, “Ba'ich at wo i s-hehgigk hegam mat ab wo kaihamath g Jiosh ha'ichu ahga.”
42011029	Sh am i mu'ithahim g hemajkam. Kush hab kaij g Jesus, “Mu'ijj o g ha-chegitoithag pi ap'e. K heg hekaj s-neithamk mant hab wo juh g s-hasig ha'ichu k am wo wohokamch mani ab Jiosh amjed. Bant wa'i masma am wo ha chehgi mani d Jiosh si Kehsha matsh wa hab e juh hegai kelibad Jiosh ha'ichu i tashogiththam mash d Jonah.
42011030	Heg atsh wa am si has masma i e chehgi ha wui g Ninevah t am hemajkam. Nt ahni am si has masma wo i ni-chehgi am ha wui g hemajkam ia'i ithani.
42011031	“Hegam Ninevah t am hemajkam atsh gm hu s-ohhoth g pi ap e-chegitoi am i kahk g Jonabad k hab pi ab hu wo e chu'ichigch ge'e lothaita tash ch ed. Ni ahni ba'ich d i si ha'ichu mo g Jonabad. Kum eda pi ab hu ni-kaiham ch heg hekaj ab wo motoig g chu'ichig lothaita tash ch ed. (31) Mehkjed atsh ab i hih g uwi kownal ab wakolim tahgio amjed mat ab wo kaiha g Solomonbad ha'ichu mahchig. Ni ahni ba'ich d i si ha'ichu mo g Solomonbad. Kum eda pi ab hu ni-kaiham ch heg hekaj ab wo motoig g chu'ichig lothaita tash ed.”
42011033	Kush hab ep kaij g Jesus, “Wohokam o wepogithas mo g lahmpa. Kum s-mahch mo pi hab d ahga g lahmpa mas am wo e ehsto ha'ichu wecho. Mt an wo thai mat hebai wo ha tonlithath hegam mo ab i wahpk.
42011034	“Em-wuhpui at s-ap am wo i wahki g tonlig matp wo s-mamsk k wabshaba pi am hu wo i wahki matp pi wo mamsk. Kum heg hekaj s-ap ha nuhkuth.
42011035	Pegih, wahm amt wo si s-ap nuhkuthath g ha'ichu e-amichuthadag mat heg s-ap am wo i wahki g wohokam.
42011036	Bat wa'i masma ab wo i shuhthath g em-chegitoithag g wohokam.”
42011037	Tsh am i ha'asa neo g Jesus. Tsh am hema jiwia g Palasi k am waith mat wo wehmaj e gegos. Kutsh wa woho am i wahk k am i thahiwua matsh wo e gegos.
42011038	Tsh hegai Palasi si has i el neithok mat pi e wako hab masma mo d ha himthag.
42011039	Kush s-amichuth g Jesus ch hab kaij ab wui, “Neh, ahpim Palasi am si kegchuth g e-honshpadag. K wabshaba g em-chegitoi wabsh shuhthags g pi ap'ekamkaj. Heg o wa wepo mam an wa'i wehgaj si kegchuth g hohas-haha'a. K gd hu ha eda wabsh kia s-bibtagi.
42011040	Thamt wabsh wo totontok mamtp heg wo wa'i s-ap nuhkuth e-honshpadag. Jiosh at hab wa'ap nahto g em-thoakag. Kumt heg ep wo chum nuhkuth.
42011041	Am g wehs wo i thagito Jiosh wui k hab wo s-chechojimak ab sho'igkam ha wui ch wo nei mat wehs ha'ichu wo s-kehgajk am em-wehhejed.
42011042	“Neh, ahpim Palasi am ab mahk g Jiosh g hemako tahpani mo wehst-mahm e tahpanch g em-eniga, chum hems g nahnko mahs pi-mianthi ch ha'ichu tatk. T wabshaba g Jiosh s-ko'okam wo em-namkith nam pi pi ap'echuth hegai mam haschukaj ha sho'igchuth ha'i ch pi ab hu tatchua g Jiosh.
42011043	Sha'am wa'i s-hohho'ith mamt si s-apko wo thadhaiwua am cheopi ch ed ch s-hohho'ith mat ab wo si has em-elithath g hemajkam mamt an wo i wuwha kahya ch ed.
42011044	Ih, sho'ig! Mt wo si s-ko'okam e namkithach. Neh, pi at wo mahsk g hiha'ini matp pi am hu wo tohnkthask. Kumtp hems am wabsh thahm wo oiopoth. Pegih, bat sha masma pi wo mahchk g hemajkam mam d pi ap'ekam nam pi ehstokch g pi ap e-chu'ichig.”
42011045	Kush hema hab kaij g chehanig ha mashchamtham ab wui, “Ha mashchamtham, ahchim ap hab wa'ap has t-ahg hab kaijch.”
42011046	Sh hab kaij g Jesus, “Pegih, ab em-wui o hab wa'ap him g s-ko'ok em-namkithadag. Mu'i s-hasig ha'ichu am ab ha chehani g hemajkam. K ith d s-wehch ha'ichu mohtoi am ha wehhejed. M eda ahpim pi ha'ichu hab sha'i wua mams hekaj ha wehm wo moht.
42011047	“Em-shohshon at mu'i ha koktha g Jiosh ha'ichu i tashogiththam. Kum ahpim ha wepo masma, chum ams ha hehosith g ha-hiha'iniga hegam mamt ha koktha. K heg hekaj ab em-wui him g s-ko'ok em-namkithadag.
42011049	Heki o hu hab kaij g Jiosh, ‘Ab ant wo i ha wuwhas g ha'ichu i tashogiththam ha shahgith g hemajkam. Kut ha'i wo ha-koktha k ha'i wo ha sho'igch.’
42011050	Neh, kum ha wepo chu'ichig mamtp ha wepo ha'ichu elith. Kut wepo masma wo em-ai g s-ko'ok ha-namkithadag heg hekaj wehs mat hab juh ga hu i amjed mat in i e nahto g jewed.
42011051	Abelbad atsh wa wehpeg e muhkith. Tsh amjed mu'i ep e ko'ij. Tsh g Zecariabad ga hu si ha oithch e muhkith amai shahgith g iagchulithakud ch ge'e cheopi. Kum ahpim ha wepo chu'ichig hegam matsh wa ha koktha ch ha wepo masma wo bei g s-ko'ok e-namkithadag mamtp hedai ha wepo elith ha'ichu.
42011052	“Ahpim chehanig ha mashchamtham amt wo i chum ha amichuthach g hemajkam mat has masma wo s-mahchk g Jiosh. Kum eda ahpim pi mahch ch ep ha shohbithch hegam mo s-mahchimk. Heg o wa wepo mam ab yahwidath g kihjeg mat pi hedai am hu wo i wah. Jiosh at s-ko'okam wo em-namkith heg hekaj.”
42011053	Tsh am i wuhsh g Jesus k gm hu chum hih. Tsh hegam chehanig ha mashchamtham ch Palasi ab hahawa si s-ta ke'itham has ahg k mu'i ha'ichu kakke
42011054	hab wabsh chum ahgch mat wo heki himch mat pi ap ha'ichu hab wo chei.
42012001	Kutsh sha'i si mu'i mihl hemajkam am i e hemapath k wabsh a'ai e keishshap. Sh hab kaij g Jesus ab ha wui g e-chuhchai, “Neh, hegam mo d Palasi o hab wabsh s-e junimk mo d s-ap'ekam. Mt wo s-e nen'oithk mamt pi am hu ha oithk hab wo masmak.
42012002	Hegai mo chum e ma'ishch at wehs wo e ma'ishpi'o. Pej, wehs s-a'agi ha'ichu at wo s-e mai.
42012003	Wehs at wo mahsko e wua mamtp haschu chum s-a'agi hab kaij. Kut wehs am si s-kaitham wo e ahgath kih thahm amjed mamtp haschu i chum s-jupij hab kaij gd hu si e-kih ed.”
42012004	Sh hab hahawa kaij g Jesus ab ha wui g hemajkam, “Neh, ni-naipijju, pi g wo sha'i ha ehbithath hegam matp hedai wo chum s-em-kokthaim. Pi at wo e nako mas ba'ich s-ko'okam has wo i em-juh em-kokthak.
42012005	Heg at wa'i Jiosh wo e nako mat am wo em-tha'ich Jiawul kih ed mamtp pi am hu wo wohog elithath. Kumt heg ab wo wa'i si has elithath.
42012006	K wabshaba g Jiosh si s-hemajima ch pi tatchua mas wo s-ko'okam em-juh. Am g wo oithahim mo chum hems g al u'uwhig s-ap ha nuhkuth. K eda chum alo pi ha'ichu namkig ihtham. Kum ahpim wehs ha'ichu ba'ich d i ha'ichu am tahgio. Jiosh o wehs ha'ichu s-mahch ab em-ab. Mt heg hekaj pi ha'ichu wo sha'i ehbithath ab wui e thagitokch.”
42012008	Sh hab ep kaij g Jesus, “Neh, am amt wo s-ni-mahch k ah hemajkam ha tahgio mani d em-tho'ibiakam. Kunt ahni hab wa'ap wo s-em-mahch k ah am ha tahgio g anghil ch am Jiosh tahgio.
42012009	Kutp wabshaba hedai pi wo ni-mahch k ah am ha tahgio g hemajkam, nt ahni hab wa'ap pi wo mahch k ah am ha tahgio g anghil ch am Jiosh tahgio.
42012010	“Jiosh at gm hu hab wo i juh g pi ap chu'ichigaj hegai mat hedai wo wa chum has ni-ah matp gm hu wo s-ohhoth g pi ap e-chu'ichig. T wabshaba pi gm hu hab wo i e juh g pi ap chu'ichigaj hegai mat hedai wo s-ko'okam has ah g Hekai S-ap'ekam Gewkthag.
42012011	“Pi g wo sha'i kudut ab amjed mamt has masma e wehhejed wo neo mamtp hems am wo em-lothai chechopi ch ed o am ha tahgio g kokownal.
42012012	Hekia S-ap'ekam Gewkthag at wo em-ahgi mamt has wo chei.”
42012013	Sh am hema g o'othham hab kaij ab wui, “Ha mashchamtham, hab g ahgith g ni-nawoj mat am wo i ha ni-tahpani hegai mat g t-ohg an thagito t-wehhejed.”
42012014	Sh hab kaij g Jesus ab wui, “Pi ant heg hekaj ia hu jiwia manis wo em-lothait k am wo i em-ap'echuthach g ha'ichu em-eniga am em-shahgith.”
42012015	Sh am ba'ich hab ep kaij ab wehs ha wui, “Am g wo s-e nen'oithk mamt pi heg wo wa'i hu'uithath s-kaisthag. Pi amt d wo s-ap thoakamk heg hekaj mam haschu i eniga, chum ams d wo s-kaisk.”
42012016	Sh ith am hahawa chum ha tashogith ch hab kaij, “Tp hems hema d wo s-kaisk. K g e'eshaj si ge'e babhe.
42012017	K hab e ahg, ‘Pi o an hu wi'is mant hebai ep wo toa g ha'ichu bahithag. Shuhshuth at g ni-waptto.
42012018	Nt hig wo i ha shulig k am ba'ich i ge'eged ha'i wo i chuhcha k am wo ba'iha g ha'ichu bahithag ch wehs ha'ichu ni-eniga.
42012019	Si at ha'ichu s-ni-abam. Nt mu'i a'ahithag ab wo hekaj ihtha s-i'owi ha'ichu k wo ni-ulinihogithath ch wo ni-gegosithath ch wo ih'eth ch wo si s-hehgigk.’ Neh, bo e ahg ihtha s-kais.
42012020	“K wabshaba ab wui hab kaij g Jiosh, ‘Thap wabsh tohnto. Ith i s-chuhugam ab apt wo muh. Kut d wabsh wo hemak ch wo ui g ha'ichu m-eniga map hejel am chum e wi'ithch.’
42012021	Neh, bo wa chu'ig ch hab wa'ap wo wa chu'igk wehs ha wehhejed hegam mo hejel s-e kaischuthamk ch wabshaba pi am hu Jiosh wehhejed hekaj g s-e-kaisthag,” bo kaij g Jesus.
42012022	Sh hab hahawa ep kaij g Jesus ab ha wui g e-chuhchai, “Heg ani hekaj am em-ahgith ihtha mamt pi wo si e kudutath ab ha'ichu e-hugi ab o ab ha'ichu e-eniga ab.
42012023	Jiosh at ab em-mah g em-thoakag, pegih, k hab wa'ap ab wo em-mah mamt haschukaj wo e thagio'ithath.
42012024	“An g wo i ha neith g hahawani. Ihtham o pi ha'ichu e'eshath ch pi od g ha'ichu esha ch pi ha kihki o ha waptto mat am eda wo ba'iha. Jiosh o ha gegosith. Kum eda ahpim ba'ich d i si ha'ichu mo g u'uwhig am tahgio g Jiosh. T heg s-ap wo em-thagio'ithath.
42012025	Pi amt wo e nako mams am ba'ich wo i himch g e-a'ahithagga am wabsh hekaj e kudutch.
42012026	Mamtp pi wo e nako mamt hab wo juh ihtha al ha'as chum ha'ichu, pegih, k haschu ahgk wo e kudutath g ba'ich i ge'eged ha'ichukaj?
42012027	“An g wo i ha neith hegam ha'ichu wuhshanig m an chuhch. Pi o chikpan ch pi shohshom g ha'ichu eniga. Kuki eda g ha-heosig ba'ich i s-kehgaj mo g ha'ichu enigaj hegai s-kais kownalbad mash hab chehgig Solomon.
42012028	Neh, tp hems s-hohtam wo gaksh hegai sha'i m an chuhch k wo hekaj e nantha. K eda heg wa wepo mo g Jiosh si s-kehg enigadathch g heosigkaj. Pegih, am g wo s-wohochuth mat ab s-ap wo em-enigadathch.
42012029	Pi g heg wa'i hekaj wo e kudutath mamt wo e gahgi g ha'ichu hugi.
42012030	Wehs hemajkam an jewed thahm o chum hekith ith an si e gahgith. K wabshaba g em-ohg Jiosh s-mahch mam tatchua ihtha.
42012031	Mt g Jiosh kownaltalig wehpeg am wo ul e-thoakag ed. T g Jiosh ab epai wo em-mah mam haschu i tatchua.
42012032	“Pi g am wo sha'i ha'ichu ehbithath ahpim mam al he'ekiajj ab ni-hiwig. Em-ohg Jiosh o ab si tatchua mat ab wo i em-mah g e-kownaltalig.
42012033	Wehs g wo gagda mam haschu i edgith k wo ha mah g namkigaj g sho'igkam k an haha wo edgithath g ba'ich i s-kehg kaisthag Jiosh kihthag ed. T heg pi hekith wo huhug. T pi hedai wo em-ehs. T g hiopch pi hekith wo padch.
42012034	Kumt am wo s-hihimim no pi g em-tatchuithag am ulinig mo hebai ha'ichug hegai mam haschu hab elith mo d em-kaisthag.”
42012035	Kush hab ep kaij g Jesus, “Mt wo si e nahtokch mat haschu has wo e juh hab sha masma mat g pion wo si e nahtokch mat g ha-ahmo wo uhpam jiwia. Ha-ahmo atp hems am wui wo hih g wo ha hohntam gegosig k pi oi wo uhpam jiwia. T wabshaba g piongaj ab wo s-ap e enigadathch ch ab wo mehithch g e-kanjel ch g e-ahmo ab wo nenida. T am wo i jiwia k wo si shontpa. T ab ha hekaj wo i kuhpi'o g kihjeg wehhejed.
42012037	T wo si s-hehgigk hegam pion mat g ha-ahmo wo ha cheh mo neneath ch e nahtokch. Neh, t heg ab hab wo juh g bahshothag k wo si s-ap ha thadsh k wo ha gegos.
42012038	T wo si s-hehgigk hegam mat wo e nahtokch mat wo jiwia, chum as hems eda wo i huh g s-chuhugam o i ba'iwichkim.
42012039	“Neh, pi o ta machima mas hekith hema wo i jiwia g s-chu ehskam. Kum heg hekaj chum hekith nuhkuth g e-kihthag.
42012040	Pegih, k hab wa'ap pi ta machima em-wehhejed manis hekith wo uhpam jiwia jewed wui ahni Jiosh si Kehsha. Mt heg hekaj wo si e nahtokchith chum hekith.”
42012041	Sh hab kaij g Peter, “T-kownalig, nap ahchim wa'i hab t-ahg aha nap wehs hab ha ahg?”
42012042	Sh hab kaij g Jesus, “Chum amt hedai wo e nahtokch mamtp wo s-wapagimak ch wo s-chu a'amichuthath. S-mahch am mat g ha-ahmo hema wo e gahgi g hab mahs chikpantham k wo nuhkuthach g e-kihthag. T heg s-ap wo ha chikpanchuthath ch wo ha thagio'ithath g e-wehm pion mat eda pi an hu wo ha'ichugk g ha-ahmo.
42012043	T am ep wo jiwia k wo cheh mo ihtha s-ap am hab junihim g e-chikpan. Kut d wo si ge'e s-hehgigk heg wehhejed pion
42012044	nat pi g ahmoj am hahawa wehs thahm wo kei g e-kihthag.
42012045	“T wabshaba pi ap d wo ha-kehshak matp hedai wo i ha sho'igchuthath g e-wehm pion ch wo si e gegosithath ch wo nawmmukath hab e ahgch mat pi oi wo jiwia g ahmoj.
42012046	T haha wabsh wo jiwia k wo cheh mo pi ap hab wua g e-chikpan k wo si s-ko'okam namkith k gm hu hab wo i juh.
42012047	“T wo bei g s-ko'ok e-namkithadag hegai pion mat wo s-mahchk g e-ahmo tatchui ch eda pi am hu hab wo junihith.
42012048	T wabshaba pi am hu i si s-ko'okam wo bei g e-namkithadag hegai mo pi e mahch ch hab junihim g pi ap'ekam. Ba'ich i ge'e ha'ichu amt uhpam wo s-behim ab amjed hegai mamt ba'ich ha'ichu nuhkuthach.”
42012049	Kush hab ep kaij g Jesus, “Ia ant jiwia jewed thahm mant wo i ha chu'amu g hemajkam hab sha masma mant am wo si i nai ha-i'ibthag ed. T hab wo s-nenenashanik ab Jiosh wui. Mat hu'i heki hu hab wo e juh.
42012050	Am ant s-ta ehbitham ha'ichu gahi wo wuhshani k si ni-kudut heg hekaj.
42012051	Pi g hab wo e elithath mat wo thotholimat g hemajkam mant ia jiwia.
42012052	Ab at em-wui wo gegokiwua hegam mat pi wo ni-tatchuath, chum hems ha'akia em-wehm kihkam.
42012053	Cheoj atp hems wo s-keh'ithath g e-ohg o g e-alithag. T g uwi g e-je'e o g e-mad o g e-kahkma je'e wo s-keh'ithath.”
42012054	Sh hab hahawa ep kaij g Jesus, “Neh, mt wo s-mahchk mas wo juh o as wo tonih am neithk mas hebaijed hewed ch has mahs chewagi i wushke. M eda pi am hu i a'amichuth mo haschu has e junihog ia'i ithani neithch mani haschu hab wua. Shahag wepo mam pi mahchimk.
42012057	“E o aihim mat g Jiosh wo ha lothai g hemajkam. Am g wo a'amichuth mamt has wo chum masmak.
42012058	S-mahch am mamt hemho wa s-hohtam am wo i e ap'ech heg wehm mat ab wo ha'ichu i em-abch. Tp hems am wo i em-wahpki lothaita ch ed mamtp pi am hu wehmaj wo i e ap'ech. T g usagakam am wo i em-thagito chi-lihhi wui. T heg gd hu wo si em-kuh.
42012059	Kumt pi wo sha'i i e wuhshath am hugkam mamt hekith wo i wehs ha namkith mamt he'ekia i em-to'i.”
42013001	Kush ia'i ithani ha'i g o'othham am ahgith g Jesus matsh g kownal Pilate ha'i ha koktha g Galilee t am hemajkam mash eda ihtham am hab chum wua g iagchulitha Jiosh wui.
42013002	Sh g Jesus hab kaij am ha wui, “Kumtp hab elith mo ith am wohokamchuth mo ba'ich d i si pi ap'ekam mo hedai i Galilee t am kihkam namt pi hab masma ha koktha.
42013003	K eda pi woho. Wehsijj am hab masma d pi ap'ekam ch wo bei g s-ko'ok e-namkithadag mamt wo sha pi ohhoth g pi ap e-chegitoi.
42013004	“Neh, am atsh i gei g uhgk kih Siloam wo'o t am Jerusalem ch ed. Kutsh gamai gigi'ik e ko'ij. Kum hab elith mo ith am wohokamchuth mo ihtham ba'ich d i si pi ap'ekam mo hedai i hegam mo am kih Jerusalem t am.
42013005	K eda pi woho. Wehsijj am hab masma d pi ap'ekam ch wo bei g s-ko'ok e-namkithadag mamt wo sha pi ohhoth g pi ap e-chegitoi.”
42013006	Sh g Jesus am ha ahgith ihtha ha'ichu wepogitha ahga, “Neh, matp hema g o'othham ge suhnaga am uhdwis e-oithag ed ch am him k am s-u'im g suhna. K pi ab hu bahithag.
42013007	“K hab ahg g oithag nuhkuththam, ‘Neh, waik a'ahith ab ach am nenneith hegai suhna uhs ch pi koi ha'ichu sha'i bei ab amjed. Pt wo shonch. S haschu ahgk am hig wo kehkk oithag ch ed?’
42013008	“K wabshaba hab kaij g oithag nuhkuththam, ‘Am att hig wabsh wo thagito hemako ahithag ehp. Nt am wo si i moihun k am wo iawua g haiwani biht an wehgaj.
42013009	Kut am wo s-ap'ek matp ab wo bahithagt. Nt wabshaba am haha wo si shonch matp pi ab hu wo bahithagt.’ ”
42013010	Sh am hu hebai mihshmetha tash ch ed g Jesus am ha mashcham cheopi ch ed.
42013011	Sh am hema ha'ichug g uwi mash g jiawul an u'ukch. Kush gamai gigi'ik a'ahith ab wa'i mumku mash ab wabsh i e olatch ch pi e nako mat wo shel i kekiwua.
42013012	Tsh am i cheh g Jesus k ab si wai. Tsh ab i hih. Kush hab kaij, “Ahpi uwi, ia at wo i thoa g m-mumkithag,”
42013013	K ab hahawa taht. Kutsh ha hekaj shel i kekiwua k ab si ihm g Jiosh.
42013014	Kutsh ab si bagat hegai mash d ha-wanimedtham am cheopi ch ed matsh g Jesus ha thoaj ha-mihshmetha tash ed k ash hab ha ah g hemajkam, “Am o ha'ichug g chuhthp tash matt heg eda wo chikpanath. Kunt heg oitham tash ia wo thatha k wo e thoaj, hi wa pi t-mihshmetha tash ed mo g Jiosh am kehshch.”
42013015	Sh hab kaij g Jesus ab wui, “Ih, pi ap sha'i woho ab hu has elith g Jiosh pi ab hu ho'ige'ithch ihtha uwi no pi d chum aligaj. S-mahch ap mat wabsh chum hedai g e-woiwisga o g e-wuhluga am wo wul'ok k am wo be k gd hu wo i'ich, chum hems e-mihshmetha tash ed.
42013016	Pegih, tt wahm wo i wehmt ihtha t-wehm o'othham. Jiawul o wa ab wulshch gamai gigi'ik ahith ab. Kutt hemho wa wo wul'o, chum hems mihshmetha tash ed.”
42013017	Kutsh si e el hegam mo s-keh'ith. Sh wabshaba g hemajkam si s-hehgig heg hekaj si s-kehg ha'ichu mat hab juh.
42013018	Sh hab ep kaij g Jesus, “Am ant he'es wo i em-tashogi g Jiosh kownaltalig
42013019	am wepogithch g ha'ichu kai. Neh, heg am e'esha mo al chumaj ch oi wa am wo wuhshani k ha'as wo i ge'etha mo g s-ehheg uhs. Tp hems g u'uwhig an ab wo koksht. Pegih, t hab wa masma wo ge'e i ge'etha g Jiosh kownaltalig, chum as al chum am wo shonwua.”
42013020	Sh hab ep kaij g Jesus, “Jiosh kownaltalig o hab wa'ap wepogithas mo g jewajithakud. Heg amt wo be k am wo wah wehnathk g chu'i k am he'es wo i thai. T g jewajithakud wo chehmo g wahga mat wehs am wo i kopothka. Pegih, t g Jiosh kownaltalig hab wa masma wo chehmo g jewed.” Neh, bash kaij g Jesus
42013022	Sh am hihimhim hegam Jesus ha oithk g kihhim. Sh g Jesus am ha'ichu ha mashcham g hemajkam ch am wabsh i si ha'ab e gewkathch Jerusalem wui.
42013023	Sh hema ab kakke ch hab kaij, “Ni-kownalig, nat pi sha'i mu'i wo e tho'ibia g hemajkam?” Sh hab kaij g Jesus ab wui,
42013024	“Heu'u. Kumt heg hekaj am wo si e nakogath mamt am wo i wahp Jiosh kownaltalig ed. Mu'ijj at am wo chum s-wahpkim k pi wo e nako. Heg o wa wepo mamt am wo i wahp al aj kihjeg t amjed.
42013025	Ith ant wo wepogi g kih enigakam mat am wo i ha wahpki g e-machiga k am haha wo si kuh g pualit. T ab ha'i ep wo i chum s-wahpkim. T hab wo ha ah, ‘Gam g hu wo hihim. Pi ani sha'i em-mahch.’
42013026	“Neh, bat wa masma mu'i am wo i chum s-wahpkim ni-kownaltalig ed hab kaijch, ‘M-wehm ach t-gegosithahim. Kup am ha mashcham t-kihhim am.’
42013027	“Kunt hab wo ha ah, ‘Pi ani sha'i em-mahch. Gam g hu wo hihim ab ni-amjed. Tham si pi ap hehemajkam.’
42013028	“T haha wo si shoanith ch ga hu wabsh wo i si e ki'ishch nat pi wo sha'i si s-ko'ok ha'ichu nakogath. T eda am wo ha'ichugk g Abrahambad ch Isaacbad ch Jacobbad ch wehs g Jiosh ha'ichu i tashogiththam.
42013029	Kut g hemajkam ab wo i hihi si'al tahgio amjed ch huduni tahgio amjed ch ab juhpin tahgio amjed ch wakolim tahgio amjed k am wo thadhaiwua e wehm Jiosh kownaltalig ed.
42013030	Kut am d wo si haha'ichuk hegam mo hemuch d pi haha'ichu. T hegam mo hemuch d si haha'ichu d haha wo pi haha'ichuk.”
42013031	Tsh am ha hekaj ha'i thatha g Palasi k hab kaij ab Jesus wui, “Gam g hu hihm ia amjed nash pi s-m-mu'amk g Herod.”
42013032	Sh hab kaij g Jesus ab ha wui, “Herod o sha ban masma ch hab kaij. Him k ahgith mant ha'as tash am wabsh kia gm hu hab wo i ha junihith g jijawul ch wo ha thoajithath g kok'otham ch haha wo s-ap nahto g ni-chikpan.
42013033	Kunt pi wo sha'i ni-muhkith im hu haha wabsh i himathch. Am o wa'i Jerusalem t am e ko'ijith g Jiosh ha'ichu i tashogiththam.
42013034	“Ih, t wo si e sho'igch g Jerusalem t am hemajkam nat pi g Jiosh s-ap wo ha thagito. Ha-shohshon ash wa ha ma'ichshulig ch mu'i ha koktha g Jiosh ha'ichu i tashogiththam. T ihtham am ha oithk hab wo e juh. Mu'ikko ani hab chum si ni-tahtk mant wo si s-ap em-nuhkuth hab sha masma mat g chuchul g e-mahmad ab e wecho wo ha hemapai. M wabshaba pi ab hu tatchua manis hab wo em-juh.
42013035	K eda an hab chu'ig Jiosh o'ohana ed mamt ab wo chum ni-ihmath ch hab wo chech'eth mat g Jiosh am i ni-kehsh k si s-ni-ho'ige'ith. Kunt ia wo i s-ap em-thagito am hugkam mamt hab hahawa masma hab wo e juh.”
42014001	Sh hema d uhgchu ch d Palasi ch hebai hab juh g ge'e gegosig ha-mihshmetha tash ed k ash ab i wai g Jesus. Kutsh am jiwia.
42014002	Sh eda an hema ha'ichug g cheoj ch mahniko nash pi g kakhioj ch nohnhoij ge totskoni. Kumsh an si s-nen'oith g Jesus mas wo thoaj nash pi ab ha'ichu s-abchuthamk.
42014003	Sh hab kaij g Jesus ab ha wui hegam chehanig ha mashchamtham ch Palasi, “Shahchu am ahgch hab elith mo pi t-hiwgith g t-chehanig machs wo ha thoaj t-mihshmetha tash ed?”
42014004	Sh pi hedai has sha'i kaij. Tsh g Jesus ab hahawa i wai ihtha o'othham k thoajith k am hahawa thagito. Kutsh gm hu hih.
42014005	Sh hab hahawa kaij g Jesus ab ha wui, “Neh, namt hig pi woho ab ha hekaj wo i wuhshath g e-alithag o chum hems g e-woiwisga matp am wo sha gei wawhia ch ed, chum as d wo em-mihshmetha tashk?”
42014006	Kush pi hedai e nako mas has wo chei.
42014007	Kutsh ha'i hegam ha-waitha gn hu si wehpeg s-apko thadhaiwua. Kush am ha neith g Jesus ch hab kaij,
42014008	“Pi g am hu si s-apko wo thadhaiwua mamt hekith am wo hihi gegosig wui. Tp hems am hema wo jiwia mat am ba'ich d wo i s-has ha'ichuk.
42014009	Kut am haha wabsh wo jiwia hegai mat ab i em-wai k hab wo em-ah mamt wo hiwigi hegai s-has ha'ichu abai mamt ab chum thahiwua. Kumt wo si e el namt pi hahawa ga hu wabsh si ha oithk wo thahiwua.
42014010	“Ba'ich at wo i s-ap'ek mamt ga hu wabsh mehk wo thahiwua. Kut g kihkam ab wo i him k hab wo em-ah, ‘Ni-nawoj, oi g i hihm k ia hu s-apko ni-miabithch i thahiwua.’ Neh, t ith ab wo em-mah g si has elitha am ha tahgio hegam ha'i ha-waitha.
42014011	“Mt wo pi ha'ichuch hegai mat hedai wo chum si e ha'ichuch k ab wo si ha'ichuch hegai mat wo pi e ha'ichuch.”
42014012	Sh hab hahawa ep kaij g Jesus ab wui hegai mat ab i wai, “Pi g hegam ab wa'i ha waith e-naipijju o g e-wepnag o g e-hajuni o g s-kakais e-hugith an kihkam mapt hekith hab wo juh g gegosig. Ab at epai wo i m-wai ihtham. Kupt hab masma ab wo bei g e-namkithadag heg hekaj mapt ith hab juh.
42014013	Ab g i ha waith g sho'igkam ch mamaniko ch pi hihimithkam ch pi neneatham mapt hekith hab wo juh g gegosig.
42014014	Pi at wo e nako ihtham mat wo uhpam m-namkith. T g Jiosh ab wo m-mah g s-kehg m-mahkigdag mat hekith am wo i ha wuwhas g s-ap'ekam hemajkam ab muhkig amjed.”
42014015	Sh am hema thaha g o'othham ch kah ihtha. Tsh am i ha'asa neo g Jesus. Sh ith ab wui hab kaij, “Ttki wo si s-hehgigkath, am i wahpk Jiosh kihthag ed, heg wa wepo matt am wo thadhaiwua ge'e gegosig ch ed.”
42014016	Sh hab kaij g Jesus, “Heu'u, mamtp woho am wo i wahp. Ith o wepo masma matp hems hema hab juh g ge'e gegosig k mu'i ab ha waith g hemajkam.
42014017	T am i e ai. Kut am hema cheha g e-pionag. T heg am him k ha-ahgi mo wehs ha'ichu e nahtokch.
42014018	“K wabshaba ihtham am ahgith mat pi wo e nako mat am wo hihi. “Neh, tp hems hema am wo ahgi, ‘Ha ant nolawt g oithag k heg s-neithamk ch hekaj pi am hu wo hih.’
42014019	“Kutp hems hema am wo ahgi, ‘Wehst-mahm woiwis ant am ha nolawt k hegam s-ha a'appemimk.’
42014020	“Kutp hems hema am wo ahgi, ‘Ha ant hohnt k hekaj pi am hu wo hih.’
42014021	“Neh, t am hahawa uhpam hih ihtha ha-pionag k am ahgi g e-ahmo. T g ahmoj wabsh woho i bagat k hab kaij ab e-pionag wui, ‘S-hohtam g am hihm kahya ch ed ch wohg ch ed k ab wo i ha ui g sho'igkam ch mamaniko ch pi neneatham ch pi hihimithkam.’
42014022	“Kut wa woho hab juh k am hahawa jiwia k hab kaij, ‘Bant juh g m-chehanig. K wabshaba am wabsh kia wi'is g kih.’
42014023	“K hab ep kaij g ahmoj, ‘Am g i wuhshani k an mehk hihm chu'uchum wopog oithch an sha'i ch ed k hab wo ha juh mat ab wo i hihi mat wo shuhth g ni-kih.
42014024	Pi at ab hu i hihi hegam mo d chum si ni-waitha. Kunt pi hema wo sha'i hiwigi mas wabsh wo i jeh g ni-gegosig.’ ”
42014025	Sh am hu hebai hihim hegam Jesus. Sh mu'i hemajkam am ha wehm hihim. Tsh ab i ha nei g Jesus k hab kaij ab ha wui,
42014026	“Pi am ab hu sha'i ni-tatchua mamtp pi ba'ich ab wo i ni-tatchua mam hi g e-jehj ch e-wepnag ch e-wehm kihkam ch e-a'aliga.
42014027	Hemho wa amt gm hu wo thagito g hejel hab e-elitha k ahni hab ni-elitha hab wo junihith ch ni-wehhejed wo e sho'igchuthath. Ith at heg wo wa wepok mam ab mohto g kots ch ab ab wo e muhkith.
42014028	“Neh, nat hig pi am hu wo i a'amich hegai matp hedai am hema ge'e wo kiht mas am hi wa ahim lialiga mat wo nahto g e-kihta?
42014029	Mt wo ashath matp am hab wabsh wo juh g shondaj k pi wo e nako mas am hu wo i nahto g e-kihta.
42014030	Kut hab wo e chech'eth, ‘Ihtha o'othham at am chum hema i kei g kih k wabshaba pi e nako mat wo nahto.’ Pegih, mt ahpim hab wa masma wo i a'amich mams wo e nakog k ab wo ni-hiwgath.
42014031	“Neh, matp hems hema g kownal wo s-cheggiam g e-obga k eda al wehst-mahm mihl (10,000) wo shonthaligak. T g obgaj gokko wehst-mahm mihl (20,000) wo shonthaligak ch ab him. T hegai kownal am wo i chum a'amich mas hu hi wo wa e nako mat wo cheggia.
42014032	Tp hab wo mahsk matki pi wo e nako, t hemho wa am wo ha'i ha cheha mat ab wo nam hegai hema kownal mat ga hu wabsh kia mehk wo himath k wo s-mai mas he'ekia wo i namkith. T pi wo cheggia.
42014033	Neh, bo chu'ig. Kumt ahpim pi wo e nako mamt ab wo ni-hiwgath, heg hi wa mamt wehs ha'ichu wo thagito am ni-wehhejed.”
42014034	Sh hab ep kaij, “Mt ha'ichu wehhejed wo chum s-kehgajk hab masma mo g on.
42014035	Heg at gm hu wabsh wo s-e ohhoth mat wo sha kahko. Kumt wo s-e nen'oithath namt pi wabsh wo s-e ohhoth mamtp pi ha'ichu wehhejed wo s-kehgajk. Ab g wo i a'amichuth ahpim mam kah ihtha.”
42015001	Sh am hu i hebai, sh mu'i lial ha kowlanttham ch pi ap hemajkam ab i miabi g Jesus mat ab wo kaiha.
42015002	Tsh g Palasi ch chehanig ha mashchamtham ab i s-babgam neneok k hab kaij, “Ihtha o'othham o wabsh s-ap ab ha neith g pi ap hemajkam ch ha wehm e gegosith.”
42015003	Tsh heg hekaj am ha ahgi ihtha ha'ichu wepogitha ahga, hab kaijch:
42015004	“Ith o wepo masma mamtp hems hema ahpim siant wo kahwaligak. Kut hema wo heb hu hih. Namt hig pi am wo ha thagito hegam humukto gamai humukt kolhai ch ed k am wo i gahghi hegai hema am hugkam mamt wo chehg
42015005	k an haha wo kushwiot k hih uhpam
42015006	k ab wo i ha wai g e-naipijju. T am wo i e hemapai. Kumt hab wo ha ah, ‘Si g wo s-hehgigk ni-wehm. Cheh ant g ni-shoiga mat chum heb hu hih.’ Kut am em-wehm wo si s-hehgigk.
42015007	Pegih, t hab wa masma d wo si s-hehgigk an eda g Jiosh kihthag chum hems hemako em-wehhejed mamt gm hu wo s-ohhoth g pi ap e-chegitoi. Kum eda ha'i hejel hab chum e elith mam d s-ap'ekam hemajkam ch pi tatchua mams gm hu wo s-ohhoth g pi ap e-chegitoi.”
42015008	Kush ith am ep ha ahgith g Jesus ch hab kaij, “Matp hema g uwi wehst-mahm wo enigak g lial ch hema wo heb hu wua. Tp hems wo mehi g e-lahmpa k an wo i wosu g e-kih k an wo i gahghi am hugkam mat wo chehg
42015009	k ab haha wo i ha wai g e-naipijju. T am wo i e hemapai. T hab wo ha ah, ‘Si g wo s-hehgigk ni-wehm. Cheh ant g ni-lialiga mant chum heb hu wua.’ Kut am wehmaj wo si s-hehgigk.
42015010	Pegih, t hab wa masma wo si s-hehgigk g anghil chum hems hemako em-wehhejed mamt gm hu wo s-ohhoth g pi ap e-chegitoi.”
42015011	Sh hab ep kaij g Jesus, “Matp hems hema g o'othham gohk wihpiopga.
42015012	T g chumchu ab wui i him k hab kaij, ‘Ni-ohg, wapt wo i ni-mah hegai mat d wo chum ni-wuikamk.’ Kut wa woho am i gawulkai g e-eniga k ab ha mah g e-wihpiopga hegai mo haschu d ha-wuikam.
42015013	“T ihtha chumchu am ha hekaj gagda g e-eniga k bei g namkigaj k gm hu simnolt mehk jewed wui k am heki wua g e-lialiga am hab wuathch g pi ap'ekam.
42015014	T am i huhug g lialigaj. T am hahawa gei ge'e bihugig. K ihtha simnolttham pi ha'ichu edgith mas wo huh.
42015015	K am hahawa hema chikpanachuth e-oithag ed mat wo ha nuhkuth g kokji.
42015016	Kut chum hems heg s-hugim mo haschu g kokji ko'a. T pi hedai ha'ichu mah mas wo huh.
42015017	“T am hahawa ha'ichu kop mo'oj ed. K hab e ahg, Wehs g ni-ohg pionag o s-edgith g ha'ichu hugi. Kuni eda ahni d bihugimkam.
42015018	Nt hig wo uhpam hih ni-ohg wui k hab wo chei, ‘Ni-ohg, pi ant ap has chu'i ab m-wui ch ab Jiosh wui.
42015019	K hahawa pi d ni-wuikam mams hab wo ni-a'agath mani d m-alithag. Chum anis hems d wabsh wo m-pionagk.’
42015020	“Neh, t am ha hekaj i wuhshani k am wui hih g e-ohg. T heg cheh mo im hu wabsh kia him k ab si s-ho'ige'ith k ab wui med k gn hu kohm k ab chintath.
42015021	“K ab wui hab kaij g alithaj, ‘Ni-ohg, pi ant ap has chu'i am m-wui ch am Jiosh wui. K hahawa pi d ni-wuikam mams hab wo ni-a'agath mani d m-alithag…’
42015022	“T wabshaba g ohgaj hab wabsh ha ah g e-pionag, ‘Ab g wo i bek g s-kehg eniga k an wo wahkith k g anilo an wo sha'ich nowij an k g shuhshk ab ep wo cheka
42015023	k wo mua g s-gihg wisilo. Kutt hab wo juh g ge'e gegosig k wo si s-hehgigk.
42015024	Uhpam at ep jiwia ihtha ni-alithag mat gm hu mehk hih. Ith o heg wa wepo mat muh k ep e chegito.’ Neh, t wa woho hab e juh g si ge'e s-hehgig.
42015025	“K eda gm hu chikpan g ge'echu alithaj oithag ch ed ch pihhun k ab hih. K eda si s-hehgig ch ne'eth ch keihin.
42015026	Kut kah k ab hema kakke g pion mas has d ahga ihtha.
42015027	“K heg hab kaij, ‘M-wehnag at jiwia. Kumt mua g s-gihg wisilo k hab juh g ge'e gegosig nat pi s-ap jiwia.’
42015028	“Neh, t bagat ihtha ge'echu k pi am hu i wah. T am hahawa kah g ohgaj k am i wuhshani k am wabsh s-ap ab chum waith.
42015029	K wabshaba ab wui hab kaij, ‘Neh'e, ha'akia a'ahithag ani ab m-wecho ch chum hekith hab wua g m-tatchui. Kupt eda pi hekith chum hems g siwat mad ab ni-mah mant wo ni-gegosith k wo s-hehgigk am ha wehm g ni-naipijju.
42015030	T wabshaba ia jiwia ihtha m-alithag mat hedai heki wua g m-kihthag ha wehm g chechpa'awi. Kupt mu'ij g s-gihg wisilo.’
42015031	“K g ohgaj ab wui hab kaij, ‘Ni-alithag, ahpi ap chum hekith ni-wehmaj. K wehs hegai mo d ni-eniga d m-eniga.
42015032	K wabshaba hemu am wa s-ap'e matt wo si s-hehgigk nat pi uhpam ep jiwia ihtha m-wehnag mat am simnolt. Heg o wa wepo mat muh k ep e chegito,’ bo kaij g ohgaj.”
42016001	Sh am ep ha ahgith g Jesus ihtha wepogitha ahga ch hab kaij, “Tp hems am hu hebai hema d wo s-kais o'othhamk. K hegai mat am i kei mo d maliom wabsh heki wua g lialigaj.
42016002	T am i wai e wui k hab kaij, ‘Am ant ha'ichu sha naksh ab m-amjed k antki hekaj hab wo chei mapt am wo i kuint k am wo o'oha wehs map has i masma nuhkuth g ha'ichu ni-eniga nantki pi wo m-thagito.’
42016003	“T hab i e ah ihtha o'othham, ‘Tki wo i ni-wuhshath g ni-ahmo. Nis has wo ni-juh? Pi ant wo ni-nako manis wo waikkat k si ni-elith manis wo ha'ichu ha tahnith.
42016004	Neh, s-mahch ani mantki has wo ni-juh k mu'i wo naipijjuk. T ihtham ab wo i ni-wahki e-kihki ed mamt hekith wo i ni-wuhshath ith amjed ni-chikpan.’
42016005	Bo kaij ch am hahawa hehemako ha waith hegam mo ab ab e wulshch g ahmoj. Kut am hema jiwia. K g maliom ab wui hab kaij, ‘Nap s-mahch map he'ekia ab ab i e wulshch g t-ahmo?’
42016006	“K hab kaij ihtha, ‘Heu'u, hemako siant waplin g a-saithi ani ab ab ni-wulshch.’ “K hab kaij hegai maliom, ‘Ab ant wo i huduni. Pt am wa'i hetaspo wehst-mahm waplin ab ab wo e wulshch.’ “T gm hu hih hegai. Kut am hema ep jiwia.
42016007	“K g maliom ab wui hab kaij, ‘Nap s-mahch map he'ekia ab ab i e wulshch g t-ahmo?’ “K hab kaij ihtha, ‘Hemako mihl kokstal g pilkani.’ “K hab kaij hegai maliom, ‘Ab ant wo i huduni. Pt am wa'i gigi'ik siant kokstal ab ab wo e wulshch.’
42016008	“Neh, t g ahmoj si has i el am i kahk mat has e juh ihtha s-chu banmathamkam maliom nat pi si s-e mahch k hab e juh. Neh, hegam mo pi mahch g Jiosh o em-ba'ich i s-e mahch ch hab wua ha'ichu.
42016009	“Ith ani em-ahgith mamt wo s-ap hekaj g e-kaisthag am ha wehhejed hegam mo tatchua g i wehmtadag. T g Jiosh s-ap am wo i em-wahpki e-kihthag ed mamt hekith wo muh.
42016010	“Hegai matp hedai s-ap wo nuhkuth g al chu'uchum ha'ichu at hab wa'ap s-ap wo nuhkuth g ge'eged ha'ichu. Kutp hedai wo ha banmath g al chu'uchum ha'ichukaj k hab wa'ap wo ha banmath g ge'eged ha'ichukaj.
42016011	Am g wo s-ap nuhkuthath hegai mam haschu em-nuhkuthachuth ith thahm jewed. T g Jiosh am wo ha'ichu em-nuhkuthach e-kownaltalig ed. Heg o d s-wohom kaisthag
42016012	ch d wo em-enigak mamtp wo s-ap nuhkuth hegai mam haschu em-nuhkuthachuth ith thahm jewed.
42016013	“Pion at pi wo e nako mat gohk wo a'amok. Hema at ba'ich ab wo i tatchuath ch ba'ich i s-ap wo chikpanithath. Kumt ahpim hab wa'ap pi wo sha'i e nako mams wepo ab wo ha tatchuath g Jiosh ch ihtha jewed thahm s-kaistalig.”
42016014	Sh am ha'i kah g Palasi wehs ihtha. K eda g Palasi si pihk e elith g s-kaisthagkaj. Kush ihtham heg hekaj nahnko ahg g Jesus.
42016015	Sh hab kaij g Jesus ab ha wui, “Ahpim am hab chum e wua mam d s-ap'ekam am ha tahgio g hemajkam. K wabshaba g Jiosh s-mahch g em-i'ibthag. Hegai mo haschu i g hemajkam hab chum elith mo d si ha'ichu o d wabsh pi ha'ichu am Jiosh nena ed.
42016016	“Mosesbad ch hegam ha'i kekelibad Jiosh ha'ichu i tashogiththam at an o'oha mamt has wo chum masmak. Kumt ith wo chum hekaj am hugkam mat ab i wuhsh hegai John mo em-pahl wapkonahim. K am i amjed ihtha s-kehg ha'ichu ahga ab amjed g Jiosh kownaltalig am e ahgahim. K wabsh chum hedai am chum e nakog mat am wo i wah.
42016017	T wabshaba pi wabsh wo huhug hegai chehanig. Ba'ich at wo i pi hasigk mat g thahm kahchim ch jewed wo huhug.
42016018	“That wo pi ap chu'ijkamk hegai matp hedai wo s-ohhoth g e-wehm kihkam k hema ep wo bei. K hab wa'ap wua g pi ap'ekam hegai matp hedai an wo bei g ha-ohhotha.”
42016019	Sh ith am ep ha ahgith g Jesus: “Tp hems hema d sha'i si s-kais o'othham ch chum hekith g si s-namkig eniga ab wahpkch ch wehs tashkaj si s-kakaisim kihthag.
42016020	K am hema d si sho'igkam o'othham ch hab chehgig Lazarus ch wehsko hihiwog. Kum ab i bebhe ch ab thathsha s-kais o'othham kihjego.
42016021	hab elithch mat he'es ha'ichu wo al huh mo ab i shulig s-kais o'othham mihsa t ab. K g gogogs ab winikon g hihiwthaj.
42016022	“T am i muh ihtha sho'igkam o'othham. T g anghil am i be k an u'apa anai mam am ha nuhkuth g s-ap'ekam. “Kut g s-kais o'othham hab wa'ap muh. Kumt gd hu cheh.
42016023	T am i e chegito k oki am ha'ichug mo am kuhkpi g pi ap'ekam ch sha'i si s-ko'ok ha'ichu tahtk ch ab i nea e thahm. K g Lazarusbad ab wehmaj thaha g t-shohshon Abraham.
42016024	K ihtha s-kais o'othham ab si s-kaitham hab kaij, ‘Ni-shohshon, Abraham, ge'e s-ko'ok ani nakog ith eda mehi. Ab g si i s-ni-ho'ige'ith k ab wo cheha g Lazarus mat am wo wahki g e-nowi shuhthagi ch ed k ab wo i him k ab wo iawua ni-nehni ab.’
42016025	“K wabshaba hab kaij g Abrahambad, ‘Ni-hajuni, am g i chegito map wa in d thoakam ch wehs ha'ichu s-kehg edgith. K wa g Lazarus d wabsh si sho'igkam ch wabshaba hemuch ab si s-ap e tahtk iia. Kup ahpi g s-ko'ok tahtk.
42016026	Gamai wa ba'ich o an ge s'tadani ch s-juhk hiktani an t-tahgio. Kutt pi wo t-nako machs hedai am gahi wo i chesh em-wui o mamt ahpim ab gahi wo i chesh t-wui.’
42016027	“K hab kaij g s-kais o'othham, ‘Pegih, ni-shohshon, am ani hetasp wepnag. K ihtham am wabsh kia d thothakam ch am kih ni-ohgbad kih am. Ab g si i s-ni-ho'ige'ith k am wo cheha g Lazarus mat am wo him k am wo ha shohbi. T pi ia hu ha'ab wo thatha mo ia g s-ko'ok e tahtk.’
42016029	“K hab kaij g Abrahambad, ‘M-wepnag o edgith g Moses o'ohana ch Jiosh ha'ichu i tashogiththam ha-o'ohana. T heg am wo ha shohbi matp ab wo kaiha.’
42016030	“K hab hahawa ep kaij g s-kais o'othham, ‘Ni-shohshon, Abraham, pi at woho ab wo kaiha. Pt wabshaba hema hab wo sha juh mat ep wo e chegito. T ab wo kaiham k gm hu wo s-ohhoth g pi ap e-chegitoi.’
42016031	“K hab kaij g Abrahambad, ‘Pi o ab hu kaiham g Moses o'ohana ch Jiosh ha'ichu i tashogiththam ha-o'ohana. K am wa tasho mat hab wa'ap pi ab hu wo wohoch hegai matp hems ep wo e chegito.’ Neh, bo kaij ch am thagito.”
42017001	Sh hab hahawa ep kaij g Jesus ab ha wui hegam mash ab hiwig, “Chum o hekith ha'ichu hab e wua mamtp hems heg hekaj am wo i shul pi ap'ekam ch ed. T wabshaba s-ko'okam wo e namkith hegai mat hab wo em-juh mamt am wo i shul.
42017002	Ba'ich at wo i s-ap'ek wehhejed matp hems wo e wachumchuth k wo e mua. T hab pi am hu wo ha shul g al ni-wohochuththam pi ap'ekam ch ed.
42017003	Am g wo s-e nen'oithath! “Mt wo ahgi g e-wehm wohochuththam matp pi ap wo chu'i ab em-wui. Kutp hems ab s-ap wo em-kaiham k gm hu wo s-ohhoth g pi ap e-chegitoi. Kumt ab wo i s-ho'ige'el.
42017004	Tp hems mu'ikko hab wo juh g pi ap'ekam ab em-wui hemako tash ed. Mt wabshaba chum hekith ab wo i s-ho'ige'el mat hekith gm hu wo s-ohhoth g pi ap e-chegitoi k ab wo em-tai g ho'ige'elig.”
42017005	Sh hab kaij g Jesus chuhchai ab wui, “T-kownalig, ab g i ge'ethajith g t-wohochuthadag.”
42017006	Kush hab kaij g Jesus, “Pi am tatchua g ge'e wohochuthadag. Wehs at hab wo e juh hegai mamt hab wo che'e k wo s-wohoch mat hab wo e juh. Mtp hems am wo ahgi ihtha gohi uhs mat wo e huhpshan k gd hu wo e ei ge shuhthagi ch ed. Kut wa woho hab wo e juh.”
42017007	Sh g Jesus am ha'ichu ha wepogith ch hab kaij, “Pi o ab hu sha'i ab g ha-ahmo mas wo ha hihithol g e-pionag, chum as hegam ge tash oitham am chikpan oithag ch ed.
42017008	Pion at wo hihithol g e-ahmo k wo gegosith k hahawa hejel wo e gegos.
42017009	Ab o ha ab mat am hab wo wa juh hegai mo haschu am hab i ha chehani. Kut pi hab wo chum el mas ab wo ha ho'ige'el.
42017010	Pegih, bo wa masma am em-wehhejed. Wehs amt ha'ichu am hab wo juh mo haschu ab i em-chehani g Jiosh k hab wabsh wo e ahgath mam d wabsh pion ch am hab wabsh juh g e-chikpan.”
42017011	Sh am wabsh kia hihim hegam Jesus Jerusalem wui ch am hihi ha shahgith g Samaria chekshani ch Galilee chekshani.
42017012	Sh am hema d al kihhim. Kush am ha'i thadha jeg ed nash pi kok'o heg hekaj mo g ha chuhkug muhkhim ch chum pi ha thoajig. Tsh am i chum wahp hegam Jesus mash em kihjeg g kolhai. Tsh ihtham kok'otham am cheh g Jesus k i wahpamig k d wehst-mahm ch am nam k ga hu wabsh mehk gegok
42017013	ch amjed s-kaitham hab kaij, “Jesus, t-kownalig, ab g i s-t-ho'ige'ith.”
42017014	Sh ab ha neith g Jesus ch hab kaij, “Gamai g wo hihim k ab wo e-chehgi papal ha wui.” Tsh am he'es i hihim k s-mai matki ha thotha.
42017015	Kutsh hema ab uhpam i hih am i s-mahchk mat thoa k ab si ihm g Jiosh si s-kaitham
42017016	k atsh am si gei jewed thahm ab Jesus wecho k ab si ho'ige'el. Kush eda ihtha pi d Tuhligo ch d wabsh Samaria t am o'othham.
42017017	Kush hab kaij g Jesus, “A nant pi woho wehst-mahm o'othham ha thothaj.
42017018	T eda al hemako ia uhpam jiwia k ab ho'ige'el g Jiosh k d wabsh go'ol o'othham.
42017019	Kekiwuani k gamai hihm. Ab ap ni-hiwig ch heg hekaj thoa.”
42017020	Sh ha'i g Palasi hab si kaij ab wui g Jesus, “A pt hekith hig am wo i t-chehgi ihtha Jiosh kownaltalig map an ahgachug?” Kush hab kaij ab ha wui, “Pi amt g e-wuhpuikaj wo nei g Jiosh kownaltalig
42017021	mams hab wo chei, ‘Ia o ha'ichug’ o ‘Gd o hu ha'ab ha'ichug.’ K eda am em-shahgith.”
42017022	Sh amjed hab kaij hegam ha wui mash ab si wecho e mashcham, “Ab o him g tash mamt wo chum tatchuath mant ia wo em-wehmajk chum hems hemako tash ab ahni Jiosh si Kehsha. Nt wabshaba pi ia hu wo ha'ichugk.
42017023	Ha'i at hab wo kaijjith ‘Gad g hu wo neith g Jiosh si Kehsha’ o ‘Ia g hu wo neith.’ Mt wabshaba pi am hu wo i ni-gahghi.
42017024	Wehsko ant wo ni-chehgi mant hekith ep wo jiwia jewed thahm hab sha masma mat g wepgi s-masma an gahi wo kekiwua chewagi ch ed.
42017025	Nt wabshaba hemu mu'i wo ni-sho'igch. T pi ab hu wo ni-tatchua ihtham hemajkam ai'i ithani.”
42017026	Kush hab ep kaij g Jesus, “Bat wo masmak mant hekith ep wo jiwia mash wa hab chu'ig eda mash g Noahbad in d thoakam.
42017027	Hemajkam ash wa gm ha wabsh i si neneath ch e gegosith ch ih'eth ch e hohont ch gm hu wabsh i pi chegito g Jiosh. T haha wabsh e ai g tash mat hegam Noahbad am i wahp ge'e wahlko ch ed. Kut mel g shuhthagi k ha wi'in k wehs ha koktha.
42017028	“Bat ep wo masmak mash wa hab masma mash wa g Lotbad in d thoakam. Wehsijj ash gm hu wabsh i si neneath ch e gegosith ch ih'eth ch ha'ichu ha nolawt ch ha'ichu gagda ch ha'ichu e'esha ch kihkit.
42017029	Kutsh wa g Lotbad ab i wuhsh Sodom kihhim t amjed. Tsh g mei ch ha'ichu s-mehithkam ab ha thahmjed i e iawua hab sha masma mo g juhki. Kutsh wehs e koktha.
42017030	“Bat wo wa masmak heg i tash mant am wo i ni-maskogi.
42017031	Kut pi hedai am hu wo sha'i chum i wah e-kih ed mat am wo ha'ichu ui, chum as hems imhab wo wa'i oimmedath e-kih wehgaj o am wo chikpanath oithag ch ed.
42017032	Pi at chum hems wo s-huwi g e-kihthag. Batsh wa e juh g Lotbad hohnigbad k hekaj e muhkith.
42017033	Bat wa masma wo heb hu wua g e-thoakag hegai matp hedai wo chum s-huwithath g e-thoakag hejel e wehhejed. T wabshaba wo tho'ibia g e-thoakag hegai matp hedai wo hekaj ni-wehhejed.
42017034	Tp hems gohk am wo kohkshath e-kih ed ch hema gm hu wo i e be k hema am wo wih mant hekith ep wo jiwia.
42017035	Gohk u'uwi atp hems am e wehm wo chu'ath g pilkani. T hema gm hu wo i e be k hema am wo e wuiok. [
42017036	Gohk o'othham at am wo oiopoth oithag ch ed. T hema gm hu wo i e be k hema am wo e wuiok.]”
42017037	Sh hab kaij g chuhchaij ab wui, “A t hebai hab wo i e juh ihtha?” Sh hab kaij g Jesus, “Am at wo tashok mat hebai hab e juh. Namt hig pi wo mahchk mat hebai wo kahchk g muhki am neithch mo am e hemapathch g nunuwi? Pegih, mt hab wa'ap wo s-ap s-mahchk mat hebai hab wo i e juh ihtha mani em-ahgith.
42018001	“Chum amt hekith wo e ho'ige'ithahunath am Jiosh wui ch pi hekith wo thagito,” bash kaij g Jesus ch am hahawa ha ahgith ihtha ha'ichu wepogitha ahga:
42018002	“Tp hems am hebai hema d usagakam ch wabshaba pi ab hu has elith g Jiosh ch pi ab hu ha ha'ichuchuth g hemajkam.
42018003	T am wui hema jiwia g hejel wi'ikam uwi k ab tai mat am wo i wehmt namsh pi s-lothaitamk. T pi ab hu wohog el. K wabshaba ith chum hekith ab wui jijiwhia. “Kut hab i e ah g usagakam, ‘Chum ani hi wa pi ab hu has elith g Jiosh ch pi ab hu ha ha'ichuchuth g hemajkam.
42018005	K wabshaba sha'i si ni-kudut ihtha uwi ch wo am hu ni-gewkoch pi ni-thagitok. Nt heg hekaj am hab wo juni hegai mo ab ni-chehani.’ ”
42018006	Sh hab hahawa ep kaij g Jesus, “Neh, bat wo ha juni g pi ap'ekam usagakam hegai mo haschu chum hekith ab tahni.
42018007	Pegih, bamt wa masma chum hekith ab wo tahnith g Jiosh g i wehmtadag.
42018008	Kut s-hohtam am wo i ap'ech ha'ichu am em-wehhejed. T eda mu'i am wo e chehgi mo pi woho ab hu ni-hiwig mant hekith ia ep wo jiwia jewed thahm.”
42018009	Ha'i ash hab e elith g hemajkam mo d s-ap'ekam ch eda hab ha elith ha'i ehp mo d pi ap'ekam. Sh g Jesus am ha ahgith ihtha ha'ichu wepogitha ahga:
42018010	“Neh, gohk o'othham at am hihi ge'e cheopi wui mat wo e ho'ige'ithahu. K hema d Palasi
42018011	ch am hejelko kehk ch am e ho'ige'ithahun ch hab kaij, ‘Ab ani si m-ho'ige'ith, Jiosh, mani pi s-banma ch pi hekith ha'ichu ha iattogith ch pi am hu hab junihim g s-uam ha'ichu hab masma mo chum hedai hab e junihim. Ab ani m-ho'ige'ith mani pi hab masma mo hegai pi ap ha kowlanttham m an kehk.
42018012	Gohk tash ani ni-ho'ige'ithahun ch pi ha'ichu ko'a thomig ed ch ab m-mahk g hemako tahpani mo wehst-mahm e tahpanch mani he'es ha'ichu ab i neith.’ Neh, bo wa masma e haschuth g Palasi.
42018013	“K wabshaba hegai hema ga hu wabsh mehk kehk ch pi e nako mas ab wo uhgk i nea thahm kahchim wui no pi si e sho'igchuth. Ith o hab kaij, ‘Jiosh, ab g si i s-ni-ho'ige'ith ahni pi ap'ekam hemajkam.’ Neh, bo kaij hegai hema.
42018014	“Kunt wo em-ahgi mat ith am i ap'ech g Jiosh e tahgio. T s-ap e taht k hih uhpam. T g Jiosh pi am hu i ap'ech hegai Palasi. Tho wohokam mat g Jiosh wo ha'ichuch hegai mat hedai hejel pi wo e ha'ichuch k wo pi ha'ichuch hegai mat hejel wo chum e-ha'ichuch.”
42018015	Sh ha'i g o'othham am ha u'apa g al chu'uchum a'al Jesus wui mat ab wo ha taht. Kush g chuhchaij ha neith ch chum s-ha keh'ith mo hab e wua.
42018016	Tsh wabshaba g Jesus ab i ha wai g a'al k hab kaij ab ha wui g e-chuhchai, “Ab g wabsh wo i ha hiwgith g a'al mat ab wo i hihi ni-wui k pi an hu wo sha'i ha shohbi. Am at wabsh s-moimam wo i wahp Jiosh kownaltalig ed ab ni-hiwigch.
42018017	Nt wo si shel em-ahgi mamt hab wa'i masma wo i wahp.”
42018018	Kush hema g Tutuligo ha wanimedtham ab kakke g Jesus ch hab kaij, “Ha mashchamtham map d s-ap'ekam, shahchu ant am hab wo juh mant ab wo bei g pi ha huhugetham thoakag?”
42018019	Sh hab kaij g Jesus, “Pi ap mahch map haschu ahgch hab ni-a'aga mani d s-ap'ekam. Heg o wa'i Jiosh d s-ap'ekam. Kup pi woho mahch mani hedai wud.
42018020	S-ha ap mahch ihtham chehanig mo hab chu'ig: Pi g am hu ha ehsithath g ha-wehm kihkam. Pi g am hu ha mua'i g o'othham. Pi g am hu ha'ichu ha ehsithath. Pi g am hu ha'ichu ha iattogithath. Ab g si has ha elithath g e-ohg ch e-je'e.” Neh, bash kaij g Jesus.
42018021	Sh hab kaij ihtha o'othham, “Wehs ihtha ani hab junihim gd hu i ni-alijk amjed.”
42018022	Tsh am i kah g Jesus ihtha k hab kaij ab wui, “Hemako ha'ichu o am wi'is mapt am hab wo juh. Wehs apt wo gagda map haschu i edgith k wo ha mah g namkigaj g sho'igkam k ab wo i ni-oith k am wo ni-wehmajk. Bapt masma wo edgithath g s-kaistalig an thahm kahchim ch ed.”
42018023	Tsh si pi ap e taht ihtha o'othham am i kaiok nash pi d sha'i si s-kais ch si s-huwith g s-e-kaisthag.
42018024	Tsh am i nei g Jesus mo pi ap e tahtk k hab kaij, “Sha'at wa'i si s-kawkam wo i wahp Jiosh kownaltalig ed hegam mo d s-kakais.
42018025	Nam hig hab elith mat wo e nako g ka-mihyo mas am wo gahi wuhsh ho'ipad jeg ed. Pegih, t hab wa masma pi wo e nako hegam mo hiwig g ha'ichu e-eniga mas am wo i wahp Jiosh kownaltalig ed.”
42018026	Sh hab kaij ihtham, “A t hedai wo e nako mat wo e tho'ibia.”
42018027	Sh g Jesus hab kaij, “Pi at hedai wo e nako mas hejel wo e tho'ibia. T wabshaba g Jiosh wo e nako mat wo ha tho'ibia.”
42018028	Sh g Peter hab kaij, “Neh, ahchim att am i thagito g t-kihthag matt wo i m-oi.”
42018029	Sh hab kaij g Jesus ab ha wui, “Woho amt hab e juh. Kunt am wo em-ahgi mat g Jiosh ba'ich i ge'e ha'ichu ab wo em-mah ia jewed thahm ahpim mamt hedai wo thagito g e-kihthag o g e-wehm kihkam o g e-wepnag o g e-jehj o g e-a'aliga wehhejed g Jiosh kownaltalig. T am i thahm g pi ha huhugetham ap'ethag ab wo em-mah e-kihthag ed.”
42018031	Kutsh am hejelko i ha ui hegam gamai gohk e-chuhchai k hab kaij ab ha wui, “Neh, am att wo hihi Jerusalem wui. T am hab wo e juh am ni-tahgio hegai mo wa g kekelibad Jiosh ha'ichu i tashogiththam an o'ohan ab ni-amjed.
42018032	Am amt wo i ni-thagito ha wui g gawul mahs hemajkam. T hegam wo nahnko ni-ahgath ch ab wo ni-siswuimath
42018033	ch wo ni-gewittan k hahawa wo ni-mua. Nt wabshaba ep wo ni-chegito mat d wo i waik tashk amjed.”
42018034	Kush wabshaba pi sha'i amichuth mas haschu hab ahg g Jesus. Heg o wa wepo mo e e'estokch g ha'ichu ahgaj.
42018035	Sh am hihim hegam Jesus miabithch g Jerico. Sh g pi neatham am hema thaha wohg hugith an ch ha'ichu ha nead.
42018036	Kutsh an bihbij. Sh ith ha kah ch ab ha kakke mas haschu an has e wua.
42018037	Kumsh hab ahgith, “An o him hegai Jesus mo ab Nazareth t amjed.”
42018038	Sh am si s-kaitham hab kaij, “Jesus, ab g si i s-ni-ho'ige'ith, ahpi map d t-kownaligbad David amjedkam.”
42018039	Sh hegam mash am ba'ich hihim g Jesus si s-keh'ith ch hab ahg mat wo pi shahmuni. Kush wabshaba haha wabsh ba'ich i s-kaitham hab kaij, “Ab g si i s-ni-ho'ige'ith, ahpi Davidbad amjedkam.”
42018040	Tsh am hahawa i kekiwua g Jesus k ha chehani mat ab wo i e bek g pi neatham o'othham. Tsh am i jiwia. Sh hab kaij g Jesus ab wui,
42018041	“Shahchu ant hab wo m-juni?” Sh hab kaij ihtha, “Ni-kownalig, chum ani tatchua mant ep wo ha'ichu neithath.”
42018042	Sh hab kaij g Jesus, “Ha'ichu g neith. Thoa apt nap pi ab ni-hiwig.”
42018043	Tsh am ha hekaj wabsh s-ap ha'ichu neith k ab si i ho'ige'el g Jiosh k gm hu i oi g Jesus. Tsh am i nei g mu'i hemajkam ihtha k wehsijj ab si ihm g Jiosh.
42019001	Tsh am thatha hegam Jesus Jerico t am k am wabsh gahi wo wuwha.
42019002	Sh am hema chum si s-neithamk g Jesus ch d uhgchu lial kowlanttham ch d si s-kais ch ash hab chehgig Zackias.
42019003	Sh wabshaba sha'i mu'ij g hemajkam. Kush eda al shopolk ihtha ch pi ap neith
42019004	ch hekaj gm hu ha ba'ich meh g hemajkam k an i chesh uhs t an.
42019005	Tsh am i ai g Jesus mo an tha k ash an uhgk i neith k hab kaij ab wui, “S-hohtam g ab i huduni, Zackias. Ab ant wo jiwia m-kih am.”
42019006	Kutsh ha hekaj ab i hud g Zackias k si s-hehgig ch ab i wahki e-kih ed.
42019007	Kush wehsijj g hemajkam si s-ju'ujpij neneok ch hab kaij, “Ihtha o'othham atki am wo i thahiwua heg kih am mo d wabsh pi ap hemajkam.”
42019008	Tsh am i kekiwua g Zackias k hab kaij ab Jesus wui. “Neh'e, eda hugkam ant wo ha mah g sho'igkam g ha'ichu ni-eniga k uhpam ep wo ha namkith gi'ikko e thahm mantp he'es i ha banmath.”
42019009	Sh hab kaij g Jesus ab wui, “Ith o am chehgithch map wepo wohochuthadag mo g t-shohshon Abraham ch hekaj e tho'ibia ith i tash ab.
42019010	Ith ant hekaj ia jiwia jewed thahm ahni Jiosh si Kehsha mant an wo i ha gahghim k wo ha tho'ibia g pi ap chu'ijkam.” Neh, bash kaij g Jesus.
42019011	Pi ash sha'i tash matsh gm hu wo thatha ihtham Jesus Jerusalem t am. Kush hab e ahg g hemajkam mat si e ai mat am wo i wuhsh g Jiosh kownaltalig. Tsh heg hekaj am ha ahgi g Jesus ihtha ha'ichu wepogitha ahga
42019012	k hab kaij: “Hema o d sha s-has ha'ichu ith eda ha'ichu ni-ahga. Kum am waith mehk jewed amjed mamt wo kownalch.
42019013	T pi koi him k ab i ha wai g wehst-mahm e-pionag k wehsijj g hemako ohla lial ab i ha mahkhi mat wo hekaj k am wo i mu'ithaj mat am wo i hih.
42019014	K eda mu'ijj pi hohho'ith g wehmaj o'othham ch am ha'i i e chuhcha mat am wo hihim k hab wo chei mo pi hohho'ith mat d wo ha-kownaligk ihtha o'othham.
42019015	“Kumt wa woho hab juh hegai s-has ha'ichu o'othham mamt kownalch. T am i uhpam jiwia k am ha hekaj ha wai hegam e-pionag mat am wo thatha k am wo e ah mat he'ekia i thahm nahto g lial heg amjed mat wa ab ha mah.
42019016	“K g wehpegkam hab kaij am jiwiak, ‘Ni-kownalig, wehst-mahm lial ant nahto am thahm hegai hemako mapt ni-mah.’
42019017	“K hab kaij g ahmoj, ‘S-ap apt hab e juh k d si s-wagimakam ni-pionag. Bant wo m-juh mapt wehst-mahm kihhim wo nuhkuth napt pi s-ap nuhkuth g al chu'uchum ha'ichu.’
42019018	“K hema ep hab epai kaij am jiwiak. ‘Ni-kownalig, hetasp lial ant nahto am thahm hegai hemako mapt ni-mah.’
42019019	“K ith hab ahg g ahmoj, ‘Bant wo m-juh mapt hetasp kihhim wo nuhkuth.’
42019020	“K hema ep hab epai kaij am jiwiak. ‘Ni-kownalig, m ia kahch g m-lialiga. Gd ant hu si wuh pa-nihtha ch ed k gd hu si ehsto.
42019021	S-m-ehbith ani heg hekaj map s-ta ke'ithama. Am ap wabsh u'u hegai map haschu pi chikpan ch am bahbhiam hegai ha'ichu bahithag mo pi d m-esha.’
42019022	“K hab kaij g ahmoj ab wui, ‘Hegai map has i kaij ant hab masma wo m-mohto'i g chu'ichig, ahpi s-padmakam pion. S-mahch apki mani s-ta ke'ithama ch wabsh u'u hegai mani haschu pi chikpan ch ab i bahbhiam hegai ha'ichu bahithag mo pi d ni-esha.
42019023	Pegih neh, pt haschu ahgk pi am hu cheh g ni-lialiga wahnko ch ed mant ab uhpam wo ui wehnadk hegai mat haschu ab mahmadt.’
42019024	k hab hahawa kaij ab ha wui hegam mo am gegok, ‘Gam g wo si wohppo'ith hegai lial k heg wo mah mat g wehst-mahm lial nahto.’
42019025	“K hab kaij ihtham ab wui, ‘T-kownalig, heki o hu wehst-mahm lialiga.’
42019026	“Sh hab kaij ab ha wui, ‘Pi at has e juh nat pi ba'ich ha'ichu ab ep wo i nei hegai mat s-ap wo nuhkuth g e-nuhkutha. T wabshaba wo e wohppo'ithach mo he'es al i chum nuhkuth hegai mat pi ap wo nuhkuth.
42019027	Kumt ab wo i ha u'u k wo ha koktha am ni-tahgio hegam ni-obga mo chum pi tatchua mant d wo ha-kownaligk,’ bo kaij g ha-ahmo ith eda ha'ichu ni-ahga.”
42019028	Kutsh gm hu hahawa hihi ihtham Jesus Jerusalem wui. Sh g Jesus am ha ba'ich him.
42019029	Kush gohk al kihhimag ch hab chehgig Bethphage ch Bethany ch ab hugithaj ab g Olive U'us Kawulk. Tsh gohk am ha cheha g e-chuhchai
42019030	k hab ha ahg, “Am g wo hihim heg wui kihhim m am mia kehk k am wo i wahp. T am wo hema e wulshch g wechij wuhlu mat koi sha'i e chesh. Ith amt wo wul'ok k ab wo i wanim.
42019031	Kutp hema wo sha em-kakke mams haschu ahgk wul'o, mt hab wo ah mani ahni em-mashchamtham tatchua.”
42019032	Kutsh wa woho am hihi hegam gohk. Kutsh hab masma hab e juh mash hab ha ahgith g Jesus.
42019033	Kush am wupul'ok hegai wuhlu. Sh hab kaij g enigakam mas haschu ahgk am wul'o.
42019034	Sh hab kaij hegam, “T-mashchamtham o tatchua.” Kutsh ha hiwigi.
42019035	Tsh gm hu i wanim g wuhlu Jesus wui k an toa g e-liliwa wuhlu thahm k an i cheshaj g Jesus.
42019036	Kush am him cheshajch. Sh ihtham g e-liliwa am i to'ahim wohg oithk.
42019037	Sh am i aihim g Jerusalem. K g wohg am agshp i huduni ab amjed g Olive U'us Kawulk. Sh mu'i hemajkam an ha wehgaj ch ab i ho'ige'ith g Jiosh ch ab si ihm si s-kaitham heg hekaj si ge'e ha'ichu mo neithchkahim ch hab kaij:
42019038	“Jiosh at wo s-m-ho'ige'el ahpi mapt ia jiwia wehhejed.
42019039	Sh am ha'i gegok g Palasi ch hab kaij ab wui g Jesus, “Ha mashchamtham, ha g chehani mat wo ha'asa hab chei.”
42019040	Sh hab kaij g Jesus, “Neh, matp ihtham wo ha'asa hab chei, kut chum hems g hohothai si s-kaitham ab wo ihmath g Jiosh ni-hekaj.”
42019041	Sh am i aihi g Jerusalem. Kutsh shosha g Jesus
42019042	k hab kaij, “Mat hu wo i s-mahchk g Jerusalem t am hemajkam ith i tashkaj mat has wo e juh k wo e tho'ibia.
42019043	Ab o him g tash mat wo ha biha g ha-obga k wo ka kuh
42019044	k s-ap wo ha hugio wehsijj hegam mat am wo ha'ichugk k wehs wo wuahawua g kihhim. K pi sha'i mahch mat ithani wo chum ha tho'ibia g Jiosh.”
42019045	Kutsh am hahawa hih g Jesus k gd hu jiwia ge'e cheopi t am. Sh eda am ha'i thadha ge'e cheopi wehgaj ch am ha'ichu gagda. Kutsh gm hu si i ha wuwhas
42019046	hab kaijch ab ha wui, “Bo chu'ig g Jiosh o'ohana mo hab kaij g Jiosh: ‘Ahni o d ni-wehhejedkam ihtha ge'e cheopi. T ab wui wo hihimath g hemajkam ch ab wo si has ni-elithath.’ Neh, bo kaij g Jiosh. Kumt eda an be k am eda hab wabsh wua g hejel e-tatchui ch chum hems ha'ichu s-a'agi ha ehsith ab ha wui ha'ichu gagdach.”
42019047	Kush wehs tashkaj am ha mashcham g Jesus ge'e cheopi ch ed. Sh hegam u'ugchu papal ch chehanig ha mashchamtham ch ha wanimedtham g hemajkam chum s-mu'amk.
42019048	Sh wabshaba g hemajkam chum hekith ab si kaiham. Kush heg hekaj pi e nakog hegam mash chum s-mu'amk.
42020001	Sh am hu hebai g Jesus am ha mashcham g hemajkam ge'e cheopi ch ed ch am ha ahgith g s-kehg ha'ichu ahgaj g Jiosh. Kutsh am thatha g u'ugchu papal ch chehanig ha mashchamtham ha wehm g ge'eged
42020002	k hab kaij ab wui, “Thohp hab chum elith map ab amjed ab u'ukch g e-gewkthag ch am hab ha'ichu wua. Oi g am t-ahgith.”
42020003	Sh hab kaij g Jesus ab ha wui, “Pegih, nt ahni wehpeg ab epai ha'ichu wo em-kakke. Am g wo ni-ahgith
42020004	mams hedai hab elith mat ab mah g Johnbad g gewkthag mat wo ha pahl wapko. Nat g Jiosh ab mah aha nat wabsh g o'othham?”
42020005	Kush ihtham am wabsh hejel si a'aga ch hab kaij, “Shahtt hig wo chei? T ab wo t-kakke matt haschu ahgk pi ab hu wohoch mattp hab wo chei mo ab Jiosh amjed u'ukch g gewkthag.
42020006	T g hemajkam wo t-ma'ichshul mattp hab wo chei mo ab wabsh o'othham amjed u'ukch. Mu'ijj o hab elith mo d Jiosh ha'ichu i tashogiththam.”
42020007	Neh, bash kaij ch ab hahawa uhpam i e nohnogi Jesus wui k hab kaij, “Pi ach sha'i mahch mas hedai amjed ab u'ukch g e-gewkthag.”
42020008	Sh hab kaij g Jesus ab ha wui, “Pegih, nt ahni hab wa'ap pi wo em-ahgi mani hedai amjed u'ukch g ni-gewkthag ch hab wua wehs ihtha.”
42020009	Neh, bash kaij g Jesus ch am hahawa ha ahgith g hemajkam ihtha ha'ichu wepogitha ahga hab kaijch: “Neh, matp hems hema am ei g uhdwis e-oith ed k hab hahawa i e ah mat gm hu hasko mehk wo him k pi oi wo jiwia. Kut ha'i wo nuhkuthath g oithaj ch wo namkith hegai mo haschu ab d i chum wuikamaj. Pegih, t am ha shulig k gm hu hih.
42020010	Kut am i e ai mat wo bai g uhdwis. T am hema cheha g e-pionag mat am wo him k ab wo i u'ithk g wuikamaj. T wabshaba g nuhkuththam gewichkwua g piongaj k pi ha'ichu sha'i mah. Kut gm hu uhpam hih.
42020011	“T g enigakam hema ep cheha g e-pionag mat am wo hih. T ith ep gewichkwua g nuhkuththam k si s-ta edam sho'igchuth k pi ha'ichu sha'i mah. T gm hu uhpam hih.
42020012	“T g enigakam hema ep cheha mat am wo hih. T hab wa'ap s-ko'okam has juh k gm hu si wuhshath.
42020013	“K hab hahawa kaij g uhdwis oithag enigakam, ‘Neh, si ni-tatchuithch ni-alithag ant wo cheha mat am wo hih. Heg at hemho ab wo wa has el.’
42020014	“T heg gn hu hih. T wabshaba ab i nei hegam nuhkuththam k hab kaij ab a'ai e wui, ‘Ith o d enigakam alithag. Tt hig wo mua. T d wo t-enigak g uhdwis oithag.’
42020015	T wa woho hab e juh k gm hu si i wuhshath ab amjed g uhdwis oithag k am i mua.” K hab hahawa ep kaij g Jesus,
42020016	“Neh, nat hig pi woho wo ha koktha g oithag enigakam k am ha'i ep wo ha hiwigi mat wo nuhkuth.” Tsh am i kah ihtha g hemajkam k hab kaij, “Ih, pi at woho hab wo e juh hegai map am t-ahgith.”
42020017	Kush ab si ha neith g Jesus ch hab kaij, “Woho at hab wo e juh. K g Jiosh o'ohana am tashogith mamt hab wa masma wo s-ni-ohhoth. Ith o hab ahgch hab chu'ig g wepogitha ahga Jiosh o'ohana ed: Kihttham at wo chum hema s-ohhotham g hothai. T wabshaba ith d wo si s-has ha'ichu hothaik am ha-kihta wehhejed. Neh, bo chu'ig g Jiosh o'ohana.
42020018	Kut wo e sho'igch hegam mat pi wo ni-amich. Ith at heg wo wa wepok mat ab wo e keiko hothai t ab. Kut wo bei g s-ko'ok e-namkithadag hegam mat wo s-ni-ohhoth. Ith at heg wo wa wepok mat g hothai ab ha ab wo gehsh k am wabsh wo s-ha wia.”
42020019	Neh, bash kaij g Jesus ch hegam hab ha ahg chehanig ha mashchamtham ch u'ugchu papal. Kutsh hegam heg hekaj wabsh chum si s-behim. Sh wabshaba mu'ijj g hemajkam ab si has elith g Jesus. Sh ihtham ha mashchamtham ch papal s-ha ehbith ch pi am hu be
42020020	k wabsh am s-nen'oith mat am wo ha ap'et. Tp hems ha'ichu hab wo chei mat heg ab wo abchuth k an wo be k am wo i thagito kownal wui. Tsh heg hekaj ha'i ha namkith mat am wui wo hihim k ab wo ha'ichu kakke k wo heki himch.
42020021	Sh hab kaij ihtham ab wui, “Ha mashchamtham, s-mahch ach map wabsh chum hedai ha mashcham g wohokam ab amjed g Jiosh himthag, chum as has wo chei hedai i.
42020022	Pegih, k am wo t-ahgi maps has elith g ge'e kownal kowlanta. No hig t-hiwgith g t-chehanig ahchim Tutuligo matt wo ha namkith aha no pi t-hiwgith?”
42020023	Sh wabshaba g Jesus s-ha amichuth mo g pi ap'ekam hab elith ch hab ha ahg,
42020024	“Ab g wo hema ni-chehgith hegai lial mam hekaj ha namkith.” Kumtsh ab hema chehgi. Kush hab ha ahg. “Am g wo ni-ahgith mo hedai wuhiosha ch hedai chehgig ab o'ohadag ith ab lial?” Sh hab kaij ihtham, “Hegai mo d uhgchu t-kownalig.”
42020025	Sh hab hahawa ep kaij g Jesus, “Pegih, ab g wo i thagito kownal wui hegai matp d enigaj k am epai wo i thagito Jiosh wui mo haschu d epai enigaj.”
42020026	Kutsh pi e nako ihtham mas wo heki himch am ha tahgio g hemajkam k oi wa am wabsh i pi has kaij ch si has i el mat has masma ab i nodagi g ha-kakkei.
42020027	Tsh am ha'i thatha Jesus wui hegam mash hab e a'aga Sajusi. Ihtham o d ha wohochuthadag mat g Jiosh pi ep wo ha chegitoich g ko'i. Sh ab kakke ihtham ch hab kaij,
42020028	“Ha mashchamtham, an o hab chu'ig ihtha chehanigaj g Jiosh Mosesbad o'ohana ed ch hab chu'ig matsh g oithchkam wehngaj hegai mat wo muh pi ha a'aligak hemho wo wa bei g hohnigaj g e-wehnagbad. Tsh g a'aligaj hab masma wo e kuint mat d wo a'aligajk hegai mat muh.
42020029	Pegih, k am hu hebai wewa'ak d e-wepngam. Kut g si ge'echu ge hohnt k pi ha a'alithtok am i muh.
42020030	T g oithchkam an bei ihtha uwi k hab wa'ap muh.
42020031	T amjed g waikkokam an be k hab wa'ap muh. T wehsijj hab e juh ihtham wewa'ak mat pi ha a'alithtok ko'o k huhug.
42020032	T gm hu si ha oithk heg ep muh uwi.
42020033	Pegih, k ihtham wehsijj hohnigkahim. Kut hedai d wo hohnigk matp g ko'i ep wo i wuwha?”
42020034	Sh g Jesus hab kaij ab ha wui, “Ia o wa'i e hohont g hemajkam jewed thahm.
42020035	K wabshaba pi hab chu'ig an Jiosh kihthag ed. Jiosh at uhpam wo ha chegitoich g e-tho'ibiakam k am wo i ha wahpki e-kihthag ed. T hahawa pi wo e hohontath ch pi wo ko'oth hab masma mo g anghil hab chu'ig.
42020037	Mosesbad atki wa an o'oha mash wa g Jiosh am e chehgith wui heg hekaj sha'i mash meihith ch pi meitto. Sh hab kaij g Jiosh: Ahni ani d ha-Jioshga hegam Abraham ch Isaac ch Jacob. Neh, ith o hab kaij g Jiosh, chum as heki hu koi, no pi am e wehm ha nuhkuth ch ab uhpam wo i ha wuwhas muhkig amjed.
42020038	Pi amt wabsh woho wo i huhug am i ko'ok matp g Jiosh d em-Jioshga.” Neh, bash kaij g Jesus.
42020039	Kush ha'i hegam mo d chehanig ha mashchamtham ab neneok ch hab kaij, “S-ap apt hab chei, ha mashchamtham.”
42020040	Tsh amjed pi hedai e nako mas ab ha'ichu ep wo kakke.
42020041	Sh hab kaij g Jesus ab ha wui, “Am g wo oithahim mas hedai d wo Jiosh si Kehshak. Bo e a'aga matsh d wo amjedkamk hegai t-kownaligbad mash hab chehgig David.
42020042	Kush wa eda g Davidbad hab a'aga ‘ni-kownalig’ natsh o'oha ihtha mo an hab chu'ig ne'i ed heg eda Jiosh heki hu o'ohana: Bo kaij g Jiosh ab ni-kownalig wui: In g thahiwua s-apkojed ni-hugith an.
42020043	Kunt wo ha gewito g m-obga mat ab wabsh s-ap wo m-wechok.
42020044	Neh, namt hig s-ap wo ah mat has masma d wo Davidbad amjedkamk ihtha mash d kownaligaj?”
42020045	Kush wehsijj ab si kaiham g Jesus hegam mu'i hemajkam. Kush ab ha ahgith g e-chuhchai ch hab kaij,
42020046	“Hegam mo d chum chehanig em-mashchamtham o am si s-apko thadhaiwup cheopi ch ed ch ge'e gegosig ch ed. Si o s-kehg e enigadath ch an oiopo no pi tatchua mamt ab wo si has ha elithath. Kumt wo s-e nen'oithath mamt pi hab wo masmak mo hegam.
42020047	Chum as si chew e ho'ige'ithahun am em-tahgio ch eda ha'ichu s-a'agi ha wohppo'ith hegam mo d hehe'ejel wi'ikam. T g Jiosh ba'ich i s-ko'okam wo ha namkith heg hekaj pi ap ha-chu'ichig no pi wabsh pehegia e ho'ige'ithahun ch hab wua ihtha pi ap'ekam.”
42021001	Sh am hu hebai thadha ihtham Jesus mash am e shulig g ha-mahkigdag am wehhejed g ge'e cheopi. Kush g s-kakais mu'i am shulig g lial.
42021002	Tsh am hema jiwia g al sho'igkam oks mash d hejel wi'ikam k atsh gohk s-o'amchu am shul. Kush am neith g Jesus
42021003	ch hab ha ahg g e-chuhchai, “Neh, ihtha al sho'igkam oks at ba'ich i ge'e mahkigdag hab juh mo hegam s-kakais.
42021004	Hegam o ab wabsh mahk hegai mo haschu i pi tatchua no pi wabsh s-lialiga. T wabshaba ihtha al oks wehs mah mo haschu al i edgith mat hekaj wo chum kihthagk.”
42021005	Kush am ha'i neneok ab amjed g ge'e cheopi ch am a'aga mo si s-kehg hab mahs ch si s-kehg hohothaikaj hab junis ch si s-kehg mahkigdagkaj e heosith. Sh hab kaij g Jesus,
42021006	“Heu'u. Nt wabshaba wo si shel em-ahgi mo e aihim mat wehs wo i e shul ihtha mam neith.”
42021007	Sh g chuhchaij ab kakke ch hab kaij, “Hekith at hab wo i e juh ihtha? Kut haschu d wo chehgithak matt heg ab wo s-mahchk mo e aihim matki am hab wo e juh?”
42021008	Sh hab kaij g Jesus, “Mt wo s-e nen'oithath ch pi am hu wo e iattogi. Mu'i at an wo i wuwha a'ahithag oitham k ni-wepo wo e chehcheg hab kaijch mo d Jiosh si Kehsha ch hab wo chei mat e ai g tash. Pi g am hu wo i ha oith ihtham.
42021009	An at wo kaitha mo am hahasko a'ai e cheggia g jejewed. Kumt wabshaba pi heg hekaj wo e kudutath, chum as hems wo wohok. Hemho wa at hab wo mahsk ha'ichu wehpeg. K wabshaba pi hab d ahga mat e ai mat wo huhug g jewed.
42021010	Jejewed at ab a'ai wo i e cheggia.
42021011	T an a'ai hab wo e juh mat g jewed sha'i s-ta ehbitham wo u'ugij. T g bihugig wo gehsh k g s-cheawagig ab wo i hih. S-ta ehbitham ha'ichu at am wo i e chehgi ab thahm kahchim t amjed.
42021012	“Mat koi hab wo e juh ihtha, kumt an wo em-u'u k wo em-sho'igchuth k am wo em-u'apa chechopi ha wui k wo em-kuh. Kumt wo e lothai am ha tahgio g kokownal nam pi ab s-ni-wohochuth.
42021013	Ith at am wo em-ap'et mamt am wo ah g s-kehg ha'ichu ahgaj g Jiosh.
42021014	Pi g am heki hu wo e kudutath heg hekaj mamt has wo chei hejel e wehhejed.
42021015	Ab ant wo em-mah g ne'oki ch amichuthadag. Kut pi wo e nako g em-obga mas ab wo wui kekiwua mamt has wo chei.
42021016	Em-jehj ch em-wepnag ch em-hajuni ch em-naipijju at am wo i em-thagito ha wui g haha'ichu. Kumt ha'ijj wo e ko'ij.
42021017	Mu'ijj at wo s-em-keh'el nam pi ab ni-hiwig.
42021018	Mt wabshaba s-ap am wo gahi wuwha mamtp has wo i em-juh
42021019	k wabsh wo s-ha bahbgi. T g Jiosh wo em-tho'ibia.
42021020	“Shonthal at an wo biha g Jerusalem. Kumt hab wo s-mahchk mo e aihim mat oi wo e padch g kihhim.
42021021	Hemho wa at am wo ahhio thohtha'ag wui hegam mat am wo ha'ichugk Judea chekshani ch ed. T hegam mo am ha'ichug Jerusalem kihhim t am hemho wa wo ahhio ab amjed. Kut hegam mo gm hu wabsh jegko kih pi am hu wo i wahp kihhim ch ed
42021022	nat pi wo e ai mat wo s-ko'okam ha namkith g Jiosh k am wo wohokamch wehs hegai mo an o'ohanas o'ohanaj ed.
42021023	Ih sho'ig! S-ta at ehbitham wo mahsk am ha wehhejed hegam mat wo chu'uchum mahmadk ch hegam mat wabsh wo kia wo'ok g ali. Ab at wo i hih g ge'e sho'igthag ith thahm jewed. T g s-ko'ok ha-namkithadag ab wo gei ha ab ihtham hemajkam heg hekaj ha-chu'ichig.
42021024	Mt wo ha'i ha koktha k wo ha'i ha lilsochuth k gm hu wo i ha ui mehk jewed wui. Kut g gawul mahs hemajkam an wo bei ihtha Jerusalem k ia wo i e chiwiadath am hugkam mat wo kuhgit g ha-ap'ethag g gawul mahs hemajkam.
42021025	“T wo e u'ugij mo haschu an hab chu'ig t-thahm. Kut s-ta ehbitham hab wo e juh g tash ch mashath ch huhu'u k wo thagito g e-wopogga. Kut g ge shuhthagi an wo wewgath ch an wo to'otonkath. T ith wehs wo chehgi mat ge'e ha'ichu hab wo e juh wehsko jewed thahm. T g hemajkam wo si s-ehbithath wehs jejewed ch ed ch wo s-e chuhug nat ge wo mahchk mat haschu has wo e juh.
42021027	Kunt ab hahawa si s-masma wo i hud chewagi ch ed ab Jiosh kihthag amjed ahni Jiosh si Kehsha. Kut am wo e maskogi g ni-gewkthag.
42021028	Bat masma wo e chehgi mo ab e aihim g ha-tho'ibiathag hegam mat ab wo ni-hiwgath. Kut heg hekaj wo chum si s-ap e taht mat hekith wo i shonwua ihtha mani em-ahgith.”
42021029	Tsh amjed g Jesus am ha ahgi ihtha ha'ichu wepogitha ahga, “Neh, mt wo s-mahchk mo g toniabkam e aihim mamt wo nei mat g suhna je'e ch nahnko mahs u'us ab wo i i'iwgi.
42021031	K hab wa masma hab mahs mamt wo nei mat hab wo e juh ihtham mani am heki hu em-ahgith k wo s-mahchk mo e aihim mant ep wo jiwia.
42021032	“Neh, hegam mat wo nei ihtha mani em-ahgith at d wabsh wo kia thothakamk jewed thahm mat hekith wehs am hab wo e juh.
42021033	Wehs am gm hu hab wo i e juh ihtha Jiosh nahtoi mam in neith. T wabshaba g ni-ne'oki pi hekith gm hu hab wo i e juh.
42021034	“Si g wo s-e nen'oithath mat haha wabsh wo em-ai hegai tash. Mt am hu pi wo mahchk. Pi g am wo sha'i e hiwgith mamt wabsh si mu'i ha'ichu k ed wo e nakogath ch wo si e gegosithath ch wo nawkko'oth ch g e-kihthagkaj wo e kudutath.
42021035	Hegai tash at am hab haha wabsh wo si e juh wehs hemajkam ha tahgio.
42021036	Mt wo si s-e nen'oithath ch wo e ho'ige'ithahunath chum hekith mamt ab wo u'ukch g gewkthag ch s-ap am gahi wo wuhsh wehs ihtha mat am hab wo e juh. Nt pi an hu ha'ichu wo em-abch ahni Jiosh si Kehsha mamt hekith wo ha lothai g hemajkam.”
42021037	Sh g Jesus wehs tashkaj am ha mashcham ge'e cheopi ch ed. Kush mu'ijj am wui thaiw wabsh i sisi'alimath mat ab wo kaiha. Sh am i huhuduk, sh gm hu hihhim ihtham Jesus Olive U'us Kawulk wui ch am koksho.
42022001	Sh am i e aihim mash eda e wushshath matsh wa g Jiosh ha tho'ibia g ha-shohshonbad. Sh heg eda pi e ko'a hegai pahn mo jewajithas.
42022002	Sh g u'ugchu papal ch chehanig ha mashchamtham am wabsh s-a'agi e nakog matsh wo mua g Jesus ch wabshaba s-ha ehbith g hemajkam.
42022003	Kutsh g ge Jiawul Satan an bei g Judas Iscariot.
42022004	Tsh ith am i ha thagito hegam Jesus k am him k am ha wehm a'aga g u'ugchu papal ch ge'e cheopi nuhkuththam ha-ge'ege'ejig mat has masma am wo i thagito g Jesus ha wui.
42022005	Tsh si s-hohho'i ihtham k ab si ahgi mat wo namkith.
42022006	Tsh amjed am i e nako g Judas mat am wo neithath mat s-a'agi wo gagda g Jesus ab ha wui. T pi wo mahchk g hemajkam ab amjed.
42022007	Tsh am hahawa s-ap i e ai hegai ha-shohshonbad ha-tho'ibiathag piast. Kush d wehpeg tash matsh eda wo e koktha g kahwal mahmad.
42022008	Sh g Jesus hab ha ahg g Peter ch John. “Am g wo hihim k am wo i ap'ech g t-gegosig matt wo wuhshath g t-shohshon ha-tho'ibiathag.”
42022009	Kush hab kaij hegam, “Bahtt hab wo juh g t-gegosig?”
42022010	Sh hab kaij, “Neh, am amt wo hihi Jerusalem wui. T ab hema wo himath g cheoj ch wo wa'igchugath ab ha'a t ab. Kumt am wo i oi. Kut am hu hebai wo him k am wo i wah hema kih ed.
42022011	Kumt hab wo chei ab wui g kihkam, ‘Neh, s-mahchimk o g t-mashchamtham mas an hebai i ha wi'is matt wo wuhshath g t-shohshon ha-tho'ibiathag.’
42022012	Kut am wo hema em-chehgi g kih. T ith gn hu ha-kih thahm hab wo chu'igk ch wo ge'ejk ch am wo apchuthask. Kumt an ha'ab wo i ap'ech g t-gegosig”
42022013	Kutsh wa woho am hihi ihtham kihhim wui. Tsh wa woho s-ap am hab e juh mash has i ha ahg. Kutsh am i ap'ech g gegosig.
42022014	Tsh am i hud. Kutsh am hahawa thatha hegam ha'i. Tsh g Jesus am i thahiwua mihsa wui. Tsh g chuhchaij am ep thadhaiwua.
42022015	Kush hab kaij ab ha wui, “Si ani tatchua mant wo em-wehm huh ihtha gegosig mant koi wo ni-muhkith
42022016	nant pi pi hekith ia hu em-wehm ep wo huh ihtha hab mahs gegosig. T wabshaba ab wo e ai mat wo s-ap e nahto g em-tho'ibiathag. Kumt an wo ni-wehmajk thahm kahchim ch ed.”
42022017	Mtsh ab hahawa mah g nawait am tahsa ch ed. Kutsh ab i ho'ige'el g Jiosh k hab kaij ab ha wui, “Ab g wo beh'i ihtha k wehsijj ab wo ha ih.
42022018	Neh, ahni ant pi hekith ab hu ep wo ih ihtha uhdwis wadag k ab wo ai mat wo e nahto g Jiosh kownaltalig.”
42022019	Neh, bash kaij ch am hahawa bei g chemait k ab ho'ige'el g Jiosh k am i hahain k hab kaij, “Tho ni-honshpadag ihtha mant am i em-hahaini. Ith ani hab ahgch hab kaij mant wo ni-muhkith am em-wehhejed. Ab g wo huhgi ihtha hahainig k ith chum hekith am hab wo junihith mamt hekaj wo s-ni-chegitok.”
42022020	Tsh ab hahawa ep ha mah g wasib k hab kaij, “Tho ni-eh'ed ihtha nawait. Ith ani hab ahgch hab kaij mat g ni-eh'ed wo e iawua mat hekaj am hab wo e juh hegai mo wa g Jiosh hab kaij matsh hab wo em-juni.
42022021	“Neh, hegai mat wo ni-gagda o ia ni-wehm thaha mihsa wui.
42022022	Bant wa masma wo ni-muhkith mat has masma g Jiosh am i ap'ech mat g si Kehshaj wo e muhkith. T wabshaba wo si s-ko'okam e namkith hegai mat wo ni-gagda.”
42022023	Tsh ab ha hekaj a'ai i e kakke mas hedai wud wok ch hab wo e juh.
42022024	Kush am e ne'owin hegam Jesus chuhchai am a'agathch mas hedai d wo si ha'ichuk am ha shahgith.
42022025	Sh hab kaij g Jesus ab ha wui, “Neh, ab am si e ha'ichuchuth hab sha masma mo g kokownal. S-mahch am mo hegam si s-gewkam an ha u'ukch g e-hemajkamga. Kut hemho wa am hab wo junihith mo haschu ab ha chehani. Mt wabshaba ahpim pi hab masma am wo ha thahmkath g e-wehm wohochuththam. Si amt s-hemajim am wo i ha wehmtath. Hegam kokownal o tatchua mat g hemajkam hab wo ha elithath mo ge'e ha'ichu hab ha junith. Mt wabshaba ahpim pi hab masma hab wo e elithath mam ge'e ha'ichu hab ha junith g hemajkam.
42022027	Aha nam hig hab chum e elith mam d ha-a'amo ch am wo thadhaiwua mat g em-pionag wo em-gegos? Ni eda ahni pi hab masma hab ni-wua, chum anis d em-kownalig ch wabshaba heg ni-wepogith mani d em-pionag.
42022028	“Ahpim amt pi hekith sha'i ni-thagito am oitham g ha'ichu ni-nakogig,
42022029	Kunt heg hekaj wo em-kokownalch hab masma mat g ni-ohg Jiosh ni-kownalch.
42022030	Mt am ni-wehm wo e gegosithath ni-kownaltalig ed. Kunt hab wo em-juh mamt d wo u'usagakamk am ha thahm hegam gamai gohk kawod thakam Tutuligo hemajkam.”
42022031	Kush hab kaij g Jesus ab Simon Peter wui, “Ih, Simon, Jiosh at wo hiwigi g ge Jiawul mat wehsijj wo em-a'appe hab sha masma mat g pilkani hihktham wo nehnich g e-hihka k gm hu wo i gawulkai g mohgaj. Jiawul o hab chum e ahg mat gm hu hab wo i em-juh hab masma mo g mohg.
42022032	Nt wabshaba ab i tai g Jiosh mat wo i gewkaj g m-wohochuthadag, Simon. Kupt am wo i ha gewkemhu g e-wehm wohochuththam mapt hekith ab uhpam wo i e nodagi ni-wui.”
42022033	Sh hab kaij g Peter, “Ni-kownalig, ni-nahtokch ani mant wo ni-kuhpachuth k wo ni-muhkith m-wehm.”
42022034	Sh hab kaij g Jesus, “Neh, Peter, pi at koi am hu wo kuhu g keli chuchul ith i chuhug ab, kupt waikko hab wo chei map pi sha'i ni-mahch.”
42022035	Sh hab ep kaij g Jesus ab ha wui, “Neh, namd ha'ichu i pi edagi mam wa ahgachug g ha'ichu ni-ahga pi u'uk g e-lial kokstal o g limoshana kokstal o g shuhshk?” Sh hab kaij hegam, “Pi ha'ichu.”
42022036	Sh hab hahawa ha ahg, “Mt wabshaba hemu an wo u'ath g e-lial kih ch e-is-pahyo chum ams hems wo gagda g e-lihwa k hekaj wo hema ha nolawt g is-pahyo.
42022037	Hemho wa at am hab wo e juh ihtha mo ab ni-amjed o'ohanas ch hab chu'ig: Bamt masma ab wo mohto'i g chu'ichig g Jiosh si Kehsha mamt g pi ap hemajkam.”
42022038	Sh hab kaij hegam chuhchaij, “Pegih, t-kownalig, m ia gohk wehch g i'is-papayo.” Sh hab kaij g Jesus, “Neh, e at ai matt wo hihi.”
42022039	Tsh amjed gm hu hih g Jesus Olive U'us Kawulk t ab mash hab wa e wua. Kutsh oi hegam chuhchaij.
42022040	Tsh am i thatha amai. Sh hab kaij ab ha wui, “Am g wo e ho'ige'ithahun mamt s-ap wo nako g e-a'appema.”
42022041	Neh, tsh am hahawa ha thagito k am ba'ich sha'i him k am tonwua k e ho'ige'ithahun
42022042	hab kaijch, “Ni-ohg, matp am wo s-ap'ek, pt gm hu hab hig wo i juh hegai si s-ko'ok sho'igthag mo ab ni-wui him. Kuni eda tatchua mat ahpi g m-tatchui hab wo e juh.” [
42022043	Tsh am haha wabsh hema jiwia g anghil ab wui k ab si i gewkaj.
42022044	Kutsh si e kudut k am ba'ich haha wabsh si e ho'ige'ithahu. Kush g wahudthaj am e iawua jewed thahm k d wabsh eh'ed.]
42022045	Tsh am i ha'asa e ho'ige'ithahun k am hih mash am thadha hegam chuhchaij. Kush am kohksh nash pi wabsh i ha ba'iwich g pi ap tahhathkam.
42022046	Sh hab kaij ab ha wui, “Shahchu am ahgch kohksh? Ab g wo nehnen k wo e ho'ige'ithahu mamt s-ap wo nako g e-a'appema.”
42022047	Sh am wabsh kia neok. Sh ab ha'i ge hihim g hemajkam. Kush heg ha wanimed Judas mash d chum hema kehshaj g Jesus ch ab wui i hih matsh ab wo chintath.
42022048	Sh hab kaij g Jesus, “Ih, Judas, pt wo ni-gagda ab ni-chintathk ahni Jiosh si Kehsha!”
42022049	Tsh am i nei hegam ha'i Jesus chuhchai mo haschu has e wua k hab kaij, “T-kownalig, natt wo ha cheggia g i'is-papayokaj?”
42022050	Kutsh hema ab si i widu g is-pahyo k g uhgchu pahl neholiga nahk an si hikuch.
42022051	Sh hab kaij g Jesus, “Am g wo wa i ha'asa,” k an taht ihtha cheoj nahk k thoaj.
42022052	Tsh am wui thatha g u'ugchu papal ch cheopi nuhkuththam ha-ge'ege'ejig ch g ge'eged mat an wo bei. Sh hab kaij g Jesus ab ha wui, “Bamki ni-elith mani d s-chu ehskam ch hab ia thatha u'ukch g i'is-papayo ch u'us.
42022053	Am ani em-wehm ha'ichug cheopi t am wehs tashkaj. Kumt pi an hu ni-bei. T wabshaba hemu am i em-ap'et. Pi ap'ekam at s-ap am hab wo e juh s-chuhugam k ed.”
42022054	Tsh an bei g Jesus k gm hu i bei uhgchu pahl kih wui. Sh g Peter ga hu wabsh mehkjed ha oith.
42022055	Kutsh eda am ge e nai kolhai ch ed. Kutsh am i jiwia g Peter k am ha wehm thahiwua hegam mo am thadha.
42022056	Kutsh am hema jiwia g chehia pion k am nei g Peter k ab si i neith k hab kaij, “Ihtha o'othham o wa an wehmaj hegai mamt an bei.”
42022057	Tsh wabshaba pi mahch k e ah g Peter hab kaijch, “Pi ani sha'i mahch hegai.”
42022058	Sh am sha'i ha'as. Kutsh am hema ep cheh g Peter k hab kaij, “Ahpi ap d hema hegam Jesus.” Sh wabshaba hab kaij g Peter, “Ih, pi o woho.”
42022059	Sh am hu d i hemako ohla amjed. Kush hema o'othham am si e gewkaj ch hab kaij, “Woho o wa mo ihtha o'othham hab d wa'ap ha wehm o'othham noki pi ab d kihkam Galilee chekshani ch ed.”
42022060	Sh hab kaij, “Pi ani sha'i mahch maps haschu hab ahg.” Neh, sh am wabsh kia neok. Tsh g keli chuchul am si ku.
42022061	Kutsh ab si e sikolkai g Jesus k ab si i nei g Peter. Tsh am wabsh si chegito g Peter g jesus ne'oki mo wa hab kaij, “Koi at wo kuhu g keli chuchul, kupt waikko hab wo wa'i chei map pi ni-mahch.”
42022062	Tsh gm hu hahawa i wuhsh g Peter k si pi ap e tahtk ch shoak.
42022063	Sh hegam mash am nuhkuth g jesus nahnko ahg ch an si ma'ish k wuh g wuhpuij
42022064	k ab si shonikkash ch hab ahg, “Am g hig t-ahgith mas hedai ab m-shonikka.”
42022065	Kush mu'i nahnko ep s-ko'okam ahg.
42022066	Tsh am i mahsi. Kutsh am e nam hegam ge'eged ch u'ugchu papal ch chehanig ha mashchamtham mash d e jehnigiththam. Kumtsh am ha wui u'apa g Jesus.
42022067	Sh ihtham hab kaij, “Am g t-ahgith maps d Jiosh si Kehsha.” Sh hab kaij g Jesus, “Pi amt woho ab hu wo ni-wohoch mantp am wo em-ahgi mani hedai wud.
42022068	Kumt pi woho ab hu wo i nodagi hegai mantp haschu wo em-kakke.
42022069	Nt wabshaba wo em-ahgi mant i'ajed an s-apkojed hugithaj an wo thak g Jiosh ahni si Kehshaj.”
42022070	Kush wehsijj hab kaij, “A kuptp d Jiosh alithag?” Sh hab kaij ab ha wui, “Thani ahni.”
42022071	Sh hab kaij hegam, “Neh, pi ach sha'i hema tatchua mat wo si s-mahch k ah. Ahchim ach hejel kah mo si pi ap neok ab Jiosh t amjed ch hekaj wo chum e muhkith.”
42023001	Kutsh wehsijj hegam haha'ichu ab si e wehmt k am i bei g Jesus heg wui mash d kownal am Judea chekshani ch ed ch hab chehgig Pilate.
42023002	Sh ab ha kaiham. Kush ab wui ab ha'ichu abchuthahim g Jesus hab kaijch, “Neh, ihtha o'othham o im hu hab wabsh i ha wawan g t-hemajkamga hab ha ahgch mat pi wo namkith g ge'e kownal. Kuch kah mo hab hejel e ahg mo d jiosh si Kehsha ch d uhg kownal. Kupt hemho wa wo mua.”
42023003	Kush ab kakke g Pilate g Jesus ch hab kaij, “Nap d ha-kownalig g Tutuligo hemajkam?” Sh hab kaij g Jesus, “Thani ahni.”
42023004	Tsh g Pilate am i mamche hegai mam ab abchuth. Sh eda mu'i an oiopo g hemajkam s-neithamk mo has e wua. Tsh g Pilate am ha kaichuthk hab ha ah g u'ugchu papal, “Pi ant ha'ichu sha'i cheh mas pi ap hab juh ihtha o'othham mat heg hekaj wo e muhkith.”
42023005	Kush wabshaba ba'ich i e gewpkath ch hab kaij, “Am o ha chu'amun g t-wehm o'othham ha'ichu ha mashchamch wehsko ga hu Galilee t amjed ch ia Judea ch ed ch chum hems iia Jerusalem ch ed.”
42023006	Tsh am i kah g Pilate ihtha k hab kaij ab ha wui, “Kutp ab Galilee chekshani ch ed d kihkam ihtha o'othham?”
42023007	Kumsh am ahgith mash am ha'ab d kihkam. Sh g Herod am d ha-kownalig Galilee chekshani ch ed ch ia'i ithani am hab wa'ap ha'ichug Jerusalem t am. Kumtsh heg hekaj am wui u'apa g Jesus.
42023008	Kush si s-hehgig g Herod nash pi tash wa'i chum s-neithamk hab chum e ahgch matp hems am tahgio hab wo juh g s-hasig ha'ichu.
42023009	Kumtsh am kei tahgio. Kush mu'i ha'ichu kakke. Sh wabshaba pi has sha'i kaij g Jesus.
42023010	Kush g u'ugchu papal ch chehanig ha mashchamtham am gegok ch si s-gewkam ab ha'ichu abchuth g Jesus.
42023011	Sh g Herod g e-shonthalig ha wehm haha wabsh nahnko ahg g Jesus ch si ash k ash g si s-kehg kahba ab wahki. Tsh ab hahawa ha cheha g Herod mat wo uhpam bei am Pilate wui.
42023012	Kutsh heg i tash ab g Pilate ch Herod ab hahawa e nawojt k ash eda chum s-e keh'ith.
42023013	Tsh g Pilate am i ha hemapai g u'ugchu papal ch ha wanimedtham g hemajkam
42023014	k ash hab kaij ab ha wui, “Ia amt u'apa ihtha o'othham ni-wui hab kaijch mo go'olko ha wanimed g hemajkam. Kunt hemuch ia em-kaichuthk am i mamche hegai mam ab abchuth k pi ha'ichu sha'i cheh mas pi ap hab junihim.
42023015	Kutsh Herod hab wa'ap pi ha'ichu sha'i cheh. T g shonthaligaj ab uhpam i u'apa t-wui. Pi atki ha'ichu hab juh ihtha mas heg hekaj wo e muhkith.
42023016	Kunt wabsh wo ha cheha mat wo gewittan k wo thagito.” [
42023017	Neh, bash kaij nash pi am hema i thathagitosh g lihso ha wehhejed wehs ahith ab mo eda hab e wua hegai ge'e gegosig.]
42023018	Kush wehsijj hegam mu'i hemajkam mo am ha'ichug si s-kaitham hab kaij, “Pi ach tatchua ihtha. Barabbas apt wo i thagito t-wehhejed.”
42023019	Sh eda ihtha Barabbas am e kuhpch nash pi chum ha'i ha wehm cheggia g kownal ch ha'i ha koktha.
42023020	Sh am ep chum ha wehm neok g Pilate nash pi chum s-thagitoimk g jesus.
42023021	Sh wabshaba am ep si s-kaitham hab ge kaij mu'ikko, “Mu'ani! Mu'ani ab kots t ab!”
42023022	Sh hab ep chum kaij g Pilate, “A t haschu pi ap hab juh. Pi ant ha'ichu sha'i cheh mas heg hekaj wo e muhkith. Ab ant wo ha cheha mat wo gewittan k wo thagito.”
42023023	Sh wabshaba am wabsh si s-kaitham hab kaij matsh ab wo naggia kots t ab. Neh, tsh g ha-hihinki gewito g Pilate.
42023024	Tsh am i ap'ech mat am hab wo e juh g ha-tatchui.
42023025	Kumtsh gm hu i wuhshath hegai mash d ha cheggiadkam ch d ha mu'akam k amtsh g Jesus am i thagito ha wui mat am hab wo juh mo has i elith.
42023026	Kumtsh gm hu i bei g Jesus ab kushwiotachuthk g kots. Kush am hu hebai hihim. Tsh ab hema i ha nam g o'othham mash ab him Jerusalem wui. Ith ash hab chehgig Simon ch ab d kihkam mash am d Cyrene ch ash ab him ga hu o'oithag amjed. Kumtsh am wabsh si be k ab kushwiotach g kots k atsh hab juh mat ab oithk wo himath g Jesus.
42023027	Kush mu'i hemajkam ab oithch hihim. Sh g u'uwi si shoanihim wehhejed.
42023028	Tsh ab i ha nei g Jesus k hab kaij ab ha wui, “Pi g am ni-wehhejed wo shoanith, ahpim Jerusalem t am kihkam, ch wabshaba hejel e wehhejed ch e-a'aliga ha wehhejed.
42023029	Ab o him g tash mat hab wo chei g hemajkam mo si ha'ichu s-ha abamk hegam u'uwi mat pi hekith sha'i mahmadt.
42023030	Woho o wa mat s-ta ehbitham ha'ichu hab wo e juh am ni-tahgio. T wabshaba ba'ich i s-ta ehbitham ha'ichu hab haha wo juh am ha tahgio hegam mo d pi ap chu'ijkam ch pi ab hu ni-wui e nohnogimk. (30) Hegam at pi wo e nako mas heg wo nako k heg hekaj wo chum tatchua mat g thohtha'ag am ha thahm wo i shulig k wo ha ehsto.”
42023032	Kumsh gohk ep ha u'a mamtsh am wehmaj wo ha koktha. Sh ihtham d pi ap hehemajkam.
42023033	Kumtsh an thatha anai mash am hab e a'aga Koshwak. Tsh g shonthal ab hahawa sisish g Jesus kots t ab k am i kei g kots wag ch ed k gn hu a'ai hab wa'ap ha nahngia hegam pi ap hehemajkam kokots t ab.
42023034	Tsh ab hahawa e ho'ige'ithahu g Jesus k hab kaij, “Ni-ohg Jiosh, ab g wabsh si i s-ha ho'ige'ith hegam mat ab ni-naggia. Pi o sha'i mahch mani d si m-Kehsha ch d s-ap'ekam.” Kutsh g shonthal am e chichwi k g wehschugaj e to'i.
42023035	Sh g hemajkam am gegok ch neith wehs ihtha. Sh g ha wanimedtham nahnko ahg g Jesus ch hab kaij, “Ha at tho'ibia ha'i, pegih, k hejel wo e tho'ibia matp d Jiosh si Kehsha.”
42023036	Kush g shonthal hab wa'ap nahnko wua ch hab wabsh s-junim k ab chum mah g nawait
42023037	ch wabsh nahnko ahg hab kaijch, “Oi g hejel e tho'ibiad napsh pi d ge kownal.”
42023038	Sh am thahm o'ohadag ihtha, “Ith o d Tutuligo hemajkam ha-kownalig.”
42023039	Kush hema hegam pi ap hehemajkam mash ab hab wa'ap naggia kots t ab ab si s-ko'okam has ahg g Jesus ch hab kaij, “Neh, kuptp d ge Jiosh si Kehsha, pegih, k wo hejel e tho'ibia k ahchim ep wo t-tho'ibia.”
42023040	Kush g hema ab si s-keh'ith ihtha ch hab kaij, “Aha nap pi ehbith g Jiosh. Ia ach t-wehm nahngia ch ab t-wepo mohto'ithas g chu'ichig.
42023041	Kuch ahchim s-ap ab mohto'ithas nach pi wa woho d pi ap chu'ijkam. Kutsh eda ihtha pi hab sha'i juh g pi ap'ekam.”
42023042	Neh, bash kaij ihtha hema ch ab Jesus wui hab hahawa ep kaij, “Jesus, ab apt wo wa al s-ni-chegitok hekith ab bek g e-kownaltalig.”
42023043	Sh hab kaij g Jesus ab wui, “Neh, ni ab si m-ahgith mapt ith i tashkaj wo ni-wehmajk an Jiosh kihthag ed.”
42023044	Kutsh am i thahm juh. Tsh muh g tash k wehsko s-chuhugam ch ab ai g waik ohla.
42023045	Kutsh am ge'e cheopi ch ed g s-kowk ikus kuhpadag ab si shel e wantsh.
42023046	Kush am si s-kaitham e ho'ige'ithahun g Jesus Jiosh wui ch hab kaij, “Ni-ohg, ab ant i m-mah g ni-thoakag.” Neh, bash che'iok am i muh.
42023047	Kutsh am i nei g shonthal ha-ge'ejig matsh haschu has e juh k ab si ihm g Jiosh ch hab kaij, “Woho oki d s-ap'ekam o'othham ihtha.”
42023048	Tsh amjed mu'ijj gm hu uhpam hihi hegam mash ab neith ab wabsh e wecho wahpkch nash pi oi wa si ap e tatat.
42023049	Kush wehsijj hegam mo si s-mahch g Jesus ga hu wabsh mehk gegok ch ab neith wehs ihtha. Ha'i ihtham ash d hegam u'uwi mash ga hu Galilee t amjed an wehmajkahim g Jesus.
42023050	Sh eda wa hema hegam e jehnigiththam chum pi hohho'ith matsh g wehmaj e jehnigiththam s-mu'am k ah g Jesus. Ith ash hab chehgig Joseph ch ab d kihkam mash am d Arimathea ch s-ap d o'othham ch ab nenida g Jiosh kownaltalig.
42023052	Tsh hekith am i muh g Jesus, tsh ha hekaj am wui hih g Pilate k ab si e sho'igchuth k tahni g honshpadaj. Tsh am wa ap'ech matsh wo bei.
42023053	Tsh gm hu ep him k ab i huduni. Sh am mia hab chu'ig g hiha'ini ch ab heki hu cheotas hothai ch ed ch pi koi e hekaj. Tsh g Joseph am i bei g honshpadag k gd hu heg eda cheh am i hobinodk g s-kehg ikuskaj.
42023054	Tsh hegam u'uwi mo wehmajkahim g Jesus ab Galilee t amjed gm hu oi g Joseph k ash neith mat hebai e cheh g Jesus k has masma ab e woi. (54) Kush d wialos. Sh g hemajkam chum e nakog no pi g shahwai d ha-mihshmetha tash.
42023056	Kutsh gm hu uhpam hihi ihtham u'uwi mash hebai thadha k am i ap'ech ha'ichu mat hekaj wo s-ap hab juh mo hab masma hab ha wua g e-ko'ithag k ash am hahawa e ulinihogi mihshmetha tash ch ed mo hab masma d ha-chehanig.
42024001	Sh am e aihim g thomig tash. Tsh am hihi ihtham u'uwi hiha'ini wui k ash u'a hegai matsh am nahto matsh hekaj wo i ap'ech g muhki.
42024002	Kush gm hu e melchuthas hegai ge'e hothai mash ab hekaj e kuhpch g hiha'ini.
42024003	Tsh am i wahp k pi sha'i edagi g muhki
42024004	k am wabsh i gegok pi amichuthch ihtha. Tsh am haha wabsh gohk i e chehgi ha wui mo hab sha mahs mo g o'othham. Kush wabsh si tonod g ha'ichu ha-eniga.
42024005	Kutsh si e totoths ihtham u'uwi k ab si i shul jewedo. Sh hab kaij ihtham gohk ab ha wui, “Shahchu am ahgch ia gahg hiha'ini t am hegai mo d thoakam?
42024006	Pi o ia hu ha'ichug g Jesus nat pi i wuhsh ab muhkig amjed. Am g wo i chegito mo wa has kaij ab em-wui. Am am wa wabsh kia ha'ichug Galilee t am.
42024007	K wa hab kaij, ‘Hemho ant am wo wa i ni-thagito pi ap'ekam hemajkam ha wui ahni Jiosh si Kehsha. T hegam ab wo ni-naggia kots t ab mat wo ni-mua. Nt wabshaba wo i wuhsh muhkig amjed am heg eda waik tash amjed.’ Neh, bo kaij g Jesus ab em-wui.”
42024008	Kutsh ihtham u'uwi am i chegito mash wa hab kaij g Jesus
42024009	k ga hu uhpam hihim k ash am ha ahgith hegam gamai hemako Jesus chuhchai ch wehs g ha'i mat has e juh.
42024010	Ha'i ihtham u'uwi mash am ha ahgith ash d Mary Magdalene ch Joanna ch hegai Mary mash g madaj hab chehgig James.
42024011	Kush hegam Jesus chuhchai pi ab hu ha wohochuth nash pi hab ha elith mo wabsh pi e mahch ch hab kaij.
42024012	Tsh wabshaba g Peter am i e nakog k am meh hiha'ini wui k gd hu meliw k am i koachsh. Kush heg am wa'i kahch s-kehg ikus mash heg hekaj chum e hobinodch. Tsh amjed gm hu uhpam hih am wabsh i pi amichuthch matsh haschu has e juh.
42024013	Kush heg wa'i tash gohkajj am hihim Emmaus kihhim wui. Ith amt ab wo ai kihhim am hu i gohk ohla ab am hihimathch Jerusalem t amjed.
42024014	Sh ihtham am hihimath ch neneok ab amjed hegai matsh haschu has e juh am tahgio g Jesus.
42024015	Tsh g Jesus am ha a'a k am ha wehm hih.
42024016	Kush hi wa chum neith ch wabsh pi amichuth.
42024017	Sh hab kaij g Jesus ab ha wui, “Shahchu am am si a'agath ch ia hihim?” Tsh am wabsh i gegokiwua k si pi ap e tahtkam mahs.
42024018	Sh hema ihtham hab chehgig Cleopas ch ith hab kaij ab wui, “Aha nap ahpi wa'i hejel pi mahch mat haschu has e juh hemuch hu'i ch eda am thaha Jerusalem t am?”
42024019	Sh hab kaij g Jesus, “Shahchu ap hab ahg?” Kush hab kaij ihtha, “Hegai mat hab e juh am tahgio hegai mo hab chehgig Jesus ch ab d kihkam Nazareth t ab. Heg oki d Jiosh ha'ichu i tashogiththam. K wehsijj ab si has elith mo haschu hab junihim ch has i kaij.
42024020	Kut g u'ugchu papal ch t-wanimedtham am i thagito kownal wui mat wo mua. Kumt ab sisish kots t ab k mua.
42024021	Kuch eda ith hab chum si elith mo d hegai matsh wa wo t-tho'ibia ahchim Tutuligo hemajkam. K hemuch d i waik tash amjed mat hab e juh.
42024022	Kut am ha'i hihi g u'uwi t-wehm wohochuththam wabsh i si'alim
42024023	k atsh pi cheh g muhki k uhpam thatha k t-toths am t-ahgithch matsh am ha'i i e chehgi g anghil ha wui. Sh ihtham hab ha ahgith mo d thoakam g Jesus.
42024024	T am ha'i hihi g chechoj hiha'ini wui k am s-mai mash wa woho pi am hu ha'ichug g muhki mo hab chum kaij hegam u'uwi.”
42024025	Sh hab hahawa kaij g Jesus ab ha wui, “S-wohom am hig pi ha'ichu a'amichuth ch pi wohochuth hegai mo wa g kekelibad Jiosh ha'ichu i tashogiththam am ahg.
42024026	No hig pi hab wa mahs mat hab masma wo e sho'igch g Jiosh si Kehsha k am wo i wah si s-kehg e-ap'ethag ed.”
42024027	Neh, bash kaij g Jesus ch amjed am i wuhshath k am tashogi wehs hegai matki g Mosesbad ch wehs hegam kekelibad Jiosh ha'ichu i tashogiththam an o'oha ab amjed.
42024028	Kutsh am hihim k am i aihi hegai al kihhim mo am wui d hihimtham. Sh gm hu wabsh i si him g Jesus.
42024029	Kush wabshaba an shoshobith ch hab kaij, “Ia apt wo wa'i jiwia t-wehm. Hudunihim o k ch ab i s-chuhugamhi.” Kutsh wa woho am ha wehm i jiwia.
42024030	Tsh am wo i gegos. Tsh am bei g chemait k am e ho'ige'ithahun k am hahawa hahain k ab ha mah.
42024031	Kutsh am hahawa i amich. Tsh wabshaba am wabsh i pi'ata.
42024032	Sh hab hahawa kaij ab a'ai e wui, “Neh, ab at wa si i t-shuhthath g s-ap tahhathkam mo wa ab t-wehm neokhim ch am tashogith g Jiosh o'ohana mach ab hihim wohg oithch.”
42024033	Tsh am ha hekaj i e nakog k gm hu uhpam hihi Jerusalem wui. Kush am e hemapathch hegam gamai hemako Jesus chuhchai ha'i ha wehm g e-wehm wohochuththam. Tsh am thatha ihtham gohk.
42024034	Kush hegam am ha ahgith ch hab kaij, “Neh, woho atki i wuhsh g t-kownalig Jesus ab muhkig amjed. Kutsh g Simon nei.”
42024035	Kush ihtham gohk am hahawa epai ha ahgith matsh haschu has e juh am wohg ch ed ch heg ehp matsh amich g Jesus matsh am hahai g chemait.
42024036	Sh am wabsh kia a'aga ihtha. Sh am haha wabsh kehk ha shahgith g Jesus ch ash hab kaij ab ha wui, “Am g wo s-ap e tahtkkath.”
42024037	Kutsh sha'i si e totoths hab em-ahgch mo d wabsh kok'oi.
42024038	Sh hab kaij ab ha wui, “Pi g wo sha'i e kudut k ab wabsh wo s-ni-wohochuthath.
42024039	Ab g wo i neith g ni-nohnhoi ch ni-tahtad k wo s-mai mani d ahni. Ab g wo ni-tahtam k wo nei mani pi d kok'oi. Kok'oi o pi ha chuhkug ch pi ha oh'o mani ahni hemuch imhab chu'ig.”
42024040	Kush hab che'iok ab ha chehgi g e-nohnhoi ch e-tahtad.
42024041	Kush chum si s-ap e tahtk ch wabshaba wabsh i haha'athka natsh pi wabsh i pi mai mat has wo el. Kush heg hekaj ab ha kakke mas am ha'ichu chekch mat wo hu.
42024042	Kutsh ab ge mah g watopi ga'i.
42024043	Kutsh ab be k huh. Sh ith wehsijj neith.
42024044	Kush hab hahawa kaij ab ha wui, “Wehs ani am em-ahgith ihtha heki hu. Wehs ha'ichu at hemho wa am hab wo e juh mo an o'ohanas ab ni-amjed ha-o'ohana ed g Mosesbad ch hegam ha'i kekelibad Jiosh ha'ichu i tashogiththam ch heg eda nen'ei o'ohana mo an hab chu'ig Jiosh heki hu o'ohana ed.”
42024045	Neh, bash kaij ch ab hahawa i ha mah g amichuthadag mat wo s-amich g Jiosh o'ohana
42024046	k ash hab kaij ab ha wui, “Bant masma hab ni-juh mo wa hab chu'ig an Jiosh o'ohana ed mant hab wo wa ni-juh. An o o'ohanas mantsh wo ni-sho'igchuth k wo ni-muhkith. Kutsh d wo i waik tashk amjed. Ntsh ep wo ni-chegito. Neh, heg ant hab juh.
42024047	Kut ia Jerusalem t amjed am a'ai wo i e ahgahi gm hu wehsko jejewed ha thahm mat g hemajkam ab wo i ni-hiwig k gm hu wo s-ohhoth g pi ap e-chegitoi. T g Jiosh im hu hab wo i juh g pi ap ha-chu'ichig.
42024048	Ahpim amt am wo ahgahith ihtha si s-has ha'ichu mam neith ch kah.
42024049	T g Hekia S-ap'ekam Gewkthag ab wo em-mah g gewkthag mamt hab wo junihith. Heg ant am wo cheha mat wo em-wehmajkath hab masma mo g ni-ohg Jiosh hab kaij mat hab wo e juh. Mt heg hekaj ia wo thadkath Jerusalem t ab ch ab wo ai mamt ab wo bei hegai gewkthag.”
42024050	Tsh am hahawa i ha wanim amai mash am miabithch g Bethany. Tsh am hu hebai i thatha. Kutsh am uhgk ul g e-nohnhoi ha thahm k ab ha ho'ige'elith,
42024051	Tsh g Jiosh gm hu i bei thahm kahchim wui.
42024052	Sh ihtham ab si has elith ch gm hu hahawa hihi Jerusalem wui s-hehgigch
42024053	k amjed chum hekith am hihhim ge'e cheopi wui ch ab ho'ige'elith g Jiosh.
43001001	Gd hu i si wehpeg ash d thoakam hegai mach hab a'aga Jiosh Ne'oki. Ith ash d Jiosh ch am wehmaj g e-ohg Jiosh.
43001002	Jiosh ash am e wehm thahshch mash eda pi koi ha'ichu sha'i nahtois
43001003	ch am i kei matsh wehs ha'ichu wo nahto. Kutsh wa woho wehs ha'ichu nahto
43001004	k an u'ukch g gewkthag ch wehs ha mah g ha'ichu thoakam g thoakag. K ihtha thoakag am tonlithch g hemajkam chegitoithag.
43001005	K wabshaba g hemajkam pi e nakog hejel mas wo s-amich mo haschu chum ha tashogith.
43001006	Am ad hema i kei g Jiosh g o'othham mat wo t-mihshmath. D ith hab chehgig John.
43001007	D g mihshmethaj hab chu'ig matsh in wo i wuhsh jewed thahm hegai mo ab t-mahkch g t-thoakag. K hab d elithaj g Jiosh mat wehs hemajkam wo kah ihtha ha'ichu ahga k ab wo hiwgath hegai mat in i wuhsh.
43001008	Pi ad hejel hab e ahg g John ch wabsh heg an ahgachug mad in i wuhsh.
43001009	Ith o d wohokam tonlig ch am tonlithch g wehs hemajkam ha-chegitoithag.
43001010	Pegih, d ia ha'ichug g Jiosh Ne'oki jewed e-nahtoi thahm. D wabshaba hemajkam nahtoij pi amichuth.
43001011	Ia adki mahsi k d t-wehm o'othham. D eda mu'ijj g Tutuligo pi amichuth ch pi ab hu hiwig.
43001012	Kuchd wabshaba ha'ijj ab i s-wohoch mo d Jiosh si Kehsha k ab hiwig. Kud heg hekaj ab t-mah g ap'ethag matt d haha wo a'aligajk g Jiosh.
43001013	Pi ach heg wabsh hekaj d Jiosh a'aliga matt in mamsi o heg wabsh hekaj mo g t-jehj ab s-wohochuth g Jiosh o heg wabsh hekaj mach hab t-elith machs d a'aligaj. Jiosh at hab t-juh mach d hahawa a'aligaj.
43001014	Hegai mo d Jiosh Ne'oki ad e wepogi g hemajkam k woho t-wepo chu'ig ch ia t-shahgith d thoakam. D g John an a'aga k si s-kaitham hab kaij, “Ith o d hegai mani hab ahg ch am em-ahgith mat ab hema wabsh ni-oithk wo i e maskogith k eda woho d si s-has ha'ichu nash pi chum hekith an ha'ichug.” Neh, bo kaij g John. Kuchd heg amjed s-mahch g Jesus Christ ch am hahawa s-mai moki d Jiosh alithag ch si s-hemajima ch heg wa'i ahg wohokam ch woho ab si s-t-ho'ige'ith.
43001017	Thash Mosesbad matsh wa an o'oha g Jiosh chehanig am ha wehhejed g hemajkam. K wabshaba d Jesus Christ mad ia u'apa g Jiosh hemajimatalig ch wohokam.
43001018	Pi oki hekith hedai sha'i e-wuhpuikaj neith g Jiosh. K wabshaba g alithaj am wehmaj d hemako ch ab t-wui mahsko wua.
43001019	Am ad t-mihshmath ihtha John tohono jewed ch ed. K eda am Jerusalem kihhim t am thadha g t-ge'egedga ahchim Tutuligo. Tsh am i ha ai g ha'ichu kaitha ab amjed g John. Kutsh am ha'i ha cheha g papal ch hegam mo d papal ha wehm chikpantham matsh wo s-mai mas hedai wud hegai John. Tsh ihtham am hihim k am thatha k ab s-mahchim mas hedai chum e elith ab wui hab kaijch, “Nap hab chum e elith map d Jiosh si Kehsha?”
43001020	D ab wabsh si ha wehm neok g John ch am si tasho ha ahgith mo pi d hegai.
43001021	D ab ep kakke, “Aha nap d hegai Elijabad ch ia uhpam jiwia?” D g John hab kaij, “Pia'a, pi ani d hegai.” D ab ep kakke, “Nap d hegai Jiosh ha'ichu i tashogiththam matsh in wo i wuhsh?” D hab ep kaij, “Pia'a, pi ani d hegai.”
43001022	D hab hahawa kaij, “Pegih, k am wo t-ahgi map hedai wud. Hemho wa att am wo ha ahgi g t-ge'egedga map has e a'aga.”
43001023	D g John hab hahawa kaij, “Ahni ani wud mo hab ni-ahg ch an o'ohanas: Hema atsh gm hu jeg ed wo ha mihshmath g hemajkam hab kaijch, ‘Neh, in atsh wo i wuhsh jewed thahm hegai mo d ge kownal wehs ha'ichu thahm. Kumt heg wehhejed wo i e nako am thagitok g pi ap e-chu'ichig.’ Neh, ith o d ne'okij hegai kelibad Jiosh ha'ichu i tashogiththam mash hab chehgig Isaiah,” bad kaij g John.
43001024	Ihtham mad ab ha'ichu kakke g John o d ha'i hegam mo hab e a'aga Palasi. K hegam Palasi chum si nuhkuth g t-himthag.
43001025	D heg hekaj hab ep kaij ihtham ab John wui, “Pegih, p haschu ahgch ha pahl wapkon ch eda wa chum pi d Jiosh si Kehsha ch pi d Elijabad ch pi d hegai Jiosh ha'ichu i tashogiththam matsh in wo i wuhsh?”
43001026	D hab hahawa kaij ab ha wui, “Ha ani pahl wapkon mat wo i e nako. Hemu at in wo i wuhsh hegai mo hig woho d si s-has ha'ichu, pej hemu ia ha'ichug em-shahgith. Kum pi amichuth.
43001027	Pi g hab wo ni-elithath manis ahni d si ha'ichu. Ihtha mat am ni-oithk wo i wuhsh at wehs ha ba'ich d wo i si ha'ichuk.”
43001028	Neh, wehs ihtha ad hab e juh gn hu aigojed g Jordan akimel mo am d wahlko kih.
43001029	Am ba'ich d i tash, d am jiwia g Jesus John wui. D heg an a'aga ch hab kaij, “Neh, ith o d hegai mat wo e wepogi g kahwal mad k ab wo e iagchul Jiosh wui mat gm hu hab wo i juh g pi ap t-chu'ichig.
43001030	Ith ani hab ahg mani wa hab em-ahgith mat ab wabsh ni-oithk wo i wuhshani k wabshaba wehs ha ba'ich d i si ha'ichu no pi chum hekith an ha'ichug.
43001031	Pi ani hab wa sha'i mahch mas hedai d wo Jiosh si Kehshak. K wabshaba g Jiosh am ni-chehani mant wo ha pahl wapko g hemajkam. T hab wa masma am wo tashogi g si e-Kehsha am t-wui ahchim Tutuligo.” Neh, bad kaij g John.
43001032	D am hebai i cheka, d si s-mahch ch ahg g John hab kaijch, “Bo kaij g Jiosh ab ni-wui, ‘Ab at wo i hud g Hekia S-ap'ekam Gewkthag k ab wo e ul si ni-Kehsha ab. Kupt hab wo s-mahchk mo d ihtha mat wo ha mah g hemajkam g Hekia S-ap'ekam Gewkthag.’ Neh, bo kaij g Jiosh ab ni-wui. Kut wa woho si s-hemajim ab i hud g Hekia S-ap'ekam Gewkthag k ab e ul ith ab Jesus hab masma mat g hohhi an hasko wo i thahiwua ab i hudunik.
43001034	Kunt wa neith k heg hekaj si s-mahch mo ihtha Jesus d Jiosh alithag.”
43001035	Am ba'ich d i tash, d am ep ha'ichug g John. Kuchd gohkajj an wehmaj ahchim mach ab si wecho t-mashcham.
43001036	D ab him g Jesus. Kud g John neidok hab kaij, “Neh, m ia him hegai matsh kahwal mad wepo wo e iagchul am t-wehhejed.”
43001037	Kuchd am i kah ahchim gohk k gm hu i oi g Jesus.
43001038	D ab ha'ab i e wua k ab i t-neith k hab kaij, “Shahchu am tatchua?” Ch hab kaij, “Bahp thak ch amjed ha mashcham?”
43001039	D hab kaij, “Oi g wo ni-oith k wo nei mani hebai tha.” Kuchd gm hu oith k am wehmajkahim im hu i juhk amjed ch ga hu si ai g s-chuhugam.
43001040	Hegai mad ni-wehm kah g John ch am i oi g Jesus o hab chehgig Andrew. K g wehngaj ihtha hab chehgig Simon.
43001041	K g Andrew d wehpegkam mat am i gahghi g e-wehnag k hekith am i chehg k hab ahgith, “Cheh att hegai moki d Christ.” (Ith o hab d ahga ‘Jiosh si Kehsha.’)
43001042	D g Andrew am hahawa u'apa Jesus wui. T ab si shel i nei g Jesus k hab kaij, “S-mahch ahni map d Simon ch d alithaj hegai mo hab chehgig Jonas. I'ajed apt hab wo chehgigk Peter.” (Ith o hab d ahga ‘Hothai.’)
43001043	Am ba'ich d i tash, d hab i e ah g Jesus mat gm hu wo hih Galilee chekshani wui. K eda an oimmed hegai mo hab chehgig Philip ch am d kihkam Bethsaida t am. (Ahchim g Andrew ch Peter ha wehm ach am hab wa'ap d kihkam Bethsaida t am.) Jesus ad am cheh g Philip k hab kaij ab wui, “Ab g i ni-oith k wo ni-wehmajk.”
43001045	D g Philip gm hu i gahghi g Nathanael k am i chehgiok hab kaij, “Cheh att hegai matki wa ab amjed an o'oha hegam Mosesbad ch kekelibad Jiosh ha'ichu i tashogiththam. Heg oki wud mash d Jesus ch heg d alithag mash d Josephbad ch ab Nazareth kihhim t ab d kihkam.”
43001046	D ab wabsh ge i nen k hab kaij, “Ih, nat hig woho ha'ichu s-ap'ekam wo i wuhsh ab Nazareth t amjed?” D g Philip hab kaij, “Pegih, k ab wo i him k hejel e-wuhpuikaj wo nei.”
43001047	D ga hu haha wabsh i hihim. D g Jesus neith k hab kaij, “Neh, ith o d si o'othham m ab him.”
43001048	D g Nathanael hab kaij, “P has masma s-ni-mahch?” D hab kaij g Jesus, “M ani wabsh tonlith ch m-neith map am tha suhna wecho mat eda koi m-cheh g Philip.”
43001049	D hab kaij g Nathanael, “Ih, neh, kupki d Jiosh alithag ch d t-kownalig ahchim Tutuligo hemajkam.”
43001050	D hab kaij g Jesus, “Ab ap ni-hiwig nani pi am wabsh tonlith ch m-neith. Nt wo si shel m-ahgi mapt ba'ich i s-ta neithamam ha'ichu wo nei imhab i ba'ich.
43001051	Thani Jiosh si Kehsha ch am wo kuhpi'o g thahm kahchim am em-wehhejed. Kumt wo nei mat am wui wo i chehchsh g anghil ab ni-amjed k ab ni-wui ep wo i huhud.”
43002001	Am gohk d i tash amjed, tsh am ha'i wo e hohont Cana kihhim t am. Ihtha Cana o am Galilee chekchani ch ed. K am ha'ichug g Jesus je'e.
43002002	Kumd ahchim ab i t-wai. Chd am hihi g Jesus wehm k am ha'ichug. Kumd am hahawa hab juh g gegosig.
43002003	D wabshaba am i huh g nawait. D g Jesus je'e ab wui hab kaij, “Huh at g ha-nawait.”
43002004	D hab kaij g Jesus, “Pi o ab hu ha'ichu ni-him heg amjed. Pi at koi chum e ai mant am wo i ni-maskogi.”
43002005	D wabshaba g je'ej hab ha ahg g pion, “Am g hab wo juhni matp haschu wo i em-ahgi mamt am hab wo juh.”
43002006	K eda d t-himthag ahchim Tutuligo mach mu'i ha'ichu has masma wapkon. D g hohothai haha'a chuhthp am thadha mamt ab wo chum wa'ig k am hab wo junihith g t-himthag. D ihtham haha'a hemako am hu i waikko wehst-mahm walohn shuhthagi am wo e toa.
43002007	D hab kaij g Jesus am ha wui g pion, “Am g wo i ha shuhshuth g shuhthagikaj.” D wa woho am si i ha shuhshuth.
43002008	D hab hahawa ep ha ahg, “Am g wo wassibi k wo mah hegai mo nuhkuth g e-hohontam piast.” D wa woho hab e juh k am i wassibi k gd hu ha mah.
43002009	D ab jeh mo d si s-kehg nawait k eda pi mahch mas hebai wa'i. Hegam o hi wa s-mahch pion mat hebai wa'i.
43002010	D am i cheh g ha-hohntam am i jehk g nawait k hab kaij ab wui, “Sha'i s-ap ab kahk ihtha nawait. Ha'i at an hi wo wa i ha wassibi g s-kehg nawait ga hu i wehpeg k wabsh g pi kehg nawait wo ha wassibi im hu i oithch. Kuptki eda ahpi im hu i oithch g si s-kehg nawait ha wassibi.”
43002011	Neh, k ith d si wehpeg s-hasig ha'ichu hab junij g Jesus. D am mahsko wua g e-gewkthag. Kuchd ab si s-wohochuth mo woho d Jiosh si Kehsha.
43002012	D am hahawa hab i e ah g Jesus matt am wo hihi Capernaum kihhim wui. D g je'ej ch wepngaj ep t-oi. Ch am ha'ichugkahim he'ekia tash.
43002013	Wehs ahith ab o am e wushshath Jerusalem t am matsh wa g Jiosh ha tho'ibia g t-shohshon. Kud am i e ai. Kuchd gm hu hihim
43002014	k gd hu thatha ge'e cheopi t am. D eda am ha'i ha gagda g haiwani ch kahwal ch hohohi ch am ha'i kammialt g lial heg wehhejed.
43002015	Kud si pi hohho'i g Jesus mo ith am hab e wua ge'e cheopi t am k hekaj hema gewikudt g wijinakaj k gm hu wehs si ha shahmuth g haiwani ch kahwal k am gai ha shul g ha-mimsa hegam mo g lial kammialt k gm hu si gantad g ha-lialiga
43002016	k hab ha ahg hegam mo g hohohi ha gagda mat gm hu wo i ha wuwhas hab kaijch, “Pi g hab wo sha'i juhni g ni-ohg kih mat d wabsh wo ha'ichu gagdakudk.”
43002017	Kuchd am hahawa i chegito mo g Jiosh heki o'ohana hab chu'ig: Jiosh si Kehsha at ab wo si has elithath g ge'e cheopi.
43002018	D ab si chehmo g haha'ichu k hab ahg, “Shahchu ap ahgch hab wua ihtha? Am g hig t-chehgith g s-hasig ha'ichu. Kutt hab wo s-mahchk map u'ukch g e-gewkthag ab amjed g Jiosh.”
43002019	D hab kaij g Jesus, “Pegih oig, m ant wo wa em-chehgi g s-hasig ha'ichu. Mt wo padch ihtha mo g Jiosh am eda kih. Kunt ahni ep wo i kegch mat d wo i waik tashk.”
43002020	D ihtham si e sho'oshodkath k hab kaij, “Gi'ikko gamai chuhthp (46) a'ahith ab at hahawa i e nahto ihtha ge'e cheopi. Kuptp eda ahpi waik tash ab ia wo i kei.”
43002021	K eda g Jesus hejel hab e ahg mat wo e muhkith k uhpam ep wo e chegito.
43002022	Kutt s-chegito g ne'okij mat hekith uhpam e chegito am e muhkithk. Neh, bo chu'ig g Jiosh o'ohana mat uhpam wo e chegito g Jiosh si Kehsha. Kutt hahawa s-amichuth k ab s-wohoch.
43002023	Am achd ha'ichugkahim Jerusalem t am wehs oitham g t-shohshon ha-tho'ibiathag wuhshtha. Kud mu'ijj ab i s-wohoch g Jesus. D wabshaba pi am hu i e tashogi ha wui mas hedai wud no pi s-mahch mo heg wabsh hekaj ab s-wohochuth mo am neith mo hab juni him g s-hasig ha'ichu.
43002025	Pi o hedai ab hu hiwig g Jesus mas am wo ahgi g hemajkam ha-chegitoi no pi heki hu s-mahch.
43003001	Am ad hema d si s-has ha'ichu am t-himthag ed ch d ge Palasi ch hab chehgig Nicodemas.
43003002	Kuchd am hu hebai thadha chuhug ch ed. D ith am i chehgim g Jesus k hab kaij ab wui, “S-mahch ach mat am i m-kei g Jiosh mapt wo t-mashcha. Pi at hedai wo e nako mas hejel hab wo juh hegai s-hasig ha'ichu map hab junihim. Jiosh oki ab m-mahkch g gewkthag.”
43003003	D hab kaij g Jesus, “Nt wo si shel m-ahgi mat hegam d wo wa'i Jiosh hemajkamgak mat hedai gokko wo mamsi. Bo wa chu'ig g Jiosh kownaltalig.”
43003004	D hab kaij g Nicodemas, “Tt has hig masma ep wo mahsi heki hu kelitk. Aha natt am ep wo i wah t-je'e ed k ep wo mahsi?”
43003005	D g Jesus hab kaij, “Pia'a. Tham wabsh ha-a'aliga ab ha ab mamsik. Bani m-ahgith ab amjed g wechij thoakag. Ith at g Hekia S-ap'ekam Gewkthag ab wo em-mah mamt wo e chehgi g pahl wakonakaj mamt thagito g pi ap e-chu'ichig. Mt hab s-ap am wo i wahp Jiosh kownaltalig ed.
43003007	Pi g am e tothsith mani hab kaij mamt hemho wa ep wo mamsi.
43003008	Neh, kah ap g hewel m an hewelhog. Nap hig s-mahch mas hebai amjed med ch hebai wo meh? Pegih, k hab wa masma pi ta machima hab e junihim g Hekia S-ap'ekam Gewkthag ch an ha wechij mamsith mo hedai hab i elith.”
43003009	D g Nicodemas hab kaij, “A, kus has masma hab chu'ig?”
43003010	D hab kaij g Jesus, “Aha, nap pi amichuth ch eda d wa chum ge uhgk ha mashchamtham g Tutuligo?
43003011	Tho si wohokam ihtha mani m-ahgith. M ach ahgachug mach haschu s-ap s-mahch ch am em-ahgith mach haschu neith. M eda pi wohochuth g ha'ichu t-ahga.
43003012	Ihtha mani em-ahgith o in hab wa'i e junihim jewed thahm. M eda pi ni-wohochuth ch hab pi wo e nako mams wo s-ni-wohoch mant am wo em-ahgi mo haschu has e junihim an thahm kahchim ch ed.
43003013	An ani wa kih thahm kahchim ch ed ch d Jiosh si Kehsha. Kut pi hedai ep wo e nako mas hab masma wo em-ahgi ab amjed mant ahni.”
43003014	D hab ep kaij g Jesus, “An o hab chu'ig Jiosh o'ohana ed matsh wa g t-shohshonbad mu'i e ke'ij g kohk'oikaj mash eda am oiopo tohono jewed ch ed. Kutsh wa g Mosesbad am hema hab juh g ko'oi g kohwlikaj k ab uhgk ul uhs t ab. T hedai ab i neith k thoa. Pegih, kumt ahni hab wa'ap uhgk wo i ni-ul uhs t ab ahni Jiosh si Kehsha.
43003015	Kutp hedai ab wo ni-hiwig k wo e tho'ibia ab amjed g pi ap e-chu'ichig.” Neh, bad kaij g Jesus.
43003016	Pegih neh, ab o si t-tatchua g Jiosh ch hiwigi g e-alithag mat am i e thagito k e muhkith am t-wehhejed mach d pi ap chu'ijkam. Kut pi wo bei g s-ko'ok e-namkithadag matp hedai ab wo hiwig k wabshaba g pi ha huhugetham thoakag wo bei.
43003017	Jiosh at am cheha g e-alithag mat in wo i wuhsh jewed thahm k wo ha tho'ibia g hemajkam. Kut pi heg hekaj in i wuhsh mas ab wo ha'ichu t-mohto'i.
43003018	Pi o ab hu ha'ichu mohto'is hegam mo ab hiwig g Jiosh alithag. Hegam o ab heki hu ha'ichu mohto'is mo pi ab hu hiwig.
43003019	Ia at jiwia jewed thahm hegai mo woho tonlithch g t-chegitoithag. K wabshaba hegam mo hab s-junimk g pi ap'ekam pi tatchua g tonlig nat pi wo mahsko wua g pi ap ha'ichu hab ha-juni. K oi wa ab him g lothaita heg hekaj pi ap'ekam.
43003021	Hegam mo hab wua g s-ap'ekam o tatchua g tonlig mat wo mahsko e wua mo hab wua g Jiosh tatchui.
43003022	Am i thahm, kuchd am i wuwha Jerusalem kihhim t amjed k am oiopohim Judea chekshani ch ed ch ha pahl wapkon g hemajkam.
43003023	Md eda wenog koi kuh hegai John mad ha pahl wapkon. Sh am oimmed ch ha pahl wapkon Aenon t am miabithch g Salim kihhim no pi am ge shohshon ch s-shuhthagig.
43003025	Sh am ha'ichug hegam mash ab si wecho e mashcham. Kutsh am hema jiwia g t-wehm o'othham k ha wehm ne'owi ab amjed g pahl wakona.
43003026	Tsh ihtham am hahawa hihi John wui k hab kaij, “T-mashchamtham, hema at wa am m-wui jiwia map wa am ha pahl wapkon gm hu aigojed g Jordan akimel. Kup wa am si s-mahch ch ahg mo hig woho d si s-has ha'ichu. Pegih, heg ash hab wa'ap ha pahl wapkon. Kush wehsijj gm hu ha'ab him wui.”
43003027	Sh hab kaij g John, “Heg ach ab wa'i bekch mo haschu g Jiosh ab t-mahkch.
43003028	Bani wa kaij mani pi d Jiosh si Kehsha ch wabsh am ha'ichu i ap'echuth g ia jiwhiathaj wehhejed. Am am wa kah mani wa hab kaij.
43003029	Jiosh si Kehsha o heg wepogithas mo g wo ha hohntam. K g hemajkam heg wepogithas mo g wo ha hohnta. T g nawojij wo si s-hehgigk mat hekith s-ap wo e hohont. Bani wa masma si s-hehgig mo ab wui him g hemajkam nani pi d nawojij.
43003030	Heg at am wo e maskogi mo hig woho d si s-has ha'ichu. Kunt ahni im hu hab wabsh wo i ni-junihi.” Neh, bash kaij g John.
43003031	Nt ahni hab wo chei mo g John d wabsh o'othham ch am t-ahgith mo haschu i neith ch ep kah ia jewed thahm. T wabshaba g Jiosh alithag ia jiwia ab thahm kahchim t amjed k d si s-has ha'ichu wehs ha'ichu thahm
43003032	ch am t-ahgith mash haschu i neith ch ep kah an thahm kahchim ch ed. K wabshaba pi sha'i mu'ijj ab wohochuth g ahgaj.
43003033	Jiosh at am cheha g e-alithag mat ia wo jiwia jewed thahm k s-ba'ama ab mah g Hekia S-ap'ekam Gewkthag. K g alithaj heg hekaj ahg g ne'okij. (33) Pegih, kuch heg hekaj s-ap ab s-wohochuth g Jiosh ne'oki ahchim mach ab s-wohochuth g alithaj ahga.
43003035	Jiosh o si pihk e elith ab e-alithag wui ch wehs ha'ichu ab mah.
43003036	Kuch wehsijj u'ukch g pi ha huhugetham thoakag ahchim mach ab hiwig g alithaj. T hegam mat pi ab hu wo wohog el pi wo edagi g pi ha huhugetham thoakag k wabshaba g s-ko'ok e-namkithadag wo edagi. T heg hab wa'ap pi hekith wo huhug.
43004001	D ba'ich i mu'i hemajkam ab him Jesus wui mo ab wui g John kch ab wecho e mashcham. Kuchd ahchim ha pahl wapkon mach ab si wecho t-mashcham. D am i kah hegam Palasi ihtha k an si i neneo.
43004003	D hekaj g Jesus hab i e ah matt wo i wuwha ab Judea chekshani t amjed k gm hu uhpam wo hihi Galilee chekshani wui.
43004004	K eda ihtham ha shahgith chechkshani am hab chu'ig g Samaria chekshani.
43004005	Kuchd heg am gai hihimath ch gm hu ai g Sychar kihhim mat am thahm juh. K am wawhiag miabithch g kihhim. D am thahiwua g Jesus gewkok natt pi mehk wa'i hihi.
43004007	Kuchd ahchim gm hu hihi kihhim wui matt wo ha nolawt g ha'ichu hugi. D an hema i t-bij g uwi wa'igamedam k atsh am jiwia mo am thaha g Jesus. Sh hab kaij g Jesus ab wui, “Ab g i ha ni-wasbith g shuhthagi.”
43004009	Sh hab kaij g uwi, “Neh, thapki Tuhligo. Ni ahni d Samaria t am o'othham. P haschu ahgch ab ni-tahni g wasib?” Neh, bash kaij nach pi s-ha uhwaith ch chum hems g ha'u pi ha wehm wo ha hekaj.
43004010	Sh g Jesus hab epai kaij ab wui, “Ahpi apt aigo ab wo ha'ichu ni-tai maptp wo s-mahchk mani hedai wud ch haschu i m-makiog. Hegai mani m-makiog o ab Jiosh d amjedkam ch heg wepogithas mo g shonkam shuhthagi.”
43004011	Sh hab ep kaij g uwi, “Pt has hig masma wo wa'i map pi ha kuhwo? K eda s-juhk g wawhia.
43004012	Aha nap ba'ich i gewkthag mo g t-shohshon Jacobbad. Heg at ia wawhiat e-oith ed k ia ih'ehim g e-a'aliga ha wehm ch ha'ichu e-shoshoiga.”
43004013	Sh g Jesus hab kaij, “Huhume o g shuhthagi m-wa'igi. Kup ep tonommek.
43004014	T wabshaba pi hekith wo huhug hegai mani ahni m-makiog. Heg at am wo m-edak ch hab wo masmak mo g shonkam ch ab wo m-mah g pi ha huhugetham thoakag.”
43004015	Sh hab kaij g uwi, “Ih, pegih, si g s-ni-ho'ige'ith k ab i ni-mahki ihtha shuhthagi mant pi hekith ep wo tonom k pi wo ge i wa'igammedath.”
43004016	Sh hab kaij g Jesus, “Pegih, k ab wo i wai g e-kun.”
43004017	Sh g uwi hab kaij, “Pi ani ha kun.” Sh hab hahawa ep kaij g Jesus, “Wohokam ap ahg map hab kaij map pi ha kun.
43004018	Hetasp ap wa'i ha kuhkunkahim. K hegai map hemuch an wehm kih pi d m-kun.”
43004019	Tsh ab wabsh ge nen k kekiwua g uwi k hab kaij, “Ih, thapki ge Jiosh ha'ichu i tashogiththam!
43004020	Pegih neh, am g ni-ahgith mam haschu ahgch ahpim Tutuligo hab chech'e mo g Jerusalem d wa'i amai mat am wo e ihmath g Jiosh. Ch eda ahchim Samaria t am kihkam ia ha'ab ihm mo hebai g t-shohshon ihmahim ith ab tho'ag.”
43004021	Sh hab kaij g Jesus. “Nt wo si shel m-ahgi mo ab him g tash mat wabsh chum hebai wo e ihm g em-ohg Jiosh, pi iia wa'i ith ab tho'ag o am Jerusalem t am.
43004022	T wabshaba g Jiosh ab i t-gawulkai ahchim Tutuligo mat am gai t-wuhshanim wo e maskogi am ha wui g nahnko mahs hemajkam. M ahpim Samaria t am o'othham pi koi am hu i si s-mahch g Jiosh.
43004023	E at ai g tash mat g hemajkam si e-ihbthag amjed woho ab wo ihmath g e-ohg Jiosh. Bo masma hab ha elith g Jiosh mat hab masma ab wo ihmath.
43004024	Tho wabsh thoakag g Jiosh ch pi ha honshpadag mams am hebai wo kihchuth k heg wa'i eda wo ihmath. Pegih, mt wabsh chum hebai wo ihmath ch wehs e-ihbthag amjed.”
43004025	Sh am wabsh sha'i pi amichuth g uwi ch hab kaij ab wui, “Heg ani hi wa s-mahch mat wo jiwia hegai mo d Jiosh si Kehsha ch hab e a'aga Christ k wehs ha'ichu wo t-ahgi.”
43004026	Sh hab kaij g Jesus, “Thani ahni Jiosh si Kehsha.”
43004027	Kuchd edapk i thatha. D am wabsh kia wehmaj neok hegai uwi. Kuchd si has i t-elith k wabshaba pi has sha'i kaij.
43004028	D ihtha uwi am wabsh i thagito g e-ha'a k gm hu si s-hohtam uhpam hih kihhim wui k ash am ha ahgith k hab kaij,
43004029	“Oi g ab wo i hihim k wo nei hegai mo am wehs ni-ahgith mani has i ni-wua. Kutp hu d i Jiosh si Kehsha.”
43004030	Kudki ab ha hekaj i hihi g hemajkam s-neithamk g Jesus.
43004031	D koi e chehm g hemajkam, kuchd ab chum si ahgith g Jesus mat wo ha'ichu huh.
43004032	D wabshaba hab kaij, “Am o ha'ichug g hab mahs gegosig mam ahpim pi sha'i mahch.”
43004033	Chd hab kaij ab a'ai t-wui, “A nat ia heki hu hema gegos?”
43004034	D hab kaij g Jesus ab t-wui, “Ni-gegosig o d ihtha mant hab wo juh g Jiosh tatchui k wo nahto hegai chikpan mo ab ni-mohto'ith.
43004035	Neh, bo e chech'e mat g ha-esha wo i e ba'iha mat d wo gi'ik i mashathk. Nt wabshaba wo em-chehgi mat hemu si s-hohtam wo e ba'iha ha'ichu.
43004036	Ahni ant am ei g Jiosh ha'ichu ahga. Kumt ahpim wo ha ba'iha hegam mat wo bei g pi ha huhugetham thoakag. Kutt hekaj t-wehm wo s-hehgigk.
43004037	Ith o heg wepogithas hab che'ithag mo hab chu'ig, ‘Hema o'othham at am wo ha'ichu ei. T d wabsh wo hemak ch am wo hih g esha.’
43004038	Ab g wo neith hegam mo ab hihim. Pi amt ha ahgi g Jiosh ha'ichu ahga k wabshaba wo ha ba'iha hegam mat wo e tho'ibia.”
43004039	Kud wa mu'ijj hegam kihkam ab i s-wohoch mo g Jesus d Jiosh si Kehsha heg hekaj mo hab kaij hegai uwi, “Heg o wehs ni-ahgith mani has i ni-wua.”
43004040	D heg hekaj ab si ahgith g Jesus am wui thathak mat wo si s-ha ho'ige'ith k am wo kia ha wehmajkahim he'ekia tash. Kuchd wa woho am ha wehmajkahim gohk tash.
43004041	D mu'ijj ab ep i s-wohoch ab i kaiok g ahgaj
43004042	k hab hahawa kaij ihtham heg wui uwi, “B att hahawa si hejel kah k ab s-wohochuth k s-mahch moki woho d wehs hemajkam t-tho'ibiakam ith thahm jewed.”
43004043	Kuchd amjed gm hu hahawa ha'ab hihi Galilee chekshani wui
43004044	no pi hab kaij g Jesus, “No hu d wabsh i neitha g Jiosh ha'ichu i tashogiththam amai mo hebai d si kihj am jewed.”
43004045	D wabshaba mu'ijj g hemajkam amai ab ha'ichugkahim Jerusalem t ab ch wuhshath g t-shohshon ha-tho'ibiathag ch am neith g Jesus. Kud wa am hab wua g s-hasig ha'ichu. D ihtham si s-hehgig ch ab neith g Jesus matt gd hu thatha.
43004046	Kuchd oi wa gm hu ha'ab hihi Cana kihhim wui mat wa am si wehpeg hab juh g si s-hasig ha'ichu mat wa wabsh g shuhthagi nawaitt. D am hema jiwia g kownal pionag ab Capernaum kihhim t amjed am i kaiok mo am ha'ichug g Jesus. Sh ith alithag muhkhim. D hab kaij ihtha ab wui g Jesus mat am wo hih Capernaum wui k wo thoaj g alithaj.
43004048	D hab wabsh kaij g Jesus ab wui, “Aha, namt pi hedai ab hu wo i s-ni-wohoch, mt hekith wo ipki nei mant hab wo juh g si s-hasig ha'ichu?”
43004049	D am hab wa'ap kaij g s-has ha'ichu, “Ab g si i s-ni-ho'ige'ith k wo ni-oi am ni-kih wui mat koi wo muh g ni-aliga.”
43004050	D hab hahawa kaij g Jesus ab wui, “Gamai g s-ap e tahtk hihm. T wo thoa g m-aliga.” D si i ihbheiwua ihtha s-wohochuthk k gm hu hahawa hih uhpam.
43004051	Sh am himath ch ab ha'i ha nam g e-pionag mash si s-hehgig ch hab kaij, “Tki wo thoa g m-aliga.”
43004052	Sh am hahawa ha kakke, “He'ekia ohla k ed at ab i ap'etahi.” Sh hab kaij g piongaj, “Tho i hemako ohla tako mat jumal gei g s-tonjig ab ab.”
43004053	Sh am ha hekaj i chegito g ohgaj mo am d wabsh i si hegai ohla mo hab ahgith g Jesus, “T wo thoa g m-aliga.” Tsh gd hu jiwia e-kih am k am si a'aga ihtha g e-wehm kihkam ha wehm. Tsh wehsijj ab i s-wohoch mo g Jesus d Jiosh si Kehsha.
43004054	Neh, ith o d i gokkokam s-hasig ha'ichu mat hab juh g Jesus ia Galilee chekshani ch ed.
43005001	D am hahawa hema i e aihi g t-mihshmetha piast. Kuchd hekaj gm hu hihi Jerusalem wui.
43005002	Am o hema wo'og kihhim ch ed ch hab e a'aga Bethsatha ch an miabithch hegai kolhai kihjeg mam an ha gagda g kahwal. K an hetasp wapttog heg wehgaj wo'o.
43005003	K ihtham ha wecho sha'i mu'i nahnko mahs kok'otham an wo'owop ch ha'i d pi neneatham ch ha'i d pi hihimithkam ch ha'i ab wabsh i s-momoik. [Kush ihtham nenida g shuhthagi matsh am wo i hoi
43005004	no pi hab elith mash hab hu g anghil am i huhuduk shuhthagi ch ed ch am i nonoig g shuhthagi. T hedai si wehpeg am wo hud shuhthagi ch ed mat am wabsh wo chum i nonoi k ash hab hu wo s-thoajima ab e-mumkithag amjed.]
43005005	D am hema wo'o g o'othham ch waikko wehst-mahm gamai gigi'ik (34) a'ahith ab wa'i mumku.
43005006	D g Jesus am neith ch s-mahch mo tash am wa'i wo'o ch hab kaij ab wui, “Nap tatchua mapt wo thoa?”
43005007	D hab kaij g mumkutham, “Ni-nawoj, pi o an hu hedaig mas am wo i ni-huduni shuhthagi ch ed mo hekith am i hoike. Ni im hu haha wabsh i ni-nakog mant am wo i hud, k gm hu heki hu hema ni-ba'iwichchek.”
43005008	D hab kaij g Jesus, “I wuhshani k am beh'i g e-wahkus k hihm!”
43005009	Neh, d ha hekaj thoa k am bei g e-wahkus k s-ap hih. Ith ad hab e juh chum t-mihshmetha tash ed ahchim Tutuligo.
43005010	D ha'i neith g t-wehm o'othham ch hab ahg, “Neh, ahpi, melchkwua ap g t-chehanig map kushwiotch g e-wahkus. A nap pi mahch mo d mihshmetha tash?”
43005011	D hab hahawa kaij hegai mo wa mumkuhim, “Hegai mat ni-thoaj o hab ni-ahg mant am wo bei g ni-wahkus k wo hih.”
43005012	D ab hahawa kakke mas hedai wud hegai mo hab ahg mat wo kushwiotk hih g e-wahkus.
43005013	D wabshaba am wabsh i pi e amich nad pi g Jesus im hu pi e mahsith hemajkam ha shahgith no pi sha'i mu'ijj g hemajkam amai.
43005014	D am hahawa g Jesus s-neitham k am cheh ge'e cheopi ch ed k hab ahg, “Neh, thoa apt. Pi g am hu hab i ep junihim g pi ap'ekam nat pi ha'ichu ba'ich i pi ap hab wo e juh am m-tahgio mapt am hab ep wo i junihi g pi ap'ekam.”
43005015	D am i wuhshani k gm hu him k am ha ahgi moki d Jesus mat thoaj.
43005016	D am i s-mai ihtham mash d Jesus mat hab juh ihtha mihshmetha tash ed k heg hekaj am i kudu ab ne'owinch.
43005017	D g Jesus hab kaij ab ha wui, “Ni-ohg Jiosh o chum hekith g s-ap'ekam chikpan. Ni ahni hab wa'ap chum hekith hab ni-wua.”
43005018	D am hahawa i si e gewpkai mat wo mua nad pi am i kah mo hab masma ihm g Jiosh ch heg hekaj e wepogith g Jiosh.
43005019	D hab hahawa kaij g Jesus ab ha wui, “Nt wo si shel em-ahgi mani pi ha'ichu hejel hab wua ch wabshaba hab wua mo haschu g ni-ohg Jiosh ni-chehani.
43005020	Ni-ohg o ab si pihk ni-elith ch am ni-chehgith mant has wo chum juni. T ab wo ni-mah g gewkthag mant ba'ich i ge'e ha'ichu hab wo juh mo ihtha. Mt ab wabsh wo i haha'athka.
43005021	Ni-ohg o i ha wuwhasith g ko'i ab muhkig amjed ch ab ni-mahkch g gewkthag mant s-ap hab wo juh. Nt hekaj ab wo i ha wuwhas mani hedai hab i elith.
43005022	K g ni-ohg pi hedai ha lothait ch wabshaba ahni ab ni-mah hegai ap'ethag mant wo ha lothai
43005023	no pi hab elith mat wehsijj ab wo si has i ni-el hab masma mo ab si has i elith g ni-ohg. Am at i ni-kei g Jiosh. T hedai pi ab hu has wo ni-elithath ch hab wa masma pi ab hu has elith g ni-ohg.
43005024	“Tho si wohokam ihtha mant hab wo chei. T wo edagi g pi ha huhugetham thoakag k am wo wehmajk g Jiosh hegam mat hedai ab wo kaihamath g ha'ichu ni-ahga ch ab wo hiwgath g Jiosh. Pi ant ab hu wo ha mohto'i g ha-chu'ichig mas hekaj gm hu hab wo i e juh ab amjed g Jiosh.
43005025	Nt wo si shel em-ahgi mo ab him g tash, pej heki hu e ai, mant ab wo i ha wai g ko'i ahni Jiosh alithag. T hegam mat ab i kaiha g ha'ichu ni-ahga ab wo i wuwha.
43005026	Ni-ohg o d hegai mo ab ha mahkch g thoakag ch ab ni-mahkch g gewkthag mant hab wa'ap wo ha mah g thoakag.
43005027	T ab ni-mah g gewkthag mant ahni hab wo juh g lothaita nani pi d si Kehshaj.
43005028	“Pi g am wo e totothsith ith hekaj mani has i kaij. Ab o him g tash mat wehs g ko'i s-ap wo ni-kah k ab wo i wuwha.
43005029	Hegam mo hab junihim g s-ap'ekam at ab wo i e wamgith k ab wo bei g e-ap'ethag. T hegam mo hab junihim g pi ap'ekam ab wo i e wamgith k ab wo bei g s-ko'ok e-namkithadag.”
43005030	D hab ep kaij g Jesus, “Pi ant wo sha'i ni-nako mant hejel ha'ichu hab wo juh k wabshaba am si ni-ohg oithk hab masma wo ha lothai. K hekaj hab s-ap'e g ni-lothaita.
43005031	“Pi amt wo mahchk manis am ahg g wohokam mantp wabsh hejel wo ni-wohokamch.
43005032	K heg hekaj am wa ni-wehhejed neok g ni-ohg Jiosh. Kuni s-mahch mo d wohokam mo am ahg ab ni-amjed.
43005033	“Neh, am amt wa ha'i hihi heg wui John mo wa em-pahl wapkonahim. K wa am em-ahgith g wohokam.
43005034	Ith ani hab wabsh kaij mamt hekaj wo e tho'ibia nam pi ahpim heg tatchua mat g o'othham am wo i wohokamch ha'ichu mamt ab haha wo i s-wohoch. Ni ahni hi heki hu s-mahch mani hedai wud ch pi sha'i tatchua mas am hema wo ge i ni-wohokamch.
43005035	John o wa ahgachug g wohokam ch hekaj em-tonlithch. Kumt wa ha'ijj ahpim he'es ab si s-hohho'i g ha'ichu ahgaj k an e hehemapaith wehgaj hab masma mat g hu'ul nahgi wo s-hohho'i g tonlig.
43005036	“John o s-ap ni-wohokamchuth. K wabshaba ahni ab ni-mahkch g Jiosh mani g s-hasig ha'ichu hab wua. K ith ba'ich i s-ap ni-wohokamchuth mani d ni-ohg kehsha.
43005037	Pi am hekith neith g Jiosh. K pi hekith ab hu em-wuhiosha neith ch neok ch wabshaba am ni-wohokamchuth mani d kehshaj.
43005038	Am o ni-wohokamchuth g Jiosh mani d si Kehshaj. Kum eda pi ab hu ni-tatchua nam ge wohochuth.
43005039	Am am si hoan g Jiosh o'ohana nam pi tatchua mamt wo e tho'ibia k wo edgithath g pi ha huhugetham thoakag. K g Jiosh o'ohana am ni-wohokamchuth
43005040	mani ahni d em-tho'ibiakam. M eda pi ab hu ni-hiwig.
43005041	“Neh, pi ani heg nen'oith mas g hemajkam ab wo si ni-ha'ichuch. Jiosh at ab wo si ni-ha'ichuch.
43005042	Kuni s-em-amichuth ch s-mahch mam pi ab hu sha'i tatchua g Jiosh.
43005043	Ia ant jiwia g ni-ohg si wehhejed. Kum pi ab hu has ni-elith. Hegam at ab has d wo em-elithak matp hedam wabsh hejel e wehhejed ab wo i wuwha.
43005044	Pi amt has masma ab hu wo s-wohoch g Jiosh nam pi heg am wa'i s-nen'oith mamt ab a'ai wo si has i e el. K eda d chum Jiosh mamt ab wo chum hehgchul.
43005045	Ni wabshaba pi d ahni manis ab wo ha'ichu em-abch am ni-ohg wui. Mosesbad chehanig am ab hiwig. K d hegai mat am wo tashogi g pi ap em-chu'ichig.
43005046	Mosesbad at ha'ichu o'oha ab ni-amjed. Kumt ab wo s-ni-wohoch mamt hems woho ab wo s-wohochuthath g Mosesbad o'ohana.
43005047	Pi amt has masma ab hu wo s-wohoch g ni-ahga namki pi woho wohochuth mat haschu an o'oha g Mosesbad.” Neh, bad kaij g Jesus am ha mihshmathch. Am i amjed, tt gm hu hahawa hihi Jerusalem t amjed.
43006001	Am hu hebai ep amjed machd an oiopohim Galilee Kahchki hugith an ch gm hu hahawa i chehchsh ha'abjed k am thatha.
43006002	D eda mu'i hemajkam chum hekith an oithahim g Jesus neithok mo g s-hasig ha'ichu hab wua ha thoajithch g kok'otham.
43006003	D ab i chesh g Jesus kawulk t ab. Kuchd ahchim wa'i mach ab si wecho t-mashcham am i oith k am wehmaj thadhaiwua.
43006004	D eda e aihim mat wo e wuhshath g t-shohshon ha-tho'ibiathag.
43006005	Kud mu'i hegam mad gm hu wo piasto ab i hihi s-kaimkch g Jesus. D am i ha nei g Jesus k hab kaij ab Philip wui, “Neh, Philip, chs hebai hig wo ui g ha'ichu hugi matt wo ha gegos ha'akia i hemajkam?”
43006006	Bo kaij ch wabsh s-a'appemamk g Philip no pi wa chum s-mahch mat has masma hab wo juh.
43006007	D hab kaij g Philip, “Pi att wo sha'i t-nako. Chum achs hems gohk siant pihshkaj wo ui g pahn, t eda pi wo ha ai g ha'akia hemajkam.”
43006008	D hegai mo d Simon Peter nawoj ch hab chehgig Andrew hab kaij,
43006009	“Ia o hema ha'ichug g ali ch hi wa hetasp sismito ch gohk waptopi u'a. T wabshaba pi ha'ichu ab hu wo sha'i ha nako ha'akia hemajkam ha wehhejed” .
43006010	D ab hahawa t-ahgith g Jesus matt wo ha cheha g hemajkam mat wo thadhaiwua no pi an s-washaig. D am i wehsijj thadhaiwua g hemajkam k d hetasp mihl chechoj ch mu'i ehp g u'uwi ch a'al.
43006011	D g Jesus am ui g sismito k ab ho'ige'el g Jiosh k ab t-mah. Kuchd ahchim an hahawa i ha mahkhi g hemajkam. D hab wa'ap juh hegam gohk waptopi. Kuchd wehsijj hug k si s-kokwoth.
43006012	D hab hahawa t-ahg g Jesus. “An g wo i u'ihim g ha-wi'a. Kutt pi ha'ichu wo sha'i heki wua.”
43006013	Kuchd an i u'ihim k gamai gohk wapshomi ha shuhshuth heg hekaj wihpi'ithag.
43006014	Neh, d am i nei g hemajkam mat si s-hasig ha'ichu hab juh g Jesus k hab kaij, “Neh, mo d wabsh i si shel moki ith d hegai Jiosh ha'ichu i tashogiththam mach nenida matsh ia wo jiwia ith thahm jewed.”
43006015	D g Jesus ha amich mat an wabsh wo si be k wo ge'e kownalch k hekaj gm hu hejel ba'ich i chesh tho'ag t ab.
43006016	Hudunihim o g tash. Kuchd gm hu i huhud
43006017	k am chum i chehchsh g wahlkokaj Capernaum wui nad pi hab t-ah g Jesus k hab kaij matsh pi oi gm hu wo hih. D am i s-chuk.
43006018	D g s-gewk hewel ab i med k ab i kudu g shuhthagi.
43006019	Kuchd am himchuth g wahlko am hu i gi'ik mihya. D ab haha wabsh hema him t-wui an wabsh shuhthagi thahm. Kuchd hab i neithok si t-totoths.
43006020	D ab hahawa t-wui neo k oki d Jesus ch hab kaij, “Pi g am wo e totothsith. Ahni ani wud” .
43006021	Kuchd si s-ap i t-taht k gn hu i cheshajch wahlko ch ed. Neh chd am wa'i hekaj gn hu aigo thatha mach am ha'ab t-tatchua.
43006022	Ba'ich i si'alim, d hegam hemajkam mad ab wih s-mahch mad pi i t-oi g Jesus no wa pi neith mo d hemako g wahlko. Kuchd ahchim wa'i heg ab an thadhaiwua k i hihi.
43006023	D ihtham an chum gagahim ch pi cheh g Jesus k nei matt pi am hu ep thatha. D oi wa am i ha'i thatha g wapalko ab Tiberias kihhim t amjed miabithk mat am ha gegos g Jesus hegam mu'i hemajkam. D ihtham hemajkam an e ba'iham k gm hu i gahgio Capernaum wui
43006025	K hekith am i chehg k hab kaij ab wui, “T-mashchamtham, hekith apt ia i jiwia?”
43006026	D hab kaij g Jesus, “Am ani woho ni-chehgithch em-wui heg hekaj s-hasig ha'ichu mani hab wua. M wabshaba pi heg hekaj ab s-ni-wohochuthamk. Neh am ant em-gegos. Kumt kokwoth k heg wai hekaj ni-gahg.
43006027	Pi g am wo si e kudutath wabsh g ha'ichu hugikaj ch wabshaba heg wo chum s-behim mo d pi ha huhugetham. Ahni ani em-makiog g pi ha huhugetham thoakag. Heg at hekaj am i ni-kei g Jiosh k am ni-wohokamch.”
43006028	D hab kaij g hemajkam, “Tt has wo t-juh k ab wo bei g pi ha huhugetham thoakag?”
43006029	D g Jesus hab ha ahg, “Ihtha wa'i mamt ab wo ni-hiwgath ahni Jiosh si Kehsha.”
43006030	D hab ep kaij g hemajkam, “Am g hig hab juhni g s-hasig ha'ichu. T heg am wo t-chehgi map woho d Jiosh si Kehsha. Tt ab wo s-m-wohoch.
43006031	Neh, ab ash gegshshe thahm kahchim t amjed hegai ha'ichu hugi mash hab e a'aga ‘manna’. Kush heg ko'a g t-shohshon mash am jeg ed oiopo. Bo chu'ig g Mosesbad o'ohana: Ab o ha mahk hegai ha'ichu hugi mo am gegshe ab thahm kahchim t amjed. Pegih, pt ahpi has hig wo juh?”
43006032	D hab ep kaij g Jesus, “Pi o d Mosesbad mo wa ab ha mahk hegai ha'ichu hugi. Tho ni-ohg mo wa hab wua. K heg d wabsh ha'ichu hugi mo wa heg hekaj d thothakam jewed thahm. K g ni-ohg ba'ich i s-kehg ha'ichu ab em-makiog
43006033	mamt heg hekaj d wo thothakamk chum hekith. Ith o heg wa wepo mo d s-kehg ha'ichu hugi. Kumt wo be k heg ab wo bei g s-kehg thoakag.”
43006034	D ab si tahni ch hab kaij ihtham, “Ih, pegih, ab g chum hekith t-mahkath ihtha map hab ahg.”
43006035	D hab kaij g Jesus, “Ahni ani wud mo g ni-ohg ab em-makiog. Ab g wo ni-hiwig. Nt wo em-mah g pi ha huhugetham thoakag. Ith at heg wo wa wepok mamt wo huh g hab mahs ha'ichu mamt chum hekith d wo thothakamk ch pi hekith ep wo bihugk.
43006036	Neh'e mani wa hab wa heki hu kaij mam wa chum ni-neith ch eda pi ab hu ni-wui e thagitokch.
43006037	T wabshaba wehs ab ni-wui wo i e thagito hegam mat g ni-ohg am ha eda wo i chikp. Nt pi hedai wo sha'i ohhoth mat ab wo i e thagito ni-wui.
43006038	Tho ni-ohg tatchui mamt ab ni-wui wo i e thagito ch hab wo edagi g pi ha huhugetham thoakag. Nt wo si em-nuhkuthath mamt pi hedai wo heb hu wua g e-tho'ibiathag. Kunt ab wo i em-wuwhas muhkig t amjed mat hekith wo huhug ihtha jewed. Ith o d ni-ohg tatchui. Kunt heg hekaj ia jiwia ab thahm kahchim t amjed.”
43006041	D g haha'ichu si gahghai e mohmgith ch s-babgam neneok
43006042	ch hab kaij, “K haschu ahgch hab kaij mat ia jiwia ab thahm kahchim t amjed? S-mahch ach ch ep s-ha mahch g jehj. Tho wabsh Jesus ch d alithaj g Josephbad.”
43006043	D hab kaij g Jesus, “Pi g am wo gahghai e mohmgith k s-babgam neneok.
43006044	Pi at hedai wo sha'i e nako mas ab wabsh hejel wo i e thagito ni-wui. Jiosh ni-ohg at am wo i chikp ha eda. T hekaj ab ni-wui wo i e thagito. T ab wo i e ai g si oithchkam tash. Nt ab wo i ha wuwhas muhkig t amjed.
43006045	Kekelibad Jiosh Ha'ichu i tashogiththam atki wa an o'oha: Wehsijj at wo ha mashcha g Jiosh g hemajkam. Neh, t ab ni-wui wo i e thagito matp hedai ab wo kaiha g Jiosh ni-ohg k ab wo mai g mashchamaj.
43006046	Pi am hedai g e-wuhpuikaj neith g ni-ohg. Ahni ani wa'i neith nant pi ab amjed ia jiwia.
43006047	“Neh, hegam mat ab wo i s-ni-wohochuth k wo ni-bei at hekaj wo edagi g pi ha huhugetham thoakag.
43006048	T-shohshon ash wa ko'a hegai manna ch wabshaba pi heg hekaj edagi g pi ha huhugetham thoakag. Mt wo edagi hegai pi ha huhugetham thoakag ab ni-bek. Ith o heg wa wepo mani d ha'ichu hugi em-wehhejed.
43006050	Ba'ich ani d i s-kehg ha'ichu hugi mo hi hegai manna namt pi g pi ha huhugetham thoakag wo edagi ab ni-bek.
43006051	I atsh gei g manna ab thahm kahchim t amjed k ab ha mahkch g thoakag. Ni wabshaba d ahni mant woho ia jiwia ab Jiosh kihthag amjed k ia u'apa g pi ha huhugetham thoakag. Nt wo thagito g ni-chuhkug mant wo ni-muhkith k hab wo ha tho'ibia g hemajkam.”
43006052	D ith kaiok am si s-babgam e ne'owi g haha'ichu hab kaijch, “Pi at has sha'i masma wo t-mah g e-chuhkug machs wo huh.”
43006053	D hab kaij g Jesus, “Pi amt wo edagi g pi ha huhugetham thoakag pi ab hu ni-bek ahni Jiosh si Kehsha.
43006054	Ab amt wo i s-wohoch mant wo iawua g ni-eh'ed k wo muh em-wehhejed k hab wo edagi g pi ha huhugetham thoakag. Ith at heg wo wa wepok mamt wo huh g ni-chuhkug k wo ih g ni-eh'ed. Kunt ab wo i em-wuwhas muhkig t amjed mat hekith wo kuhgit g jewed.
43006055	Ihtha ni-chuhkug ch ni-eh'ed o heg wa wepo mo d ha'ichu hugi ch ha'ichu i'ithag.
43006056	T wo edagi g wechij thoakag hegam mat ab wo ni-bei. Am ant ha eda wo ul g ni-thoakag.
43006057	Ni-ohg at wa am ni-cheha mant ia wo jiwia jewed thahm. Kuni d pi ha huhugetham thoakam no pi g ni-ohg d pi ha huhugetham thoakam. T hab wa'ap d wo pi ha huhugetham thoakamk matp hedam ab wo ni-bei nant pi am ha eda wo ni-ulinith chum hekith.
43006058	Heg ani hekaj pi hab masma mo hegai manna. Hegam mash wa ko'a hegai at pi heg hekaj edagi g pi ha huhugetham thoakag. T wabshaba wo edagi matp hedam ab wo ni-bei.”
43006059	Neh, bad kaij g Jesus mad eda am ha mashcham g hemajkam ha-cheopi ed amai Capernaum t am.
43006060	D mu'ijj hegam mo am t-wehm oith g Jesus hab hahawa kaij, “Sho'oki wa'i si s-hasig ihtha mashchamaj ch pi ab hu ta kaihama.”
43006061	D g Jesus wabsh ha amich mo has kaij an s-ju'ujpij neneokch k hab kaij ab ha wui, “Pi amki hohho'ith g ni-mashchama
43006062	ch eda wo nei mant am uhpam ep wo hih thahm kahchim wui ahni Jiosh si kehsha.
43006063	Pi amt wo bei g pi ha huhugetham thoakag ab amjed g ha'ichu hugi k wabshaba ab wo s-wohoch g ha'ichu ni-ahga. Kunt ab wo cheha g Hekia S-ap'ekam Gewkthag mat am em-eda wo i e ulin k wo em-mahkath g pi ha huhugetham thoakag.
43006064	Kum eda ha'ijj pi ab hu ni-wohochuth.” Neh, bo kaij g Jesus no pi s-mahch mat hedam pi ab hu wo wohoch ch ep s-mahch mat hedai wo gagda mat wo e muhkith.
43006065	D hab ep kaij, “Pi amt hedai wo e nako mams ab wo s-ni-wohochuth k wo ni-bei, heg hi wa mat g ni-ohg am wo i chikp em-eda.”
43006066	D mu'ijj hegam mo am t-wehm oith g Jesus thagito am i kaiok g s-hasig ha'ichu ahgaj k pi thahm an hu hahawa ep wehmaj.
43006067	D heg hekaj hab kaij g Jesus ab t-wui ahchim gamai gohk, “Mt ahpim has wo e juh? Namt hab wa'ap wo ni-thagito?”
43006068	D g Simon Peter hab kaij ab wui, “T-kownalig, pi o an hu hedai ehp machs heg wui wo hihi. Ahpi ap wa'i am ahgachug hegai matt hekaj wo bei g pi ha huhugetham thoakag.
43006069	Ch hahawa s-wohochuth ch s-mahch map ahpi d hekia s-ap'ekam ch ab amjed i hih g Jiosh.”
43006070	D hab kaij g Jesus, “Heu'u, woho o wa. Kunt am i em-chuhcha ahpim gamai gohk mamt ith an wo ahgachugath. M wabshaba hema d wabsh sha jiawul.
43006071	Pi achd mahch mas hedai hab ahg. Kuki eda heg hab ahg Judas mo d alithaj g Simon Iscariot ch d hema ahchim gamai gohk ch atki wo gagda g Jesus.
43007001	Am amsh chum s-mu'amk g Jesus Judea chekshani ch ed. D hekaj pi am hu himimk. Kuchd an oiopo Galilee chekshani ch ed.
43007002	D eda e aihim hegai piast mach ab ihm g Jiosh mo babhaijith g t-e'es.
43007003	D heg hekaj hab kaij g Jesus wepnag ab wui. “Pt hems gm hu wo hih i'ajed Judea wui. T wo nei g s-hasig m-chikpan hegam mo wa an m-oithahim Judea ch ed.
43007004	Pi apt wo ge ehstoth hegai map hab junihim maptp wo tatchuath mat ab wo i m-mai g hemajkam. Am g ha chehgith g hemajkam map hab wua g s-hasig ha'ichu.”
43007005	Neh, bad kaij noki pi koi wohochuth mo d Jiosh si Kehsha.
43007006	D hab kaij g Jesus ab ha wui, “Pi ant am hu wo em-oi ith wui gegosig nat pi koi e ai mant am wo si s-ap i ni-maskogi. Mt gamai wo hihi namt pi ahpim hi wa wabsh chum hekith am wo e chehgi. Pi o am hu ha'ichug mas heg hekaj wo s-em-keh'ithath g hemajkam. K wabshaba ahni s-ni-keh'ith nani pi chum hekith ab ha ahgith mo am hab junihim g pi ap'ekam.”
43007009	Neh, bad kaij ab ha wui ch am wabsh i wih Galilee ch ed.
43007010	Heg i thahm mad gm hu hihi g Jesus wepnag, d am hahawa epai him k wabshaba wabsh s-a'agi. Kuchd ahchim gm hu i oi.
43007011	Sh hegam mo d haha'ichu am Judea ch ed an gahg ch an kaiam mas hebai has chu'ig.
43007012	D eda an s-ju'ujpij neneok g hemajkam ch hab kaij, “Tho si s-ap o'othham.” D ha'i hab ep kaij, “Pi o ap d o'othham no pi t-iattogith.”
43007013	K wabshaba s-a'agi an a'aga no pi s-ha ehbith g haha'ichu.
43007014	Kud eda hugkam wa'i hih g piast. D am hih g Jesus ge'e cheopi wui k am i ha mashcha.
43007015	D hegam haha'ichu si has i elith k hab kaij, “S has hig masma ge'e ha'ichu s-mahch ihtha o'othham mat eda pi sha'i e mashcha g papal ha-mashchama?”
43007016	D hab kaij g Jesus ab ha wui, “Jiosh at ab ni-cheha mant ia wo jiwia jewed thahm. K d Jiosh mashchamadag ihtha mani i ha mashcham.
43007017	Tp hedai wo i tatchuath mat am hab wo juh g Jiosh tatchui wo chum s-mahchk mas wa woho d Jiosh amjedkam ihtha mani i ha mashcham.
43007018	Hegai mat wo ah g hejel e-mahchig at wabsh wo chum si e haschuth k atp hems d s-chu iattomkam. Nt wabshaba ahni ab ha'ichuchuth g Jiosh ch am ahg g wohokam.
43007019	Bam chum e wua mam am hab si junihim hegai chehanig mat wa g Jiosh ab mah g Moses am em-wehhejed. M wabshaba pi woho hab junihim nam pi s-ni-mu'amk.”
43007020	D ab si neneok g hemajkam ch hab kaij, “P haschu ahgch hab kaij mam s-m-mu'amk? Jiawul o an u'ukch g m-chegitoithag.”
43007021	D hab kaij g Jesus ab ha wui, “Woho am s-ni-mu'amk. Ha ant thothaj mihshmetha tash ed. Kum heg hekaj s-ni-mu'amk.
43007022	Neh, nt am wo em-chehgi mam ahpim hab wa'ap wua g chikpan mihshmetha tash ed. Mosesbad atki wa an o'oha mat haschu g Jiosh heki hu ab ha cheha g t-shohshon mamt wo ha pahl hikuch g e-chechoj a'aliga mat d wo i gigi'ik tashk ab ha-mahsithag amjed. Kum heg hab wua chum as hems d wo mihshmetha tashk
43007023	mamt pi wo mul hegai chehanig matki g Mosesbad an o'oha. Pegih, mt haschu ahgk babgat mant hema s-ap thoaj am mihshmetha tash ed?
43007024	Am g wo si i a'amichuth mamt s-ap wo s-mahchk ha'ichu.”
43007025	D ha'ijj hab kaij g Jerusalem t am kihkam, “Aha no hig pi woho d ihtha mam chum s-mu'amk.
43007026	K eda haschu ahgch pi hedai has ahg? K ia t-jehnigith. Aha no hab elith g haha'ichu mo wa woho d Jiosh si Kehsha?
43007027	S has hig masma d wo hegaik mach eda s-mahch mo hedai d amjedkam ch hebai d kihkam. Kutsh wa eda g Jiosh si Kehsha pi hedai wo mahchk mat hebaijed ia wo jiwia.”
43007028	D si s-kaitham hab kaij g Jesus, “Pegih, s-mahch am mani hedai wud ch hebaijed him. Nt wabshaba pi wabsh hejel ni-wehhejed i hih. Jiosh o ab ni-chehani mant ia wo i wuhsh jewed thahm. Kum pi mahch g Jiosh ch hekaj pi woho ni-mahch. Ahni ani hi s-mahch ch ep s-mahch mo d wohokam nant pi ab amjed i hih.” Neh, bad kaij g Jesus am ha mashchamch ge'e cheopi ch ed.
43007030	Kumd am hahawa chum bei. T wabshaba pi koi e ai g tashgaj. D pi e nako ihtham.
43007031	Kud mu'i ab i s-wohochuth k wabsh s-ju'ujpij hab kaij ab a'ai e wui, “Na'as woho d Jiosh si Kehsha nat pi pi hedai wo sha'i e nako mas hab wo juh hegai hab mahs s-hasig ha'ichu mo ihtha hab wua.”
43007032	D am ha'i oiopo g Palasi ch am i kah hegai mo hab e kaij k am hihim k atsh am ha ahgi g u'ugchu papal. Tsh hegam am ha cheha g ge'e cheopi nuhkuththam mat an wo bei g Jesus.
43007033	D hab kaij g Jesus, “Pi ant sha'i tash ia hu wo em-wehmajkahim ch gm hu hahawa uhpam wo hih heg wui mat ia i ni-ah'ath.
43007034	Kumt wo chum ni-gahgath ch wabshaba pi wo ni-edgith k pi wo e nako mams am wo hihi mant hebai wo ha'ichugk.”
43007035	D am wabsh i pi amich g hemajkam k hab kaij ab a'ai e wui, “A t hebai wo hih, chs hab pi wo edagi?” D ha'i hab ep kaij, “Na'as gm hu wo hih go'ol hemajkam ha-kihhim wui mo am ha'ichug g t-wehm o'othham k wo ha mashcha g go'ol hemajkam.
43007036	A shah'o d ahga mo hab kaij matt wo chum gahgath ch wabshaba pi wo edgith k pi wo t-nako machs am wo hihi mat hebai wo ha'ichugk.”
43007037	D am i e ai g si oithchkam tash mo ba'iwechkim d si ge'e tash heg eda piast. D am e hemapathch g hemajkam. Kud g Jesus am si amog ch hab kaij, “Ab g wo i e thagito ni-wui k ab wo bei g wechij thoakag hab masma mamt hemho wa wo ih am i tonomk.
43007038	Bo chu'ig g Jiosh o'ohana mamtp hedai ab ni-wui wo i e thagito k heg wa wepo mamt wo edgithath g shonkam shuhthagi am e-ihbthag ed. T heg chum hekith ab wo tha'iwunith.”
43007039	Bo kaij g Jesus ch hab ahg matt ab wui wo i t-thagito k hekaj wo bei g Hekia S-ap'ekam Gewkthag. K eda wenog koi ab hu t-mahks g Hekia S-ap'ekam Gewkthag nat pi koi gahi wuhsh g muhkig g Jesus k koi bei g e-kownaltalig.
43007040	D mu'i hab kaij am i kaiok, “Ihtha o'othham oki d wa woho hegai Jiosh ha'ichu i tashogiththam mach nenida.”
43007041	D hai hab ep kaij, “Thoki Jiosh si Kehsha.” D wabshaba ha'ijj hab epai kaij, “Pi oki d sha'i hegai no pi d Galilee t am o'othham.
43007042	K eda an hab chu'ig Jiosh o'ohana ed matsh g Jiosh si Kehsha ab d wo t-kownaligbad David amjedkamk ch ab wo amjedk g Bethlehem kihhim. Am ash d kihkam g Davidbad Bethlehem t am.”
43007043	D heg hekaj ab a'ai e wui gegokiwua g hemajkam.
43007044	Ha'ijj o chum s-kuhpamk. D wabshaba pi hedai sha'i e nako mas hab juh.
43007045	D am uhpam hihi g ge'e cheopi nuhkuththam am ha wui g u'ugchu papal ch Palasi. D ihtham ab ha kakke ch hab kaij, “Shahchu amt ahgk pi an hu bei?”
43007046	D hab kaij g ge'e cheopi nuhkuththam, “Pi o hekith hedai hab sha'i kaitham neok mo ihtha.”
43007047	D hab kaij hegam Palasi ab ha wui, “Aha nat hab wa'ap em-iattogi?
43007048	Pi ach hedai ab hu s-wohochuth ahchim Palasi o hegam mo d t-wanimedtham mas d Jiosh si Kehsha ihtha.
43007049	Ihtham pi ha'ichu a'amichuththam hemajkam o ab s-wohochuth no pi pi mahch g Mosesbad chehanig. T g Jiosh s-ko'okam wo ha namkith.”
43007050	D am ha wehmaj hegai mat wa am hu hebai chuhug ch ed am i chehgim g Jesus k hab chehgig Nicodemas. Ith o hab wa'ap d Palasi ch hab kaij ab ha wui,
43007051	“Bo chu'ig g t-chehanig matt pi hedai ab hu wo sha'i ha'ichu ha abch k ho'ipki am i mamche am lothaitk mas wa woho pi ap ha'ichu hab juh.”
43007052	D hab kaij ihtham, “Pegih, pki ahpi ab ep si ha wehmaj ihtham mo ab wabsh al Galilee t amjed. Am g i hoan g Jiosh ha'ichu ahga k wo s-mai mo pi hema g Jiosh ha'ichu i tashogiththam ab hu sha'i Galilee t amjed.”
43007053	[D amjed gm hu a'ai himto g hemajkam.
43008001	Kuchd ahchim gm hu hihim k an kohksh Olive U'us Kawulk t an.
43008002	D ab i chesh g tash. Kuchd gd hu uhpam thatha ge'e cheopi wui. D mu'i am e chehm g hemajkam Jesus wui k gn hu biha. D am thahiwua k ha mashcha.
43008003	D ab wui ha'i thatha g chehanig ha mashchamtham ch Palasi am hema u'apathch g uwi. Ith atsh ha ehs g ha-kun. Kud am t-shahgith i kehsh
43008004	K hab kaij ab wui g Jesus, “Neh, ahpi map ia ha mashcham, ihtha uwi att s-ap cheh mat ha ehs g ha-kun.
43008005	K eda hab chu'ig g t-chehanig matt hemho wo wa ma'ichkwua k wo mua g uwi mat hab wo sha e juh. Pt ahpi has wo chei?”
43008006	Neh, bo kaij no pi wabsh ha'ichu s-kaimk ch s-abchuthamk g Jesus. D wabshaba g Jesus pi ab hu sha'i ha hudawog k am wabsh Ha'ichu o'oha jewedo g e-nowikaj.
43008007	D oi wa ihtham pi thagito k ab ep kakke. D ab hahawa i e shel g Jesus k hab kaij ab ha wui, “Pegih, mt ahpim wehpeg ab wo ma'ihi g uwi mamt hedai pi hekith hab sha'i juh g pi ap'ekam.”
43008008	Bo kaij ch am hahawa i e jumalkath k am ep o'oha jewedo.
43008009	D am i kah ihtha g chehanig ha mashchamtham ch Palasi k wabsh sha hehemako gm hu a'ai hihi si e elithch. D hegam mo d ge'eged wehpegat k wehsijj himto. K heg am wa'i wih uwi Jesus wehm.
43008010	D ab i e shel g Jesus k ab wui hab kaij, “Baht hihi hegam mo ab ha'ichu m-abchuth? Nat pi ia hu hema wih mat ab wo m-ma'ihi?”
43008011	D hab kaij g uwi, “Pi at ia hu hema wih, ni-kownalig.” D hab hahawa ep kaij g Jesus, “Ahni ani hab wa'ap pi ab hu ha'ichu m-abchuth. Gamai g hihm k pi hab ep juhni g pi ap'ekam.”]
43008012	D hab ep kaij g Jesus ab ha wui g hemajkam, “Thani ge'e tonlig am wehs ha wehhejed g hemajkam. Kut s-ap am wo himath Jiosh ap'ethag ed ch pi hekith ha'ichukaj wo pi e amich hegam mat hedai ab ni-wui wo e thagitokchith.”
43008013	D eda am ha'i gegok g Palasi ch ab wui hab si kaij, “Ih, p wabsh chum hejel e wohokamchuth ch aptp hems wabsh t-iattogith.”
43008014	D hab kaij g Jesus, “Pi ani em-iattogith chum anis am hi wa hejel ni-wohokamchuth. Tho wohokam mani has i kaij. S-mahch ani mant hebaijed ia jiwia k hebai wo hih. Ahpim am hi pi mahch ihtha.
43008015	Am am chum ahg mani has chu'ig ab wabsh ni-neithch ch eda pi woho ni-mahch. Ni ahni hemu pi hedai em-lothait.
43008016	Kut wabshaba d wo wohokamk g ni-ahga mant hekith wo ah mam has chu'ig nat pi g Jiosh am ni-wehm wo em-a'appe.
43008017	Neh, an o o'ohanas em-chehanig ed mamt wo s-ha wohoch matp gohkajj am ha'ichu wo wohokamch.
43008018	Pegih, ni ahni hejel ni-wohokamchuth. K g ni-ohg am hab wa'ap ni-wohokamchuth.” Neh, bo kaij g Jesus.
43008019	D ab kakke ihtham, “A k hebai has chu'ig g m-ohg?” D hab kaij g Jesus, “Pi am sha'i ni-mahch ch ep pi mahch g ni-ohg. Mt hems wo s-ap s-ni-mahchk ch hab wa'ap wo s-mahchk g ni-ohg.”
43008020	Neh, ith ad wehs hab kaij g Jesus am ge'e cheopi t am heg eda kih mo g hemajkam am shulig g e-mahkigdag g ge'e cheopi wehhejed. T pi hedai e nako mas an wo bei nat ge koi e ai g tashgaj.
43008021	D hab ep kaij g Jesus ab ha wui, “Am ant hu wo hih. Kumt an haha wo i chum ni-gahghim k wabshaba wo koi pi e tho'ibiak. Pi amt wo e nako mamt am wo hihi mant hebai wo i hih.”
43008022	D heg hekaj hab kaij hegam haha'ichu, “Shah'o ahgch hab kaij matt pi wo t-nako matt am wo hihi mat hebai wo i hih. Aha nat wabsh hejel wo e mua.”
43008023	D hab kaij g Jesus ab ha wui, “Ia am wa'i amjed ith thahm jewed. Ni ahni hi ab thahm kahchim amjed.
43008024	Kum eda pi ni-wohochuth mani d ge ahni. Ni heg hekaj am em-ahgith mamt wo koi pi e tho'ibiak.”
43008025	D ab kakke, “Kup hedai wud higi?” D hab kaij g Jesus, “Ahni ani wud mani ga hu i wehpeg hab kaij mani hedai wud.
43008026	Mu'ijj o g em-chu'ichig. Kunt heg wo ah. K g ni-ahga d wohokam nani pi heg wa'i ahg mo haschu ni-ahgith hegai mat am i ni-kei. K heg chum hekith ahg g wohokam.”
43008027	D ihtham pi amichuth mo g Jiosh hab ahg.
43008028	D heg hekaj hab ep kaij g Jesus, “Mt wo mai mani d ge ahni mamt hekith ab uhgk wo ni-ul mamt wo ni-mua ahni Jiosh si Kehsha. Am amt haha wo mai mani pi hab wua g hejel ni-tatchui ch wabshaba hegai wa'i ni-ohg tatchui hab wua ch g mashchamaj ahgachug.
43008029	Chum ani hekith ab s-wohog elith. K heg hekaj ni-wehmaj.” Neh, bo kaij g Jesus.
43008030	T muijj hegam mat ab kah ihtha ab i s-wohoch.
43008031	D heg hekaj hab kaij g Jesus ab ha wui hegam mat ab i chum s-wohoch, “Mtki woho ab i e thagito ni-wui mamtp am hab wo i junihi g ni-mashchama.
43008032	Mt haha wo mai g wohokam. T heg hab wo em-juh mamt hahawa pi d wo neneholk.”
43008033	D ha'i hab kaij, “Pi ach hekith hedai d sha'i neneholiga nach pi d Abrahambad amjedkam. P haschu hab ahg ch hab kaij matt hahawa pi d wo neneholk?”
43008034	D g Jesus hab kaij, “Wehs am d nenehol mamtp hedai hab i junihim g pi ap'ekam nam pi heg hekaj e wulshch.
43008035	Pi o am hu ha wehm d si kihkam g nehol mo hig g ha-aliga.
43008036	Nt ahni woho wo i em-wul'o mamtp ab wo i e thagito ni-wui. Kumt hahawa pi d wo neneholk namt pi d wo a'aligajk g ni-ohg Jiosh.
43008037	S-mahch ani mam d Abrahambad amjedkam. M eda s-ni-mu'amk nam pi pi ab hu ap wohochuth g ni-mashchama.
43008038	Heg ani am ahgahim mo haschu g ni-ohg ab ni-chehgith. M ahpim hi heg wa wepo mam d ge Jiawul amjedkam nam pi hab wua g tatchuij.”
43008039	D hab kaij ab wui, “Pi ach d ge Jiawul amjedkam. Abrahambad o d t-shohshon.” D hab kaij g Jesus, “Pegih, m haschu ahgch pi hab masma hab e wua mo g Abrahambad no pi heg chum hekith hab wua g s-ap'ekam.
43008040	M eda am e nakog mamt wo ni-mua ahni mani heg wa'i em-ahgith wohokam mo g Jiosh ab ni-ahgith.
43008041	Heg am d wabsh amjedkam mam am oithch hab e junihim.” D hab kaij, “Ahchim ach hi pi d sha'i sha'i ch ed ha-a'aliga. Jiosh o d si t-ohg.”
43008042	D hab kaij g Jesus, “Ia ant jiwia ab amjed g Jiosh. Kumt heg hekaj ab wo si ni-tatchuath mamtp woho d wo a'aligajk. Pi ant wabsh hejel hab i ni-ah mant ab wo i hih. Jiosh at ab ni-chea.
43008043	Pi am amichuth mani has i kaij nam pi s-ko'okoth g ha'ichu ni-ahga.
43008044	Tham wabsh ge jiawul amjedkam ch s-hohho'ith mamt am hab wo wuath g tatchuij. Heg o d ha mu'akam gd hu i si wehpeg amjed ch d ep s-chu iattomkam ch pi has sha'i elith ha'ichu ha iattogithch no pi wehs g iattogig ab d amjedkamaj.
43008045	Kuni ahni g wohokam ahg. Kum heg hekaj pi ni-wohochuth.
43008046	Neh, namt hig wo e nako mamt am wo wohokamch mas haschu d i pi ap ni-chu'ichig? Pegih, ab o em-ab mamt ab wo s-ni-wohoch nani pi em-ahgith g wohokam.
43008047	Hegai mo ab d amjedkamaj g Jiosh o ab kaiham g Jiosh ne'oki. Kum pi ab hu kaiham nam pi pi ab hu d amjedkamaj.
43008048	D g haha'ichu ab hahawa si chehmo g Jesus ch hab kaij, “Thapki wabsh t-obga ch d wabsh sha jiawul.”
43008049	D hab kaij g Jesus, “Pi o woho mam has i kaij. Pi ani d sha'i jiawul. Ab ani si ha'ichuchuth g ni-ohg. M wabshaba ahpim wabsh pi ni-ha'ichuchuth.
43008050	Pi ani heg am hu neithahim mas hedai ab wo si has ni-elithath. K wabshaba am hema d hegai mo am ni-gahgith g ab has elithadag ch wo ha lothai hegam mo pi ab hu has ni-elith.
43008051	Nt wo si shel em-ahgi mat pi hekith wo huhug hegai mat hedai ab wo si i bei g ha'ichu ni-ahga.”
43008052	D hab kaij ab wui, “Si att hahawa s-ap s-mai mapki d wabsh sha jiawul. Neh, muh at g Abrahambad. T g kekelibad Jiosh ha'ichu i tashogiththam hab wa'ap ko'ok k huhug. P eda hab kaij mat pi hekith wo huhug hegai mat hedai ab wo si i bei g ha'ichu m-ahga.
43008053	Chum apki si e ha'ichuchuth ch hab kaij ihtha. Abrahambad atki muh. Nap hab e elith map gm hu ba'ich d i si ha'ichu mo hegai? T g Jiosh ha'ichu i tashogiththambad hab wa'ap ko'ok k huhug. Thohp hab chum e elith?”
43008054	D hab kaij g Jesus, “Nt wabsh wo pehegi neokath mantp ab hejel wo chum si ni-haschuthath. Heg o ab si has ni-elith ni-ohg mam e-Jioshga ahg.
43008055	Pi am hekith sha'i woho mahch hegai. Ni wabshaba ahni s-mahch. Kuntp hab wo chei mani pi mahch k d wabsh wo s-chu iattomkamk mam hab chu'ig ahpim. S-mahch ani ch ab si u'ukch g ha'ichu ahgaj.
43008056	Em-shohshon Abrahambad o si s-ap e tahtk mat wo nei mant an wo i wuhsh. T hekith i neithok si s-hehgig.”
43008057	D si has i el ihtham k hab kaij. “Ih, heki at hu wa'i muh. Aha nap neith ch eda pi koi ai g hetaspo wehst-mahm ahithag?”
43008058	D hab kaij g Jesus, “Nt wo si shel em-ahgi mani an ha'ichug ni-ohg kih ed mat eda koi mahsi g Abrahambad.”
43008059	Neh, d gn hu i u'ihi g hohothai mat hekaj wo ma'ichkwua g Jesus. D wabshaba wabsh s-a'agi am ha shahgith him k gm hu i wuhsh ge'e cheopi amjed.
43009001	Kuchd am hihim. D ab haha wabsh hema thaha g o'othham ch e-mahsithag amjed pi nea.
43009002	Kuchd ab kakke g Jesus, “Neh, t-mashchamtham, thoh'o d chu'ichig mo d pi neatham ihtha o'othham? No d hejel chu'ichigaj aha no d ge'egedgaj ha-chu'ichig?”
43009003	D hab kaij g Jesus, “Ith o pi hab d sha'i ahga mas d ha-chu'ichig. Heg o hekaj pi nea mat g Jiosh am wo chehgi g e-gewkthag ab amjed.
43009004	Am att hab wo junihith g chikpanaj hegai mat ia i ni-ah'ath mo ithani am kia wi'is g tash no pi ab him mamt hahawa pi wo e nako.
43009005	Thani tonlig am em-wehhejed mani ia em-wehmaj.”
43009006	D hab che'iok g Jesus k am siswua jewed thahm k am hab juh g bith k hekaj ab bithsh g wuhpuij hegai pi neatham
43009007	k hab ahg, “Am g him k ab i wakon g e-wuhiosha heg eda wo'o mo hab e a'aga Siloam.” (K hab d ahga ihtha “I Ah'ath.”) T wa woho am hih ihtha pi neatham k am wako g e-wuhiosha k am i uhpam jiwia s-ap ha'ichu neithch.
43009008	Hegam mo s-mahch ch hegam mo si neith mo wabsh ha'ichu ha tahni ad am i neithok hab kaij, “Aha no pi woho d hegai mo am thahiwup ch ha'ichu ha tahni?”
43009009	D ha'i hab kaij mo d hegai. D ha'i hab ep kaij, “Pi o d hegai. Ho o wabsh si wepo mahs.” D hekaj hab kaij ihtha mo wa pi neakahim, “Thani ahni.”
43009010	Kumd ab ep kakke, “Shahpt masma nent?”
43009011	D hab kaij, “Hegai mash d Jesus at ab bithsh g ni-wuhpui am jewedo siswuak k hab ni-ahg mant wo him k wo wako g ni-wuhiosha am Siloam wo'o ch ed. Kunt am him k hab wabsh chum ni-wakon k ha hekaj s-ap ha'ichu neith.”
43009012	D hab kaij ihtham, “T hebai hih?” Kud hab hahawa kaij mo pi mahch mas hebai hih.
43009013	D am wa ha'i bei ihtha o'othham mo wa pi nea am Palasi ha wui.
43009014	K d t-mihshmetha tash mad eda g Jesus hab juh ihtha.
43009015	D g Palasi ab hahawa kakke mas has masma nent. D hab kaij, “Hegai Jesus at ab bithsh g ni-wuhpui am siswuak jewedo. Nt ab i wako g ni-wuhiosha k hahawa s-ap ha'ichu neith.”
43009016	D ha'i hab kaij hegam Palasi, “Neh, pi o ab hu sha'i Jiosh amjed nat pi melchkwua g t-chehanig hab juhk ihtha t-mihshmetha tash ed.” D am a'ai e wui gegokiwua g hemajkam nad pi ha'ijj hab epai kaij, “Pi at wo e nako g pi ap chu'ijkam mas hab mahs s-hasig ha'ichu hab wo juh.”
43009017	D heg hekaj ab ep si kakke hegam Palasi, “Shahp i elith hegai o'othham map hab kaij mat m-nench.” D hab kaij, “Bani elith mo d ge Jiosh ha'ichu i tashogiththam.”
43009018	D wabshaba pi wohochuth ihtham haha'ichu mas wa woho d pi neatham ch am ha waith g ge'egedgaj
43009019	ch mu'i ha'ichu ha kakke mas d ha-aliga ihtha ch ga hu i e-mahsithag amjed pi nea, kch ehp mas has masma hahawa ha'ichu neith.
43009020	D hab hahawa kaij g ge'egedgaj mo d ha-aliga ch ga hu e-mahsithag amjed pi nea
43009021	ch wabshaba pi mahch mas has masma s-ap ha'ichu neith ch ep pi mahch mas hedai thoaj ch ab ha ahgith mat wo kakke no pi d ge'e k ch hejel am wo e ah.
43009022	Hegam haha'ichu ad wa am heki hu ap'ech mat pi wo ha hiwigi mat am hu ep wo i wahp cheopi ch ed hegam mat hedam hab wo chei mo g Jesus d Jiosh si Kehsha. D heg hekaj s-ha ehbith g ge'egedgaj ch hab kaij mat ab wo kakke, t hejel am wo e ah.
43009024	D ab ep i wai g Palasi ihtha mat bei g e-nenthag k hab ahg, “Am g t-ahgith g wohokam mapt ab wo hehgchul g Jiosh. S-mahch ach mo ihtha has chehgi d pi ap chu'ijkam.”
43009025	D hab kaij ihtha mat bei g e-nenthag: “Pi ani sha'i mahch mas d pi ap chu'ijkam ch wabshaba ith s-ap s-mahch mani pi neakahim ch hemuch haha wabsh si s-nea.”
43009026	D ihtham ab hahawa ep kakke, “T has m-juh k m-nench?”
43009027	D hab kaij, “M ani wa heki hu em-ahgith. Mt pi ab hu ni-kaiha. A m haschu ahgch ab ep ni-kakke? Aha namt ahpim hab wa'ap ab wo i s-wohoch mo d Jiosh si Kehsha?”
43009028	D ihtham ab si s-keh'ith ch hab kaij, “Ahpi apt ab i s-wohoch hegai hemajkam. Ahchim ach hi g Mosesbad ab s-wohochuth.
43009029	S-mahch ach mo g Jiosh g Mosesbad ab ha'ichu ahgith. Kuch pi sha'i mahch mas hebai amjed him hegai.”
43009030	D hab kaij ihtha, “M haschu ahgch pi mahch mas hebai amjed him. T eda ab i ni-nench.
43009031	S-mahch ach mo g Jiosh pi ab hu kaiham g pi ap chu'ijkam ch wabshaba ab ha kaiham hegam mo ab si has elith ch am hab junihim g tatchuij.
43009032	Pi ach hekith sha'i kah mas hedai i nench hegai mo e-mahsithag amjed pi nea.
43009033	T hi wo wa e nako hema mat hab wo juh ihtha hab mahs ha'ichu matp ab Jiosh amjed wo himath.”
43009034	D ab si s-ko'okam has ahg ch hab kaij, “Thap wabsh si hekia pi ap'ekam ga hu'i e-mahsithag amjed ch eda chum ha'ichu t-mashcham.” D amjed gm hu si i wuhshath cheopi t amjed k pi hiwigi mas am ep wo i wah.
43009035	D kah g Jesus mamt i wuhshath k am i gahghim k hab kaij am i chehgiok, “Nap ab si hiwig g Jiosh si Kehsha?”
43009036	D hab kaij ihtha o'othham, “A k hedai wud. Am g ni-ahgith. Nt ab wo si i hiw.”
43009037	D hab kaij g Jesus, “Thani ahni map hahawa s-ap ni-neith mant wa m-nench.”
43009038	D ab si i gei wui k hab kaij, “Ab ani si m-hiwig, s-ap'ekam ni-kownalig.”
43009039	D hab hahawa kaij g Jesus, “Ia ant jiwia jewed thahm mant wo mahsko wua mo hedai pi nea ch hedai s-nea ith eda Jiosh ap'ethag.”
43009040	D ha'i am gegok g Palasi ch si has i elith k hab kaij, “Nap ahchim hab ep chum t-ahg mach hab wa'ap pi nenea.”
43009041	D hab kaij g Jesus, “Pi amt ab hu wo em-abch mamtp wo wohokamch mam pi nenea am Jiosh ap'ethag ed. M wabshaba hab chum kaij mam s-nenea.”
43010001	D hab ep kaij g Jesus, “No hig pi woho mat g s-chu ehskam wabsh s-a'agi haskojed ab wo i wah heg eda kolhai mam am ha nuhkuth g kahwal k wo s-ha ehsitham?
43010002	T wabshaba g si ha nuhkuththam ab wo i wah kihjeg amjed.
43010003	T g kihjeg nuhkuththam ab wo i kuhpi'oki. K g ha nuhkuththam am si ha chehcheg ch gm hu i ha wanimed.
43010004	T am wo i wuwhag k gm hu wo i oi no pi s-mahch g ne'okij. T am ha ba'ich wo himath.
43010005	Pi at hedai ep wo i oi no pi pi mahch g ha-ne'oki k wabsh wo e gantad.”
43010006	Neh, ith ad hekaj am chum ha'ichu ha mashcham g Jesus. D wabshaba pi sha'i amichuth mo haschu hab ahg.
43010007	D heg hekaj hab ep kaij, “Ahni ani hab ni-ahg ch ni-wepogith g kolhai kihjeg.
43010008	Hegam mo hab e a'aga mo d em-wanimedtham ch eda pi ab hu ni-wohochuth o d s-chu e'eskam ch d ha mu'akam. K wabshaba g ni-wohochuththam pi ab hu ha kaiham.
43010009	Heg ani wepo mo g kihjeg. Kahwal o am wapke kolhai ch ed. K pi ha'ichu has e wua am ha tahgio. Kumt ahpim ab wo s-ni-wohochuth k hab wa'ap wo e tho'ibia. Kahwal o ab mahks g s-kehg ha'ichu hugi. Kum ahpim ab ep mahks mam haschu i tatchua.
43010010	S-chu ehskam at wo jiwia mat wo ha u'u k wo ha koktha. Nt ahni ia jiwia mant s-ba'ama ab wo i em-mah g thoakag
43010011	nani pi s-wohom d em-nuhkuththam. “Neh, kahwal ha nuhkuththam at chum hems ha wehhejed wo e muhkith.
43010012	Hegai mo d wabsh ha-pionag at am wabsh wo i ha thagito k wo meh mat am wo jiwia g sheh'e. T g sheh'e am wo wahk k wo mu'a k wo ha gantad.
43010013	Pion at wo heb hu meh no pi pi ha tatchua g ha-shoshoiga.
43010014	“Nt eda ahni wo i nako g sho'igthag am ha wehhejed g ni-wohochuththam hab masma mo g si ha nuhkuththam g kahwal chum anis wo ni-muhkith am ha wehhejed. Kahwal ch ha nuhkuththam o ab a'ai s-e mahch. Kuch g ni-wohochuththam ch ahni ab hab wa'ap a'ai s-t-mahch. Ch ahchim g ni-ohg wehm hab wa masma ab a'ai s-t-mahch.
43010016	Ha nuhkuththam at wehs ab wo i ha hemapai g e-kahwaliga. Nt ahni hab wa masma ab wo i ha hemapai wehs hegam mat ab wo i s-ni-wohoch, chum hems g gawul mahs hemajkam.
43010017	“Am ant wabsh wo i ni-thagito muhkig wui. K g ni-ohg heg hekaj si ni-tatchua. Nt ab uhpam ep wo i ni-chegito.
43010018	Pi at hedai wo sha'i e nako mas wabsh hejel wo e elith k wo ni-mua. U'ukch ani g ni-ap'ethag mant am wo i ni-thagito muhkig wui k ab uhpam ep wo i ni-chegito. Ab o ni-chehani g ni-ohg mant ith am hab wo juh.”
43010019	D am ep a'ai e ne'owi g hemajkam heg hekaj mo has i kaij.
43010020	Kud mu'ijj hab nahnko kaij babgatk, “Thoki wabsh jiawul. Pi o wehsig. Shahchu am ahgch ab kaiham?”
43010021	D wabshaba ha'ijj hab epai kaij, “Pi at wo e nako hegai mo d wabsh sha jiawul mas hab kaitham s-kehg wo neokath ch wo nench g pi neatham.”
43010022	D am i e ai g ge'e cheopi wakonadag tash. D eda d s-hehpich'edkam.
43010023	Kuchd am oiopo anai mo hab e a'aga Solomonbad watto am ge'e cheopi t am.
43010024	D am i e chehm g haha'ichu k hab kaij ab Jesus wui, “Tt he'es i tash wo m-nenida mapt wo t-ahgi maps wa woho d Jiosh si Kehsha.”
43010025	D hab kaij g Jesus, “Heki ani hu am em-ahgith. M eda pi ni-wohochuth. Ni-ohg o ab ni-mahkch g gewkthag mant hab wo juh g s-hasig ha'ichu. K heg am chum em-tashogith mani hedai wud.
43010026	M wabshaba pi ab hu ni-wohochuth nam d ge ni-hemajkamga.
43010027	Neh, am o oith g e-nuhkuththam g kahwal no pi s-mahch am i s-amichuthk g ne'okij. K hab wa'ap ni-oith g ni-wohochuththam no pi s-ni-mahch. Ni ahni ep s-ha mahch.
43010028	Ab ani ha mahkch g pi ha huhugetham thoakag. T hegam pi hekith wo huhug. T pi hedai wo sha'i ni-wohppo'i.
43010029	Ni-ohg o wehs ha'ichu thahm s-gewkthag ch si s-wihnam an ha u'ukch hegam mo ab ni-mahkch. T pi hedai wo wohppo'i.
43010030	Ahni g ni-ohg wehm ach d hemako.” Neh, ith ad hab wabsh chum chei g Jesus.
43010031	D g hemajkam am ep u'ihi g hohothai mat wo ma'ichkwua.
43010032	D hab kaij g Jesus, “Mu'i ant ha'ichu hab juh g s-ap'ekam nat pi ab ni-mah g ni-ohg g gewkthag. K haschu d hegai mamt heg hekaj wo ni-ma'ichkwua?”
43010033	D hab kaij g hemajkam, “Pi ach heg hekaj s-m-ma'ichkwuimk s-ap'ekam ch wabshaba heg hekaj map pad neok. Thap wabsh o'othham ch eda hab chum a'aga g Jiosh mo d si m-ohg ch hab ab chum e wepogith g Jiosh.”
43010034	D hab kaij g Jesus, “An o o'ohanas em-chehanig ed mo g Jiosh hab ha a'aga jijosh hegam mo u'achug g ha'ichu ahgaj, chum as d wabsh hemajkam.
43010036	T wahm ahni hig woho am si i ni-kehsh k ia i ni-ah'ath ith thahm jewed. M eda haschu ahgch hab ni-ahg mani pad neok mani hab kaij mani d Jiosh alithag?
43010037	Mantp wa woho pi am hu hab wo junihith g ni-ohg chikpan, mt s-ap pi wo ni-wohoch.
43010038	Ni wabshaba am hab junihim. Mt heg hekaj wo s-mahchk mach d hemako g ni-ohg wehm.”
43010039	D g haha'ichu am hahawa ep chum cheha g cheopi nuhkuththam mat am wo hihim k wo bei. D wabshaba ep e tho'ibia ab ha amjed.
43010040	Kuchd gm hu hahawa hihim k gm hu ai g Jordan Akimel k am aigo i chehchsh k am thatha mo wa g Johnbad am ha pahl wapkon k am thadha.
43010041	D mu'i hemajkam am wui thatha hab kaijch, “Pi at wa ha'ichu s-hasigam hab juh g John. Kuki wabshaba d wohokam mo haschu i t-ahgith ith amjed o'othham.”
43010042	D mu'i hemajkam ab i s-wohoch g Jesus amai.
43011001	Am ad wa hema kih Bethany kihhim t am ch hab chehgig Lazarus ch am hu hebai haha wabsh mumku. Lazarusbad u'uwiga ad d Martha ch Mary.
43011002	(Ihtha Mary o wa d hegai mad wa g uhw shuhthagi an iawua Jesus tahtad an k an i thagio wabsh g e-che'echew mo'okaj.)
43011003	Kudki ihtham u'uwigaj am hema cheha mad am wo him k wo ahgi g Jesus, “S-ap'ekam t-kownalig, si m-nawoj at mumku.”
43011004	D am i kah g ha-ahga g Jesus k am t-ahgith, “Lazarus ash mumku. K wabshaba pi hab d ahga mat gm hu hab wo i e juh. Nt wo tho'ibia mamt hekaj ab wo ihm g Jiosh. T g Jiosh heg hekaj ab epai wo ni-ihm.”
43011005	Jesus ad wa ab wa chum si pihk e elith ha wui ihtham Martha ch Mary ch Lazarus
43011006	ch wabshaba pi am hu wa hekaj i hih mo ab waith. K am d i gohk tash amjed.
43011007	D hab kaij ab t-wui, “M att hig ep wo uhpam hihi Judea chekshani wui.”
43011008	Kuchd ahchim chum pi hohho'ith ch hab kaij ab wui, “T-mashchamtham, pi o koi d sha'i tash mo wa am chum s-m-ma'ichkwuimk g hemajkam. Ttp eda am ep wo hihi!”
43011009	D hab kaij g Jesus, “T am wabsh s-ap wo himath g o'othham tash ch ed ch wabshaba wo e huchwua s-chuhugam k ed. Pegih, pi at has wo e juh mo eda ni-ap'echuthch g Jiosh mant hab wo junihith g chikpanaj.”
43011011	D hab ep kaij g Jesus, “Koi at g t-nawoj Lazarus. Nt wabshaba am wo uhpam him k wo wuha.”
43011012	Kuchd hab kaij, “Kohsig o s-kehgaj wehhejed. T wo wa hejel ap'et.”
43011013	D eda g Jesus heg hab ahg mat muh g Lazarus
43011014	ch heg hekaj hab kaij, “Neh, muh at g Lazarus.
43011015	Ni wabshaba wabsh s-ap ni-tahtk mani pi am hu wehmaj namt pi haha wo nei mant has wo ni-juh k ab ba'ich wo i s-ni-wohoch. Tt oi wo hihim k wo nei.”
43011016	D ihtha Thomas mam hab a'aga Kuathi hab kaij ab t-wui, “Pegih, ttp wo oi g t-mashchamtham k wehmaj wo t-ko'ij.”
43011017	Kuchd gd hu thatha Bethany t am k s-mai mash d wa'i gi'ik tash matsh gd hu e cheh g Lazarus.
43011018	Tki eda mu'ijj am thatha g hemajkam ab Jerusalem t amjed mat am wo i ha gewkemhu g Martha ch Mary no pi d wa'i gohk mihya.
43011020	D ga hu t-nam g Martha nash pi kah mo ab him g Jesus. Tki g Mary ga hu wa'i wih ha-kih ab.
43011021	D hab kaij g Martha ab wui g Jesus, “Neh, ni-kownalig, mapt hems s-hohtam wo jiwia, t chum pi wo muh g t-wehnag.
43011022	Ni wabshaba s-mahch mat g Jiosh ab wo m-mah mapt haschu ab wo i tai, chum hems hemuch mat i ge'etha g ha'ichu pi t-ap'ethag.”
43011023	D hab kaij g Jesus, “T wo uhpam e chegito g em-wehnag.”
43011024	Kud hab ep kaij g Martha, “S-mahch ani mat uhpam wo e chegito mat hekith wo i huhug g jewed.”
43011025	D hab kaij g Jesus ab wui, “Ia ani ha'ichug ahni mant wo i ha wuwhas g ko'i ab amjed g muhkig k ab wo i ha mah g thoakag. Ab ani ha mahkch g pi ha huhugetham thoakag hegam mo ab ni-hiwig. T wo uhpam e chechegito am i ko'ok. Nap s-wohochuth ihtha?”
43011027	Kud hab kaij g Martha, “Heu'u, ni-kownalig, s-wohochuth ani map d Jiosh si Kehsha ch d Jiosh alithag. An o o'ohadag Jiosh o'ohana ed maptsh ia wo jiwia jewed thahm.”
43011028	Kud gm hu hahawa uhpam hih g Martha k atsh am wabsh s-a'agi wai g Mary ash hab kaijch mo ab him g ha mashchamtham ch ab waith.
43011029	D am ha hekaj s-hohtam hih g Mary k gd hu jiwia mat am t-nam g Martha natt ge koi ai g kihhim.
43011031	Kud mu'ijj i oi g Mary hegam moki am ha wehm shoani ash hab em-ahgch mat gm hu uhpam ep wo hih hiha'ini wui mat am wo shoakath.
43011032	D am i cheh g Mary g Jesus k ab i gei wecho k hab kaij, “Ni-kownalig, mapt hems s-hohtam wo jiwia, t chum pi wo muh g t-wehnag.”
43011033	D am i nei g Jesus mo shoak g Mary. D hegam ep shoani mo wehmaj. D gd hu si ai g ihbthaj. D si has e tahtk
43011034	k ab ha kakke mas hebai ehsto g chuhkugaj. D hab kaij ihtham, “Oi g t-oith k am wo nei matt am ehsto.” Kuchd am hahawa hihim k am thatha k am nei mat am ehsto.
43011035	D am i shosha g Jesus.
43011036	D heg hekaj hab kaij g hemajkam, “Neh, kuki ab si pihk e elith wui.”
43011037	D wabshaba ha'ijj hab ep kaij, “Neh, t wa g pi neatham thoaj. T haschu ahgk pi thoaj g Lazarus mat pi wo muh?”
43011038	D am ep si has i e taht g Jesus k am i miabi g hiha'ini. Ith o ab cheho ch ed hab chu'ig ch g hothaikaj ab kuhpi.
43011039	D hab ha ahg g Jesus mat gm hu wo i nu'ichkwua g hothai. D g Martha hab kaij, “T-kownalig, heki at hu padt no pi d wa'i gi'ik tash mat am e cheh.”
43011040	D hab kaij g Jesus ab wui, “Napt pi chegito mani wa m-ahgith mapt wo nei g s-hasig ha'ichu k wo taht g Jiosh gewkthag maptp ab wo s-ni-wohoch.”
43011041	D gm hu hab i e nu'ichkwua g hothai. D am e thahm i nea g Jesus k hab kaij, “Ni-ohg, ab ani i m-ho'ige'elith map ab ni-kaiham.
43011042	S-mahch ani map chum hekith ab ni-kaiham ch wabshaba hab kaij ihtha ihtham ha wehhejed hemajkam. T hab wo s-wohoch mapt ahpi ia i ni-ah'ath,”
43011043	k am i ha'asa e ho'ige'ithahun k am hahawa si s-kaitham neok ch hab kaij, “Lazarus, ab g i wuhshani!”
43011044	D ab i wuhsh g Lazarus k an wabsh kia bihiwigs g i'ikuskaj mach hekaj ha bihiwig g t-ko'i ch ab wabsh kia ma'ishp g wuhioshaj g ikuskaj. D hab ha ahg g Jesus, “Gam g hu wo padch g i'ikus k wo hiwigi mat wo hih uhpam.” Neh, d wa woho hab e juh.
43011045	Mu'ijj hegam mad am i ha chehgio g Martha ch Mary ad ab i s-wohoch mo g Jesus d Jiosh si Kehsha am i neithok mad haschu hab juh.
43011046	Tki wabshaba ha'i ehp gm hu hihi Palasi ha wui k am ha ahgi mat haschu hab juh.
43011047	Kutsh am e nam g Palasi ch u'ugchu papal ha wehm g ge'e e jehnigiththam k am a'aga mas has wo juh ihtha s-hasig ha'ichu hab wuatham.
43011048	“Wehsijj at ab wo i s-wohoch mo d Jiosh si Kehsha mattp am wabsh wo neithath. T g Rome kokownal am wo i e nakog k wo i wua g ge'e t-cheopi k wo wehs t-koktha,” bad kaij ihtham am a'agathch.
43011049	Sh am ha'ichug hegai mad d si uhgchu pahl ch hab chehgig Caiaphas ch si s-gewkam hab ha ahg, “Kaij, ahpim am sha'i pi ha'ichu a'amichuth
43011050	ch pi mahch mo ba'ich i s-ap'e mat hemako o'othham wo muh wehs t-wehhejed kih hegai mattp wehsijj wo t-ko'ij.”
43011051	Neh, bad kaij ch eda pi mahch mo g Jiosh am tashogith heg hekaj ne'okij mo e aihim mat g Jesus wo e muhkith ha wehhejed g Tutuligo
43011052	ch wehs ha wehhejed g nahnko mahs hemajkam. T ihtham ha'i ab wo i s-wohoch g Jesus k ab wo i e hemakoj e wehm.
43011053	Neh, ia'i amjed ad g haha'ichu am i e nako mat wo mua g Jesus.
43011054	D heg hekaj hahawa pi an hu s-masma oimmed g Jesus Judea chekshani ch ed am i thagitok g Bethany. Chd gm hu hihim k am ha'ichugkahim mo am d Ephraim kihhim mo am miabithch g tohono jewed.
43011055	Kud eda e aihim mat wo e wuhshath g t-shohshon ha-tho'ibiathag. K mu'ijj am hihim gm hu a'aijed Jerusalem kihhim wui mat am wo i e nako heg wehhejed.
43011056	D chum hedai an chum neith g Jesus am i e hemapathk ge'e cheopi t am ch hab kaij ab a'ai e wui, “Pi atp hems ia hu wo sha'i jiwia. Shahm i elith.”
43011057	Kuki eda g u'ugchu papal ch Palasi am i ha chehani g hemajkam mat hemho wa wo ha ahgi sha s-mahchk mo hebai ha'ichug g Jesus. T an wo bei.
43012001	Chuhthp tash o wa am wi'is mat wo e ai g t-shohshon ha-tho'ibiathag wuhshtha.
43012002	Kud wa am hab e juh g ge'e gegosig Bethany t am wehhejed g Jesus. Kuchd gm hu hihim k am ha wehm t-gegosith. D g Lazarus am ep t-wehmaj. Martha ad am ha wehmaj hegam mad am hihithod ch an t-to'ith.
43012003	D g Mary gd hu jiwia Jesus wui k g si s-namkig uhw shuhthagi u'a ch an iawua Jesus tahtad an. K eda d hemako s-wehch. D an i thagio wabsh g e-che'echew mo'okaj. D wehsko uhwa ihtha uhw shuhthagi am kih ch ed.
43012004	D hab kaij hegai t-wehm kehshaj g Jesus mo hab chehgig Judas Iscariot,
43012005	“T haschu ahgk pi e gagda ihtha uhw shuhthagi matt wo ha mah g sho'igkam, natt pi ahim g waik siant pihsh namkigdag ab wo i nei g lial heg amjed.”
43012006	D eda pi woho s-ha ho'ige'ith g sho'igkam ch wabshaba s-behimk g lial nadki pi s-chu ehsk ch chum nuhkuth g t-lialiga ch wabsh hejel hekaj.
43012007	D hab kaij g Jesus ab wui, “Thagitoni. T-himthag oithk at hab juh g ni-muhkig wehhejed.
43012008	Chum o hekith ia em-shahgith g sho'igkam. Nt wabshaba ahni hi pi wabsh chum hekith ia wo em-shahgithk.”
43012009	D eda wehsko kaithag mad g Jesus ab i wuhshath g Lazarus muhkig amjed. Kud mu'i am thatha g Judea t am hemajkam s-ha neithamk.
43012010	Kud mu'ijj ab i s-wohoch mo g Jesus d Jiosh si Kehsha k am i ha thagito g e-wanimedtham am i neithok g Lazarus. D am i s-mai g u'ugchu papal k am i e nako mat g Lazarus hab wa'ap wo mua.
43012012	D am ba'ich i mahsi. Kuchd am i t-nakog k gm hu hihi Jerusalem wui. D eda mu'i am e hemapathch g hemajkam kihhim ch ed mat wo wuhshath g t-shohshon ha-tho'ibiathag. Chd am hihim wohg ch ed. D mu'ijj ga hu t-nam am i kaiok mat am wo jiwia g Jesus.
43012013	Ihtham ad ha uh'ukch g chukud shosha u'us i'ibhonig ch ab si has elith g Jesus si s-kaitham hab kaijch, “Ith o d s-ap'ekam t-kownalig ch ia jiwia am wehhejed g Jiosh. K g Jiosh si s-ho'ige'ith.”
43012014	D g Jesus am hema ha tai g wechij wuhlu k heg cheshathk.
43012015	Heki o hu an hab chu'ig Jiosh o'ohana ed matsh ith hab wo e juh ch hab chu'ig: Pi g am wo e totothsith, ahpim Tutuligo! Ithani at ia wo jiwia g ge'e em-kownalig an thaichugch wechij wuhlu t an.
43012016	Kuchd pi sha'i amichuth wehs ihtha. Kut wa wabshaba hekith ab uhgk i e bei g Jesus thahm kahchim wui, tt am hahawa i chegito mo an o'ohanas ihtha Jiosh o'ohana ed. Kutki heg hekaj hab e juh am wehhejed.
43012017	Ihtham mu'i hemajkam ad wa am nam g Jesus nash pi kah mat ab i wuhshath g Lazarus muhkig amjed. Hegam mo wa am neith ash am ha ahgith.
43012019	D hab kaij g Palasi ab a'ai e wui am i ha neithok, “Ha g wo neith matki wehsijj am i oi. Pi attki wo t-nako matt wo keshwua.”
43012020	D am ha'i thatha g Greek hemajkam Jerusalem t am mat ab wo has el g Jiosh heg eda tho'ibiathag wuhshtha piast.
43012021	Kuchd am oiopo. D ihtham am thatha k am cheh g Philip k am ahgi mo s-neithamk g Jesus.
43012022	D g Philip am ahgi g Andrew. (Ihtham ad am d chum kihkam Bethsaida t am am Galilee chekshani ch ed.) Kud am hahawa e wehm hihim k am ahgi g Jesus.
43012023	D hab kaij g Jesus ab ha wui, “Ithani at e ai g ni-tashga mat g ni-ohg wo ni-maskogi mani d si Kehshaj.
43012024	T wabshaba wehpeg ha'ichu hab wo e juh am ni-tahgio. Neh, nat hig am wo i wuhshani k ab wo mu'itha g pilkani pi am hu e eshk? Hemho wa at am wo e ei jewed wecho k wo muh k hab wa'i masma wo i wuhshani k ab wo mu'itha.
43012025	Ith ani hab ahg mat g o'othham wo heki wua g e-thoakag matp wo s-huwithath hejel e wehhejed k wabshaba wo edgithath g pi ha huhugetham thoakag matp wo hugio g e-thoakag am ni-wehhejed.
43012026	Bat wo junihith g ni-tatchui hegai matp hedai hab e elith mat d wo ni-pionagk. Kunt hab wo juh mat an wo ni-wehmajk mant hebai wo i ha'ichugk. Ni-ohg at ab wo si has i ha el hegam mo hab junihim g ni-tatchui.”
43012027	D hab ep kaij g Jesus, “Ni-ihbthag at ab si i e kudu. Ni hab chum ni-tahtk mant hab wo chei, ‘Ni-ohg, pi g hiwgith mas hab wo e juh ihtha am ni-tahgio.’ Nt eda heg hekaj ia jiwia mant am wo gahi wuhsh hegai s-ko'ok ha'ichu.
43012028	Pegih, ni-ohg, am g maskogith g e-gewkthag am gahi ni-wuhshanim.” D ab neo g Jiosh thahm kahchim t amjed k hab kaij, “Am ant heki hu i maskogith k am hab ep wo juh.”
43012029	Mu'i o wa am gegok g hemajkam ch kah hegai mo ab neok. Ha'ijj o hab kaij, “Ab o kaithaghim g tataniki.” Kud ha'ijj hab kaij, “Anghil at ab wui neo.”
43012030	D Wabshaba hab kaij g Jesus ab ha wui, “Ahpim at em-wehhejed ab s-kaitham neo, ch pi ahni ni-wehhejed.
43012031	E at ai mat ge'e wo bei g chu'ichig g hemajkam. Jijawul ha-ge'ejig o chum e kownalchuth ith thahm jewed. Nt wabshaba oi wo gewito.
43012032	Ab amt wo ni-naggia uhs t ab ahni Jiosh si Kehsha. Kunt ab haha wo i ha wanchshul g hemajkam ni-wui.”
43012033	Neh, bo wa kaij g Jesus ch oki heg hab ahg mat has masma wo muh.
43012034	D hab kaij g hemajkam, “An o hab chu'ig Jiosh o'ohana ed mat g Jiosh si Kehsha pi hekith wo muh. P haschu ahgch hab kaij mapt ab wo e naggia uhs t ab maptp woho d Jiosh si Kehsha?”
43012035	D hab kaij g Jesus ab ha wui, “Ia ant he'es i tash wo ha'ichugk em-shahgith ch heg wa wepo mani d tonlig em-wehhejed. Am g s-ap wo hihimath tonlig oithch. T hab pi wo em-ma'ish g s-chuhugam. Hegai matp hedai am wo himath s-chuhugam k ed o pi mahch mas hebai him.
43012036	Ab g wo i s-ni-wohochuth mani eda ia wabsh kia ha'ichug k hab masma tonlig ch ed wo hihimath.” Neh, bad kaij ch gm hu hahawa i e mehkoth ab ha amjed.
43012037	Mu'ikko ad wa hab juh g s-hasig ha'ichu g Jesus am ha-nena ed ihtham hemajkam. Kud wabshaba mu'ijj pi ab hu wohochuth mo d Jiosh si Kehsha.
43012038	Neh, d hab wa masma hab e juh hegai matki g kelibad Jiosh ha'ichu i tashogiththam Isaiah an o'oha. An o hab chu'ig: Pi o mu'i ab s-wohochuth g ha'ichu t-ahga ab m-amjed. K g m-gewkthag pi tasho am ha-wehhejed.
43012039	Tki an ep o'oha g Isaiabad: Jiosh at hab ha juh mo pi ap ha'ichu neith ch pi ha'ichu amichuth mat pi ab hu wui wo i e nohnogith k pi wo e tho'ibia ab pi ap'ekam t amjed. Isaiabad o wa ab amjed neok g Jesus gewkthag natsh pi Jiosh am tashogi. Kut ihtham hemajkam wa woho pi e nako mas ab wo s-wohoch g Jesus.
43012042	Kud mu'i ab hi wa chum s-wohoch g haha'ichu. Tsh wabshaba g Palasi gm hu wo i ha wuwhas matp wo s-mai mat ab s-wohoch. D heg hekaj pi am hu tasho e ahg
43012043	no pi s-hohho'ith g ab has ha-elitha g hemajkam ch g Jiosh ab has elitha wabsh pi ab hu ha'ichuchuth.
43012044	Jesus ad am ep ha jehnigith ch si s-kaitham hab kaij, “Matp hedai ab wo i s-ni-wohochuth k hab wa'ap s-wohochuth g ni-ohg Jiosh.
43012045	K hedai i ni-neith ch hab wa'ap neith.
43012046	Ia ant jiwia ith thahm jewed k hab sha masma mo g tonlig am em-wehhejed nani pi am tashogith g wohokam himthag. Kumt s-ap wo himath g e-thoakag hab masma mam am tonlig ch ed mamtp ab wo ni-hiwgath.
43012047	Mu'ijj o pi ab hu ni-kaiham ch pi ab hu ni-hiwig. Nt wabshaba pi heg hekaj ia jiwia manis wo ha lothai. S-ha ani tho'ibiamk.
43012048	T wo e lothai g ni-ne'okikaj mat hekith wo i huhug g jewed.
43012049	Ni-ohg o ab ni-chehani mant haschu hab wo chei. Ni pi g hejel ni-ne'oki hab kaij.
43012050	Kumt heg hekaj ab wo kaiham k hab wo bei g pi ha huhugetham thoakag. Heg ani wa'i hab kaij mo g Jiosh ab ni-chehani.” Neh, bad kaij g Jesus.
43013001	D am him k am i e ai matt ba'ich tash wo mua g kahwal mad k wo wuhshath g t-shohshon ha-tho'ibiathag. Kuki s-mahch g Jesus mat am wa e ai matki ia wo thagito ihtha jewed k wo hih am e-ohg wui. D eda si pihk e elith wehs e-thoakagkaj ab ha wui hegam mat ab i s-wohoch.
43013002	D am e ap'ech matt am wo t-gegos hema kih am gm hu i juhk. D wa eda heki hu ab i kaiha g Judas Iscariot g ge Jiawul k am i e shelch mat wo gagda g Jesus.
43013003	Ab atsh Jiosh amjed ia jiwia g Jesus k ab wui ep wo i e nodagi. Kush g Jiosh ab wehs mahkch g gewkthag. D ith s-mahch g Jesus
43013004	ch wabshaba am i kekiwua k am wuahawua g e-lihwa k g tuayakaj ab e bahshodath
43013005	k am ge was wakonakud ch ed k ab i wapkonahi g t-tahtad k heg hekaj ha thagio tuaya mat ab e bahshodath.
43013006	D ab i ai g Simon Peter. D heg si has e tahtk ch hab kaij, “Ih, napt wo wapko g ni-tahtad k eda d ge ni-kownalig!”
43013007	D hab kaij g Jesus ab wui, “Pi ap hi wa amichuth hemuch mani haschu chum em-tashogith ith hekaj ch wabshaba wo wa amich imhab i ba'ich.”
43013008	Kud hab hahawa kaij g Peter, “Pi apt hekith wo sha'i wapko g ni-tahtad.” D hab kaij g Jesus, “Pi apt d wo i ni-wehmtthamk mant wo sha pi wapko g m-tahtad.”
43013009	Kud hahawa si s-hohtam hab kaij g Peter, “Ni-kownalig, pi g heg wa'i ni-tahtad wapkon k wabshaba g ni-nohnhoi ch ni-wuhiosha ehp.”
43013010	D hab kaij g Jesus, “Heki apt hu e wako wehsko koi jiwiak. Heg at wa'i e-tahtad wo wapko hegai mat hedai heki hu wehsko e wako mat koi am hu wo jiwia kih t am. Ith ani hab ahgch hab kaij mat g em-thothakag wehs i e kegch, heg hi wa i hemako mat pi i e kegch.” Neh, bad kaij g Jesus no pi s-mahch mat hedai wo gagda.
43013012	T am i ha wapko g ha-tahtad k ab uhpam wah g e-lihwa k ga hu hahawa ep thahiwua mihsa wui k ab ha kakke, “Nam s-amichuth mant haschu ahgk hab em-juni ihtha?
43013013	Neh, bam ni-a'aga mani d em-kownalig ch d em-mashchamtham. K am wa s-ap'e no pi woho ihtha.
43013014	Thani wa chum em-kownalig ch d em-mashchamtham ch eda am i ni-jumalkath k heg ni-wepogi mani d wabsh em-pionag. Pegih, mt ahpim hab wa masma ab a'ai wo e neithath
43013015	mant am em-chehgi ch ab a'ai wo i e wehmtath
43013016	nam pi d ni-pionag. Kut pi hebai g pion hab wo chum e elithath mas ba'ich d i si ha'ichu mo hi g ahmoj.
43013017	M hahawa s-mahch mamt has wo chum masmak. Kut d wo s-ap tahhathkamk am em-wehhejed mamtp woho hab wo masmak.
43013018	“Mt wabshaba pi wehsijj ab hu wo bei ihtha no pi an hab chu'ig Jiosh o'ohana ed mamt hema ab ni-wui wo kekiwua ahpim mam ni-wehm e gegosith. Kuni s-mahch mat hedai hab wo e juh nani pi wehs s-em-mahch ahpim mant ab i em-gawulkai.
43013019	Kuni heki hu ab em-ahgith mat koi hab e juh. Kut hekith hab wo i e juh, mt ab haha wo s-wohoch mani woho d Jiosh si Kehsha.
43013020	Jiosh o ab ni-mahkch g ha'ichu e-ahga. Kuni ab epai em-mahk. K heg hekaj ab s-ap ni-neith ch ab s-ap neith g Jiosh hegam mat hedai ab wo s-ap em-neithath.”
43013021	D am hahawa si e kudu g Jesus k hab t-ahg, “Pi ant ap ni-taht k wo em-ahgi mamt hema ahpim wo ni-gagda.”
43013022	Kuchd si has i t-taht k ab wabsh a'ai si t-neith pi sha'i amichuthch mas hedai hab ahg.
43013023	Kunid eda an hugithaj an thaha g Jesus ahni mo ni-hekaj si pihk e elith.
43013024	D hekaj g Simon Peter wabsh s-a'agi ab ni-ahgith mant wo kakke mas hedai hab ahg.
43013025	Kunid wabsh s-a'agi ab epai kakke g Jesus mas hedai hab ahg.
43013026	D hab kaij ab ni-wui, “Hegai mant wehpeg ab wo bih o d hegai.” Kud wa woho am ge bia g hithod k ab mah g Judas Iscariot.
43013027	D am wabsh i chum huh g e-bih. D g ge Jiawul am ba'ich i chikp eda. D hab kaij g Jesus ab wui, “S-hohtam g am hab juhni hegai mapt hab wo juh.”
43013028	Kuchd pi sha'i amichuth mas haschu hab ahg ch hab kaij ihtha.
43013029	D eda nuhkuth g t-lialiga hegai Judas. Kuchd heg hekaj ha'i hab t-ahg mo hab ahg mat ep wo ha nolawt g ha'ichu hugi heg wehhejed ge'e gegosig o ha'ichu wo ha mah g sho'igkam.
43013030	D ha hekaj i wuhsh g Judas gm hu jeg ed. Kuki eda ab wabsh i si s-chuhugam.
43013031	D hab hahawa kaij g Jesus, “Neh, hemu at wehs wo e nahto hegai mat g Jiosh am i ni-kei mant hab wo juh ia jewed thahm. Am ani wa chehgith g Jiosh gewkthag.
43013032	T g Jiosh heg hekaj am wo tashogi g ni-gewkthag hemu s-hohtam.
43013033	“Pegih neh, ahpim mani ab si em-tatchua, pi ant sha'i tash ia hu wo e-wehmajk nant pi gm hu wo hih. Kumt pi wo e nako mams wo ni-cheh. Am ant hab ep wo chei em-wui mani wa haschu ha ahgith g hemajkam mamt pi wo e nako mamt hejel am wo hihi mant hebai wo i hih.
43013034	“Hemu ant ab wo em-mah g wechij chehanig. K d ihtha mamt ab a'ai wo si pihk e elithath hab masma mani ahni hab em-juhkch.
43013035	Wehsijj at wo s-mahchk mam ab i e thagitokch ni-wui mamtp ab a'ai wo si pihk e elithath.”
43013036	D hab kaij g Simon Peter, “A pt hebai wo hih, ni-kownalig?” Kud g Jesus hab kaij, “Pi apt wo e nako mapt wo ni-oi hemu amai mant am wo hih. K wabshaba ab him g tash mapt am haha wo i ni-oi.”
43013037	D hab kaij g Peter, “Nt haschu ahgk pi wo ni-nako mant wo m-oi hemuch? Ni-nahtokch ani mant wo m-wehhejed muh.”
43013038	D hab kaij g Jesus, “Ab ant wo si shel m-ahgi map pi woho e nahtokch mapt wo muh ni-wehhejed. Neh, waikko apt hab wo wa'i chei map pi sha'i ni-mahch mat koi wo kuhu g keli chuchul.”
43014001	D hab ep kaij g Jesus, “Pi g wo sha'i e kudut. Ab g wabsh i s-wohochuth mo an ha'ichug g Jiosh k ahni ab ep wo i s-ni-wohoch mani d si Kehshaj.
43014002	Am o wi'is ni-ohg kihthag ed am wehs ha wehhejed g ni-wohochuththam. Nt wo wa chum em-ahgi matp pi am hu wo wi'isk. Nt am wo him k am wo i ap'ech em-wehhejed
43014003	k ia ep wo jiwia k ia wo em-ui mamt an wo ni-wehmajk.
43014004	S-mahch am mamt has masma am wo hihi amai mant am wo hih.”
43014005	D hab kaij g Thomas ab wui, “Ih, ni-kownalig, pi ach sha'i mahch maps hebai wo hih ch hab pi mahch machs has masma wo thatha.”
43014006	D hab kaij g Jesus ab wui, “Ab amt wo ni-hiwgath. Nt ahni an wo wa'i em-u'apa anai ni-ohg kihthag ed. Ith o heg wa wepo mani d am wui himtham wohg em-wehhejed ch d Jiosh wohokam ch d m-wechij thoakag.
43014007	Matp hedai woho s-ap wo s-ni-mahchk ch hab wa masma wo s-mahchk g ni-ohg. Neith am g ni-ohg nam pi ni-neith.”
43014008	D hab kaij g Philip ab wui, “Pegih, t-kownalig, am g t-chehgith g e-ohg. Heg ach wa'i tatchua.”
43014009	D hab kaij g Jesus ab wui, “Tash ani ia em-wehmaj. Kupki eda pi woho ap ni-mahch, ahpi Philip. Hegai mo hedai i ni-neith ch hab masma ep neith g ni-ohg. P haschu ahgch ab ni-tahni mant wo em-chehgi g ni-ohg?
43014010	Ahni kch ni-ohg ach d hemako. Kupki pi koi ab hu s-wohochuth ihtha.” D hab ep kaij ab wehs t-wui, “Ni-ohg o ab ni-ahgith mant has wo che'e k has wo ni-juh.
43014011	Ab g wo s-wohochuth mach d hemako g ni-ohg wehm heg wabsh hekaj mani am em-ahgith, o amtp pi wo e nako hab masma k wo s-wohoch mach d hemako heg hekaj s-hasig ha'ichu mani hab junihim.
43014012	Nt wo si shel em-ahgi matp hedai ab wo s-ni-wohochuth k wo e nako mat hab wo junihith g s-hasig ha'ichu hab masma mani ahni, pej ba'ich i ge'e hab wo juh g s-hasig ha'ichu nant pi ahni hi wo hih am ni-ohg wui.
43014013	Kunt am hab wo em-juni mamtp haschu ab wo i tai g ni-ohg am ni-chehchegk. T heg hekaj g hemajkam ab wo si hehgchul g ni-ohg Jiosh.
43014014	Pegih, mt haschu ab wo i tai g ni-ohg am ni-chehchegk, nt ahni hab wo juh.
43014015	“Am g hab wo junihith g ni-chehanig mamtp woho ab wo si ni-tatchuath.
43014016	Nt ab wo tai g ni-ohg mat ab wo em-mah g Hekia S-ap'ekam Gewkthag. T heg chum hekith wo em-wehmajk ch am wo i em-tashogithath g wohokam.
43014017	Pi o ta neithagma g Hekia S-ap'ekam Gewkthag. T heg hekaj pi wo sha'i e nako mas wo s-mahchk hegam mo pi ni-mahch. M wabshaba ahpim hi s-mahch no pi em-wehmaj hemu ch am wo e ul em-thoakag ed.
43014018	“Pi ant ia hu hejel wo em-thagito k wabshaba ia wo wa em-wehm ha'ichugk am i thahm mant im hu wo uhpam hih.
43014019	Kumt wo s-mahchk mant ia wo em-wehmajk. T wabshaba hegam mo pi ab hu ni-wohochuth pi wo mahchk mani ia ha'ichug nat pi pi wo ni-neithath. Kumt d wo wechij thothakamk ab ni-amjed heg wa'i hekaj mant ab wo i wuhsh muhkig amjed k d ep wo thoakamk.
43014020	Ia'i amjed amt wo s-mahchk mach d hemako g ni-ohg wehm k ch ep wo s-mahchk mamt ahpim ab i e hemakoj ni-wehm.
43014021	“Am o e chehgith mo ab si ni-tatchua hegam matp hedai ab wo bei g ni-chehanig k hab wo junihith. Kunt ab ha wui wo si pihk ni-elithath g ni-ohg wehm ch ab ha wui wo i ni-tashogi.”
43014022	D hab kaij g Judas, hi wa pi hegai Judas Iscariot, “T-kownalig, pt has masma ahchim wa'i t-wui wo i e tashogith k pi ab hu wehs hemajkam ha wui?”
43014023	D hab kaij g Jesus ab wui, “Hegai mo hedai ab si ni-tatchua at wo wohog el g ha'ichu ni-ahga. Kut hahawa ab wui wo si pihk e elithath g ni-ohg. Kutt g ni-ohg wehm am haha wo i t-maskogi wui k am wo wehmajkath.
43014024	Pi at ab hu wo wohog el g ha'ichu ni-ahga hegai mat pi ab hu wo ni-tatchua. K eda g ni-ohg d amjedkam ihtha ha'ichu ni-ahga.
43014025	“Ith ani hi wa em-ahgith hemuch mani ia em-wehmaj.
43014026	T g ni-ohg ab haha wo cheha g Hekia S-ap'ekam Gewkthag mat heg am wo i em-wehmajk am ni-wehhejed ch wo em-gewkemhunath ch wo em-mashcha mani haschu i s-em-mashchamamk ch hab wo em-juh mamt wehs ha'ichu wo s-chegitok mani haschu i em-ahgith.
43014027	“Am g wabsh wo i s-ap e tahtkkath. Ab ant wo i em-mah hegai hab mahs s-ap tahhathkam mani ahni edgith. Pi at hedai wo e nako mat hab mahs s-ap tahhathkam wo em-mah. Pi g wo sha'i e kudutath ch pi ha'ichu wo ehbithath.
43014028	“Am am wa ni-kah mani wa hab kaij mant gm hu wo hih ab em-amjed k wabshaba ia wo wa ep em-wehmajk. Ni-ohg o ba'ich i s-gewkthag mani ahni. Kumt heg hekaj wo chum si s-hehgigkath mant im hu uhpam wo hih wui mamt hems g wehs e-ihbthagkaj ab wo ni-tatchuath.
43014029	Ith ani em-ahgith mat koi hab e juh. Mt hab ab wo i s-wohoch g ha'ichu ni-ahga mat hekith hab wo i e juh.
43014030	“Hemu at am ge'e wo chehgi g e-gewkthag g jijawul ha-ge'ejig no pi chum e kownalchuth ia jewed thahm. K heg hekaj pi am hu ge'e s-ni-ap'e mant tash am ha'ichukaj wo em-wehm neo. K eda pi u'ukch g gewkthag mas hab wo ni-juh manis ab wecho wo i ni-ul.
43014031	Wehs ani hab junihim mo haschu ab i ni-chehani g ni-ohg. K hab masma s-mahch g hemajkam mani ab si tatchua g ni-ohg. “Pegih neh, oi g wo, am att wo i t-nakog k wo hihi.”
43015001	D hab ep kaij g Jesus, “Thach wa'i hemako hab masma mo g uhdwis je'e d hemako g e-i'ibhonig wehm. Ahni ani heg wepogithas mo g uhdwis shon wa'ug. M ahpim heg wepogithas i'ibhonigaj. K g ni-ohg t-nuhkuth.
43015002	Hegai i'ibhonigaj at ab wo chum bahithagt. Mt ahpim hab wa'ap s-kehg ha'ichu hab wo chum junithahith g Jiosh. E'es nuhkuththam at an wo si hikkumia hegai i'ibhonig mat pi ab hu wo bahithagt k wo i kegch hegai mat ab wo bahithagt. T hab ba'ich i mu'i ab wo bahithagt.
43015003	“Heki am hu kegchuthas ahpim mam ab kaiham ch ab s-wohog elith g ha'ichu ni-ahga.
43015004	Pi g gm hu hab wo sha'i i e juhni ab ni-amjed. Nt ahni hab wa masma pi gm hu hab wo i ni-juh ab em-amjed. Mt hab s-ap hab wo juh ha'ichu k s-ap hab wo masmak hab masma mo hegai i'ibhonig mat s-ap ab wo bahithagt ab gi'ikch e-wa'ug ab.
43015005	“Pi at ab hu wo bahithagt g i'ibhonig pi ab hu gi'ikch e-wa'ug ab. Mt ahpim hab wa'ap pi wo e nako mamt ha'ichu s-kehg hab wo juh mamt gm hu hab wo i e juh ab ni-amjed.
43015006	Hegai i'ibhonig mat wo e hikkumia at am wo i e hemapath k wo e mei. Neh, ith o hab mahs matp hedai gm hu hab wo i e juh ab ni-amjed k ab wo e ahijithach mat hahawa pi ha'ichu wehhejed wo s-kehgajk am Jiosh wehhejed.
43015007	Ab ant wo i em-mah mamt haschu ab wo i ni-tai mamtp ab wo s-wohog elithath g ha'ichu ni-ahga ch ab wo ni-hiwgath.
43015008	Hegam matp hedai woho ab i e thagitokch ni-wui at mu'i ha'ichu hab wo junihith ni-wehhejed. T heg hekaj ab wo hehgchul g hemajkam g ni-ohg Jiosh.
43015009	“Bani masma si em-tatchua ch si pihk em-elith mo hab masma si ni-tatchua g ni-ohg. Ab ani si s-wohog elith g ni-ohg. Ch ab a'ai si pihk t-elith. Kumt ahpim hab wa'ap ab wo s-ni-wohog elithath. Tt ab a'ai wo si pihk t-elithath.
43015011	Ith ani em-ahgith mamt wo bei g s-hehgig am hab junihithch g ni-chehanig hab masma mani ahni s-hehgig am hab junihithch g ni-ohg chehanig.
43015012	Ab ani em-chehani mamt ab a'ai wo pihk e elithath hab masma mani ahni has i masma si pihk em-elith.
43015013	Hegai matp hedai wo e muhkith ha wehhejed g e-naipijju o d hegai mo woho si pihk e elith ha hekaj.
43015014	Ahpim am d ni-naipijju mamtp hab wo junihith g ni-chehanig.
43015015	Kuni hahawa pi hab em-a'aga mam d wabsh ni-pionag ch wabshaba hab em-a'aga mam d ni-naipijju nani pi ab em-ahgith wehs ha'ichu mani ab kah ni-ohg amjed. Neh, mo hema d wabsh pionag ch pi mahch mo haschu am hab i wua g ahmo.
43015016	Pi amt hejel e elith k am wo i gegokiwua ni-wehhejed. Ahni ant am i em-chuhcha mamt am wo hihim k hab wo juh g ge'e chikpan. Kut pi hekith wo huhug hegai mamt hab wo juh. T g ni-ohg am hab wo em-juni mamtp haschu ab wo i tai am ni-chehchegch.
43015017	Pegih, ith ani ab em-chehani mamt ab a'ai wo pihk e elithath.”
43015018	D hab ep kaij g Jesus, “Mt wo s-chegitok mo ahni wehpeg s-ni-keh'ith hegam mo pi ab hu tatchua g Jiosh ch hab wa'ap wo s-em-keh'ithath.
43015019	Ab at wo em-tatchua mamtp hems pi ab hu wo tatchua g Jiosh. Nt wabshaba ab si em-gawulkai ab ha amjed. Kum pi ha wepo chegito ha'ichu. K hekaj hab s-em-keh'ith.
43015020	Mt wo s-chegitok mani wa hab em-ahgith mat pi hebai g pion hab wo chum e elithath mas ba'ich d i ge ha'ichu mo g e-ahmo. T wo em-sho'igch hegam mo ni-sho'igchuth. Kut ab wo s-em-wohog el hegam mo ab s-ni-wohog elith. Hegam mo pi mahch g ni-ohg o ni-sho'igchuth ch hab wa'ap wo em-sho'igchuthath nam pi ab ni-wui e thagitokch.
43015022	Ia ant jiwia ha wui k am ha ahgi ab amjed g ni-ohg k am ha chehgi g s-hasig chikpan mat pi hedai hekith hab juh. K wabshaba s-ni-keh'ith. K heg hekaj tasho mo s-keh'ith g ni-ohg. Kut hab masma mahsko wua g pi ap e-chu'ichig.
43015025	An o hab chu'ig Jiosh o'ohana ed mat wo s-ni-keh'ithath pi haschu sha'i ahgk. Kut wa woho hab e juh.
43015026	“Ab ant wo cheha g Hekia S-ap'ekam Gewkthag mat am wo em-wehmajk. Heg o am wehmaj g Jiosh ch ab em-wui wo him k wo em-wehmajkath ch am wo i em-gewkemhunath ch am wo ha'ichu em-tashogithath ab ni-amjed.
43015027	Kumt ahpim wo i ahgahi ab ni-amjed nam pi ni-wehmajkahim ga hu i amjed mant am i shonwuich g ni-chikpan.”
43016001	D hab ep kaij g Jesus, “Am ani em-ahgith ihtha mamt heg hekaj pi wo ni-thagito.
43016002	T wo i em-wuwhas ab amjed g cheopi. K ab him g tash mamt wo em-mu'a k hab wo e ahgath mat wehhejed hab juh g Jiosh.
43016003	Ith amt hab wo em-juh heg hekaj mo pi ni-mahch ch ep pi mahch g ni-ohg.
43016004	Mt wabshaba wo s-chegitok mani ith am em-ahgith mat hekith hab wo i e juh.” D hab ep kaij g Jesus, “Pi ani em-ahgith ihtha ga hu i wehpeg heg hekaj mani ia em-wehmaj.
43016005	K wabshaba hemu e aihim mant uhpam wo hih am ni-ohg wui. M eda pi ab hu sha'i s-ni-kakkeimk manis hebai wo hih
43016006	ch wabsh pi ap e tahtk s-mahchok mant gm hu wo hih.
43016007	T eda pi ab hu wo i hih g Hekia S-ap'ekam Gewkthag em-wui nt ho'ip gm hu hih. K heg hekaj ba'ich i s-ap'e mant gm hu wo hih.
43016008	T ab haha wo i hih g Hekia S-ap'ekam Gewkthag k am wo i ha tashogi g hemajkam g s-ap'ekam ch pi ap'ekam ch Jiosh lothaita.
43016009	Ni-ohg at ab wo ni-ha'ichuch mant am wui wo him k pi ia hu wo ha'ichugk. T g Hekia S-ap'ekam Gewkthag heg hekaj wo wohokamch am ha wui g hemajkam mani d s-ap'ekam am Jiosh nena ed k ep wo wohokamch mo hab junihim g pi ap'ekam mo eda pi ab hu ni-wohochuth
43016011	k ep wo wohokamch mat wo e lothai hegam mo hab junihim g pi ap'ekam nat pi am wa e ai mat g Jiosh wo lothai g ge Jiawul.
43016012	“Mu'i ani ha'ichu ep s-em-ahgithamk. Mt wabshaba pi wo e nako mamt wo s-amich mant wo chum em-ahgi hemuch.
43016013	Hekia S-ap'ekam Gewkthag at am wo i em-tashogi g wohokam k am ep wo i em-ahgi mat haschu has wo e juh imhab em-ba'ich. Nt am wo ahgi mat has wo chei. Kut am wo em-tashogith k hab ab wo si ni-ha'ichuch.
43016015	Wehs g ni-ohg gewkthag o d ep ni-gewkthag. Ni hekaj hab kaij mat g Hekia S-ap'ekam Gewkthag am wo i em-tashogi mani haschu ab i ahgith.”
43016016	D hab ep kaij g Jesus, “Tho sha'i ha'as, mt pi an hu wo ni-neithath, ch am ep wo sha'i ha'as, mt hahawa ep wo ni-neithath.”
43016017	Kuchd hab kaij ab a'ai t-wui, “Shahchu o hab ahg ch hab kaij mas wo sha'i ha'as, tt pi an hu wo neithath, ch am ep wo sha'i ha'as, tt ep wo neithath. K wa hab ep kaij mat wo hih am e-ohg wui.
43016018	Pi ach sha'i amichuth mo haschu hab ahg ch hab kaij.”
43016019	D s-mahch g Jesus machd ab s-kakkeimk ch hekaj hab kaij, “Pi am sha'i amichuth mani haschu hab ahg ch hab kaij mat wo sha'i ha'as, mt pi wo ni-neithath, ch am ep wo sha'i ha'as, mt ep wo ni-neithath.
43016020	Pegih, nt wo ha'ichu em-ahgi mat woho hab wo e juh. Mt wo si pi ap e taht k wo si shoanith. T g s-ni-keh'iththam wabsh wo si s-hehgigk. T amjed ha'ichu hab wo e juh mat ab wo em-mah g si ge'e s-hehgig.
43016021	Neh, s-mahch am mat has wo e juh mat hekith wo e ai mat wo mahmadho g uwi. T wo pi ap e taht mat wo nako g s-ko'ok. T wabshaba am wo i mahsi g ali. T am wabsh wo i pi chegito g s-ko'ok heg hekaj mo si s-hehgig mat an i e mahsith g ali.
43016022	Bo wa masma am em-tahgio mam hemuch pi ap e taht. Nt wabshaba ab ep wo ni-chehgi em-wui. Kumt haha wo si s-hehgigk. T pi hedai wo sha'i padch hegai hab mahs s-hehgig em-wehhejed.
43016023	“Mt hahawa pi ab hu wo ge ni-kaiamath ha'ichu ch wabshaba ab wo e ho'ige'ithahunath ch ab wo kakke g ni-ohg am ni-chehchegch. T wa woho wo em-mah.
43016024	Pi am koi hekith ni-chehcheg am e ho'ige'ithahunch. Am g hab wo i e juhni. T g ni-ohg am hab wo em-juni. T ab wo si e shuhthath g em-thoakag g s-hehgigkaj.”
43016025	D hab ep kaij g Jesus, “Am ani ha'ichu i chum em-tashogith g ha'ichu wepogitha ahgakaj. Ab o him g tash mant hahawa si tasho wo em-ahgi ab amjed g ni-ohg.
43016026	T ab haha wo em-abk mamt ab wo i e ho'ige'ithahunath ni-ohg wui am ni-chehchegch. Pi amt heg wo wa'i hiwgath manis ahni am wo wa'i ni-ho'ige'ithahunath em-wehhejed.
43016027	Ni-ohg o ab si em-tatchua nam pi ab si ni-tatchua ch ab s-wohochuth mant ia jiwia ab amjed g Jiosh.
43016028	Ia ant woho jiwia ab amjed g ni-ohg ith thahm jewed. T e ai mant uhpam ep wo hih am ni-ohg wui.”
43016029	Kuchd ab wui hab kaij, “Neh'e, hemuch ap si tasho am ahg ha'ichu ch pi hekaj g wepogitha ha'ichu ahga.
43016030	Ch hahawa s-mahch map wehs ha'ichu s-mahch. Pi o hab hahawa mahs machs hedai ab wo ge ha'ichu m-kakke. Ch hekaj hahawa s-wohochuth map ab amjed g Jiosh.”
43016031	D hab kaij g Jesus, “Nam hig hab elith mam ith woho s-wohochuth?
43016032	Ab o e aihim mamt gm hu a'ai wo si e gantad k gm hu uhpam wo hihi e-kihki wui ia hejel ni-thagitok. Ni wabshaba pi hejelig. Ni-ohg o chum hekith ni-wehmaj.
43016033	“Wehs ani em-ahgith ihtha mamt heg hekaj wo si s-ap e tahtkkath. T wo em-sho'igch hegam mo pi ab hu tatchua g Jiosh. Mt wabshaba am wo si e gewpkai nant pi heki hu s-ap wo em-gewitojel g pi ap'ekam.”
43017001	D am i kuhgi g Jesus g ha'ichu e-ahga k am i nea thahm kahchim wui k am e ho'ige'ithahun k hab kaij, “Ni-ohg, ia at i e ai g ni-tashga. Ab g uhpam ni-mahki hegai ni-gewkthag mani wa an u'ukch m-hugith an. Nt ab haha wo si has m-elith k wo mahsko wua g m-gewkthag.
43017002	Ab apt i ni-mah g gewkthag am wehs ha thahm g hemajkam. Kut ha'i ab ni-wui e thagito no pi d m-hemajkamga. K hab d m-elitha mant wo ha mah g pi ha huhugetham thoakag.
43017003	Thap wohokam Jiosh ch am i ni-kei mant ia wo jiwia jewed thahm. Kut wehs wo bei g pi ha huhugetham thoakag hegam mat wo s-t-mahchk.
43017004	Ia ant ha chehgi g hemajkam g m-gewkthag k nahto hegai chikpan mapt ab i ni-cheha mant hab wo juh.
43017005	Pegih, ni-ohg, ab g uhpam ni-be k ep wo ni-mah hegai ni-gewkthag mani wa edgith an m-hugith an matt eda koi an hu nahto g jewed.
43017006	“Ab apt ni-wui i ha gawulkai ihtham chechoj mo ia ni-wehmaj. K d m-hemajkamga. Am ani i m-mahtchulith ha wui ch ha ahgith g ha'ichu m-ahga. Kut ab s-wohog elith
43017007	k hahawa s-mahch mo wehs g ni-mahchig ab d m-amjedkam.
43017008	Ab ap ni-mahkch g ha'ichu e-ahga. Kuni am ha ahgith. T ab i s-wohochuth k heg hekaj s-mahch mani ab d m-amjedkam.
43017009	“Ihtham o d m-hemajkamga. Kuni heg hekaj am ha wehhejed ni-ho'ige'ithahun ch pi ha wehhejed hegam mat pi ab hu wo m-tatchua.
43017010	Hegam o d wa'i m-hemajkamga mat ab wo ni-hiw mant wo ha tho'ibia. T g ni-gewkthag ab wo e chehgi ha ab.
43017011	T hemuch e ai mant wo hih am m-wui k pi ia hu haha wo ha'ichugk ith thahm jewed. T wabshaba ihtham ia hu wo ha'ichugk. Kuni ab m-tahni mapt wo ha nuhkuthath, ni-ohg. Thap hekia s-ap'ekam. Kut ab wo m-ihmath ch hab d wo hemakok hab masma mach ahchim d hemako.
43017012	Ia ani ha nuhkuthahim mat ab wo m-ihmath. Kut heg wa'i pi e tho'ibia mo an o'ohanas matki hab wo e juh.
43017013	“Ith ani hab kaij mani ia wabsh kia ha wehmaj ch koi ab hu m-wui hih mant hekaj ab wo si ha mah g s-ap tahhathkam.
43017014	Ab ant ha ahgi g ha'ichu m-ahga. T ab i s-ni-wohochuth k ab ni-hiwig ch ab i e gawulkai ha amjed hegam mo pi ab hu m-tatchua. K hegam heg hekaj s-ha keh'ith.
43017015	Pi ani heg hab ahg maps ia wo i ha wuwhas ab amjed g jewed ch wabshaba hab ahg mapt wo ha nuhkuthath. T hab pi gm hu wo i ha nu'ichshul g ge Jiawul.
43017016	Ab o gawulkthas ihtham pi ap'ekam t amjed hab masma mani ahni.
43017017	Ab g i ha gawulkath e wehhejed heg hekaj ha'ichu e-ahga. Ha'ichu m-ahga o d wohokam.
43017018	Am apt i ni-kei mant ia wo ahgath g ha'ichu m-ahga jewed thahm. Kunt hab wa masma am i ha chuhcha.
43017019	Ab ant si i ni-thagito m-wui mat ihtham wo s-mahchk g wohokam ch hekaj ab hab wa'ap wo i e thagito m-wui.
43017020	“Pi ani ihtham wa'i ha wehhejed ni-ho'ige'ithahun ch wabshaba hegam ehp mat ab wo i s-wohoch g ha'ichu ha-ahga k ab wo i e thagito ni-wui.
43017021	Ith o d ha'ichu ni-tahnig mat wehs am wo i e hemakoch hab masma mach ahchim d hemako. Kut hab wo s-mai g hemajkam map d ahpi ch am i ni-kei mant ia wo jiwia.
43017022	M-gewkthag o d ep ni-gewkthag nach pi d hemako. Kuni ab ha mahkch g t-gewkthag mat t-wehm d wo hemakok.
43017023	Thani hemako ha wehm hab masma mach ahchim d hemako. T hab wehs s-ap d wo hemakok ihtham. T heg hekaj wo s-mai g hemajkam mapt am i ni-kei mant ia wo jiwia jewed thahm k ep wo s-mai map ab si ha tatchua ihtham hab masma map ahni.
43017024	“Ni-ohg, ab apt i ni-mah ihtham mo ab si ni-tatchua. Kuni si tatchua mat am wo ni-wehmajk anai mant anai wok. An apt ni-mah g si s-kehg ap'ethag nap pi si ni-tatchua mat eda koi e nahto g jewed. Kuni ab m-tahni mat ihtham am wo ni-wehmajk ch heg wo neithath map haschu ab ni-mahkch.
43017025	Thap hekia s-ap'ekam, ni-ohg. K pi hi wa chum m-mahch hegam mo pi ab hu m-tatchua. Ni wabshaba ahni s-m-mahch. K ihtham ep s-mahch mapt am i ni-kei.
43017026	Am ant m-mahtchul ha wui k am ba'ich wo i m-mahtchul ha wui. T hab wo si pihk e elithath ni-hekaj hab masma map ahpi. Nt ahni am wo i ni-hemakoch ha wehm.”
43018001	D am i ha'asa e ho'ige'ithahu g Jesus. Kuchd gm hu aigo i chehchsh hegai aki mo hab e a'aga Kidron k am thatha mo am eshas g u'us.
43018002	D eda pi an hu t-wehmaj g Judas nadki pi gm hu him k am si gagda g Jesus ha wui g u'ugchu papal ch Palasi. Kudki ihtham ab mu'i ha cheha g shonthal ch cheopi nuhkuththam mat am wo oi g Judas. Dki heg ab i ha wanim no pi s-mahch matt hebai wo ha'ichugk no pi mu'ikko am t-wehm thahiwup amai. D ihtham ha'ijj ge i'is-papayo ch ha'ijj ge lalamba ch ha'ijj wabsh kuhthch.
43018004	D eda wa chum wehs s-mahch g Jesus mat haschu has wo e juh am tahgio ch wabshaba am i hih ha wui k hab kaij, “Thohm in gahg?”
43018005	D hab kaij ihtham, “Hegai Jesus mo ab Nazareth t ab d kihkam.” Kud hab kaij g Jesus, “Ahni ani wud.”
43018006	D haha wabsh e totoths hegam k ab ta'i si i gegokiwua k wabsh i shul.
43018007	D ab ep ha kakke g Jesus, “A m hedai in gahg?” D hab ep kaij, “Hegai Jesus mo ab Nazareth t ab d kihkam.”
43018008	D hab kaij g Jesus, “Am ani wa heki hu em-ahgith mani d ahni. Mtp ahni in wo ni-gahghith ch pi has wo ha juh ihtham.”
43018009	Neh, bo kaij no pi s-t-tho'ibiamk. Kud hab masma hab e juh g ne'okij mo wa hab kaij matt wehsijj wo t-tho'ibia.
43018010	D g Simon Peter ge is-pahyo ch ab i huhpan k ab hu wabsh si i widut k higshp an si hikuch g s-apkojed nahkaj hegai mo d uhgchu pahl neholiga ch hab chehgig Malcus.
43018011	D hab kaij g Jesus ab Peter wui, “Ga g hu uhpam hab juhni g e-is-pahyo. Pi apt wo e nako mapt wo ha shohbi nant pi hemho wa wo nako mo haschu g ni-ohg ap'echuthch am ni-wehhejed.”
43018012	D ab ha cheha g shonthal g ha-ge'ejig mat am wo i ha wehmt g cheopi nuhkuththam. D am bei g Jesus k gn hu si wulsh g nohnhoij k gm hu i wanim Jerusalem wui.
43018013	Am ad kih g u'ugchu papal. Kud gn hu wehpeg i bei heg wui mo hab chehgig Annas. Ihtha Annas o d ba'amad ohgaj hegai mo d si uhgchu pahl ch hab chehgig Caiaphas.
43018014	K d ihtha Caiaphas mad wa am ha shelinith g haha'ichu mat hemako wo muh g o'othham wehs ha wehhejed.
43018015	Kuchd gohkajj g Simon Peter wehm am i ha oi mo am bebhehim g Jesus. K eda g uhgchu pahl s-ni-mahch. Nid hekaj am i wah kolhai ch ed.
43018016	D g Peter ga hu wa'i kehk jeg ed ab kihjeg t ab. Nid am hahawa him k ab ahgith hegai chehia mad ab nuhkuth g kihjeg mat ab wo i wahki g Peter.
43018017	D hab kaij ihtha chehia ab wui g Peter, “Nap hig pi ahpi an ep wehmaj hegai mamt an bei?” D hab kaij g Peter, “Pi ani an hu sha'i wehmaj.”
43018018	D eda s-hehpith. D hekaj am ge nahthch g pion ch cheopi nuhkuththam ch am gegok ch e huhkalith. D g Peter am him k am ha wehm i kekiwua k e huhkal.
43018019	D g uhgchu pahl ab kakke g Jesus mas haschu ahgk ab ha'i i ha gawulkath k haschu ha mashcham.
43018020	D hab kaij g Jesus, “P haschu ahgch ahni ab ni-kakke? Pi ani hekith s-a'agi ha'ichu ahg ch wabshaba wehs hemajkam wui hab kaij ch am ha mashcham ha-cheopi ed ch ge'e cheopi ch ed mach am wehs t-hehemapath. Pegih, ab g hig ha kakke mani haschu i ha mashcham. S-mahch o mani haschu ha ahgith.”
43018022	D hab wabsh chum chei. D ab si shonikka g cheopi nuhkuththam k hab ahg, “Pi apt hab sha'i kaitham wo neokath ab uhgchu pahl wui.”
43018023	D hab hahawa kaij g Jesus, “Am g hig wehs wo ha ahgi manis ha'ichu pi ap hab kaij. Wohokam ani em-ahgith. Pt haschu ahgk ab ni-shonikka?”
43018024	D g Annas am hahawa ha cheha mat am wo u'apa Caiaphas wui. Kud an wabsh kia wulshch g Jesus.
43018025	D eda g Peter am wabsh kia e huhkalith ha-nahtha wui. D hab kaij hegam mad am wehmaj, “Nap hig pi ahpi an ep wehmaj hegai mamt an bei?” D wabshaba g Peter pi mahch k e ah hab kaijch, “Pi ani an hu sha'i wehmaj.”
43018026	D am hema kehk g neholigaj g uhgchu pahl ch d hajunij hegai mat g Peter hikuch g nahkaj ch hab kaij ab wui g Peter, “Nani pi woho m-neith amai matt am bei ihtha?”
43018027	D hab kaij g Peter, “Ih, pia'a.” D edapk am i kuhu g keli chuchul.
43018028	Wabsh i si'alim mad koi i chesh g tash, md gm hu i bei g Jesus kownal kih wui. D hab chehgig hegai Pilate. D pi am hu i wahp g Tutuligo kownal kih ed no pi g t-himthag hab chu'ig matt wo t-uamhu mattp am wo i wahp gawul hemajkam ha-kih ed. Kut pi wo ap'ethagk mat wo huh g kahwal mad iagchulig gegosig imhab i juhk matp am wo i wahp.
43018029	D heg hekaj gm hu i wuhsh g Pilate k am ha nam k hab kaij, “Shahchu am ab abchuth ihtha o'othham?”
43018030	D hab kaij ab wui, “Pi att woho ia wo u'apa ahpi m-wui hegai matt pi koi wo s-mai mo am hab junihim g pi ap'ekam.”
43018031	D hab kaij g Pilate, “Pegih, mt ahpim wo be k ab wo mah g s-ko'ok namkithadag mo has i mahs g em-himthag chehanig.” D hab kaij g Tutuligo, “Pegih, bo mahs g t-himthag chehanig mat wo e mua heg hekaj pi ap e-chu'ichig. K eda pi t-hiwgith g ge'e kownal ab Rome t ab machs hab wo juh. Tt heg hekaj ia u'apa mapt ahpi am hab wo juh.”
43018032	Ith ad wa hab e juh mat hab masma wo e muhkith g Jesus mo wa hab kaij no pi g kownal hab masma ha muhkith.
43018033	D g Pilate gm hu uhpam wah e-kih ed k ab i wai g Jesus k hab kaij ab wui, “Neh, nap hab e elith map d ha-kownalig g Tutuligo?”
43018034	D hab kaij g Jesus, “Nap ab ni-kakke ihtha ab hejel e amjed, aha no ha'ijj ab ha'ichu i m-ahgith ab ni-amjed?”
43018035	Kud hab kaij g Pilate, “Pi ani d sha'i Tuhligo manis wo s-mahchk ihtha. M-wehm hemajkam ha wehm g e-papalig at ia m-u'apa. Pt haschu has juh?”
43018036	D hab kaij g Jesus, “Ni-kownaltalig o pi hab chu'ig mo g ith thahm jewed kokownaltalig, Tp hems hab wo chu'igk, t wo ha cheggia hegam mo ab si ni-wecho e mashcham mamt pi am hu wo i ni-thagito haha'ichu ha wui. Pi o hab mahs g ni-kownaltalig.” Neh, bad kaij g Jesus.
43018037	D heg hekaj hab ep kaij g Pilate, “Kupki woho hab kaij map d kownal!” D hab kaij g Jesus ab wui, “Heu'u, thani kownal ch ia jiwia jewed thahm k ia mahsi mant wo ha ahgi g wohokam. Matp hedai ab wo tatchuath g wohokam at ab wo ni-kaiha.”
43018038	D gm hu hab si e widu g Pilate k hab kaij, “Mas haschu d i wohokam.” D am hahawa uhpam i wuhsh ha wui g hemajkam k hab ha ahg, “Pi ant ha'ichu sha'i cheh manis ab wo abch ihtha.
43018039	K eda wehs ahith ab am hema i e thathagitod g lihso em-wehhejed ia'i ithani mam wushshath g e-shohshon ha-tho'ibiathag. Pegih, nam tatchua mant ith wo thagito mash d em-kownalig ahpim Tutuligo?”
43018040	D si s-kaitham hihnk ch hab kaij, “Pi hegai. Barabbas ach tatchua.” D eda d s-chu ehskam ch d ha mu'akam ihtha Barabbas.
43019001	D am hahawa ha cheha g Pilate g shonthal mat wo s-ko'okam gewitta g Jesus. Kud wa woho hab e juh
43019002	k am hahawa ge ho'i gihkot k ab wahki mo'oj ab k ab wahki g kownal kahba
43019003	k wabsh has ahg ch hab kaij, “Wapt wo si tash d Tutuligo ha-kownaligk,” ch ab hahawa si shonikkash.
43019004	D am ep i wuhsh g Pilate k hab kaij am ha wui g hemajkam, “Neh'e, ab ant ep wo i wuhshath k wo em-chehgi mant pi ha'ichu sha'i cheh g pi ap chu'ichig mas hekaj wo e muhkith.”
43019005	Md am hahawa i wuhshath k ab wabsh kia wahkch g ho'i gihko ch hegai kownal kahba. D hab kaij g Pilate ab ha wui, “Ab g wo i neith mo d wabsh si sho'ig o'othham.”
43019006	D am i nei g u'ugchu papal ch cheopi nuhkuththam k si s-kaitham hab wabsh ge kaij mu'ikko, “Mu'ani! Mu'ani ab kots t ab!” D g Pilate hab kaij, “Pegih, k wo be k ahpim ab wo mua kots t ab. Ahni ant hi pi ha'ichu sha'i cheh mas melchkwua g kownal chehanig mat wo e muhkith.”
43019007	D hab kaij hegam Tutuligo, “Ahchim at hi melchkwua g t-chehanig am hugkam mat hemho wa wo e muhkith no pi hab e a'aga mo d Jiosh alithag.”
43019008	Neh, d am i ha kah g Pilate mad hab kaij ihtham k ba'ich i e ebkioth
43019009	k gm hu uhpam i wah k hab kaij ab Jesus wui, “Bahp amjed him?” D wabshaba g Jesus pi ab hu has sha'i chei.
43019010	D hab ep kaij g Pilate ab wui, “Aha, napt pi has wo chei ab ni-wui k eda s-mahch mani gewkthag mant wo m-thagito o ab wo m-mua kots t ab!”
43019011	D hab kaij g Jesus ab wui, “Jiosh at ab m-mah hegai gewkthag. K heg hekaj si pi ap hab e wua ihtham Caiaphas mo m-pi'ichuth mapt pi ap wo hekaj g e-gewkthag.”
43019012	D am i kah g Pilate ihtha k am ep i wuhsh ha wui k am chum si e nako mat wo thagito. D wabshaba si s-babgam hihnk hegam haha'ichu ch hab kaij, “Neh'e, ihtha hemajkam o hab e ahg mo d si ge'e kownal ch heg hekaj ab wui kehk hegai mo d si ge'e kownal ch ab Rome t ab. Kupki ahpi hab wa'ap ab wui kehk g si ge'e kownal mapt wo sha thagito ihtha.”
43019013	D am i kah g Pilate ihtha k am hahawa i wuhshath g Jesus k heg ga hu i thahiwua usagakam thaikud ed amai mach hab a'aga Gabbatha mo an sha uhgk i hothaitas.
43019014	D eda e aihim g thahm juhk. Kud wo e koktha g kahwal mahmad imhab i juhk mat wo e wuhshath g t-shohshon ha-tho'ibiathag. D hab kaij g Pilate ab ha wui g haha'ichu, “Ia g hu wo neith g e-kownalig.”
43019015	D ab ep si s-babgam hihnk ch hab kaij, “Mu'ani! Mu'ani ab kots t ab!” D hab kaij g Pilate, “Aha nam tatchua mant wo mua g si uhgk em-kownalig ab kots t ab?” D hab kaij g u'ugchu papal, “Heg o d wa'i si uhgk t-kownalig mo ab thaha Rome t ab.”
43019016	D am hahawa i thagito g Pilate g Jesus mamt ab wo mua kots t ab. D am hab hahawa e juh g ha-tatchui mamt ab ha mah g Jesus. D gm hu i wanim.
43019017	D g Jesus am kushwiot g hejel e-kots. Kuchd am thatha amai mo am e koktha. Bach a'aga amai Golgotha mo hab d ahga Koshwak.
43019018	Kumt gam si wuahawua g wehschugaj k ab sisish kots t ab k ab uhgk i bei. D eda gohk d ep lilso. Kumd ihtham hab wa'ap ab ha sisish kokots t ab k gn hu a'aijed ha chuhcha Jesus hugith an.
43019019	D an sisishp g tapial Jesus kots t ab. K an ab hab chu'ig: “Ith o d Jesus ch d ha-kownalig g Tutuligo.”
43019020	K eda pi mehk ab kihhim t amjed amai mam am ha koktha. D heg hekaj mu'ijj g t-wehm o'othham ab ne'okchul hegai mo haschu an o'ohanas. K an o'ohanas g t-ne'okikaj ch g Rome ne'okikaj ch g Greek ne'okikaj.
43019021	D gm hu uhpam ep hihi g u'ugchu papal Pilate wui am i ne'okchulithk ihtha k hab ahg, “Pi g hab masma an o'ohan mo d t-kownalig k wabshaba an o'ohan mo heg hejel hab kaij mo d t-kownalig.”
43019022	D hab kaij g Pilate ab ha wui, “Mant haschu an i o'oha, t heg an wo o'ohadagk.”
43019023	D hegam shonthal mad am naggia g Jesus d gi'ik ch hekaj am gi'ikpa e tahpath g Jesus wepschuga. K am hema d si s-namkig ha'ichu eniga ch pi hebai ha shohmas.
43019024	D ith hab ahg g shonthal ch hab kaij ab a'ai e wui, “Pi att am hu a'ai wo t-wanchith ihtha k am wabsh wo t-chichwi matt hedai wo t-gehg k heg wo bei.” Neh, bad kaij ch woho am hab e juh. Kud hab masma am e wohokamch g Jiosh o'ohana mo an o'ohanas hab masma: T am a'ai wo e tahpani g wehschugaj g Jiosh si Kehsha k am wabsh wo e chichwi k wo s-mai mat hedai wo bei g s-namkig ha'ichu enigaj.
43019025	D am gegok g je'ej ch jiskaj g Jesus miabithch amai mo am naggia. Kud gohk am ep ha wehmaj mo hema d hegai Mary mo g wehmaj kihkam d Clopas ch hema d ep Mary Magdalene.
43019026	Nid ahni am ha wehm kehk mo ni-hekaj si pihk e elith g Jesus. Kud g Jesus an ni-a'aga ch hab ahg g e-je'e, “Neh, ith at d haha wo m-madk m in kehk,”
43019027	ch hab ep ni-ahg, “Ith at d haha wo m-je'ek.” Neh, nid am i amjed bei g je'ej. Kud heg am t-wehm kih.
43019028	D hahawa s-mahch g Jesus mat wehs hab juh mat haschu hab wo chum juh mat koi wo muh ch hab kaij, “Tonom ant.”
43019029	D an hema thaha g ha'a mad am shuhthagi g pad nawait. D am hema g shonthal ha'ichu wakch pad nawait ch ed k an ha'ichu k an uskon k ab uhgk i be k ab kams hab masma mo an o'ohadag Jiosh heki hu o'ohana ed.
43019030	D ab i winiun k hab hahawa kaij, “Ia ant i wehs ha'ichu nahto.” Neh, bad kaij ch am hahawa jumal i mo'owua k am i muh.
43019031	D am e nakog g hemajkam mat wo e mihshmath nat pi g ba'ich tash d wo shahwaik ch d wo ge'e tashk. Kutsh g haha'ichu ab kakke g Pilate mat wo e ohmi g ha-kakhio hegam mad am nahngia. T hab wo e oiwigi g ha-muhkig mat gm hu wo i e u'u k pi ab wabsh wo kia nahngiak t-mihshmetha tash ed, wahm mat ith d wo si ge'e t-tashgak.
43019032	D ab ha chehani g Pilate g shonthal mat wo ha ohmi g ha-kakhio. Kud hab ha juh hegam gohk mo ab hugithaj ab nahngia g Jesus.
43019033	D wabshaba g Jesus heki hu muh. Kud pi ohmi g kakhioj.
43019034	D hema g shonthal g e-is-pahyokaj chu'akad g Jesus ab hudaj ab. Kud ab ha hekaj si e iawua g eh'ed ch shuhthagi.
43019035	Ith anid neith ch s-mahch mat woho muh. Kuni hab masma am em-ahgithahim mamt ahpim hab wa'ap wo s-mahch mat woho muh.
43019036	Jiosh o'ohana o hab chu'ig: Pi at hema wo sha'i e mul g oh'oj. Kut wa woho hab masma hab e juh.
43019037	K an ep o'ohanas ch hab chu'ig: Hemajkam at ab wo neithath hegai mamt ab chu'akad.
43019038	K hema d Joseph ch ab Arimathea t amjed ch s-wohochuth mo g Jesus d Jiosh si Kehsha ch wabshaba s-ha gihug hegam mo pi hohho'ith. D wabshaba hekith am i muh g Jesus, d ith am hih Pilate wui k ab e sho'igchuth k ab tahni g honshpadaj. D am i hiwigi. D ga hu ep jiwia k ab i huduni g muhki k gm hu i bei.
43019039	D heg am ep ha'ichug Nicodemus mat wa gd hu i wehpeg chehgim g Jesus chuhug ch ed. Ihtham atsh s-ap wo juh g muhki. D g Nicodemus heg hekaj u'a g siant s-wehch hegai mo d s-ap uhw ha'ichu ch d myrrh ch aloes.
43019040	S-e ad hohtkith nad pi hudunihim. D ba'ich tash d t-mihshmetha tash. K eda an mia cheotas hothai ch ed mamt am hab juh g hiha'ini k wabshaba koi sha'i hekaj. K an wehgaj eshas g u'us. Kumd am i bei g honshpadag k am i hobino g s-kehg ikuskaj heg wehnathk s-ap uhw ha'ichu mach hab masma hab ha wua g ko'i k am cheh heg eda hiha'ini k gm hu hihi.
43020001	Thomig wabsh i si'alim mad wabsh kia s-chuhugam, tsh gm hu hihi hegam Mary Magdalene k am thatha cheo t am. Kutsh heki hu gm hu i e nu'ichkwua g hothai mad hekaj ab chum kuhpi.
43020002	Tsh am chum neith k am hahawa uhpam meh kihhim wui k ad gd hu t-wui mel ahni John ch Simon Peter k am t-ahgith ch hab kaij, “Am atki i e wuhshath g t-kownaligbad hon heg amjed hiha'ini mat am e cheh. Kuch pi sha'i mahch mas hebai has e juh.”
43020003	Kuchd g Peter wehm am ha hekaj wohp.
43020004	Nid ahni wehpeg gd hu mel nanid pi ahni ba'ich i s-hohtam meh mad g Peter.
43020005	Nid am i koachsh k nei mo am wehch hegai s-kehg ikus k wabshaba pi am hu i wah.
43020006	D am hahawa mel g Peter k am wabsh si i wah k cheh hegai ikus
43020007	ch heg ehp mat hekaj e hobino g Jesus mo'o. D ith gd hu hab wabsh hejelko holiwek ch kahch.
43020008	Kunid ahni am hahawa epai i wah k am i neithok ab hahawa i s-wohoch mat woho i wuhsh ab muhkig amjed.
43020009	Kuchd eda pi koi s-amichuth hegai Jiosh o'ohana mo hab chu'ig mat hemho wa wo i wuhsh ab muhkig amjed.
43020010	Kuchd gm hu hahawa hihi uhpam.
43020011	Sh am ep oimmed g Mary cheo kihjego ch shoak ch atsh am i e jumalkath k am i koachsh hiha'ini ch ed
43020012	ch ash gohk ha neith g anghil. Ihtham ash s-tohtam e enigadathch ch ga hu a'ai thadha, hema ab mo'oshko ch hema ga hu aigo
43020013	ch hab kaij, “Uwi, shahchu ap ahgch shoak?” Sh hab kaij ab ha wui, “Heg hekaj matki gm hu i e bei g ni-kownalig muhki. Kuni pi mahch mas hebai e cheh.”
43020014	Tsh hab che'iok ab sikol i kekiwua k ash neith mash ab hema kehk ch ash wabshaba pi sha'i mahch mo hedai wud.
43020015	Sh eda d Jesus ch ab kakke ch hab kaij, “Uwi shahchu ap ahgch shoak? Thohp in gahg?” Kush hab e ahg mo d e'es nuhkuththam ch hab kaij ab wui, “Ab g si s-ni-ho'ige'ith k am ni-ahgith mapt hebai hab cheh. Nt am wo him k am wo bei.”
43020016	Sh hab kaij g Jesus ab wui, “Mary.” Tsh ab hahawa ep i neith k hab kaij e-ne'oki ed, “Raboni!” mo hab d ahga “Ni-mashchamtham!”
43020017	Sh hab kaij g Jesus, “Pi g am hu ni-shohbith. Koi ant am hu hih ni-ohg wui. Pt wabshaba am wo him k am wo ha ahgi g ni-naipijju mant wo uhpam i ni-nodagi heg wui mo d ni-ohg ch ahpim d ep em-ohg. Heg o d ni-Jioshga ch ahpim d ep em-Jioshga.”
43020018	D wa woho am uhpam hih g Mary Magdalene k am t-ahgi mo neith g t-kownalig Jesus. K heg am ahgith ihtha.
43020019	D gm hu si i juh thomig hudunk. Kuchd am t-nam hema kih am. D ga hu si yahwidag g kihkjeg nachd pi s-ha ehbith g haha'ichu. D wabshaba am haha wabsh jiwia g Jesus t-wui k hab kaij, “Am g wabsh wo s-ap e tahtk,”
43020020	ch ab hahawa t-chehgith g e-nohnhoi ch e-huda. Kuchd si s-hehgig ab i neithok.
43020021	D hab ep kaij ab t-wui, “Am g wabsh wo s-ap e tahtk. Am ant i em-chuhcha hab masma mat g ni-ohg am i ni-kei. Kumt hab wa'ap am wo ahgachugath g ha'ichu ahgaj.”
43020022	T hab chei ihtha k ab t-thahm ihbheiwua k hab kaij, “Ab g wo i beh'i g Hekia S-ap'ekam Gewkthag.
43020023	Kumt wo s-mahch k ah mas hedai g pi ap chu'ichigaj gm hu hab i juni g Jiosh ch hedai pi gm hu hab i juni.” Neh, bad kaij ch am hahawa i pi'ata.
43020024	D g Thomas pi am hu t-wehmaj mad wa am jiwia g Jesus.
43020025	Kuchd am hahawa chum ahgith matt nei g t-kownalig. D hab kaij g Thomas, “Bant wa'i masma wo s-wohoch mat uhpam i wuhsh mant wo nei g nohnhoij mat ab wo s-babaliwanik mamt ab sisish k ab wo taht abai k ab ep wo taht hudaj ab.”
43020026	Hemako thomig amjed, chd am ep i t-hemapai kih ch ed. D am hahawa t-wehmaj g Thomas. Chd ab ep si yahwidathch g kihkjeg. D wabshaba ab i wah g Jesus k am jiwia t-wui k hab kaij, “Am g wabsh wo si s-ap e tahtk.”
43020027	D hab hahawa kaij ab Thomas wui, “Ab g i ni-neith k ab tahtam g ni-nohnhoi ch ni-huda k ab wo s-ni-wohochuthath.”
43020028	D hab hahawa chei g Thomas, “Ni-kownalig ch ni-Jioshga!”
43020029	D hab ep kaij g Jesus ab wui, “Ab apt i s-ni-wohoch nap pi ni-neith. Ba'ich at wo i s-hehgigk hegam mat ab wo i s-ni-wohoch wa chum pi g e-wuhpuikaj ni-neithch.”
43020030	Mu'i s-hasig ha'ichu ad hab ep juh g Jesus am t-nena ed mant pi o'oha ith eda o'ohana.
43020031	Nt ith in hi wa ha o'oha mamt ab amjed wo s-wohoch mo g Jesus d Jiosh si Kehsha ch d alithaj k hab masma ab wo bei g wechij thoakag.
43021001	Am wa'i hebai amjed, d am ep i e chehgi g Jesus t-wui amai al kahchki am am Galilee jewed ch ed.
43021002	Am achd wa oiopo g ni-nawoj James wehm. K g Simon Peter ch Thomas Kuathi ch Nathanael ch gohk ep g t-wehm e mashchamtham am t-wehmaj.
43021003	D hab kaij g Simon Peter ab t-wui, “Ih, nt hi wo sha ha u'im g waptopi.” Kuchd hab kaij, “Pegih, tt wo m-oi.” Chd am hahawa thadhaiwua wahlko ch ed k am i himch shuhthagi oithch k ge chuhug oitham am wuakch g t-chuagia shuhthagi ch ed ch pi ha'ichu sha'i bei.
43021004	D ab i chesh g tash. D ab hema kehk shuhthagi hugithgo. Kuchd pi sha'i mahch mo hedai wud.
43021005	D hab kaij, “Wihpiop, namt pi ha'ichu sha'i bei?” Chd hab kaij, “Pi ha'ichu.”
43021006	D hab hahawa kaij, “An g wo tha'ichuth g e-chuagia inhab s-apkojed g e-wahlko k wo ha'i ha ui.” Kuchd wa woho hab t-juh k pi t-nako machs ab uhpam wo i cheshaj nad pi sha'i si mu'i am e ba'iha g waptopi.
43021007	Nid hab hahawa kaij ab Peter wui, “Thoki t-kownalig Jesus!” D am i kah g Simon Peter moki d Jesus k ab wah g e-eniga mat wuahawua k am i thah shuhthagi ch ed k am i e wachwihim k ga hu jiwia wui.
43021008	Chd ahchim ha'i ab hahawa i himch g wahlko ab chewaimedch g chuagia waptopi shuhthch nachd pi am wa'i waik siant keishpa ab amjed mo an i hug g shuhthagi.
43021009	Kuchd an i huhud shuhthagi koa an k nei mo g chuhthagi am wehch. D am thahm kahch g watopi. D g pahn am ep wehch.
43021010	D hab kaij g Jesus ab t-wui, “Ab g wo ha'i u'uk g waptopi em-u'i.”
43021011	Ab ad wabsh i si shuhthags g chuagia g ge'eged waptopikaj. Kud g Simon Peter gn hu i chesh wahlko ch ed k ab i chewaim. Kud d siant hetaspo wehst-mahm gamai waik (153). D eda pi e wantsh g chuagia.
43021012	D hab t-ahg g Jesus, “Oi g wo i hihim k e gegosith.” Kuchd pi hedai ab kakke mo hedai wud nach pi wa chum s-mahch mo d Jesus.
43021013	D am hih g Jesus k am bei g pahn k an i t-hainithahim k g watopi am ep be k an i ha t-mahkhi.
43021014	Ith o d wa'i waikkokam mad am i e chehgi g Jesus t-wui amjed mad ab i wuhsh muhkig amjed.
43021015	Kuchd am i t-nahto t-gegosithk. D hab kaij g Jesus ab Simon Peter wui, “Simon map d Jonas alithag, nap ba'ich i si pihk e elith ni-hekaj mo hi ihtham?” D hab kaij g Peter, “Heu'u, ni-kownalig, s-mahch ap mani ab si m-tatchua.” D hab kaij g Jesus ab wui, “Am g i ha nuhkuth g wechij ni-wohochuththam no pi hab wa'i masma mo g kahwal mahmad.”
43021016	D hab ep kaij g Jesus ab wui, “Simon, nap woho si pihk e elith ni-hekaj?” D hab kaij g Peter, “Heu'u, ni-kownalig, s-mahch ap mani ab si m-tatchua.” D hab ep kaij g Jesus, “Am g i ha nuhkuth g ni-wohochuththam.”
43021017	D ith d i waikko mad hab kaij g Jesus, “Simon, nap ab si ni-tatchua?” D si pi ap e tahtk g Peter mat waikko ab wa'i kakke ch hab kaij, “Ni-kownalig, wehs ap ha'ichu s-mahch ch s-mahch mani ab si m-tatchua.” D hab kaij g Jesus, “Am g i ha nuhkuth g ni-wohochuththam.
43021018	Neh, s-mahch ap map hejel s-ap an has i e wua ch am hab e junihim map has i tatchua. Nt wabshaba wo si shel m-ahgi mapt am wo i si kelit k ab haha wo uhgk i uh'ul g e-nohnhoi. T wabsh hema ab wo m-enigadath k am wo i m-bei map hebai chum pi am hu himimk.”
43021019	Kudki heg hab ahg matki has masma wo e muhkith g Peter. T hab wo s-mai g hemajkam g Jiosh gewkthag. Kud g Jesus hab hahawa ahg g Peter mat gm hu hasko wo oi.
43021020	D am wehmaj i hih g Peter. Nid ab i ha oi. Kud g Peter ab uhpam i nea k ni-neith
43021021	k hab kaij ab Jesus wui, “Ni-kownalig, kut haschu am hab wo e juh am tahgio ihtha John.”
43021022	D hab kaij g Jesus ab wui, “Neh, mantp wo tatchuithath g John mat pi wo ha muh k ab wo ai mant ep wo jiwia, k pi ab hu ha'ichu m-him heg amjed. Am apt wabsh wo ni-oithath.”
43021023	Kudki an i e ahgithahi am ha shahgith g Jesus wohochuththam mantsh pi wo ha muh. D eda pi hab kaij g Jesus manis pi wo ha muh ch hab kaij, “Mantp wo tatchuithath mat pi wo ha muh k ab wo ai mant ep wo jiwia, k pi ab hu ha'ichu m-him heg amjed.”
43021024	Ahni ani wud manid neith ch kah ch ia o'oha. Kuni si s-mahch mo d wohokam.
43021025	Neh, mu'i ad ha'ichu hab ep juh g Jesus. Tp hems am wo i e o'ohanahi wehs k wabsh wo shuhth g jewed.
44001001	Ni-nawoj map ab si tatchua g Jiosh: Am ant ep wo i em-o'ohani ahni Luke mant wa heki hu m-o'ohani hegai mash wa haschu hab junihim ihtha Jesus ch haschu ha mashcham eda mash am oimmelhim ha shahgith g Tutuligo hemajkam.
44001002	Hekia S-ap'ekam Gewkthag ash wa ab mahkch g Jesus g gewkthag. Kutsh heg am ha'i i ha chuhcha k am ha mashcha g e-chehanig.
44001003	Mtsh am hahawa sho'igchuth k mua. Tsh wabshaba uhpam ep e chegito k am e chehgith ha wui g e-chuhchai ch nahnko masma wohokamchuth mo d thoakam. Kush ihtham mu'ikko neith am oitham g gi'ikko wehst-mahm tash matsh eda koi im hu i e bei thahm kahchim wui. Sh g Jesus mu'i ha'ichu ha mashcham ab amjed g Jiosh kownaltalig.
44001004	Sh wa am hu hebai am e hemapathch. Sh hab kaij g Jesus ab ha wui, “Mat ab i em-mah g John g pahl wakona. T wabshaba g Hekia S-ap'ekam Gewkthag g si ge'e gewkthag ab wo i em-mah pi sha'i mu'i tash i'ajed. Ni am wa heki hu em-ahgith mo hab kaij g Jiosh matsh ith am hab wo em-juni. Kumt ia wabsh wo ha'ichugk Jerusalem kihhim t am k ab wo ai mat hab wo e juh.”
44001006	Sh am hema ep d tash. Tsh am ep i e hemapai g chuhchaij wehmaj g Jesus k ab kakke, “T-kownalig, napt ab hahawa ep wo t-mah ahchim Tutuligo hemajkam g ap'ethag matt hejel am wo i himch g t-kownaltalig?”
44001007	Sh hab kaij g Jesus ab ha wui, “Heki at hu i ap'ech g Jiosh mat hekith am hab wo i e juh hegai mam haschu ab ni-kakke. K pi d em-wuikam mams wo s-ap s-mahchk ia'i ithani mas hekith wo i k.
44001008	Kumt wabshaba am wo i ahgahith mam haschu i s-ap s-mahch ab ni-amjed. Hekia S-ap'ekam Gewkthag at ab wo i em-mah g si ge'e gewkthag mamt hab wo junihith. Kumt wehpeg am wo i ahgahi Jerusalem kihhim ch ed k amjed wehsko am Judea chekshani ch ed k amjed gm hu Samaria chekshani ch ed. T amjed gm hu wehsko wo i e ahgahi a'ai jewed thahm.”
44001009	Neh, bash kaij ch amjed im hu hahawa i e bei thahm kahchim wui k gm hu pi e mahsith chewagi ch ed.
44001010	Sh am wabsh kia gegok ch am uhgk si nenea ihtham. Tsh am haha wabsh gohk i e chehgi g anghil k si s-tohtam e enigadathch
44001011	ch hab kaij, “Pi g ia hu wabsh wo gegokk ch am uhgk neneath mat hebai hih g Jesus. Hema tash at wo wa uhpam jiwia hab masma mam hemuch am neith mat has i masma gm hu hih.”
44001012	Ith atsh hab e juh Olive U'us Kawulk t ab. Sh heg d al eda hugkam mihya ab amjed g Jerusalem. Tsh ab hahawa i huhud hegam Jesus chuhchai kawulk amjed k am hihim
44001013	k gn hu thatha mo an thadha k d ihtham Peter, John, James, Andrew, Philip, Thomas, Bartholomew, Matthew, ch hegai James mash g ohgaj hab chehgig Alphias, ch hegai Simon mash d hema hegam mash tatchua mat g Tutuligo hejel wo himchuthath g e-kownaltalig, ch hegai Judas mash g ohgaj hab chehgig James.
44001014	Sh g Jesus je'e ch wepnag ch ha'i ehp g u'uwi am ha wehm e hehemapath ch am e ho'ige'ithahun Jiosh wui.
44001015	Sh am he'ekia d i tash matsh am ep i e hemapath k d siant gokko wehst-mahm (120) hegam mash ab ihm g Jesus e tho'ibiakch. Kutsh am hahawa i kekiwua g Peter k ash hab kaij,
44001016	“Ni-wepnag, Hekia S-ap'ekam Gewkthag atsh am i tashogi g t-kownaligbad David matsh has wo e juh hegai Judasbad mo chum t-wehmaj. Kut hemho wa hab e juh mash has i kaij. Judas at am i ha wanim hegam mat am bei g Jesus,
44001017	chum as d ep chum kehshaj mat am wo ahgahith g s-kehg ha'ichu ahgaj.” Bash kaij g Peter.
44001018	Kumtsh wa chum namkith g Judasbad matsh gagda. Tsh wabshaba hema e nolawt g oithag heg hekaj namkithadaj. Kutsh g Judasbad am him k am e naggia heg eda k ab si wantsh g e-wohk. Tsh g hihij gm hu si e iawua.
44001019	Sh heg hekaj hab e a'aga Eh'ed Oithag.
44001020	Kush g Peter heg hekaj hab ep kaij, “An o hab chu'ig heg eda nen'ei o'ohana mo an hab chu'ig Jiosh heki hu o'ohana ed: Pi at am hu wo ha'ichugk e-kih ed nat pi wo muh. K an ep o'ohanas: Am at kehkud ed hema ep wo i kekiwua.
44001021	“Kut ith hekaj hemho wa am hema wo i kekiwua t-wehm mat hab wa'ap wo wohokamch mat uhpam e chegito g t-kownalig Jesus. T hemho wa d wo hema t-ahchimk mach ga hujed i wehmajkahim g Jesus am i amjed mat g John pahl wako am hugkam mat im hu hih thahm kahchim ch ed.” Neh, bash kaij g Peter ch am i ha'asa neo.
44001023	Tsh am hahawa gohk i ha wuwhas. K hema hab chehgig ihtham Mattias. K hema d ep Joseph Justus ch hab ep e chechcheg Barsabas.
44001024	Tsh am hahawa e ho'ige'ithahun k hab kaij, “Ge t-kownalig, t am i thagito g Judas ihtha chikpan k atki am ai g s-ko'ok e-namkithadag. Kuch ahchim pi sha'i mahch mo has e tatatk g hemajkam. Pt heg hekaj am wo si i t-tashogi mapt hedai am wo i ha kei ihtham gohk
44001025	mat d wo si m-kehshak ch am wo i ahgahi g ha'ichu m-ahga am kehkud ed g Judas.”
44001026	Tsh am hahawa i ha tashogi mat d wo Mattiask ch d wo si kehshajk.
44002001	Tsh am i e ai matsh g Tutuligo hemajkam wo e nam k am hab wo juh g hehgchulitha Jiosh wui heg hekaj ha'ichu e-bahijitha. Kutsh am wehs i e hemapai hema kih ch ed hegam mash ab ihm g Jesus.
44002002	Tsh haha wabsh ab thahm kahchim t amjed ha'ichu hab kaitha mo g s-gewk hewel wabsh shashawuk heg eda kih.
44002003	Sh hahawa ha'ichu ep neith mash hab mahs mo g mei. Tsh ith ab a'ai i e gantad k ab i thahiwuhi wehsijj ha ab.
44002004	Kutsh g Hekia S-ap'ekam Gewkthag ab i ha mah g si ge'e gewkthag. Tsh hekaj haha wabsh nahnko mahs ne'okikaj neneo matsh eda chum pi hebai mai.
44002005	Sh eda mu'ijj ab thadha Jerusalem t ab hegam mash d Tutuligo ch ab a'ai i hihi mu'ikpa jejewed amjed matsh ab wo ihm g Jiosh.
44002006	Tsh an wehsko i kaitha hegai mash hab kaithag mo g s-gewk hewel. Kutsh ihtham am i kah k am e chehm mash hebai i kaithag. Sh ihtham Jesus ihmtham haha wabsh am neneok g ha-ne'okikaj mash hedai haschu i ne'okikaj neok.
44002007	Kutsh si e totoths ihtham k hab kaij, “Hab kaitham neneok ch eda d wabsh Galilee t am o'othham.
44002008	Kus has masma hab chu'ig mach wehsijj s-ha amichuth g hehe'ejel t-ne'okikaj?
44002009	Kuch eda mu'ikpa jejewed amjed, ha'i ab Parthia t amjed ch ha'i ab Media t amjed ch ab amjed g Elam ch Mesopotamia ch Judea ch Cappadocia ch Pontus ch Asia
44002010	ch Phrygia ch Pamphylia ch Egypt ch Crete ch Arabia ch gm hu Cyrene kihhim wehgaj am Libya jewed ch ed ch ab Rome kihhim t amjed. K ia ha'i t-wehmaj g gawul mahs hemajkam mat ab i wahp t-himthag ed. Kuch wehsijj kah g hehe'ejel t-ne'okikaj heg amjed mat haschu si s-hasigam hab juh g Jiosh.
44002012	A t haschu ahgk hab ha'ichu e juh?” Bash kaij nash pi si has elith.
44002013	Sh wabshaba ha'ijj wabsh nahnko ha ahg ch hab kaij, “Tki wabsh nawkk ihtham.”
44002014	Tsh ab hahawa i gegokiwua g Jesus chuhchai. Sh g Peter am amog, “Ni-hajuni ch ahpim mam ia wabsh sha kih Jerusalem t am, ab g wo si i ni-kaiham k am wo i oithahi mant haschu wo i em-ahgi.
44002015	Pi ach d nawkkoi.
44002016	Ihtha mat haschu has i e juh o d hegai matsh g Joelbad an o'oha. Heg ash wa d Jiosh ha'ichu i tashogiththam ch an o'oha hab masma:
44002017	Bo kaij g Jiosh: T ab wo i e aihi g si oithchkam tash. Kunt wo cheha g Hekia S-ap'ekam Gewkthag mat am wo ha wehmajk g hemajkam ch ab wo ha mahkath g si ge'e i wehmtadag. Kut g em-wihpiopga ch g em-chetchaga wo ah g ha'ichu ni-ahga. Nt wo i ha tashogi g kekel am ha-chehchki ed mat haschu has wo e juh imhab i thahm. T ith hab wa'ap am wo e chehgi ha-nena ed g wechij o'othham.
44002018	Ab ant wehs wo ha mah g ni-pionag g Hekia S-ap'ekam Gewkthag, chum hems g u'uwi ni-pionag, mat am wo i ahgahi g ha'ichu ni-ahga.
44002019	Nt wo ha chehgi g s-hasigam ha'ichu gn hu uhgk ha thahm ch an jewed thahm. Eh'ed at wo e iawua. T g mei ch kuhbs wo i wuhsh.
44002020	T g tash pi wo ton k g mashath wo ge wegiumih hab masma mo g eh'ed. K ith wehs hab d ahga mo e aihim hegai si ge'e tash mant heg eda wo ha lothai g hemajkam.
44002021	Kut hedai ab wo i gei ni-wui k wo e tho'ibia ab amjed g pi ap e-namkithadag. Neh, bash kaij g Jiosh.
44002022	“Kumt ab wo i ni-kaiha, ni-hajuni. Ihtha Jesus mo ab d kihkam Nazareth t ab at hab juh g s-hasigam ha'ichu mat pi hedai hejel wo sha'i e nako mat hab wo juh. T ith hekaj am i t-tashogi g Jiosh mo ith am d si Kehshaj. Kum ihtha am wa hejel s-mahch heg hekaj mat wehs am hab e juh em-shahgith.
44002023	Jiosh atsh heki hu i ap'ech matsh has masma wo e muhkith g alithaj k heg hekaj am i thagito em-wui. Kumt an be k ha mah hegam mo pi mahch g Jiosh chehanig nam pi s-mu'amk. Kut ihtham mua ab kots t ab naggiak.
44002024	T wabshaba g Jiosh ab i wuhshath ab amjed g s-ko'ok muhkig nat pi am hab wa'ap i ap'ech mat ep wo e chegito. Kut hemho wa am hab wo e juh.
44002025	“T an wa o'oha g t-kownaligbad David mat hab wo chei g Jiosh si Kehsha: Chum ap hekith ni-wehmaj, ni-Jioshga! Ni heg hekaj pi sha'i ha'ichukaj ni-kudut
44002026	ch wabsh si s-ap ni-tahtk ch s-hehgigam ha'ichu ahg. Ab o e aihim mant wo muh. Nt wabshaba wabsh si s-ap ni-tahtk ch wo m-nenida.
44002027	Pi apt am hu wo sha'i ni-thagito amai mo hebai ha'ichug g ko'i k pi wo sha'i hiwigi mas wo padt g ni-chuhkug nani pi d hekia s-ap'ekam m-alithag.
44002028	Am apt i ni-chehgi mant has masma uhpam ep wo i wuhsh ab muhkig t amjed. Chum apt hekith wo ni-wehmajk. Nt heg hekaj wo si s-hehgigkath.
44002029	“Neh, ni-naipijju, batki masma an o'oha g Davidbad. K wabshaba si tasho mo pi hejel hab e ahg mat pi wo padt no pi g oh'oj am wabsh kia wehch hiha'inij ed ith i tashkaj.
44002030	Davidbad ash d Jiosh ha'ichu i tashogiththam ch heg hab ahg Jiosh si Kehsha matsh pi wo padt k wo uhpam i wuhsh ab muhkig amjed. Jiosh ash wa heki hu ahgith g Davidbad mat am wo hema i kei g amjedkam am kehkud ed mat d wo ge'e kownalk.
44002031	Davidbad oki s-mahch ihtha ch heg hab ahg ch hab kaij mat pi am hu wo sha'i thagito amai mo hebai ha'ichug g ko'i k pi wo sha'i hiwigi mat wo padt g chuhkugaj.
44002032	Pegih, k d hegai Jesus mat g Jiosh ab i wamigi muhkig amjed. Kuch ahchim g t-wuhpuikaj neith mach haschu ia em-ahgith.
44002033	Jiosh at am i wahkith k an kei si e-hugith an. Kut ab bei g ap'ethag k cheha g Hekia S-ap'ekam Gewkthag mat ab t-wui wo hih. Heki ash hu hab kaij g Jiosh mat hab wo e juh. K d ihtha mam am neith ch kah hemuch mat hab t-juni.
44002034	Pi o hejel hab e ahg g Davidbad ch wabshaba heg hab ahg Jiosh si Kehsha mat pi wo padt k wo uhpam hih am thahm kahchim wui nat pi an ep o'oha: Jiosh o hab kaij ab ge ni-Kownalig wui: In g thahiwua si ni-hugith an
44002035	k ab wo ai mant wo ha gewito g m-obga.
44002036	“Pegih, ihtha Jesus mamt ab naggia kots t ab o d Jiosh si Kehsha ch d wo t-tho'ibiakam kownalk. Kutt ith wo chum si s-ap s-mahchk wehsijj ahchim Tutuligo hemajkam.” Neh, bash kaij g Peter.
44002037	Kush si s-ko'okam pi ap e tahtk g hemajkam am i kaiok ch hab kaij ab ha wui hegam Peter, “Ih, tt has wo t-juh, t-naipijju?”
44002038	Sh hab kaij g Peter ab ha wui, “Hehe'ejel g gm hu wo s-ohhoth g pi ap e-chegitoi k wo e pahl-wapko ab chehchegch g Jesus Christ. Kut gm hu hab wo i juh g Jiosh g pi ap em-chu'ichig. T amjed wo si em-wehmajkath g Hekia S-ap'ekam Gewkthag
44002039	nash pi g Jiosh hab kaij mat ab wehsijj wo ha mah g Hekia S-ap'ekam Gewkthag hegam mat ab wo i ha wai e wui.”
44002040	Sh tash am neok g Peter ch am chum ha ahgith ch hab kaij, “Am g wo e tho'ibia. Si s-ko'ok namkithadag o ab ha aihim hegam t-wehm hemajkam mat pi gm hu wo ohhoth g pi ap e-chu'ichig.”
44002041	Kutsh waik mihl ab i s-wohoch g ha'ichu ahgaj heg i tashkaj k e pahl-wapkon k ab i e hemakoj ha wehm.
44002042	Sh g Jesus chuhchai am hahawa ha mashcham. Kush am ha wehm e mihshmath ch e ho'ige'ithahun ch ha wehm huhuga g chemait.
44002043	Kush mu'i ha'ichu s-hasigam hab junihim ihtham Jesus chuhchai g Jiosh gewkthagkaj. Tsh heg hekaj mu'ijj ehp ab si has i el mat haschu hab juh g Jiosh.
44002044	Sh wehsijj g Jesus ihmtham ab si e hajunit ch wehs ha'ichu ab i a'ai e mahk mash hedai haschu i pi edgith,
44002045	chum as hems wo gagda g ha'ichu e-eniga mat heg hekaj lial am wo i ha wehmt hegam mo ha'ichu i pi edgith.
44002046	Sh wehs tashkaj am e nanmek ge'e cheopi ch ed ch am ep e wehm e gegosith a'ai e-kihki ed si s-ap e tatatk ch ab wabsh i e sho'igchuthch Jiosh wui
44002047	ch ab si hehgchulith g Jiosh. Kush wehsijj g hemajkam si s-ha ho'ige'elith. Sh g Jiosh ab i ha wahpkith ha shahgith wehs tash ab hegam mat hab wa'ap e tho'ibia.
44003001	Kush am wa'i hebai amjed, tsh am thatha g Peter g John wehm ge'e cheopi t am. Kush d i waik ohla gm hu i juhk mo eda e a'ahe mat wo e ho'ige'ithahu.
44003002	Sh ab hema thaha g sho'igkam hemajkam heg bahsho kolhai kihjeg mash hab e a'aga Si S-kehg Kihjeg. Kush ihtha o'othham ga hu e-alijk amjed pi himthag. Kumsh wehs tashkaj am wabsh i bebhe ch ab thathsha ab kolhai kihjego. Kush wabsh ha'ichu ha tahni hegam mo am thaiw.
44003003	Tsh eda am wo i wahp ihtham Peter ch John. Sh ab ha'ichu chum ha tahni.
44003004	Tsh ab si i nei ihtham Peter k hab kaij, “Ab g si i t-neith.”
44003005	Kutsh wa woho ab si i ha nei hab e ahgch mat wo ha'ichu mah.
44003006	Sh oi wa hab wabsh kaij g Peter, “Neh, ni-nawoj, pi ani ha lialiga ch wabshaba ha'ichu wo m-mah mat heg ba'ich wo i m-wehmt. K d ihtha mant hab wo m-ah mapt ab wo i hiw g Jesus Christ k wo kekiwua k wo hih.”
44003007	Bash kaij ch ab hahawa bei g nowij k ab i wuhshath. Kutsh am wa i hekaj ab gewpka g kakhioj.
44003008	Tsh am si uhgk tha'a k kekiwua k am wa i hekaj s-ap hih. Kutsh ihtham Peter im hu i wahp cheopi kolhai ch ed. Tsh heg ha wehm i wah k si chehk thath'ehim ch ab si hehgchulith g Jiosh.
44003009	Kutsh si has i el g hemajkam am i neithok mo d hegai pi himithkam mo ab thahiwup kolhai kihjego.
44003011	Batsh e juh ihtha anai mash hab e a'aga Solomonbad Watto. Kush ihtha pi himithkam gn hu wabsh i si e u'ukch ab ha ab g Peter ch John mat pi wo i e gawulkai ab ha amjed. Tsh ab hahawa a'aijed i wohp g hemajkam k gn hu ha biha si has i elithk mat e thoaj.
44003012	Tsh am wabsh ap'et g Peter mat am ha mihshmath k hab kaij: “Ni-wehm o'othham, pi g am wo si e totothsith. Pi att g hejel t-gewpkthagkaj thoaj ihtha o'othham,
44003013	Jiosh si Kehsha at hab t-juni nach pi ab hiwig. K d hegai Jesus mam ahpim s-mu'amk ch ab mah g kownal Pilate. K eda g Jiosh d pionag g Jesus ch d hekia s-ap'ekam ch pi ha chu'ichig. T ha chum wo thagito g Pilate. M wabshaba ahpim hab ahg mat wo mu'a k heg wo thagito mo d ha mu'akam. K heg hekaj d em-chu'ichig mat e muhkith. K eda d hegai mo ab t-makiog g pi ha huhugetham thoakag. T wabshaba g Jiosh ab si ha'ichuchuth k uhpam i wuhshath ab amjed g muhkig k am i bei thahm kahchim wui. Hegam t-shohshonbad mash d Abraham ch Isaac ch Jacob ash ab si has i elith g Jiosh. Kum eda ab wui gegok g Jiosh si Kehsha.
44003017	“Pegih, ni-wepnag, mtp hems heg hekaj s-mu'am g Jesus mam pi mahch mo heg am d si Kehshaj g Jiosh mat wo t-tho'ibia.
44003018	T eda heki hu wa'i amjed an o'oha g kelibad Jiosh ha'ichu i tashogiththam mat g si Kehshaj wo e sho'igch. T ithani woho am hab e juh.
44003019	Pegih, oi g gm hu wo s-ohhoth g pi ap e-chegitoi k ab wo i e nohnogi Jiosh wui. T heg wo s-em-ho'ige'ith k gm hu hab wo i juh g pi ap em-chu'ichig k ab wo si i wechijith g em-thothakag.
44003020	T ab em-wui wo i hih g si Kehshaj Jesus.
44003021	K hab mahs mat an wo ha'ichugk ihtha Jesus thahm kahchim ch ed am hugkam mat hab wo e juh hegai mo haschu i t-tashogith g kekelibad Jiosh ha'ichu i tashogiththam.
44003022	“Neh, bash wa kaij g Mosesbad am t-shohshon ha wui: Em-kownalig Jiosh at ab wo hema i kei g ha'ichu i tashogiththam hab masma mat ahni am i ni-kei. Kut ihtha d wo em-wepo o'othhamk. Wehs ha'ichu amt ab wo kaiha mat haschu ab wo i em-ahgi.
44003023	Kut wo e ko'ij matp hedai pi ab hu wo kaihamath. Neh, bash kaij g Mosesbad.
44003024	K wehsijj ahgachug g kekelibad Jiosh ha'ichu i tashogiththam hegai mo haschu am hab i e junihim ithani. Samuelbad ash d hema hegam.
44003025	Jiosh ash wa am ha ahgith g t-shohshonbad matsh haschu hab wo t-juni. K heg d ep t-wuikam ahchim mach d ha amjedkam. “Bash kaij g Jiosh am wui g Abrahambad: Am ant wo hema i kei g m-amjedkam mant heg hekaj ab wo i s-ha ho'ige'el g wehs nahnko mahs hemajkam ith thahm jewed.
44003026	“Neh, t wa woho hab e juh mat am i kei g e-alithag Jesus. T heg wehpeg ab i s-t-ho'ige'el ahchim Tutuligo k ab t-wui him k ab i t-mah g ap'ethag matt ab wo i t-nohnogi ab amjed g pi ap'ekam.”
44004001	Sh am wabsh kia ha mihshmath g Peter ch John. Kutsh am haha wabsh ha'i thatha g papal ch ha-ge'ejig g ge'e cheopi nuhkuththam ch ha'i ehp mash am oith g Sajusi himthag.
44004002	Sh eda wa ihtham Peter ch John am ha mashcham g hemajkam mat ab i wuhsh g Jesus e-muhkig amjed. Sh ihtham Sajusi pi hohho'ith nash pi pi wohochuth mat ep wo e chegito g ko'i.
44004003	Sh eda e aihim mat wo s-chukk. T heg hekaj gd hu ha kuh mat wo ha lothai ba'ich tash.
44004004	Tsh wabshaba mu'ijj hegam matsh kah g Peter ch John ab i s-wohoch g Jiosh ha'ichu ahga. Tsh am i mu'itha hegam mash ab ihm g Jesus. Kush hegam mash d chechoj d hahawa hetasp mihl.
44004005	Sh am ba'ich d i tash. Tsh am e hemapai g hemajkam ha wanimedtham ch ge'eged ch chehanig ha mashchamtham.
44004006	Kush am ha wehmaj hegai uhgchu pahl mash hab chehgig Annas. Sh g hajunij am hab wa'ap ha'ichug mash ha'i d Caiaphas ch John ch Alexander.
44004007	Tsh ab hahawa i ha wuwhas ihtham Peter kukpaikud amjed k ga hu i ha chuhcha k ab ha kakke, “Shahchu am e wepogith ch hab ha'ichu wua? Thohm hab elith mamt heg ab bei g e-gewkthag k thoaj ihtha pi himithkam?”
44004008	Tsh ab ba'ich i gewkai g Peter g Hekia S-ap'ekam Gewkthag. Sh hab kaij: “Bamki e elith ahpim t-wanimedtham ch ge'eged
44004009	matt hemho wo wa bei g ap'ethag matt hab wo juh g s-ap'ekam.
44004010	Pegih, nt wo em-ahgi mat g Jesus Christ ab i t-mah hegai gewkthag matt hekaj thoaj ihtha o'othham. Ahpim amt hab juh hegai Jesus Christ mat ab e naggia kots t ab. T wabshaba g Jiosh ab uhpam i wuhshath muhkig amjed.
44004011	Ith o hab ahg Jesus g kelibad Jiosh ha'ichu i tashogiththam ch an o'oha ihtha ha'ichu wepogitha mo hab chu'ig: Kihttham at wo hema chum s-ohhotham g hothai. T wabshaba ith d wo si s-has ha'ichu hothaik am ha-kihta wehhejed.
44004012	Hegai wa'i Jesus at wo ha tho'ibia g hemajkam. Tho Jiosh si Kehsha mat ab wo t-mah g pi ha huhugetham thoakag. Kut pi hedai ep hab wo sha'i juh g tho'ibiathag.”
44004013	Sh si s-e mahch ch neneok ihtham Peter. Tsh hekaj si has i ha el ihtham haha'ichu, wahm mat am i s-mai am i ha kahkch mo d wabsh si o'othham ch pi hasko sha'i uhgk e mashchamahim. Tsh am hahawa i amich moki an wehmajkahim g Jesus.
44004014	Kush am ha wehm kehk hegai mamt thoaj. Sh pi e nakog hegam haha'ichu mas has wo chei nash pi g e-wuhpuikaj neith mat woho e thoaj hegai.
44004015	Kumtsh gm hu hahawa i ha wuwhas hegam Peter matsh g haha'ichu am wo i a'aga.
44004016	Kush hab kaij, “Shahtt wo ha juh. Wehsijj o s-mahch g Jerusalem t am kihkam mat thoaj g pi himithkam. K ith d si s-hasig ha'ichu. Kutt pi wo sha'i t-nako machs hab wo chei mas pi woho hab juh.”
44004017	Sh hab hahawa ep kaij, “Matt wo keshwua ihtha ha-ahga mat pi hekith am hu ep wo sha'i a'agath ihtha Jesus am hema i wui.”
44004018	Kumtsh ab hahawa ep i ha wahpki. Sh hab ha ahg, “Chum as has wo chu'igk ha'ichu, mt pi am hu wo sha'i a'agath ihtha Jesus.”
44004019	Sh hab hahawa si kaij hegam Peter, “Am g wo i a'amichuth machs ahpim ab wo em-wohoch aha natt g Jiosh.
44004020	Tt ahchim hi hemho am wo wa ahgahith mat haschu i si s-kehg hab juh k haschu i si s-kehg hab kaij g Jesus mach si neith ch kah.”
44004021	Kush wa eda hegai pi himithkam i ba'iwchkim g gi'ikko wehst-mahm a'ahithag. Sh g hemajkam wehs ab si i hehgchulith g Jiosh mat thoaj. Kutsh heg hekaj pi sha'i e nako g ha wanimedtham mas has masma s-ko'okam wo ha namkith k am wabsh si ha ebkiod k chum ha keshwua k hahawa ha thagito.
44004023	Tsh am wa i hekaj gd hu uhpam thatha e-naipijju ha wui k am ha ahgith mo has i ha ahg g u'ugchu papal ch ge'eged.
44004024	Tsh am i kaiok am ha hekaj e ho'ige'ithahun k hab kaij, “T-kownalig Jiosh, wehs ap u'ukch g gewkthag ch nahtokch g thahm kahchim ch jewed kahchim ch ge kahchki ch wehs ha'ichu mo haschu am i ha eda.
44004025	Ab aptki cheha g Hekia S-ap'ekam Gewkthag mat wo amichuthach g m-pionagbad David. K hekaj hab kaij: Sho'o wa'i si s-babga g nahnko thakam hemajkam ch am chum e nakog mat am hab wo juh hegai mo g Jiosh pi ha hiwgith.
44004026	T am i e nako g kokownal k am i e wehmt mat ab wui wo gegokiwua g Jiosh si Kehsha.
44004027	“Neh, Jiosh t-ohg, t wa woho am e hemapai g t-wehm o'othham ha wehm g gawul mahs hemajkam ch hegam kokownal mo d Herod ch Pilate. Wehsijj at ab wui gegokiwua g hekia s-ap'ekam m-Kehsha, Jesus.
44004028	Heki apt hu am i ap'ech mapt wo ha hiwigi mat wo mua g si m-Kehsha. Kut ihtham mat ab chum m-wui gegokiwua hab wabsh juh mapt haschu heki hu i ap'ech.
44004029	Pegih, t-ohg Jiosh, am g i ha neith mo ab si t-ebkioth k ab wo i t-mah g gewkthag matt s-gewkam wo a'agath g ha'ichu m-ahga ch wo ha thothaj g kok'otham ch si s-hasigam ha'ichu hab wo juh g gewkthajkaj g hekia s-ap'ekam m-Kehsha, Jesus.”
44004031	Tsh am i ha'asa e ho'ige'ithahu. Tsh g Hekia S-ap'ekam Gewkthag am si u'ugij hegai kih mo am e hemapathch k ab si i ha mah g gewkthag. Tsh am hahawa ba'ich i si s-gewkam ah g Jiosh ha'ichu ahga.
44004032	Wehsijj ash ab a'ai si e tatchua g Jesus ihmtham ch ab si i hemakoch g e-chegitoi k pi hedai sha'i s-tha'a g ha'ichu e-eniga ab a'ai e wui.
44004033	Sh ihtham Jesus chuhchai si s-gewkam am ahgachug mat uhpam i wuhsh g Jesus muhkig t amjed k d wehs ha-kownalig. Kush g Jiosh am si i ha wehmt.
44004034	Sh ha'i am ha gagda g e-o'oithag ch e-kihki ch ab i u'u g lial
44004035	ch ab ha mamka g Jesus chuhchai mash hekith i e tatchua. Sh am hahawa a'ai ha mamka hegam mash pi ha'ichu edgith. Sh hekaj pi hedai ha'ichu pi edgith.
44004036	Sh hema d Joseph ch ab Cyprus jewed t ab d kihkam ch d chum papal ha wehm chikpantham nash pi ab d Levibad amjedkam. Sh ith hab ep chechcheg g Jesus chuhchai Barnabas mo hab d ahga I ha Gewkemhuntham.
44004037	Ith atsh gagda g e-oithag k ab i ui g namkigaj k wehs ha mah g Jesus chuhchai.
44005001	Sh am hema d Jesus ihmtham ch hab chehgig Ananias. Kush g wehmaj kihkam hab chehgig Sapphira ch hab wa'ap d Jesus ihmtham. Kutsh ihtha Ananias epai gagda g ha'ichu e-eniga
44005002	k hab masma hab chum e juh mat wehs ha mah g namkigaj g Jesus chuhchai k wabshaba gd hu ha'i si toa e-wohshag ed.
44005003	Sh hab kaij g Peter ab wui, “Shahchu apt ahgk hiwigi g Jiawul mat am pad ha'ichu hab juh m-ihbthag ed. Pt heg hekaj iattogi g Hekia S-ap'ekam Gewkthag mapt heg wepogi mo ith d wehs g ha'ichu m-eniga namkig.
44005004	Hegai ha'ichu m-eniga o d m-eniga mapt koi gagda. Pt am i gagda. K hegai namkigaj d m-lialiga. Pt eda hab juh ihtha si ge'e pi ap'ekam. Pi apt ahchim wa'i chum t-iattogi mach d wabsh o'othham. Jiosh apt ep chum iattogi.”
44005005	T am wabsh i chum kaiok ihtha g Ananias k muhk k i gei.
44005006	Tsh ab hahawa i wahp g wechij o'othham k am i ap'ech g chuhkugaj k gd hu cheh.
44005007	Sh am ep s-mahch g wehmaj kihkam g muhki matsh hab masma wo chum ha iattogi. Sh am d i waik ohla. Kutsh eda pi koi kah mat has e juh k hekaj am jiwia mo am thaha g Peter.
44005008	Kush heg ab wui hab kaij, “Namt ha'akia ui g lial mamt gagda g ha'ichu e-eniga?” Sh hab kaij, “Heu'u, ha'akia att ui.”
44005009	Sh hab kaij g Peter, “Ms haschu ahgk hig ahpi g e-wehm kihkam wehm hab chum i e taht mamt wabsh wo pi'ich g Hekia S-ap'ekam Gewkthag? Thatha at hegam mat gd hu cheh g m-wehm kihkam. Pegih, t hab wa'ap masma hab wo m-juh.”
44005010	Tsh am ha hekaj muhk k i gei wecho. Tsh ab i wahp g wechij o'othham k am nei matki muh k gm hu i be k gd hu cheh hugithaj an g wehmaj kihkam.
44005011	Tsh wehsijj ab si s-ehbeni g Jesus ihmtham ch hegam ehp mo hedai i kah ihtha.
44005012	Kush s-hasig ha'ichu s-ta neithamam hab junihim g Jesus chuhchai am ha shahgith g hemajkam. Sh wehsijj si s-ap e hehemapath hegam Jesus ihmtham heg wecho Solomonbad watto.
44005013	Sh g hemajkam ab si has ha elith ch wabshaba si s-e gihug mat ab wo i ha wehmt.
44005014	Tsh oi wa mu'i ab i s-wohoch g ha'ichu ha-ahga ab amjed g Jesus k ab i ha wehmt. Ha'i d chechoj ch ha'i d u'uwi.
44005015	Kumtsh am i ha wuwhas g kok'otham am i neithok mo haschu has junihim g Jesus chuhchai k an kahya oithk ha wahpakusch hab elithch mat chum hems g Peter ehkathag ab hab wo e juh ha ab mat wo e thothaj.
44005016	Mu'ijj atsh ab a'aijed i hihi Jerusalem wui ab i ha u'uk g e-kok'othamga ch hegam mo g jijawul an ha u'ukch. Kutsh wehs ha thothaj.
44005017	Tsh g uhgchu pahl ch hegam mash hab wa'ap am oith g Sajusi himthag si s-ko'okam s-ha hehgam g Jesus chuhchai
44005018	k am i ha cheha g ge'e cheopi nuhkuththam mat wo ha kuh. Tsh wa woho am ha kuh.
44005019	Tsh wabshaba heg i s-chuhugam ab g anghil am si kuhpi'o g kukpaikud k ab i ha wuwhas g Jesus chuhchai k hab ha ahg,
44005020	“Am g wo uhpam hihim k am wo i gegokiwua ge'e cheopi ch ed k wo ha ahgi g hemajkam mat has masma wo bei ihtha pi ha huhugetham thoakag.”
44005021	Kutsh ab wohog elith k am hihim k am i wahp ge'e cheopi ch ed mat wabsh i chum mahsi k am ha hekaj i ha mashcha g hemajkam. Tsh eda heg wa'i si'alim g uhgchu pahl ch hegam Sajusi am i ha hemapai g e jehnigiththam. Sh ihtham pi mahch mat haschu has e juh ch atsh am ha cheha g nuhkuththam mat ab wo i ha ui g ha-lilsoga.
44005022	Kutsh am chum hihi g ge'e cheopi nuhkuththam mat wo ha ui. Kush pi am hu ha'ichug. Tsh ab wabsh uhpam hihim k am ha ahgith ch hab kaij,
44005023	“M att thatha kukpaikud am k am chum nei. K ab wabsh kia yahwidag. K g lilso ha nuhkuththam ab ep gegok kihjeg t ab. Tt wabshaba am i chum kuhpi'o g kihjeg. K pi am hu hedai ha'ichug.”
44005024	Tsh am i ha kaiok am wabsh i pi amich mas hebai has e juh g ha-lilsoga.
44005025	Tsh am hahawa hema i wahk k hab kaij, “Neh'e! Ithani o gd hu ha mashcham g hemajkam ge'e cheopi ch ed hegam mamt wa ha kuh.”
44005026	Tsh am hahawa hihi g ge'e cheopi nuhkuththam k ab uhpam wabsh s-ap i ha ui nat pi am hu wo ha ma'ichshul g hemajkam
44005027	k am ha u'apa ha wui g e jehnigiththam. Sh hab ha ahg g uhgchu pahl,
44005028	“Chum ach s-gewkam pi em-hiwgith mams an hu wo a'agath hegai Jesusbad. T eda g em-mashchamadag ab amjed heki hu wehsko chehmo g Jerusalem. Kum ahpim ab chum t-abchuth g muhkigaj.”
44005029	Sh hab kaij hegam Peter, “K wabshaba g Jiosh am t-ahgith matt am wo wa ahgahith ihtha mach haschu i si t-wuhpuikaj neith. Kutt hemho wo wa i hehgch g Jiosh, pi wabsh g o'othham. Ahpim amt bei g Jesus k hab juh mat ab e naggia kots t ab k e muhkith. T wabshaba g Jiosh ab uhpam i wuhshath muhkig amjed k am i wahki thahm kahchim ch ed k an i kei si e-hugith an k ab i mah g gewkthag mat wo t-tho'ibia k wo t-wanimedath. Kut heg ab i t-mah g ap'ethag ahchim Tutuligo hemajkam matt gm hu wo s-ohhoth g pi ap t-chegitoi. T hekaj g Jiosh gm hu hab wo i juh g pi ap t-chu'ichig. Jiosh at ab cheha g Hekia S-ap'ekam Gewkthag mat wehs wo t-wehmajk ahchim mach ab s-wohog elith ch am t-gahi wuhshanim wo wohokamch g Jesus.” Neh, bash kaij g Peter.
44005033	Tsh wabsh woho'i babgat hegam e jehnigiththam k wabsh chum s-ha kokthaimk.
44005034	Sh wabshaba am tha hegai mash d Gamaliel ch d chehanig ha mashchamtham ch am oith g Palasi himthag. Sh wehsijj ab si has elith g hemajkam. Kutsh am i kekiwua k am ha ahgi mat gm hu wo sha'i i ha wuwhas g e-lilsoga. Tsh wa woho hab ha juh.
44005035	Sh hab hahawa kaij ihtha ab ha wui g e jehnigiththam, “Ni-hajuni, am g wo s-e nen'oithk mamt has wo ha juh ihtham o'othham.
44005036	Hekith o hu i mat am hema i e maskogith k hab chehgig Theudas ch hab kaij mo d ge ha'ichu s-mahchim. Kut am hu i gi'ik siant chechoj ab i wehmt. T wabshaba e muhkith ihtha. T wehsijj e gantad hegam mat wa ab wehmt. T am wa'i huhug g ahgaj.
44005037	T amjed am hema ep i e maskogi eda mat g hemajkam e kuint k hab chehgig Judas ch am Galilee t am d o'othham. T ihtha hab wa'ap mu'i o'othham am i oi. T wabshaba hab wa'ap e muhkith hegai Judas. T hab wa'ap a'ai e gantad hegam mat wa ab wehmt.
44005038	“Pegih, k hemuch hab wa mahs ha'ichu. Pi g am hu has wo sha'i ha juhni ihtham o'othham. Ha g wo thagito. Hemu at wo huhug ihtha ha'ichu hab ha-juni matp d wabsh wo o'othham hab ha-elithak. Tp d wo sha Jiosh ha'ichu hab junik, mt pi wo sha'i e nako mams wo keshwua.
44005039	Mtp hems heg wabsh wo e wepogi mam g Jiosh wabsh cheggia.” Tsh oi wa ab i s-wohog el g Gamaliel ihtham e jehnigiththam
44005040	k hab ha ahg g ge'e cheopi nuhkuththam mat am wo i ha wahpki g lilso k wo ha gewitta. Tsh wa woho hab e juh. Kutsh ab ep si ha ahgi mat pi am hu wo sha'i a'agath g Jesus k hahawa ha thagito.
44005041	Kush wabsh si s-hehgig ihtham Jesus chuhchai am i wuwhak natsh pi ab si has i ha el g Jiosh k ab i ha mah g ap'ethag matsh si e sho'igch wehhejed g Jesus.
44005042	Pi atsh sha'i ha'asa a'aga g Jesus k wabshaba wehs tashkaj am wabsh i ha mashcham g hemajkam ge'e cheopi ch ed ch am ha-kihki ed mo g Jesus d Jiosh si Kehsha.
44006001	Kush am i mu'ithahim hegam mash am oith g Jesus himthag. Sh am ha'i neneok g Greek hemajkam ha-ne'okikaj nash pi tash gm hu kihkahim ha-jewedga ed. Kush ihtham hab kaij mash pi ap ha thagio'ith hegam hehe'ejel wi'ikam u'uwi mash d ha-hajuni. Kush heg hekaj am a'ai pi e ap'et ihtham Greek neneoktham ha wehm hegam mo g hejel e-ne'okikaj neneok.
44006002	Tsh am i kah g Jesus chuhchai k am wehs i ha hemapath k hab kaij, “T-wepnag, pi o ap'e machs wabsh wo thagito g mihshmetha ab amjed g Jiosh k im hu g lial wo hudawogath.
44006003	Ab oki ha'i ep em-mahkch g Jiosh g gewkthag ch amichuthadag mamt am hab wo junihith ihtha chikpan. Pegih, mt am wewa'ak wo i ha gawulkai hegam mam s-ha mahch mo woho hab masma. Kutt ihtham am wo i ha chuhcha mat wo nuhkuth ihtha hab mahs ha'ichu.
44006004	Tt ahchim Jesus chuhchai am hab wo si i juh matt wo t-ho'ige'ithahunath ch wo si ha mihshmethath g hemajkam.” Neh, bash kaij.
44006005	Kumtsh ab si i s-hohho'i mo has kaij k am wewa'ak i ha chuhcha. Hema ihtham ash hab chehgig Steven ch ab si s-gewkam hiwig g Jesus. Sh g Hekia S-ap'ekam Gewkthag ab si mahkch g gewkthag. Kush hegam ha'i ehp hab chechgig Philip ch Prochorus ch Nicanor ch Timon ch Parmenas ch Nicolaus. Ihtha Nicolaus ash ab d amjedkam g Antiok kihhim ch d gawul mahs o'othham ch ab i s-wohoch g Tutuligo ha-himthag eda mat koi s-mai ab amjed g Jesus.
44006006	Tsh ihtham ab hahawa i ha ui g hemajkam ha wui g Jesus chuhchai. Kutsh ihtham am e ho'ige'ithahun k ab ha taht mat heg hekaj wo s-e mahchk mo d si ha-chuhchai.
44006007	Tsh am si i ge'etha g Jiosh ha'ichu ahga Jerusalem t am. Kutsh ba'ich i mu'itha hegam mash am oith g Jesus himthag. Tsh mu'ijj ab i s-wohoch hegam mo d papal Tutuligo ha-himthag ed.
44006008	Ab ash si s-ho'ige'ith g Jiosh g Steven ch ab si i mahkch g e-gewkthag. Kush s-hasigam ha'ichu hab wua.
44006009	Tsh wabshaba ha'i ab wui gegokiwua mash am hebai e wehm e mihshmath g Tuhligo e-himthag. Ha'i ihtham ash d neneholkahim Cyrene ch Alexandria kihhim t am. Tsh am ha'i i ha wehmt ab Cilicia jewed t amjed ch ha'i ab Asia jewed t amjed. Sh ihtham ab kam'on g Steven
44006010	Sh wabshaba g Hekia S-ap'ekam Gewkthag ab si mahkch g Steven g amichuthadag. Kutsh pi sha'i e nako hegam mas ab uhpam wo i nodagi g ne'okij.
44006011	k heg hekaj am hahawa ha'i ha namkith k am ha ahgith mat hab wo chei, “Kah ach ihtha mo si has ahg hegai mo ab t-chehani g Jiosh Mosesbad o'ohana ed.”
44006012	Kush wa woho hab kaij ihtham ch hekaj i ha kudu g hemajkam ch ge'eged ch chehanig ha mashchamtham. Tsh ihtham wabsh woho i babgat k am hihim k an bei g Steven k gd hu u'apa ha wui g e jehnigiththam.
44006013	Mtsh am hahawa ha'i i ha wahpki g o'othham matsh am ha'ichu wo ha iattogi ab amjed. Sh hab kaij ihtham, “Ihtha o'othham o chum hekith has ahg g hekia s-ap'ekam ge'e cheopi ch hegai mo ab t-chehani g Jiosh Mosesbad o'ohana ed.
44006014	Kah ach mo hab kaij mat hegai Jesusbad wo i wua g ge'e cheopi k wo gawul juh g t-himthag mach ga hu hebai amjed hab i junihim mat g Mosesbad an o'oha.”
44006015	Kush wehsijj ab si neith g Steven. Sh g wuhioshaj hab haha wabsh mahs matp hems g anghil wuhiosha nash pi si tonod.
44007001	Kush hab kaij g uhgchu pahl ab wui g Steven. “No am wa woho map hab junihim hegai mo haschu ab m-abchuth?”
44007002	Kush hab kaij g Steven: “Ni-ge'egedga ch ni-hajuni, ab g wo si i ni-kaiham. An o o'ohadag matsh g Jiosh ab wui e chehgi g t-shohshonbad Abraham. Kush eda am wabsh kia kih Mesopotamia jewed ch ed.
44007003	“Sh hab kaij g Jiosh ab wui: Ia g wo ha thagito g e-hajuni ch e-jewedga k ab wo hihi heg wui jewed mant am wo m-chehgi.
44007004	“Tsh wa woho am thagito g Mesopotamia jewed mash am kih g Caldea hemajkam k am chihpia Haran kihhim wui. Kutsh am i muh g Abrahambad ohgbad. Tsh ab hahawa ep cheha g Jiosh mat ia wo chihpia Canaan jewed wui. Kutsh ia i chiwia mach hemuch ia kih.
44007005	Tsh eda koi ab hu he'es sha'i mah ihtha jewed k wabshaba am hi wa ahgith mat wo mah. T d wo ha-enigak g amjedkamaj mat he'ekiajj ab wo i oi. Kush eda pi koi ha a'aliga g Abrahambad mash eda hab ahg g Jiosh.
44007006	“Kush hab kaij g Jiosh ab wui: M at hu wabsh heb hu jewed ch ed wo kihk g m-amjedkam ch d wabsh wo ha-pionagk. Kumt wo ha sho'igch gi'ik siant a'ahith ab.
44007007	Nt wabshaba wo ha kastigal hegam hemajkam mat an wo ha u'ukchith. T ab haha wo i wuwha heg amjed jewed k ab wo si has i ni-elith k wo ni-ihm iia. Neh, bash kaij g Jiosh
44007008	ch ab mah g Abrahambad hegai himthag mat am wa has masma wo ha o'oha an ha hikuchk g chechoj e-a'aliga. Tsh hab masma wo s-mahchk mash hab wa'ap d ha-wuikam hegai matsh g Jiosh am ahgi g Abrahambad. Tsh wa woho hab e juh g Abrahambad k an pahl hikuch g e-alithag Isaacbad mo d i gigi'ik tash amjed mat mahsi. Tsh g Isaacbad hab wa'ap juh g e-alithag Jacobbad. Tsh g Jacobbad hab wa'ap ha juh hegam gamai gohk e-a'alithag mach ab d ha amjedkam.
44007009	“Tsh ihtham wa s-hehgam g e-wehnag Josephbad k ab ha'i ha wui gagda mat d wo ha neholigak am Egypt jewed ch ed. Sh wabshaba g Jiosh am nuhkuth
44007010	ch ab s-ap i wuhshath wehs ha'ichu sho'igthaj amjed k ab i mah g si o'othhamthag ch amichuthadag. Tsh am i nei g ha-kownalig g Egypt t am hemajkam k am i uhgkajith k am kownalch am thahm g e-kownaltalig ch ha'ichu e-eniga.
44007011	“Tsh wa haha wabsh gei g bihugig k ha sho'igch g hemajkam wehsko Egypt jewed thahm ch iia Canaan jewed thahm. Tsh pi sha'i e amich hegam Abrahambad mat hebai wo bei g ha'ichu hugi.
44007012	Kush eda am s-ha'ichu hugig Egypt jewed ch ed. Kutsh am i kah g Jacobbad k am ha cheha g e-a'alithag matsh am wo hunio. Kutsh hab e juh.
44007013	“Tsh am ep i huhug g ha'ichu ha-hugi. Kutsh am ep hunio. Tsh g Josephbad am hahawa ha ahgi mo d ha-wehnag nash pi pi amichuth. Tsh g ha-kownalig g Egypt t am hemajkam ab s-ha mai g Josephbad hajuni.
44007014	Tsh g Josephbad am hahawa wai g e-ohgbad mat wehsijj ab wo i chihpia Egypt wui. Kush eda d wewa'akko gamai hetasp (75) hemajkam.
44007015	Tsh wa woho am i chihpia hegam Jacobbad Egypt wui k am kihkahim ch am koi.
44007016	Tsh am uhpam i e ui g ha-oh'o g Abrahambad ch Josephbad Shekem kihhim wui. Abrahambad atsh wa am he'es ha nolawt g jewed hegam mash d Hamor amjedkam matsh am wo e toa g ha-ko'ithag.
44007017	“Sh amjed mu'i a'ahithag wehgaj. Sh e aihim matsh am hab wo juh g Jiosh mash haschu i heki hu ahgith g Abrahambad. Tsh eda am i si mu'itha g t-shohshonbad amai Egypt ch ed.
44007018	Kutsh am hema i wuhsh g kownal mash pi sha'i mahch matsh wa has masma am si i ha wehmt g Josephbad amai Egypt ch ed.
44007019	Kush ihtha nahnko ha wua hegam t-shohshon ch ha sho'igchuth ch hab ha ahg mat gm hu wo ha shul g chu'uchum e-a'aliga hab ahgch mat wo koi.
44007020	Kutsh eda mahsi g Mosesbad k si s-kehg d ali. Kutsh am i nuhkuth g jehjij waik mashath ab
44007021	k gm hu hahawa i wuhshath. T g kownal uwi alithag am chehg k ab i bei hab masma mo d madaj.
44007022	Kumtsh wehs ha'ichu mashcha mo haschu d i si s-hasig ha'ichu am Egypt ch ed. Tsh ab si i mai ihtha wehs k d si s-has ha'ichu am heg eda mo haschu hab i kaij ch haschu hab i junihim.
44007023	“Batsh wa masma am i ge'etha g Mosesbad k am i ai g gi'ikko wehst-mahm (40) a'ahithag. Tsh am hu hebai hab i e ah mat am wo i ha chehgim g e-hahajuni.
44007024	Kush hema g Egypt t am o'othham am hema sho'igchuth g Tuhligo. Tsh g Mosesbad am i wehmt g e-hajuni k mua ihtha Egypt t am o'othham mat wo agwua
44007025	k hab e ahg mat g hajunij wo chum s-mahchk mat g Jiosh wo hekaj k wo ha tho'ibia. Sh wabshaba g hajunij pi hab masma hab elith ha'ichu.
44007026	Sh am ba'ich d i tash, sh am ha'i e cheggia g Tutuligo. Tsh am ha neith k chum s-ha tha'ith k hab kaij, ‘Kia, ahpim! Tham e-wepngam ch eda haschu ahgch e cheggia?’
44007027	“Kut hegai mo ha cheggia ab si nu'ichkwua g Mosesbad k hab kaij: Shahchu ap ahgch hab chum e wua maps am t-thahm. Pi o ab hu sha'i m-ab maps ahpi am ha'ichu wo i ap'echuthath am t-shahgith.
44007028	Napt hab wa'ap wo chum ni-mua mapt wa hab juh g Egypt t am o'othham tako?
44007029	“Tsh am i kah g Mosesbad ihtha k ha hekaj gm hu i e mehkoth ab Egypt amjed k gm hu i jiwia mash am d Midian jewed. Sh am ha'i o'othhamag. Kutsh am ha hohnt k gohk chechoj a'alitht
44007030	“Sh am him k am d i gi'ikko wehst-mahm a'ahithag. Sh am hu hebai ha nuhkuth g kahwal g Mosesbad am miabithch hegai tho'ag mo hab e a'aga Sinai. Tsh ab wui haha wabsh hema i e chehgi g anghil hab masma mo am meihim g sha'i ch eda pi meitto.
44007031	Tsh ab i miabi g Mosesbad mat ab si s-ap wo i nei nash pi pi amichuth matsh wa pi sha'i meitto g sha'i. Sh g Jiosh ab wui hab kaij am gahi wuhshanim g anghil:
44007032	Ahni ani d Jiosh. K wa ab has ni-elith hegam m-shohshon mo d Abraham ch Isaac ch Jacob. Tsh hahawa si gigiwuk g Mosesbad k si s-ehbeni mat am wo i nei.
44007033	“Sh hab ep kaij g Jiosh ab wui: Ab g has i ni-elith k wuashulig g e-kaikia shuhshk nap pi ia kehk ni-wui.
44007034	S-mahch ani mam has i masma ha sho'igchuth g m-hajuni amai Egypt t am. Tho ni-hemajkamga. Kuni kah g ha-shoshaki ch heg hekaj am i ni-maskogi ab m-wui mapt ahpi wo ha tho'ibia. Pt oi am wo i e nako mapt am wo hih Egypt wui. Neh, bash kaij g Jiosh.
44007035	Kuni hab ep s-che'imk mo ihtha Mosesbad d hegai matsh wa g hajunij pi ab hu tatchua ch hab kaij: Shahchu ap ahgch hab chum e wua maps am t-thahm? Pi o ab hu sha'i m-ab maps ahpi am ha'ichu wo i ap'echuthath am t-shahgith. Tho wa ihtha Mosesbad matsh g Jiosh am i kei ha thahm g hajunij matsh wo ha wanimed k wo ha tho'ibia. Kutsh hegai anghil mash ab neok mei ch ed am u'apa g Jiosh ne'oki Mosesbad wui.
44007036	Kutsh g Mosesbad am uhpam hih Egypt wui k am hab juh g s-hasig ha'ichu chehgitha k am i ha wanim g e-hajuni mat ab i wuwha Egypt amjed. Kutsh wa am i e tahp hegai mash hab e a'aga Al S-wegi Kahchki. Tsh am gahi i shul ihtham Mosesbad k am chipiahim gi'ikko wehst-mahm ahithag oitham tohono jewed ch ed. “Sh g Mosesbad heg oitham s-hasigam ha'ichu am hab junihim
44007037	ch am ha ahgith ch hab kaij: Jiosh atsh am hema ep wo i kei g t-hajuni hab masma mat ahni am i ni-kei. Kut heg d ep wo Jiosh ha'ichu i tashogiththamk. Neh, bash kaij g Mosesbad.
44007038	Tsh g Jiosh ab mah g e-ne'oki tho'ag t ab am gahi wuhshanim g anghil. K d t-himthag ihtha ne'oki matsh ab bei.
44007039	Tsh pi oi jiwia g Mosesbad ab tho'ag t amjed. Tsh g t-shohshonbad pi ab hu wohog elith k im hu hab wabsh i s-junimk g Mosesbad ch uhpam s-hihimimk am Egypt wui
44007040	Sh g ha-uhgchu pahlig d Aaronbad. Sh ihtham ab wui hab kaij: Pi ach mahch mas has e juh ihtha Moses mat ab i t-wuwhas Egypt amjed. Am g wabsh ha'i ha nahto g jijosh mat hegam am wo t-wanimedath.
44007041	“Kush wa am hema wisilot g ohlakaj k ab wui iagchul heg wepogithch mo d ha-jioshga k am ep piast mat heg hekaj ab wo si i ha'ichuch hegai e-jioshta.
44007042	Kutsh heg hekaj im hu hab i e juh g Jiosh ab ha amjed k am wabsh ha hiwigi mat wabsh g hejel hab e-elitha am hab wo junihith. Kush wabsh g huhu'u ab ha ihm mat hab masma an o'oha g Jiosh ha'ichu i tashogiththam mash hab kaij g Jiosh: Ab ani ha chehani g Tutuligo hemajkam mat wo mum'a g e-shoshoiga k ab ni-wui wo iagchul am wehhejed g pi ap e-chu'ichig. K wabshaba pi woho ab hu ni-ihm mo eda am ha'ichug tohono jewed ch ed gi'ikko wehst-mahm ahithag oitham.
44007043	Tho hejel ha-nahtoi jijosh mo ab ha ihm. Bo ha a'aga Molok ch Rephan ch hab ha elith mo an kih huhu'u t an. Nt heg hekaj gm hu mehk wo em-shul Babylon jewed t am. Neh, bash kaij g Jiosh.
44007044	“Kuni hab ep s-che'imk mash hegam an u'ahim hegai cheopi mash heg hekaj am ha tashogith g Jiosh mash am ha wehmaj. Sh heg d wabsh hogi ch hab masma e nahto matsh wa g Jiosh am chehgi g Mosesbad.
44007045	Sh g ha-amjedkam an ep u'ahim hegai cheopi matsh hekith g Joshuabad am i e kei matsh wo i ha wanim. Kutsh g Jiosh ia i ha wahpki ith eda jewed k am ha wehhejed gm hu i ha wuwhas hegam nahnko mahs hemajkam mo ia d chum kihkam. Kush am ha'ichugkahim ihtha cheopi ch ab ai mash eda g Davidbad d ha-kownalig.
44007046	Sh ihtha Davidbad d si Jiosh tatchui ch ab ahgith mat wo hiwigi mat hema wo kihch. Tsh heg eda am hab wo e junihith g ho'ige'ithahuna Jiosh wui.
44007047	Kutsh g Jiosh hiwigi g alithaj Solomonbad. Tsh heg am i kei g kih am wehhejed g Jiosh.
44007048	“K eda g Jiosh ba'ich i ge'ej mo haschu i mo an hab chu'ig t-wehgaj. T pi wo sha'i e nako g o'othham mas wo kihch. Batsh wa masma an o'oha g kelibad Jiosh ha'ichu i tashogiththam mash hab kaij g Jiosh:
44007049	Ahni ani d Jiosh ch ab thahm kahchim t amjed ia nuhkuth g jewed kahchim. Pi amt wo sha'i e nako mamt wo ni-kihch mamt heg eda am wo ni-thai
44007050	nant pi ahni wehs ha'ichu nahto. Neh, bash kaij g Jiosh.
44007051	“Kush wabshaba g t-shohshonbad si e sheshemachuth ch pi chechkaithag ch pi ab hu kaiham g Jiosh ha'ichu ahga. Jiosh ash am i ha wuwhasith g ha'ichu i tashogiththam. Kush wa g t-shohshonbad ha sho'igchuth ch ha'i ha koktha. Kum ahpim hab wa'ap chu'ig ch ab wabsh wui gegok g Hekia S-ap'ekam Gewkthag. Jiosh ha'ichu i tashogiththam ash am ahgachug mat wo jiwia g Jiosh si pionag k d wo si wehs s-ap'ekamk. Kut wa woho jiwia. Kumt wa gagda mat wo e muhkith.
44007053	Ahpim amt ab em-mah g Jiosh chehanig mat wa g anghil ia u'apa. Mt eda am wa pi wohoch.” Neh, bash kaij g Steven.
44007054	Tsh am i kah g e jehnigiththam mash has ha ahg g Steven k wabsh woho'i babgat k si kuhm g e-tahtami.
44007055	Sh wabshaba g Hekia S-ap'ekam Gewkthag ab ba'ich i si mahkch g Steven g gewkthag. Tsh am i nea thahm kahchim wui k nei mo si s-masma tonod g Jiosh gewkthag. Kush g Jesus an si hugithaj an kehk g Jiosh.
44007056	Kush hab kaij g Steven, “Neitho! B at e kuhpi'o g thahm kahchim. K ab kehk g Jiosh si Kehsha an si s-apko hugithaj an g Jiosh.”
44007057	Tsh si hihinkiath k am si kuhkp g e-nahnk k ab hahawa si wui i wohp
44007058	k an be k gm hu i wuhshath kihhim t amjed mat wo ma'ichkwua. Sh am hema ha wehmaj g wechij o'othham ch hab chehgig Saul. Kutsh heg nuhkuthach g e-liliwa hegam matsh wo ma'ichkwua g Steven.
44007059	Kush g Steven ab si ihm g e-tho'ibiakam ch hab kaij, “Ni-kownalig Jesus, ia g beh'i ni-thoakag.” Sh eda heg oithch ab ma'ikkash g s-keh'iththam.
44007060	Tsh am hahawa tohtonwua g Steven k si s-kaitham hab kaij, “Ni-kownalig, pi g ab hu ha abchuth ihtha chu'ichig mat ihab e juh.” Bash kaij ch am i muh.
44008001	Sh g Saul am wabsh ap'echuth mamt mua. Sh amai i amjed mamtsh ab si s-gewkam i ha sho'igch g Jesus ihmtham amai Jerusalem t am. Kutsh a'ai ahhio g e sho'igchuththam amai Judea ch Samaria chechkshani ch ed. Tsh wabshaba hegam Jesus chuhchai pi hasko ahhio.
44008002	Tsh ha'i hegam mo ab d si ihmtham g Jiosh gd hu cheh g Steven k si s-kaitham shoani wehhejed.
44008003	Kush g Saul chum s-padchuthamk g ha-mihshmetha g Jesus ihmtham ch hekaj an wahkhim ha-kihki oithch ch ab i ha chewaimed ch gd hu si ha kuhpahim, chum wa g u'uwi.
44008004	Kush wa an wehsko ahgahim g Jesus hegam matsh wa e gantad.
44008005	Hegai Philip mash wa am d ha-kehsha atsh am hih Samaria kihhim wui k am ha mihshmath ch am ha ahgith mat heki hu an i wuhsh g Jiosh si Kehsha.
44008006	Kush ab si kaiham hegam hemajkam mo haschu i ha ahgith ch am neith mo s-hasigam ha'ichu hab junihim g Jiosh gewkthagkaj.
44008007	Mu'ijj ash e thothajith hegam mash g jijawul an ha u'ukch. Kush si hihnk g jijawul gm hu hihimathch. Kush mu'ijj ha thothajith hegam mo pi hihimthag ch hegam mo pi ab hu gewpk.
44008008	Sh si s-hehgig g hemajkam amai.
44008009	Sh am hema kih g o'othham mash hab chehgig Simon ch heki hu wa'i amjed am hab junihim g s-hasigam ha'ichu ch hab chum e wua mo d ge mahkai.
44008010	Kush wehs g hemajkam am si neithachug ch ab si has elith, chum wa hegam mo d s-chu a'amichuththam. Kush wehsijj hab kaij, “Heg oki d ge mahkai ch ab u'ukch g e-gewkthag Jiosh t amjed.”
44008011	Bash kaij ch ab si kaiham nash pi heki hu wa'i amjed hab junihim g s-hasigam ha'ichu.
44008012	Tsh wabshaba am hahawa ha mihshmath g Philip ab amjed g Jiosh kownaltalig ch ab amjed g Jesus Christ. Kutsh ab i s-wohochuth k e pahl wapko.
44008013	Tsh hab wa'ap ab i s-wohoch g Simon k e pahl wakon k amjed pi hebai thagito g Philip k ab si has elith am i neithok mo hab junihim g s-hasigam ha'ichu.
44008014	Tsh am i ha ai hegam Jesus chuhchai ab Jerusalem t ab matsh ihtham Samaria t am o'othham ab bei g Jiosh ha'ichu ahga. Kush am ha chehani g Peter ch John matsh am wo ha mihshmetho.
44008015	Tsh am hihi ihtham k gd hu thatha k am ha wehm e hemapai. Kutsh eda pi koi bei g gewkthag ab amjed g Hekia S-ap'ekam Gewkthag hegam matsh e pahl wapko. Kutsh am e ho'ige'ithahun k ab tai g Jiosh mat hab wo wa e juh am ha tahgio
44008017	k amjed an i ha tahtamahi ab ihmch g Jiosh. Tsh g Hekia S-ap'ekam Gewkthag ab hahawa ha mah g gewkthag.
44008018	Tsh g Simon am i nei ihtha k chum s-ha namkitham
44008019	k hab kaij, “Ab g i ni-mahki ihtha gewkthag mant hedai ab wo i taht, t wo bei g gewkthag ab amjed g Hekia S-ap'ekam Gewkthag.”
44008020	Sh wabshaba hab kaij g Peter ab wui. “T wabsh wo huhug g s-m-kaischutha hab wa masma mapt ahpi wo huhug. Pi o hab chum chu'ig mapt hekaj wo nolawt g Jiosh mahkigdag.
44008021	Pi o sha'i ap'e g m-chegitoi am Jiosh tahgio. K heg hekaj pi ab hu d sha'i m-wuikam ihtha chikpan.
44008022	Gan o hu wabsh i si m-u'ukch g pi ap'ekam napki pi s-chu hehgamk. Pt gm hu wo s-ohhoth g pi ap e-chegitoi k ab wo i e ho'ige'ithahu Jiosh wui. Tp hems gm hu hab wo i juh g m-chu'ichig.”
44008024	Sh hab kaij g Simon ab ha wui. “Ab g wo si i s-ni-ho'ige'ith k am wo e ho'ige'ithahu Jiosh wui ni-wehhejed mat pi gm hu hab wo ni-juh.”
44008025	Tsh am hahawa ha mihshmath g Peter ch John ab amjed g Jesus k am ha ahgi mo haschu g e-wuhpuikaj neith. Tsh am hebai i cheka. Kutsh gm hu uhpam hihi Jerusalem wui am ahgachugch g s-kehg ha'ichu ahgaj g Jiosh am a'ai kihhim ch ed heg eda Samaria chekshani.
44008026	Kush g anghil am hema neok ch hab kaij ab Philip wui, “Am g i e nakog k gm hu hihm k am wo i ai hegai wohg m an hims tohono jewed ch ed am ha shahgith g Jerusalem ch Gaza.”
44008027	Tsh wa woho am i e nako g Philip k gm hu hih. Sh eda am hema med g e-kalitkaj ch d Ethiopia jewed t am o'othham. Ith ash g kownaligaj am kehshch mash d lial nuhkuththam. Kush am e mihshmethahim Jerusalem t am ch hemu am uhpam ep wo chihpia Ethiopia wui.
44008029	Kush hab kaij g Hekia S-ap'ekam Gewkthag ab wui g Philip, “An g i miabith hegai kalit k gn hu hugithaj an wo i hih.”
44008030	Tsh am hahawa si meh g Philip k an i miabi g kalit. Kush ihtha am ne'okchulith hegai matsh g Isaiabad an o'oha. Kush am kah g Philip ch ab kakke, “Nap s-amichuth hegai map an ne'okchulith?”
44008031	Sh hab kaij ihtha s-has ha'ichu, “Pi ant has masma wo s-amich, heg hi wa matp am hema wo i ni-tashogi,” ch amjed ab i wai g Philip mat gn hu wehmaj wo thahiwua kalit ch ed. T wa woho an i chesh.
44008032	Kush eda ith an ne'okchulith mo hab chu'ig an Jiosh o'ohana ed: T am hema wo i wuhsh g o'othham mat wo e wepogi g kahwal. Neh, pi at wo shosha g kahwal mamt hekith wo sho'igchuth k wo mua. Pegih, t hab wa masma pi has wo sha'i chei ihtha o'othham
44008033	mamt hekith pi ap wo lothait k wo mua. T hab pi hedai wo e nako mas wo ah Mamt he'es i ge'e pi ap'ekam hab juh ab wui.
44008034	Sh hab kaij g s-has ha'ichu ab Philip wui, “Am g ni-ahgith. Thoh'o hab ahg g Jiosh ha'ichu i tashogiththam? No hejel hab e ahg aha no wabsh hema hab ahg?”
44008035	Tsh g Philip amjed am i shonch ith ab mash am ne'okchulith k am ahgith g s-kehg ha'ichu ahga ab amjed g Jesus.
44008036	Sh am wabsh kia wohpo wohg oithch ch am hu hebai ne'ibij mash am ge shuhthagi. Sh hab kaij g s-has ha'ichu, “Neh, m ia ge shuhthagi. No am hig ha'ichu ehp manis heg hekaj pi wo ni-pahl wako?”
44008037	[Sh am hahawa ahgith g Philip, “Bapt wa'i masma wo e pahl wako mapt wehskaj am wo i e thagito Jesus wui.” Sh hab kaij, “Heu'u, wehskaj ant am wo i ni-thagito wui.”]
44008038	Sh am hahawa i ahgith hegai e-pionag mo melchuthahim g kalit mat wo keshwua. Tsh am huhud ab kalit t ab k am i huhud shuhthagi ch ed. Tsh am pahl wako g Philip ihtha o'othham.
44008039	Tsh g Hekia S-ap'ekam Gewkthag gm hu wa hekaj i bei g Philip. Sh amjed si s-hehgig ihtha s-has ha'ichuch gm hu uhpam meh pi hekith ep sha'i neithk g Philip.
44008040	Tsh g Hekia S-ap'ekam Gewkthag gm hu u'apa g Philip Ashdod kihhim t am. Tsh am i ahgahi g ha'ichu ahga ab amjed g Jesus k ga hu ai g Cesaria kihhim.
44009001	Kush eda ith oitham g Saul wabsh kia ha oith hegam mash am oith g Jesus himthag ch s-gewkam ha ebkioth ch s-ha kokthaimk. Sh am hu hebai i, sh ab si tahni g uhgchu pahl
44009002	matsh am wo ha o'ohani g papal am Damascus kihhim t am. Kutsh heg wo be k am wo him k wo ha chehgi. Tsh hegam wo s-mahchk mo u'ukch g e-ap'ethag. Kutsh wo ha ui hegam mo am oith g Jesus himthag k am wo uhpam i ha ui Jerusalem wui, chum wa g u'uwi. Tsh wa woho hab e juh g uhgchu pahl.
44009003	Tsh am hih g Saul ha'i ha wehm g chechoj k gm hu i aihim g Damascus kihhim. Tsh haha wabsh ha'ichu si ton ab thahm kahchim t amjed an wehgaj.
44009004	Tsh am i gei g Saul jewedo. Sh ab hema si neok ab thahm kahchim t amjed ch hab kaij, “Saul, s-wohom ap hig ni-sho'igchuth.”
44009005	Sh si has elith g Saul ch hab kaij, “Thohp wud ch ab neok?” Kush hab kaij hegai mo ab neok, “Thani ahni Jesus. Kup ha sho'igchuth hegam mo am oith g ni-himthag.
44009006	Ab g i wamig k am hihm k am wo i wah Damascus ch ed. T am haha wo hema m-ahgi mapt haschu am hab wo chum juh.”
44009007	Tsh hegam mo am wehmaj ab wabsh i gewpka k pi has sha'i kaij ch ash hi wa kah g ne'oki ch wabshaba pi sha'i neith mas hedai ab neok.
44009008	Tsh am hahawa i wami g Saul k ab chum si i nea. Tsh wabshaba pi ab hu mamsi g wuhpuij. Kumtsh am haha wabsh i wanimed k gd hu u'apa Damascus ch ed.
44009009	Kush waik tashkaj pi ha'ichu sha'i neith ch ep pi ha'ichu sha'i ko'a ch pi ha'ichu ih'e.
44009010	Kush eda am hema d Jesus ihmtham amai ch ash hab chehgig Ananias. Tsh g Jiosh am ha'ichu hab juh nenaj tahgio mash heg eda g Jesus am chehcheg. Sh g Ananias hab kaij, “Shahchu ap tatchua, ni-Jioshga?”
44009011	Kush hab hahawa kaij g Jesus, “Am g i e nakog k am hihm heg kih wui Judas mo am kih Shelini Kahya oithch. Amai o hema thak ch e ho'ige'ithahun ch hab chehgig Saul ch ab d kihkam Tarsus kihhim t ab.
44009012	Kunt am nenaj tahgio ha'ichu hab juh mapt am wo jiwia wui ahpi Ananias ch ab wo taht mat ep wo mamsi g wuhpuij.”
44009013	Sh hab kaij g Ananias, “Ni-kownalig, ihtha o'othham atsh mu'i ha sho'igch g m-hemajkamga am Jerusalem ch ed. Mu'ijj o hab ni-ahgith ab amjed.
44009014	Kutsh heg hekaj ia jiwia mash u'ukch g ap'ethag ab ha amjed g u'ugchu papal mat wo uhpam i ha ui hegam mo ab m-ihm.”
44009015	Kush hab kaij g Jesus ab wui, “Am apt wo wa hih nant pi ith am si i kei mat am ni-wehhejed wo chikp am i ahgahimk g ni-himthag ha wui g Tutuligo ch am ha wui g nahnko mahs hemajkam ch kokownal.
44009016	Nt ahni am wo wa chehgi ihtha Saul mat has i masma wo e sho'igch am ni-wehhejed.”
44009017	Tsh wa woho am hih g Ananias heg wui kih k ab si i s-ha ho'ige'el g kihkam. Tsh ab i wahki. Tsh ab hahawa e mahtchul g Ananias Saul wui k hab kaij, “Ni-nawoj, Saul, am apsh neith g ge'echu t-kownalig Jesus ab himathch wohg oithch. T heg ab ni-cheha mantsh ab wo i him k ab wo m-taht. Tsh ep wo mamsi g m-wuhpui. Kutsh ab wo m-mah g gewkthaj g Hekia S-ap'ekam Gewkthag.” Neh, bash kaij ch ab hahawa taht.
44009018	Tsh ab ha hekaj i mamsi g wuhpuij. Tsh hahawa ep s-ap ha'ichu neith k am ha hekaj i e nakog k e pahl wakon
44009019	k ep ha'ichu hug k ab uhpam ep i gewka. Sh g Saul am he'ekia i tash ha wehmajkahim g Jesus ihmtham amai Damascus t am.
44009020	Kush am ha'i chechopi g Tutuligo. Sh g Saul am ha mihshmath g e-wehm o'othham ab amjed g Jesus am ah ahgithch mo d Jiosh alithag.
44009021	Tsh si has i el hegam mo hedai i kah k hab kaij, “Aha no pi d ihtha mash an ha kokthahim hegam mash am oith hegai himthag Jerusalem t ab ch heg hekaj ia jiwia mat in wo i ha u'ihim k am uhpam wo i ha ui u'ugchu papal ha wui.”
44009022	Tsh g Saul mihshmetha am i si e gewkai. Kutsh wa wohokamch mo g Jesus d Jiosh si Kehsha. Tsh hekaj pi e nako g wehmaj o'othham mat ab hu has wo ah.
44009023	Sh am hu i hebai amjed, tsh g Tutuligo am i e nako matsh wo mua g Saul. K eda si uhgk kolhaitas g kihhim. Kumsh si nuhkuth g kihjegaj tash oitham ch s-chuhugam oitham. Tsh wabshaba s-mai g Saul mam s-mu'amk.
44009025	Tsh hegam mat ab i s-wohoch g Saul ha'ichu ahga ab amjed g Jesus am thai washomi ch ed k ab i huduni chuhug ch ed g wijinakaj ab amjed mash ab hebai ge wintani kolhai t ab.
44009026	Tsh amjed gm hu hahawa hih Jerusalem wui k ab chum ha shahgith i s-wahkim hegam Jesus ihmtham mat ab wo i ha wehmt. Sh wabshaba s-ehbith ch pi wohochuth mas woho pi has wo ha juh
44009027	Kush oi wa am wehhejed neok g Barnabas am ha wui g Jesus chuhchai. Tsh hegam hiwigi matsh am i wahki ha shahgith. Sh am ha ahgith mash g Saul am himath ch haha wabsh neith g Jesus amai wohg ch ed ch ep kah mo ab neok. Sh am ep ha ahgith matsh has masma si s-gewkam am i ha mihshmath ab amjed g Jesus amai Damascus t am. Tsh g Jesus chuhchai am hahawa s-wohoch.
44009028	Sh am ha wehm thakahim ch wehsko oimmed ch am si s-gewkam ha mihshmath g hemajkam ab amjed g Jesus Jerusalem ch ed.
44009029	Kutsh hegam Tutuligo mo neneok g Greek ne'okikaj am i chum e nako matsh wo mua nash pi ha wehm e ne'owin ab amjed g Jesus.
44009030	Kutsh g Jesus ihmtham am i kah ihtha k am i bei Cesaria kihhim wui k am ahgith matsh gm hu wo hih e-kihhim wui mash d Tarsus. Neh, tsh gm hu hih.
44009031	Tsh am hahawa thotholimat ha'ichu am ha wehhejed wehsko am Judea ch Galilee ch Samaria ch ed. Kutsh mu'i ep ab i s-wohoch g ha'ichu ha-ahga ab amjed g Jesus k ab si has elith g Jiosh. Kush ab si ha wehmaj g Hekia S-ap'ekam Gewkthag.
44009032	Sh eda g Peter an wehsko oimmed e-jewedga oithk ch am i ha chehgim hegam mash ab ihm g Jesus. Sh am ha'i thadha Lydda kihhim t am. Kutsh gd hu jiwia.
44009033	Sh am hema kih g pi himithkam ch hab chehgig Aneus ch ab wabsh i s-moik ch ash gigi'ik a'ahith ab pi sha'i e nako mas am wo i wami ab e-wo'ikud amjed.
44009034	Kutsh g Peter am i chehgim k hab kaij ab wui, “Aneus, Jesus Christ at wo m-thoaj. Ab g i wamig k am i holiwkath g e-wahpakus.” Tsh am ha hekaj i kekiwua k am hab e juh.
44009035	Kutsh mu'ijj ab i s-wohoch g s-kehg ha'ichu ahga ab amjed g Jesus hegam mo am kih Lydda ch Sharon kihhim t am nash pi neith matki thoa ihtha o'othham.
44009036	Sh am hema kih g uwi Joppa kihhim t am ch d e tho'ibiakam ch chum hekith s-ap ha'ichu am hab junihim ch am ha'ichukaj i ha wehmaj g sho'igkam. Sh hab chehgig ihtha Tabitha mo hab d ahga Kuhwith.
44009037	Kush am wabsh kia thaha g Peter Lydda t am. Tsh am wabsh si mumku ihtha uwi k am i muh. Tsh am i ap'ech g chuhkugaj k am woi mash an hema kehk g kih gn hu uhgk kih thahm.
44009038	K eda g Joppa pi sha'i mehk ab Lydda t amjed. Kumtsh am i kah amai Joppa t am mo am ha'ichug g Peter k am gohk ha cheha g chechoj matsh am wo wohp k ab wo wai. Kutsh wa woho am wohp k am wai matsh s-hohtam ab wo i hih Joppa wui.
44009039	Tsh am wa hekaj i e nako g Peter k gm hu ha oi. Kutsh gd hu thatha. Tsh g Peter gn hu i wah mash an wo'o g muhki. Tsh wehsijj gn hu biha g hehe'ejel wi'ikam u'uwi k si shoani ch ab chehgith g wehschuga matsh wa haschu hab ha juni.
44009040	Tsh gm hu wehs i ha wuwhas g Peter k am i tonwua k e ho'ige'ithahu ab Jiosh wui k ab hahawa si neok wui g muhki ch hab kaij, “Tabitha, ab g i wamig.” Tsh am ha hekaj i e chegito k am i nei mash am kehk g Peter k shel i thahiwua.
44009041	Kutsh g Peter an i wehmt. Kutsh kekiwua. Tsh ab hahawa wehs i ha waith k ab ha chehgi mo d thoakam.
44009042	Tsh ihtha matsh haschu has e juh am wehsko kaitha Joppa t am. Tsh mu'ijj ab i s-wohoch g s-kehg ha'ichu ahga ab amjed g Jesus.
44009043	Sh mu'i tashkaj am thakahim g Peter Joppa t am heg wehm mash hab chehgig Simon ch ash g hogi chikpan hab wua.
44010001	Sh am thadha g siant shonthal Cesaria kihhim t am mash ab amjed g Italy jewed. Kush g ha-uhgchuga hab chehgig Cornelius
44010002	ch ash si oith g Jiosh himthag ch am ep i ha wehmt g sho'igkam Tutuligo ch ab ihm g Jiosh. Kush g wehmaj kihkam wehsijj hab wa'ap ab si ihm g Jiosh.
44010003	Sh hema tash mash d i waik ohla im hab i juhk, tsh am nenaj ed hab e juh matsh am jiwia g anghil k am si chehch hab kaijch, “Cornelius.”
44010004	Sh ab hu wabsh si neith ihtha anghil ch wabsh s-ehbeni ch hab kaij, “Shahchu ap ahgahim ch ab neok?” Sh hab kaij g anghil, “Ab o kaiham g Jiosh g m-ho'ige'ithahuna ch s-hohho'ith hegai map haschu am hab junihim g sho'igkam ha wehhejed.
44010005	Pegih, pt hemuch ha'i wo ha cheha g chechoj mat am wo hihi Joppa wui k am wo nei hegai mo hab chehgig Simon Peter.
44010006	Am o tha heg kih am mo d hogi chikpantham ch hab wa'ap chehgig Simon ch am kih ge kahchki hugith an.”
44010007	Tsh amjed gm hu hahawa hih hegai anghil mash ab wui neok. Tsh g Cornelius am hahawa waik ha wai g e-pionag. Sh hema ihtham d shonthal ch si oith g Jiosh himthag.
44010008	Kutsh am ha ahgi ihtham matsh haschu has e juh k am hahawa ha cheha mat gm hu wo hihi Joppa wui.
44010009	Sh am ba'ich d i tash matsh am thahm i juh, sh am wabsh kia hihim ihtham ch ab hi wa aihim g kihhim. Tsh eda g Peter gm hu hejelko him k am e ho'ige'ithahun.
44010010	k ash am i si bihugim k chum ha'ichu s-hugimk. Tsh eda koi bai g hihithod. Kutsh am Peter nena ed hab e juh
44010011	matsh ab i e kuhpi'o g thahm kahchim. Kutsh ab ha'ichu i e huduni jewedo k hab mahs mo g lohna ch sha'i si ge'ej ch an a'ai e u'ukch chuhchpulij an ch ab i tadanich.
44010012	Sh ith eda am ha'ichug g nahnko mahs ha'ichu thoakam ch wahammad ch u'uwhig.
44010013	Sh hab kaij g Hekia S-ap'ekam Gewkthag, “Peter, i g wuhshani k am wabsh chum haschu wo ha mua ihtham k hekaj wo e gegos.”
44010014	Tsh wabshaba g Peter hab si chei, “Ih, pi ant am hu hab wo ni-juh, ni-kownalig. Pi ani hekith ko'a hegai mo g m-chehanig pi t-hiwgith machs wo ko'ath.”
44010015	Sh hab hahawa kaij hegai mo ab neok, “Pi g hab sha'i elith mas pi ap'e hegai mo haschu g Jiosh hemu am m-chehgith mo s-ap'e.”
44010016	Tsh waikko hab e juh ihtha am nenaj ed. Tsh amjed im hu hahawa uhpam i e bei ihtha ha'ichu am thahm kahchim wui.
44010017	Sh am wabsh kia oithahim g Peter hegai matsh haschu nei. Tsh heg i eda ihtham Cornelius pionag am i s-mai mo hebai i kih g Simon k am thatha k ab gegok kolhai kihjeg t ab
44010018	ch ab si s-kaitham ha kakke, “No ia hema thaha mo hab chehgig Simon Peter?”
44010019	Kush eda g Peter am wabsh kia chum a'amichuth mas has d ahga hegai mat am nei. Kush hab kaij g Hekia S-ap'ekam Gewkthag, “Neh, ia at ha'i thatha k s-m-neitham.
44010020	Pt am wo i e nakog k am wo ha nei. Pi g has sha'i ha elith mo d ge gawul mahs hemajkam k wabsh wo ha oi. Ahni o d ni-tatchui mat ab i hihi.”
44010021	Tsh wa woho am i hud g Peter k hab kaij ab ha wui ihtham o'othham, “Ahni ani wud mam s-ni-neithamk. Shahchu amt ahgk ia thatha?”
44010022	Sh hab hahawa kaij ihtham o'othham, “No pi ab t-chehani g Cornelius. Heg o d shonthal ha-uhgchuga Cesaria t ab ch si s-ap d o'othham k ch ab si ihm g Jiosh. K g Tutuligo hab wa'ap ab si has elith. Tsh g anghil ab wui i hih ab amjed g Jiosh k hab ahg mat ab wo i m-wai e-kih wui k wo m-kah mapt haschu wo i ahgi.”
44010023	Tsh ab i ha wahpki g Peter ihtham waik o'othham mat am wo wa'i kohk. Sh an ba'ich d i tash, tsh i e nakog k gm hu hahawa ha oi. Tsh ha'i ep ha oi hegam mash d Jesus ihmtham ch ab d kihkam Joppa t ab.
44010024	Am ba'ich d ep i tash. tsh gd hu hahawa thatha Cesaria t am. Tsh oi wa g Cornelius heki hu am i ha wai g e-hajuni ch e-naipijju. Kush ihtham am wehmaj ha nenida.
44010025	Tsh ab wabsh chum i wah g Peter. Tsh g Cornelius ab si tha'iwuni k ab si i gei wecho ab si has elithch.
44010026	Tsh wabshaba hab ah g Peter, “Pi g sha'i ni-wui i gehsh. Thani wabsh o'othham.”
44010027	Kush am e wehm neneokhim ch am i wahp. Sh am mu'i thadha g hemajkam.
44010028	Kush am ha neith g Peter ch hab kaij ab ha wui, “Am am wa s-mahch mach ahchim Tutuligo pi sha'i hiwgithas ab t-himthag amjed machs ab wo i s-em-hajunima ahpim mam d gawul mahs hemajkam, ni'ichs am hu wo em-chehgim em-kihki wui. T wabshaba g Jiosh am ni-chehgi mant i'ajed pi am hu has wo sha'i em-elithath.
44010029	Nt hekaj ab i hih pi sha'i has elithk mam d ge gawul mahs hemajkam. Pegih, m haschu ahgch am ni-waith.”
44010030	Sh hab kaij g Cornelius, “Am ani ni-ho'ige'ithahun ni-kih am d hu hema i tako imhab i juhk. T am haha wabsh hema jiwia g o'othham. K si tonod g wehschugaj. K ab kehk ni-wui
44010031	ch hab kaij, ‘Cornelius, ab o kaiham g Jiosh g m-ho'ige'ithahuna ch s-hohho'ith hegai map haschu am hab junihim g sho'igkam ha wehhejed.
44010032	Pt wo ha'i ha cheha mat am wo hihi Joppa wui k am wo wai hegai o'othham mo hab chehgig Simon Peter. Am wo tha heg kih am mo d hogi chikpantham ch hab chehgig Simon ch an kih ge kahchki hugith an.’ Neh, bo kaij.
44010033	“Kunt am hahawa ha'i ha cheha mat am hihim k ab i m-wai. Kupt s-ap e juh k ab i hih. Kuch hemuch ia thadha am nenaj ed g Jiosh ch s-kaimk hegai mat haschu g Jiosh am wo i m-ahgi mapt am hab wo chei.”
44010034	Tsh wa woho am hahawa ha'ichu i ahgahi g Peter k hab kaij, “Hahawa ant wa s-mai moki woho mo g Jiosh wehs ha wepo masma ha neith g nahnko mahs hemajkam.
44010035	K hegam d si tatchuij mo hedai ab i si has elith ch am hab junihim g s-ap'ekam, chum as pi d wo Tutuligo hemajkamk.
44010036	Am amki chum heki hu kah ab amjed ihtha mant haschu wo i em-ahgi nam pi ia t-shahgith thadha ahchim Tutuligo. K ahchim am t-ahgith g Jiosh mash s-ha tho'ibiamk g hemajkam am gahi wuhshanim g e-alithag Jesus Christ. Heg o wud mat g Jiosh am i kei mat wehs d wo ha-kownaligk g nahnko mahs hemajkam.
44010037	K wa am hema t-jehnigith ab amjed g Jesus ch am t-pahl wapkon ch hab chehgig John. T am i wuhsh g Jesus k am e pahl wako heg ab John. T g Jiosh ab mah g si ge'e gewkthag am gahi wuhshanim g Hekia S-ap'ekam Gewkthag mat hekaj hab wo junihith g e-chikpan. T g Jesus am i shonwuich g e-chikpan Galilee chekshani ch ed k am hahawa wehsko hab junihim Judea chekshani ch ed. Jiosh o am wehmaj. K hekaj wehsko i ha wehmt g e-hemajkamga ch ha thothajith hegam mo g jiawul ha sho'igchuth.
44010039	“Kuch ahchim am wehmajkahim ch g si t-wuhpuikaj neith hegai mo haschu hab junihim am wehsko t-jewedga ed ch am Jerusalem ch ed. Kumt an be k mua ab naggiak kots t ab.
44010040	T wabshaba g Jiosh ab uhpam i wuhshath muhkig amjed mo d i waik tash k am i t-chehgi.
44010041	K pi wabsh chum hedai neith. Ahchim ach wa'i neith mat he'ekiajj g Jiosh heki hu am i t-chuhcha. Tt wa am wehmaj t-gegos am i thahm mat g Jiosh ab i wuhshath muhkig amjed.
44010042	Jiosh atsh am si i kei matsh wo ha tho'ibia hegam mat ab wo hiwgath k wo ha lothai hegam mat pi wo e tho'ibia. T g Jesus ab t-mohto'i matt am wo si wohokamch ihtha k am wo ahgahith g s-kehg ha'ichu ahgaj.
44010043	Jiosh at gm hu hab wo i juh g pi ap ha-chu'ichig wehs hegam mat ab wo i s-wohoch g ha'ichu ahgaj ab amjed g Jesus. Ith o wehsijj wohokamchuth g kekelibad Jiosh ha'ichu i tashogiththam.”
44010044	Sh am wabsh kia neok g Peter. Tsh ab i hud g Hekia S-ap'ekam Gewkthag ha thahm hegam mo am kaiham k ab si i ha mah g gewkthag.
44010045	Tsh am gawul ne'okikaj neneo mat pi hebai mai k ab si ihm g Jiosh. Tsh am i ha kaiok ab si e totoths hegam mo wehmaj g Peter natki pi g Hekia S-ap'ekam Gewkthag ab si i ha mah g gewkthag hegam gawul mahs hemajkam.
44010047	Sh ab kaij g Peter. “Jiosh atki ab i ha mah g Hekia S-ap'ekam Gewkthag mat hab masma ab i t-mah. No hig pi d ha wuikam mat wo e pahl wapko?”
44010048	Kumtsh wa woho ha pahl wapko am chehchegch g Jesus Christ. Sh ihtham ab hahawa si ahgith g Peter mat am wo sha'i ha wehm thakahim he'ekia i tash.
44011001	Tsh am i kah g Jesus wohochuththam amai Judea jewed t am matsh hegam gawul mahs hemajkam ab bei ihtha Jiosh ha'ichu ahga.
44011002	Sh eda am ha'i d hegam mash hab si elith mat hemho wa hab wo juh g Tutuligo ha-himthag hegam gawul mahs hemajkam matsh ab i s-wohoch. Kutsh am hihi ihtham Peter k am thatha Jerusalem t am. Kutsh hegam am ne'owin k hab si ahg,
44011003	“Kah ach maptsh am ha wehm e gegos hegam mo d gawul mahs hemajkam ch pi pahl hikuchkas. P eda s-mahch mo pi t-hiwgithas machs chum hems am wo i wahp ha-kihki ed.”
44011004	Tsh am hahawa ha ahgi g Peter matsh haschu has e juh gd hu i shonchuthk mo wa am e ho'ige'ithahun Joppa kihhim t am ch hab kaij:
44011005	“Am ani thaha Joppa t am ch am hu hebai ni-ho'ige'ithahun. T am ni-nena ed hab e juh mat ab ha'ichu i e huduni thahm kahchim t amjed k hab mahs mo g lohna ch sha'i si ge'ej ch an a'ai e u'ukch chuhchpulij an ch am ni-tahgio i e ul.
44011006	Kunt am si i nei eda k nei g nahnko mahs ha'ichu thoakam, chum hegam ehp mo s-thothajk ch wahammad ch u'uwhig.
44011007	“K ab hahawa hema si neok ch hab kaij, ‘Peter, i g wuhshani k wabsh chum haschu am wo mu'a k hekaj wo e gegos.’
44011008	“Kuni hab kaij, ‘Ih, pi ant am hu hab wo ni-juh, ni-kownalig. Pi ani hekith ko'a hegai mo g m-chehanig pi t-hiwgith.’
44011009	“K hab ep kaij hegai mo ab neok, ‘Pi g hab sha'i elith mas pi ap'e hegai mo haschu g Jiosh hemu am m-chehgith mo s-ap'e.’ Neh, bo kaij ab ni-wui.
44011010	Kut ith hab e juh waikko. T amjed im hu hahawa uhpam i e bei ihtha ha'ichu am thahm kahchim wui.
44011011	“Kutki eda heki hu am ha'i thatha waik g o'othham. Ihtham ha-ge'ejig o hab chehgig Cornelius ch am kih Cesaria t am ch ab ha cheha matsh ab wo i ni-wai. Tki am thatha mani am tha.
44011012	K hab ni-ahgith g Hekia S-ap'ekam Gewkthag mant pi has wo sha'i ha el mo d ge gawul mahs hemajkam k wabsh wo ha oi. T ihtham chuhthp t-wepnag m ia gegok am ni-wehm hihi Cesaria wui k am ni-wehm i wahp Cornelius kih ed.
44011013	“K heg am t-ahgith matsh g anghil am jiwia kihj am k hab kaij, ‘Am g ha'i ha chehani mat am wo hihi Joppa wui k am wo wai hegai o'othham mo hab chehgig Simon Peter.
44011014	T heg am wo em-ahgi mamt has masma wo e tho'ibia wehsijj g e-wehm kihkam ha wehm.’
44011015	“Pegih, tki wa woho hab e juh. Kunt am him k am wabsh chum ha'ichu i ha ahgith. T g Hekia S-ap'ekam Gewkthag ab i hud ha thahm mat wa hab e juh am t-wehhejed ga hu si i wehpeg.
44011016	Nt am hahawa i chegito mo wa hab kaij g t-kownalig Jesus, ‘Mat ab i em-mah g John g pahl wakona. T wabshaba g Hekia S-ap'ekam Gewkthag g si ge'e gewkthag ab wo i em-mah pi sha'i mu'i tash i'ajed.’
44011017	Neh, t ith amjed am si i e tashogi mat g Jiosh ab ha mah hegam gawul mahs hemajkam hegai mahkigdag mat ahchim ab t-mah mat hekith ab i s-wohoch g Jiosh ha'ichu ahga ab amjed g t-kownalig Jesus Christ. Kunt pi has masma am hu wo sha'i kuh g Jiosh ith amjed.” Neh, bash kaij g Peter.
44011018	Tsh ihtham am i kah wehs ha'ichu k pi ab hu has hahawa ep ahg ch wabsh si s-hehgigam ab ihm g Jiosh ch hab kaij, “Pegih, boki d Jiosh hab elitha mat ihtham gawul mahs hemajkam hab wa'ap gm hu wo s-ohhoth g pi ap e-chegitoi k wo bei g pi ha huhugetham thoakag.”
44011019	Kutsh ha'i hegam matsh wa e gantad matsh hekith i e muhkith g Steven gm hu ahgahi g Jiosh ha'ichu ahga Phenicia ch Cyprus jejewed t am ch Antiok kihhim t am k hegam an wa'i ha mihshmath Tutuligo.
44011020	Tsh am hahawa ha'i thatha Antiok t am ab amjed g Cyprus ch Cyrene k am i ha mihshmath hegam ehp mo d gawul mahs hemajkam.
44011021	Tsh g Jiosh am i gewkai g ha'ichu ha-ahga. Kutsh mu'ijj hegam hemajkam ab i s-ha wohochuth k ab i e thagito Jesus wui.
44011022	Tsh am i kah hegam mash ab ihm g Jesus ch ab thadha Jerusalem t ab matsh has i e juh am Antiok t am k ab hahawa cheha g Barnabas matsh am wo him k wo i ha wehmt.
44011023	Tsh gd hu jiwia k am i nei si s-hehgigch matki wa woho g Jiosh ab si s-ha ho'ige'el. Sh am ha ahgith mamt wehs ab wo i e thagito Jiosh wui k pi hekith wo sha'i thagito hegai mamt haschu ab i bei.
44011024	Sh wa eda si s-ap d o'othham g Barnabas ch si e thagitokch Jesus wui ch ab si u'ukch g gewkthag ab amjed g Hekia S-ap'ekam Gewkthag. Tsh mu'ijj ab i s-wohoch g ha'ichu ahgaj ab amjed g Jesus.
44011025	Tsh hekaj hab i e ah g Barnabas matsh am wo i bei g Saul mat heg am wo i ha wehmt. Sh eda heg am kih Tarsus kihhim t am. Tsh am him
44011026	k am i chehg k ab uhpam i wai Antiok wui. Tsh am uhpam hihim k am thatha Antiok t am k hemako ahith ab am i ha wehmt g e wehm wohochuththam amai. Sh eda mu'ij ihtham. Amai ash Antiok t am mamtsh si wehpeg hab ha chehch Christian.
44011027	Tsh wa eda am ha'i thatha g Jiosh ha'ichu i tashogiththam ab Jerusalem t amjed amai Antiok t am.
44011028	Sh ihtham hema hab chehgig Agabus. Tsh g Jiosh am i tashogi ihtha mat g bihugig wo gei an wehsko jewed thahm. Kutsh am ha ahgi g Jesus ihmtham amai Antiok t am. Tsh amai i amjed am i e nakog k am wehsijj i shuligahi g lial am ha wehhejed hegam e-wehm wohochuththam mo am kih Judea jewed ch ed. Kutsh gei hegai bihugig mash eda g Claudius am d kownal.
44011030	Kumsh am ha chehani g Barnabas ch Saul matsh am wo i ui g lial. Tsh ihtham am i u'u k ab ha mah g ha wanimedtham g Jesus ihmtham amai Judea jewed ch ed.
44012001	Tsh eda am i ha sho'igch g kownal Herod hegam mash ab ihm g Jesus
44012002	k ab ha chehani g e-shonthalig. Tsh ihtham an bei hegai James mo d John wehnag k mua g is-pahyokaj.
44012003	Kush mu'i si s-hohho'ith g Tutuligo matsh hab e juh ihtha. Tsh heg hekaj wabsh ba'ich i si e gewkai g Herod k g Peter an ep bei. Kutsh eda e ai g si ge'e mihshmetha mo eda g Tutuligo pi ko'a g hegai pahn mo jewajithas wewa'ak tash oitham.
44012004	Tsh am ha cheha g Herod g e-shonthalig matsh wabsh wo kuh g Peter. Kumtsh am haha wo lothai am ha tahgio g hemajkam mat am wo i ha'asa e piast. Tsh gamai chuhthp i e chuhcha g shonthal matsh gi'ik e wehm wo nuhkuth tash oitham ch s-chuhugam oitham.
44012005	Sh wabshaba heg oitham am hahasko e hehemapath g Jesus ihmtham ch am wehhejed si e ho'ige'ithahun.
44012006	Kutsh am i e ai matsh ba'ich i si'alim wo e lothai g Peter. Tsh am i s-chuk. Sh am wo'o ch kohsh ha shahgith g gohk shonthal mash am nuhkuth. Kumsh gn hu si wupulshch g nohnhoij ch kakhioj g gohk e hukshchim wapainomikaj. Sh an gohk ep gegok g shonthal ch am nuhkuth g kukpaikud kihkijeg.
44012007	Tsh am haha wabsh jiwia g anghil k am wui i kekiwua g Peter. Tsh wabsh si ton am kukpaikud ch ed. Kutsh ihtha anghil ab si ugij g Peter k wuhan k hab kaij, “Oi g kekiwua s-hohtam.” Kutsh gm hu wa hekaj a'ai shul hegai e hukshchim wapainomi mamsh an hekaj wupulshch. Tsh am i kekiwua.
44012008	Sh hab hahawa kaij g anghil, “An g s-wihnam i e giwuddath k ab si i wuhpud g e-kaikia shuhshk.” Tsh wa woho hab e juh g Peter. Sh hab ep kaij g anghil, “Ab g wahki g e-lihwa k ab i ni-oith.”
44012009	Tsh ab wahk k gm hu i oi. Kutsh am i wuwha ab amjed mash am kuhpikahim. Kush sha pi s-wohoma mat woho ab i wuhshath g anghil nash pi hab e ahg mo wabsh chehchk.
44012010	Tsh am hihim k am i wuwha wehpeg kihjeg t ab. Kush am hema kehk g shonthal ch wabshaba pi am hu sha'i ha neith. Kutsh am ep hihim k gm hu ep wuwha mash am kahya wui kihjeg. Kush am hema ep kehk g shonthal ch hab wa'ap pi sha'i ha neith. Tsh wabsh hejel ab i e kuhkpi'o g kihkijeg. Tsh am wa'i hekaj pi e ha'ichuch g anghil.
44012011	Tsh am haha wabsh si i e taht g Peter k hab kaij, “Neh, woho atki hab e juh. Jiosh atki ab cheha g anghil mat ab ni-wui wo hih. Tki heg ab i ni-wuhshath kukpaikud amjed ch ni-tho'ibia ab amjed mat has wo i chum ni-juh g ni-wehm o'othham.”
44012012	Tsh amjed am hih kihj wui hegai Mary mo d John Mark je'e. Kush eda mu'ijj am e hemapathch ch e ho'ige'ithahun.
44012013	Kutsh ab si shontpag g pualit g Peter. Tsh am hema hih g ha-pionag k hab chehgig Rhoda. Sh hab kaij g Peter. “Gam g i kuhpi'ok.”
44012014	Tsh heg am i amich mo d Peter ch ab neok k si s-hehgig ch gm hu uhpam meh pi ab hu i kuhpi'ok g pualit k gd hu ha ahgith mo g Peter ab kehk jeg ed.
44012015	Sh hab kaij hegam ab wui, “Ptp wabsh chehch mo ab s-kehkathma.” Sh wabshaba am hab wabsh i kaij mo woho. Sh hab hahawa ep kaij, “Na'as d wabsh kok'oi namtsh pi wo mua.”
44012016	Kush eda ab wabsh kia shontpag. Tsh ab hahawa i kuhpi'o g pualit k nei mo ab kehk. Tsh am ha hekaj i wah k ab ha ihm k am i ha ahgith mat has masma g Jiosh i wuhshath ab amjed g kukpaikud. Kush si has i elith mat has e juh. Tsh hab hahawa ha ah, “Am g wo ha ahgith hegam James mat g Jiosh ab i ni-wuhshath,” k amjed gm hu hahawa ep hasko hih.
44012018	Tsh am ba'ich i mahsi. Tsh am sha'i si e kudu hegam mash am nuhkuth g kukpaikud. “T hebai hih g Peter?” bash kaij.
44012019	Tsh g Herod am hahawa si ha cheha mat am wo i gahghi. Tsh wabshaba pi sha'i mai mas hebai hih. Sh am si i ha chehani g Herod mat ab wo ha kakke hegam shonthal mas has e juh. Kush pi neith ch pi mahch mas has e juh. Kush oi wa am ha chehani mat wo ha koktha. Tsh amjed gm hu hahawa hih g Herod Cesaria kihhim wui ab Judea chekshani t amjed.
44012020	Tsh am hebai i cheka. Kutsh wabsh woho'i bagat g Herod ab ha wui hegam mash am kih Tyre ch Sidon t ab. Kutsh ab wui hihi matsh wo chum ap'ech mash haschu i pi ap'e nash pi am chum huniop. Sh am hema d kownal kehsha ch nuhkuth g kihj ch hab chehgig Blastus. Kutsh heg wehpeg ab si i s-nawojima k amjed am wui hihi g Herod k ab kakke mat wabsh ab wo i s-ha ho'ige'el.
44012021	Tsh hema kei g tash g Herod k ab si s-kehg e enigadath k ab thahiwua kownal thaikud ab k am si s-hasigam ha jehnigi g hemajkam.
44012022	Kush ab si hihnk g hemajkam ch hab kaij, “Pi oki d sha'i o'othham ch ab neok noki pi d ge hema jiosh.”
44012023	Kutsh pi ha shohbi g Herod k pi am hu has el g Jiosh. Tsh heg hekaj g anghil ab ab hab juh g mumkithag mat waptopad k muh.
44012024	Kutsh g Jiosh ha'ichu ahga i ge'etha.
44012025	Tsh g Barnabas ch Saul gm hu uhpam hihi ab Jerusalem t amjed mat am i ui g lial. Kutsh g John Mark am i ha oi.
44013001	Sh am ha'i ep d Jiosh ha'ichu i tashogiththam Antiok t am. Hema ihtham ash hab chehgig Simon ch wabshaba hab e a'aga S-chukchu. Kush hema d Lucius ch ab Cyrene t amjed. Kush hema d Manaen ch am wehmaj ge'etha g kownal Herod. Ihtham ash am ha mashcham am ha wehm g Barnabas ch Saul.
44013002	Kush am hu hebai wehsijj am he'ekia tashkaj wabsh e ho'ige'ithahun ch hab pi ha'ichu ko'a. Kush am ha tashogith g Hekia S-ap'ekam Gewkthag mash g Jiosh hab kaij ab ha wui, “Neh, ab ant ha mohto'i g Barnabas ch Saul mat gm hu mehk wo i ahgahi g ha'ichu ni-ahga. Kumt am wo i ha thagito mat hab wo wa e juh.”
44013003	Kush am ba'ich i himchuth hegai mash wabsh e ho'ige'ithahun ch pi ha'ichu ko'a ch ab hahawa ha taht ihtham Barnabas ch Saul matsh hekaj am chehgi mat ha thagito heg wui mat g Hekia S-ap'ekam Gewkthag am i ha tashogi.
44013004	Tsh gm hu hihi g Barnabas ch Saul mash wa g Hekia S-ap'ekam Gewkthag am i ha tashogith. Kutsh am ep i ha oi g John Mark matsh am wo i ha wehmt. Tsh ihtham gd hu thatha Selucia kihhim t am. K ith an hugithaj an g ge kahchki. K ab hihhim g wapalko. Kutsh ihtham Barnabas an i chehchsh wahlko ch ed k gm hu aigo i shulig k gm hu thatha Cyprus jewed ch ed. Sh am hema kihhimag ch hab e a'aga Salamis. Kush am ha'i chuhch g Tutuligo ha-chechopi. Sh ihtham Barnabas am i wahpk ch am ha jehnigith ab amjed g Jesus.
44013006	Sh gm hu aigo hema ep kihhimag ch hab chehgig Paphos. Kutsh gm hu hihim k am ep ha jehnigith. Sh am tha hegai mash d kownal ith eda jewed ch hab chehgig Sergius Paulus. Kush am hema wehmaj g Tuhligo ch hab chehgig Barjesus ch d s-hasigam ha'ichu hab wuatham ch ha iattogith mash d Jiosh ha'ichu i tashogiththam. Kumsh hab a'aga Elymas mo hab d ahga Ge Mahkai. Sh g kownal d si ha'ichu s-amichuththam o'othham ch ab i ha wai g Barnabas ch Saul nash pi s-kaimk g ha'ichu ha-ahga ab amjed g Jesus. Tsh wabshaba ab ha wui kekiwua hegai Elymas k am i chum e nako mat hab wo juh g kownal mat pi ab hu wo ha wohoch.
44013009	Saul o hab ep e a'aga Paul Greek ne'okikaj. Tsh g Hekia S-ap'ekam Gewkthag ab ep si mah g Paul g gewkthag. Sh heg ab si shel i neith g Elymas
44013010	ch hab kaij, “Neh, thap Jiawul pionag nap pi ab wabsh i si shuhthags g pi ap'ekamkaj. K heg hab m-wua map ab wui kehk g s-ap'ekam ch chum gawul s-junimk g Jiosh ha'ichu ahga.
44013011	Jiosh at hab wo m-juh mapt pi wo nehnt he'es i tash.” Neh, bash kaij g Paul. Kutsh am wa i hekaj woho hab e juh. Tsh am taht g Elymas mat ab ha'ichu si ma'ish g wuhpuij. K am wabsh i s-chuhugam wehhejed. Tsh an i thahthaghi an chum hema gahgch mat am wo i wanim.
44013012	Tsh ab si e toths g kownal k ab i s-wohoch neithok mash has masma g Jiosh am chehgith g e-gewkthag.
44013013	Tsh am hahawa gahi ep i shul hegam Paul ab Paphos t amjed k gm hu thatha Perga kihhim t am am Pamphylia jewed ch ed. Tsh wabshaba g John Mark am i ha thagito amai k gm hu uhpam hih Jerusalem wui.
44013014	Tsh amjed gm hu hahawa hihi ihtham Paul ch Barnabas Pisidia jewed wui. K am hema kihhimag ch hab chehgig Antiok. Kutsh am thatha. Tsh am i e ai g ha-mihshmetha tash. Kutsh gd hu i wahp ihtham Paul e wehm o'othham ha-cheopi ed k am i thadhaiwua.
44013015	Kumtsh am ne'okchul g Jiosh o'ohana. Sh hegam mash d ha wanimedtham hab hahawa kaij, “T-naipijju, chum ach si tatchua mamt am wo ha'ichu ha ahgi g hemajkam mat heg amjed ab wo i e gewpkai.”
44013016	Tsh ga hu hahawa i kekiwua g Paul ha ba'ich k hab kaij: “T-hajuni ch ahpim mam ia ha wehm ihm g Jiosh, ab g wo i ni-kaiham.
44013017	Jiosh atsh ab i ha gawulkai g t-shohshonbad matsh d wo hemajkamgajk. Kutsh am i mu'itha mash eda am kihkahim Egypt jewed ch ed. Tsh ab hahawa i ha tho'ibia ab ha amjed g Egypt hemajkam g si ge'e e-gewkthagkaj.
44013018	Kush an oiopo tohono jewed ch ed gi'ikko wehst-mahm ahith ab. Sh g Jiosh am s-hemajim ha nakogahim
44013019	ch am wo i ha wahpki ith eda Canaan jewed. Sh eda g wewa'ak kawod thakam hemajkam ia kih. Tsh g Jiosh ha hugio k g ha-jewedga am a'ai i ha tahpjel g t-shohshonbad mash hab masma heki hu ahgith g Abrahambad.
44013020	Tsh heg i thahm am hahawa i ha chuhcha g Jiosh g s-chu a'amichuththam mash am ha'ichu a'ap'echuth ha wehhejed. “Tsh ga hu e ai matsh am i thahiwua g Samuelbad k d Jiosh ha'ichu i tashogiththam.
44013021	Kush g t-shohshonbad ab si tahni g Jiosh matsh am hema wo i kei mat d wo ha-kownaligk. Tsh g Jiosh am i kei hegai Saul mash d Kishbad alithag ch ab d Benjaminbad amjedkam. Kush heg d ha-kownalig gi'ikko wehst-mahm ahith ab.
44013022	Tsh g Jiosh im hu hab hahawa i juh g Saulbad k g Davidbad am i kei matsh d wo ha-kownaligk. Sh hab kaij g Jiosh ab amjed: Ihtha David mo d Jesse alithag o am si ni-tatchui oithch hab masma ch am e tashogi mat am hab wo juh hegai mant haschu ab wo i ahgi.
44013023	“Sh hab ep kaij g Jiosh matsh am hema wo i kei g Davidbad amjedkam matsh d wo t-tho'ibiakamk. Kut wa woho hab e juh g Jiosh. K g Kehshaj hab chehgig Jesus.
44013024	T wabshaba g Jiosh ab hema wehpeg i wuhshath g t-wehm o'othham. K ith hab chehgig John ch ab i ha mihshmath ch hab ha ahg mat gm hu wo s-ohhoth g pi ap e-chegitoi k wo e pahl wapko.
44013025	Tsh ihtha John ith hekaj am i kuhgi g e-chikpan mo wa hab ha ahg g hemajkam, ‘Pi g hab wo sha'i ni-elithath mani ahni d hegai mam si nenida. Pi ani d ahni ch d wabsh pi ha'ichu an hugithaj an. Mt wo wa nei mat am epai wo i e maskogi hegai mo hig woho d s-has ha'ichu.’ Neh, bash kaij g Johnbad.
44013026	“Pegih, ni-wehm o'othham ch ahpim mam hab wa'ap ab si has elith g Jiosh, ab o wehsijj d t-wuikam ihtha s-kehg tho'ibiathag ahgaj.
44013027	Hegam kekelibad Jiosh ha'ichu i tashogiththam atki an o'oha matsh has wo masmak g Jiosh si Kehsha. K g ha-ne'oki e ne'okchulith t-sha'ashagith wehs mihshmetha tash. Kuki eda hegam t-hajuni mo ab kih Jerusalem t ab pi amichuth g ha'ichu ha-ahga ch hab pi amich g Jiosh si Kehsha mat hekith am jiwia k chum s-ha tho'ibiamk. Jiosh at am i kei g e-alithag Jesus mat wo t-tho'ibia.
44013028	K heg pi ha chu'ichig. T eda hegam ab chum chu'ichigch mat g kownal Pilate wo mua. Kumt ab naggia k mua kots t ab k ab hahawa i huduni k gm hu cheh hiha'ini ch ed.
44013029	Bat wa masma an o'oha g kekelibad Jiosh ha'ichu i tashogiththam mat hab wo e juh. Kut ihtham am wabsh wohokamch g ha'ichu ha-ahga.
44013030	T wabshaba g Jiosh ab uhpam i wuhshath muhkig amjed.
44013031	Tsh amjed mu'ikko am si i e chehgi ha wui hegam mash an wehmajkahim ch ab wehmaj i hihi Galilee t amjed ab Jerusalem wui. K ihtham am si s-mahch ch ahgahim am t-shahgith. “Pegih, ab g wo ni-kaiham, ni-wehm o'othham mam ab d ep Abrahambad amjedkam ch ahpim mam ia ha wehm ab ihm g Jiosh. Ahpim at em-wui gei ihtha ha'ichu ahga mamt has masma wo e-tho'ibia nat pi gm hu wabsh s-ohhoth g t-hajuni ab Jerusalem t ab.
44013032	Kutt hemuch ia thatha k ia u'apa ihtha s-kehg ha'ichu ahga em-wui. Heki ash hu am ha ahgith g Jiosh g t-shohshonbad matsh wo uhpam i wuhshath g si e-Kehsha ab muhkig amjed. Kutsh wa woho hab e juh. Kutki ith heki hu o'oha g Davidbad mat eda koi hab e juh. K an wa o'ohanas gohkkam ne'i ed heg eda Jiosh heki hu o'ohana mash hab kaij g Jiosh ab e-alithag wui: Ahpi ap d si ni-alithag. Hemuch ant am i m-maskogi.
44013034	K hab ep masma an o'ohanas mash hab kaij g Jiosh ab e-alithag wui: B ant wo m-mah hegai si hekia s-kehg ho'ige'ithadag mani wa am si ahgith g Davidbad. Neh, bash kaij g Jiosh ch heg hab ahg mat ab i wuhshath g Jesus muhkig amjed mat pi hekith wo sha'i padt g chuhkugaj.
44013035	K gn hu ba'ich an ep o'ohadag ch hab chu'ig: Pi at wo sha'i hiwigi g si e-Kehsha mas wo padt g chuhkugaj.
44013036	“Neh, pi oki hejel hab e ahg g Davidbad natsh pi muh am hab juniok hegai mat haschu g Jiosh ab mohto'i k am ha wehm e cheh g e-shohshonbad. Tsh hi padt g chuhkugaj.
44013037	Heg o hab ahg Jesus mat pi sha'i padt g chuhkugaj nat pi g Jiosh ab i wuhshath muhkig amjed.
44013038	Pegih, ni-wepnag, ith amt hekaj wo chum s-mahchk mat g Jiosh gm hu hab wo i juh g pi ap em-chu'ichig
44013039	mamt hedai ab wo i s-wohoch g Jesus. Heg at am wo i em-ap'ech mamt pi wo ha chu'ichigk am Jiosh nena ed. T pi ha'ichu ep wo e nako mas hab masma am wo i em-ap'ech, nih g chehanig.
44013040	“T an ep o'oha g kelibad Jiosh ha'ichu i tashogiththam mo hab kaij g Jiosh: S-e g wo nen'oithk k am wo si i oithahi ahpim mam wabsh has ni-ahg. Am ant ha'ichu hab wo juh em-shahgith. Kut am hema wo si s-ap i em-tashogi mani d ahni ch hab wua. Mt eda pi ab hu wo ha wohoch. Nt heg hekaj gm hu hab wo i em-juh ab ni-amjed k pi thahm ep wo pihk ni-el em-hekaj. Neh, bash kaij g Jiosh. “Pegih, si g wo s-e nen'oithk k ab wo s-wohog el g Jiosh. T hab pi ab hu wo i em-ai g s-ko'ok em-namkithadag.”
44013042	Tsh ab i kuhgit g ha-namki. Tsh wo chum hihi g Paul ch Barnabas. Sh wabshaba g hemajkam ab si ha waith mat am ep wo thatha ba'ich mihshmetha tash k am ba'ich ep wo i ha ahgi ihtham ha'ichu.
44013043	Tsh am i himto g hemajkam. Tsh ha'i ab i ha oi hegam Paul. Kutsh ab si i ha gewkemhu ab ha'ichu ep ha ahgithk mat am wo wa e nakogath Jiosh hemajimatalig ed. Sh ha'i ihtham d Tutuligo hemajkam ch ha'i d gawul mahs hemajkam ch am ha wehm e mihshmath.
44013044	Sh am ba'ich d i mihshmetha tash. Tsh chum alo wehsijj ab e hemapai g hemajkam matsh wo kah g Jiosh ha'ichu ahga.
44013045	Tsh hegam Tutuligo mash pi ab hu ha wohochuth si s-ha hehgam k hab kaij mo d wabsh s-chu iattomkam g Paul.
44013046	Tsh wabshaba ihtham Paul am haha wabsh si ha ahgi, “Ni-hajuni, bo chum mahs matt wehpeg ab wo em-ahgi g Jiosh ha'ichu ahga ab amjed g si Kehshaj. Kumtki wabshaba s-ohhoth k hab sha e wua mam pi tatchua g pi ha huhugetham thoakag am Jiosh kihthag ed. Kutt heg hekaj wo em-thagito k hegam ha wui wo i t-nohnogi gawul mahs hemajkam.
44013047	Bo wa masma am t-chehanig Jiosh. An o o'ohanas mash hab kaij: Am ant i em-gawulkai mamt am wo i ha tashogi g ha'ichu ni-ahga g nahnko mahs hemajkam wehsko jewed thahm. T ab em-amjed wo s-mai mat has masma wo e tho'ibia. Neh, bash kaij g Jiosh.”
44013048	Tsh am i kah ihtham gawul mahs hemajkam k si s-hehgigam ab ihm g Jiosh nash pi ab ha makiog g e-tho'ibiathag ahga. Kutsh hegam ab i s-wohoch mat hedai g Jiosh i ha ap'ech mat wo e tho'ibia.
44013049	Kutsh wehsko i e ahgahi g ha'ichu ha-ahga ab amjed g Jesus heg eda jewed.
44013050	Tsh wabshaba g Tutuligo am si i ha chu'amu hegam u'uwi mash am ha wehm e mihshmath ch hegam mash d haha'ichu heg eda kihhim. Kutsh ihtham am si i ha sho'igch g Paul ch Barnabas k gm hu si ha huhu'i ab amjed g e-jewedga.
44013051	Tsh ihtham gm hu hahawa si i shahmuth g jewed ab e-tahtad ab am ha chehgithch mat wo ha thagito nat pi pi ap ab hu i ha nei. Tsh gm hu hahawa hihi Iconium kihhim wui.
44013052	Kush hegam matsh ab i s-wohoch ab Antiok t ab si s-hehgig ch ab si u'ukch g gewkthag ab amjed g Hekia S-ap'ekam Gewkthag.
44014001	Kutsh am hab wa'ap e juh Iconium t am matsh g Tutuligo hemajkam ab ha wui gegokiwua. Paul ch Barnabas atsh am i wahp ha-cheopi ed k am si ha mihshmath. Kutsh mu'i ab i s-wohoch g Tutuligo mo g Jesus d Jiosh si Kehsha. Kutsh ha'i hegam mash am ha wehm e mihshmath hab wa'ap ab i s-wohoch g ha'ichu ha-ahga.
44014002	Tsh wabshaba am i wuwha hegam Tutuligo matsh pi ab hu wohoch k am si i ha kudu g gawul mahs hemajkam. Kutsh ihtham s-ha keh'el g Paul ch Barnabas ch hegam ehp matsh ab i s-ha wohoch.
44014003	Sh wabshaba tash am oiopo ihtham Jesus chuhchai ha shahgith ch am si tasho ha mihshmath ab amjed g Jesus pihk elithadag. Tsh heg ab i ha mah g gewkthag mat hab wo wuath g si s-hasigam ha'ichu k hab masma wohokamch g ha-ahga.
44014004	Tsh hegam hemajkam am i e gawulkai mat ha'i ab ha wehmt g Jesus chuhchai k ha'i g ha-obga ab ha wehmt.
44014005	Tsh wehsijj hegam mat ab ha wui gegokiwua g Jesus chuhchai am hahawa i e ap'ech g e-wanimedtham ha wehm mat wo ha sho'igchuth k wo ha ma'ichshul.
44014006	Tsh ihtham am i s-mai mamtsh wo ha sho'igch k atsh gm hu wa hekaj ba'ich hahawa ep hihi Lystra kihhim wui. Ihtha Lystra o am hab chu'ig Lyconia jewed ch ed.
44014007	Kutsh am thatha k am ha ahgith g s-kehg ha'ichu ahga ab amjed g Jesus.
44014008	Sh am ha wui hema thaha mash pi himthag ga hu i e-alijk amjed.
44014009	Tsh am i nei g Paul mo hab masma ab si kaiham g ahgaj mo ab si s-wohochuth mo g Jiosh woho ha thoajith. Tsh ab si shel i neith
44014010	k si s-kaitham hab kaij, “Oi g kekiwua.” Tsh gam si tha'iwush g pi himithkam k an has si oimmed.
44014011	Tsh am i nei g hemajkam matsh haschu has juh g Paul k ash am si e-ne'okikaj hihnk ch hab kaij, “Ia atki ha'i thatha g jijosh o'othham e wepogithch.
44014012	Ith oki d Zeus. Kuki heg d neoktham ch hab d Hermes.” Sh heg hab ahg Paul nash pi heg am neok.
44014013	Sh am mia kehk g ha-cheopi. Kush heg eda am kehshch g Zeus. Tsh am i ha wehmaj g ha-pahlig. Kutsh am ha u'apa g totolo ch ha'ichu heosig mat ab ha wui wo iagchul g Paul ch Barnabas.
44014014	Kutsh ith pi ha hohho'ithach. Tsh hab ab si wantsh g e-wehschuga k am si wohp ha shahgith g hemajkam k si hihnk ch hab kaij,
44014015	“Pi g hab wo t-elithath machs d jijosh. Thach wabsh o'othham hab masma mam ahpim. Ia att thatha matt am wo em-ahgi mamt wo ha'asa ihm hab masma mo d Jiosh hegai mo pi d wohokam Jiosh. Heg o d wohokam Jiosh mat nahto g thahm kahchim ch jewed kahchim ch wehs ha'ichu mo an hab chu'ig. Kumt heg wui ab wo i e thagito.
44014016	Heki o hu am hab wabsh junihim g hejel e-tatchui g nahnko mahs hemajkam. Kuki g Jiosh wabsh s-hemajim ha nakogahim.
44014017	K wabshaba chum hekith hab chu'ig mo am e chehgithahim no pi s-kehg ha'ichu hab em-junith ch ab em-mahkch g juhki ch ab bahijith g ha'ichu em-e'es mamt wo s-kokwogk ch wo si s-ap e tahtkkath.”
44014018	Neh, bash kaij ihtham Paul ch wabshaba chum alo pi ha shohbi nash pi chum si tatchua matsh ab ha'ichu wo iagchul ha wui.
44014019	Tsh am hahawa ha'i thatha hegam mash wa am ha sho'igchuth Antiok t am ch Iconium t am k am i ha nu'ichkwua g hemajkam. Kutsh ab wui gegokiwua g Paul k ma'ichkwua k am i chewaimed k gm hu i wuhshath ab kihhim t amjed k am wua hab elithch mat muh.
44014020	Tsh wabshaba am e chehm hegam mo ab ihm g Jesus k an wehgaj gegok g Paul. Tsh gam si i wamig k gm hu uhpam hih kihhim wui. Am ba'ich d i tash. Tsh gm hu hahawa hihi Derbe wui hegam Paul
44014021	k an i ha ahgithahi g Jesus ha'ichu ahga. Kutsh mu'ijj ab i s-wohoch. Tsh am hahawa hihi Lystra wui ch Iconium wui ch Antiok wui
44014022	k am si i ha gewkemhun mat am wo hihimath ch ab wo si hiwgath g Jesus. Ha-mashchama ash hab masma matt hemho wa mu'i ha'ichu wo nakog k am haha wo i wahp Jiosh kihthag ed.
44014023	Tsh am hahawa i ha chuhcha hegam mat d wo ha wanimedthamk am ha sha'ashagith mo hebai i e wehm e nanmek. Sh am hahawa wehsijj wabsh e ho'ige'ithahun ch hab he'ekkio pi e gegosith. Sh ihtham Jesus chuhchai ab hahawa i ha thathagitod Jiosh wui.
44014024	Neh, batsh wa masma am gahi wuwha g Pisidia jewed k gm hu thatha Pamphylia jewed ch ed
44014025	k am ha mihshmethahim Perga kihhim ch ed ch amjed gm hu hahawa ep hihi Attalia kihhim t am.
44014026	Tsh am i e nahto g ha-chikpan. Kutsh am gahi i shul ge shuhthagi ch ed an ge'e wahlko ch ed k gm hu thatha hegai Antiok t am mamtsh am i ha thagito Jiosh hemajimatalig ed.
44014027	Tsh am wehsijj i e hemapai hegam mash ab ihm g Jesus amai. Sh g Paul ch Barnabas am ha ahgith mat g Jiosh am si i ha wehmt k ab ha mah g nahnko mahs hemajkam g ap'ethag mat ab wo i s-wohoch g ha'ichu ha-ahga ab amjed g Jesus.
44014028	Tash ash am thadkkahim ha wehm hegam mash ab ihm g Jesus amai Antiok t am.
44015001	Kutsh am ha'i thatha Antiok t ab ab Judea t amjed k hab chum ha ahg hegam matsh ab i s-wohoch g ha'ichu ha-ahga ab amjed g Jesus, “Jiosh o am t-chehani Mosesbad o'ohana ed mat g chechoj hemho wa wo e o'oha an e pahl hikuchk. Kumt pi wo sha'i e tho'ibia mamtp pi hab wo e juh.”
44015002	Tsh wabshaba g Paul ch Barnabas pi sha'i hohho'i ihtha k am si ha ne'owi ihtham Judea t am Tutuligo. Tsh am hahawa i e ap'ech matsh g Paul ch Barnabas am wo hihi Jerusalem wui ha'i ep ha wehm k am wo s-mai mat has wo chei hegam ha'i ehp Jesus chuhchai ch ge'eged.
44015003	Tsh ihtham am hihim k am i ha ahgithahi hegam mash ab ihm g Jesus Phenicia jewed oithk ch Samaria jewed oithk mat g gawul mahs hemajkam ab i e nodagi Jesus wui. Kutsh wehsijj ab si s-ap i e tahtam k si s-hehgig ihtham mash hedai i kah.
44015004	Kutsh gd hu thatha Jerusalem t am. Tsh si s-ha ho'ige'el g Jesus chuhchai ch ge'eged ch wehsijj hegam mash ab ihm g Jesus amai. Tsh am hahawa ha ahgi mat haschu k ab am si i ha wehmt g Jiosh mat am hab juh.
44015005	Tsh wabshaba am ha'i ab ha wui gegokiwua hegam mash si s-gewkam oith g chehanig ch hab kaij, “Hemho wa at wo e o'oha an e pahl hikuchk g chechoj k am hab wo junihith hegai t-chehanig mo g Jiosh ab t-mahkch.”
44015006	Tsh am ep e nam g Jesus chuhchai ch ge'eged k tash am a'aga ihtha.
44015007	Tsh g Peter am i kekiwua k hab kaij: “Ni-wepnag, s-mahch am mant ga hu i wehpeg am ha ahgi g gawul mahs hemajkam g s-kehg ha'ichu ahgaj g Jiosh ab amjed g Jesus nat pi g Jiosh am i ni-gawulkai mant hab wo juh.
44015008	Jiosh o s-mahch g o'othham chegitoi ch ab ep ha mah g Hekia S-ap'ekam Gewkthag hab wa masma mat ahchim hab t-juh.
44015009	Kuch heg hekaj s-mahch mo s-ha ho'ige'elith ch gm hu hab i juh g pi ap ha-chu'ichig mat ab i s-wohoch g ha'ichu ahgaj.
44015010	Pegih, m haschu ahgch ha'i pi'ichuth g Jiosh ab s-wehch ha'ichu ha mohto'ithch g wechij wohochuththam? Ahchim Tutuligo att pi sha'i t-nako machs wehs am hab wo junihith g t-chehanig. T g t-shohshon hab wa'ap pi sha'i e nako.
44015011	Pi attki hab masma wo t-tho'ibia. Heg at wo wa'i t-tho'ibia t-kownalig Jesus. Ab att i s-wohoch g ha'ichu ahgaj. T heg ab i s-t-ho'ige'ith k t-tho'ibia. Pegih, t hab wa'i masma wo e tho'ibia ihtham gawul mahs hemajkam.” Neh, bash kaij g Peter.
44015012	Sh am hahawa ha ahgith g Barnabas ch Paul mat haschu s-hasigam hab juh g Jiosh gewkthagkaj am ha shahgith g gawul mahs hemajkam. Kush wehsijj ab wabsh i pi shahmuni ch am ha kaiham.
44015013	Tsh am i ha'asa neneo. Tsh g James am i kuhgi g ha-ahga mash hab kaij, “Ni-wepnag, ab g wo i ni-kaiham.
44015014	Peter o am t-ahgith matsh has masma g Jiosh am chehgi mo pihk e elith ha hekaj g nahnko mahs hemajkam ch am ha'i i ha gawulkai mat d wo hemajkamgajk.
44015015	K ith am wohokamchuth mat wa has i masma an o'oha g kekelibad Jiosh ha'ichu i tashogiththam mash wa hab kaij g Jiosh:
44015016	‘Neh, e at padch g Davidbad kownaltalig. K wabshaba ab him g tash mant am ep wo i ap'echuth k am hema wo i kei g amjedkam am kehkud ed mant heg gahi wuhshanim wo i himch g kownaltalig.
44015017	T g nahnko mahs hemajkam ab wo i ni-gahghi. Hegam ani ab i ha waith mat d wo ni-hemajkamgak.’
44015018	Neh, bo kaij g Jiosh ch heg am i t-tashogith heki hu wa'i amjed.
44015019	“Kuni hab ep s-che'imk mani hab hi elith matt pi ab hu wo ha mohto'i g t-chehanigkaj hegam gawul mahs hemajkam mat ab i e nohnogi Jiosh wui.
44015020	Tt hi wabsh wo ha ahgi mat has wo e junihith. T hab ab ha wui wo si s-ap e tahtkkath hegam t-wehm o'othham mo am ha wehm kihthag. Tt wabsh wo ha cheha mat wo si e nuhkuth g hejel e-wehm kihkam wehhejed ch pi ab hu wo ihm hab masma mo d Jiosh hegai mo pi d Jiosh ha'ichu ko'athch mo ab e to'ith ha wui k pi wo ko'ath g eh'ed ch hegai mo pi gm hu e iawua g eh'ed e mum'ajch.
44015021	Ith o wehsko si s-ap s-e mahch no pi an ahgachug wehs kihhim ch ed ch am e ne'okchulith t-wehm o'othham ha-chechopi ed.”
44015022	Tsh ihtham Jesus chuhchai ch ge'eged am i ap'ech am wehs ha wehm hegam mash ab ihm g Jesus amai matsh am ha'i wo i ha chuhcha. Tsh ihtham am wo i ha oi g Paul ch Barnabas am Antiok wui. Sh ihtham d ha-chuhchai Judas Barsabbas ch Silas nash pi g hemajkam ab si has ha elith.
44015023	Kutsh ab ha mah g o'ohana matsh wo bek am Antiok wui. Sh hab chu'ig ihtha o'ohana: “T-naipijju mam d gawul mahs hemajkam ch ab ihm g Jesus ch ab kihthag Antiok t ab ch Syria t ab ch Cilicia t ab. B ach si em-ho'ige'elith ahchim mach d Jesus chuhchai ch ge'eged ia Jerusalem t ab.
44015024	“Ihtham Barnabas ch Paul o ab t-ahgith mat am ha'i hihi g t-wehm o'othham k am em-kudu am ha'ichu pi ap em-ahgithk. Kuch eda wa chum pi sha'i ha ap'echuth mat hab wo e juh.
44015025	Kutt heg hekaj wehsijj ia t-hemapath k am i ap'ech matt has wo t-juh. B o si i s-ap e thagitokch ihtham Barnabas ch Paul am chikpanaj ed g t-kownalig Jesus Christ ch hekaj chum alo e ko'ij.
44015027	Kutt gohk ep i ha chuhcha mat am wo i ha oith k si s-ap wo em-ahgi mach haschu i em-o'ohanith. K d ihtham Judas ch Silas.
44015028	T am i t-tashogi g Hekia S-ap'ekam Gewkthag mattki pi ab hu wo i em-mohto'i g t-chehanig ahchim Tutuligo k wabsh wo em-ahgi ihtha mamt am hab hi wo wa junihith. T hab wabsh si s-ap wo e tahtkkath em-wui hegam t-wehm o'othham mo am em-wehm kihthag.
44015029	Neh, pi amt wo ko'ath g eh'ed ch hegai mo pi gm hu e iawua g eh'ed e mum'ajch ch pi wo ko'ath hegai mo ab e to'ith mo haschu hab chum e elith mo d jiosh. Mt wo si e nuhkuth g hejel e-wehm kihkam wehhejed. Mamtp wo si e nuhkuth ith ab k am wo wa s-ap'ek. T g Jiosh am wo wa em-wehmajk.”
44015030	Kutsh am hahawa gm hu hihi ihtham Barnabas ch Paul ch Judas ch Silas k gm hu thatha Antiok t am. Tsh am i e hemapai hegam mash ab ihm g Jesus. Kutsh am i ha mah g o'ohana.
44015031	Tsh ihtham am ne'okchulith k si s-ap i e taht natsh pi heg hekaj ab si i e gewkemhu.
44015032	Kush g Judas ch Silas hab wa'ap d Jiosh ha'ichu i tashogiththam ch am thadkkahim he'es i tash ch mu'i ha'ichukaj am i ha gewkemhu.
44015033	Kumtsh am hahawa s-ap i ha thagito mat wo uhpam hihi.
44015034	[Tsh wabshaba g Silas hab i e ah mat wabsh ha wehm wo thakath.]
44015035	Sh g Paul ch Barnabas he'es i tash am thadkkahim Antiok t am am ha jehnigithch ab amjed g Jesus. Sh mu'ijj hab wa'ap ha ahgith g ha'ichu ahga ab amjed g Jesus.
44015036	Sh am hu hebai amjed, sh hab kaij g Paul ab Barnabas wui, “Am att ep wo hihim k am wo i ha gewkemhu wehs kihhim ch ed mach wa hebai ahgachug g Jiosh ha'ichu ahga k am wo ha nei mas has wa'i masma.”
44015037	Kush g Barnabas hab chum kaij mat wo bek g John Mark.
44015038	Tsh wabshaba g Paul pi hohho'i mat wo bek nat pi wa am wabsh i ha thagito Pamphylia t am k pi am hu ha wehm i nahto g chikpan.
44015039	Kutsh ith am si pi ha ap'et. Tsh hekaj i e gawulkai. Kutsh g Barnabas bek g Mark k gn hu aigo i shul ge'e wahlkokaj Cyprus jewed t am.
44015040	Tsh wabshaba g Paul g Silas am epai bek mat wo oi. Kumtsh am e ho'ige'ithahun k am i ha thagito Jiosh hemajimatalig ed.
44015041	Tsh ihtham Paul am hihi Syria ch Cilicia jejewed oithk k am i ha gewkemhunahim hegam mash ab ihm g Jesus.
44016001	Kutsh hegam Paul am hahawa hihi Derbe kihhim wui k amjed gm hu thatha Lystra kihhim t am. Kush eda amai am hema kih g wechij o'othham ch am oith g Jesus himthag ch hab chehgig Timothy. K g je'ej hab wa'ap am oith g Jesus himthag ch d Tuhligo uwi. Sh wabshaba g ohgbadaj d Greek hemajkam.
44016002	Sh wehsijj g Jesus ihmtham am Lystra t am ch Iconium t am am si wehhejed neok g Timothy.
44016003	Tsh g Paul s-behim g Timothy e wehm. Sh eda wehs s-mahch g Tutuligo amai mat g ohgbadaj pi pahl hikuch g Timothy. Tsh heg hekaj g Paul an pahl hikuch k hahawa bek.
44016004	Kutsh am hihim k hebai i thaiw kihhim t am ch am ha ahgith hegam mo ab s-wohochuth g Jiosh ha'ichu ahga hegai matsh ha o'ohani g Jesus chuhchai ch ge'eged am Jerusalem t am k hab ha ahgith mat s-ap am hab wo chum junihith.
44016005	Tsh am i mu'itha hegam mash am e wehm e mihshmath wehs kihhim ch ed. Tsh g ha-wohochuthadag am i gewka.
44016006	Tsh am gahi wuwha g Phrygia jewed ch Galasia jewed ihtham Paul k am ahgahim g ha'ichu ahga ab amjed g Jesus. Tsh wabshaba pi ha hiwigi g Hekia S-ap'ekam Gewkthag mas am wo i ahgahi am Asia jewed ch ed.
44016007	Tsh gm hu thatha mo an i chekshani g Mysia jewed k hab chum i e ah mat imhab uhpam wo hihi Bithynia jewed wui. Tsh wabshaba ep pi ha hiwigi g Hekia S-ap'ekam Gewkthag.
44016008	Tsh hekaj gm hu gahi hihi Mysia jewed oithk k gm hu thatha Troas kihhim t am. Kunt am ha nam ahni Luke.
44016009	Tsh g Jiosh am ha'ichu hab juh nenaj ed g Paul. Sh am hema neith g Macedonia jewed t am o'othham. Kush ith ab kehk ch hab kaij, “Ab g i hihm Macedonia wui k wo i t-wehmt.”
44016010	T g Paul am hahawa t-ahgi ihtha. Kuch hab kaij moki tatchua g Jiosh matt am wo hihim k am wo i ha ahgithahi g ha'ichu ahgaj. Tt am ha hekaj i t-nako matt am aigo i chehchsh Macedonia jewed t am.
44016011	Kutt an ha hekaj gahi i shul g ge'e shuhthagi ge'e wahlko ch ed k ga hu thatha Samothrace kihhim t ab. Am ba'ich d i tash, tt am thatha Neapolis kihhim t am
44016012	k amjed gm hu ba'ich i wahp mo am d Philippi kihhim amai wehpeg chekshani ch ed g Macedonia jewed. Ihtha Philippi o d si s-has ha'ichu. K mu'i am thadha g si ge'e kownal shonthalig. Kuch am he'es i ha'ichugkahim ith eda kihhim.
44016013	Pi o am hu hema kehk g Tutuligo hemajkam ha-cheopi. Kutt heg hekaj am hihi mo an ge akimelig kihhim aigo mach hab t-ahg mo am hu hebai apchuthas mo am e ho'ige'ithahun g Tutuligo. K am hebai e hemapaithch g u'uwi. Kutt am i thadhaiwua k am ha wehm neneo.
44016014	K hema hegam u'uwi hab chehgig Lydia ch ab amjed g Thyatira kihhim ch d s-ihbhaimagi lohba gagdatham ch ab si ihm g Jiosh. Jiosh at ab i mah g wohochuthadag. Kut ab s-wohog el g Paul
44016015	k e pahl wako. T wehs hab wa'ap e juh g wehmaj kihkam. K hab hahawa kaij g Lydia, “Oi g wo t-oith k am t-wehm wo i thadhaiwua t-kih am nach pi d hahawa em-wehm wohochuththam.” Kutt wa woho hab t-juh heg hekaj mat pi t-thagito k ab ep t-waith.
44016016	Kuch am hu hebai am hihim matt gm hu wo hihi mo am e ho'ige'ithahun. T ab hema i t-oi g uwi. Kuki g jiawul an u'ukch ch ab mahkch g amichuthadag mo gm hu ba'ich tash ha'ichu ahg. K am ha'i si u'ukch ch mu'i lial u'u ab amjed mo am ha'ichu ha ahgith g hemajkam.
44016017	T ihtha uwi ab i t-oith k si hihnk ch hab kaij, “Ihtham o'othham o d piongaj g si uhgchu Jiosh ch am em-ahgithahim mamt has masma wo e tho'ibia.”
44016018	Neh, bo kaij ch mu'i tashkaj an t-oithahim. T am hahawa pi e nako g Paul k ab si sikol i kekiwua k hab kaij ab jiawul wui, “Jesus Christ gewkthagkaj ani ab si m-chehani mapt wo thagito ihtha chehia.” T am wa i hekaj thagito g jiawul.
44016019	T am i nei hegam mo an u'ukch mat hahawa pi has masma ep wo u'uth g lial heg hekaj chehia k hekaj an ha ui g Paul ch Silas k gm hu i ha chewaim haha'ichu ha wui. Ihtham o am thadha si eda g kihhim.
44016020	K hegam mat am i ha ui g Paul ch Silas hab ha ahg, “Ihtham o d Tutuligo. Kutt ha cheh mo ha kudut g ia kihkam
44016021	no pi chum t-ahgith mash hema d si ge'e kownal mattsh ab wo chum si has elithath. K eda pi hiwgithas machs hab wo t-wuath nach pi ab si wecho g Rome kownal. K pi d t-wuikam ihtha ha'ichu ha-ahga.”
44016022	T wehsijj hegam mat ab i e hemapai ab i ha wehmt k ab ha wui gegokiwua g Paul ch Silas. T g haha'ichu gm hu wuashul g ha-wehschuga k am ha'i ha chehani mat wo ha gewitta.
44016023	Kumt am i si s-ko'okam ha gewittani k gd hu ha u'apa kukpaikud wui k hab ahgith g lilso ha nuhkuththam mat si s-wihnam wo ha kuh.
44016024	T wa woho hab e juh k gd hu si chuhko ha kuh k an ha wahpki g ha-kakhio uhs wupulshpadag ed.
44016025	Kutsh am eda i huh g s-chuhugam. Sh g Paul ch Silas am si e ho'ige'ithahun ch si ne'eth ch ab si ihm g Jiosh. Sh am ha'i ep kuhkpi g lilso ch ha kaiham.
44016026	T am haha wabsh si s-gewkam ugij g jewed. Tsh g kukpaikud am si wehs u'ugij. Tsh gam si e kuhkpi'o g kukpaikud kuhkpadag. Tsh g ha-wupulshpadag e padch.
44016027	Tsh ab si i nea g ha nuhkuththam k hab e ahg mat ne'iopa g lilso k hekaj an bei g is-pahyo mat wo hejel e mua.
44016028	Sh wabshaba g Paul am si s-kaitham hihnk ch hab kaij, “Pi g am hejel e mua'i. Ia ach wabsh i wehs ha'ichug.”
44016029	Tsh am hahawa bei g lahmpa k am si med k am i wahk k si gigiwuk. Sh am wabsh kia thadha g lilso. Kutsh ab i gei ha wecho g Paul ch Silas
44016030	k ab i ha wuwhasith k ab ha kakke, “Shahnt masma wo ni-tho'ibia?”
44016031	Sh hab kaij ihtham Paul, “B apt wo i s-wohoch g ha'ichu t-ahga ab amjed g t-kownalig Jesus Christ. T heg wo m-tho'ibia. T ihtham m-wehm kihkam m ia gegok hab wa'ap wo e juh.”
44016032	Tsh ihtham Paul am hahawa i ha mihshmath ab amjed g Jesus.
44016033	Tsh am ha hekaj i ha u'u k ab i wako g eh'ed mat wa am ha gewitta. Tsh amjed am ha hekaj i e nakog k e pahl-wapko g e-wehm kihkam ha wehm
44016034	k gn hu hahawa i ha wahpki g Paul ch Silas e-kih ed k ha gegos. Kush si s-hehgig ihtha wehs ha wehm g e-wehm kihkam no pi ab hahawa wohochuth g Jiosh.
44016035	Sh am ba'ich d i si'alim. Tsh g haha'ichu am ha ahgi g chich-lilihi mat wo ha thagito ihtham Paul.
44016036	Sh hegai lilso ha nuhkuththam ab ahgith g Paul ch hab kaij, “Ia at gei g ahga ab ha amjed g haha'ichu matsh wo em-thagito. Mt gamai wabsh s-ap e taht k wo hihi.”
44016037	Kush wabshaba g Paul hab kaij ab ha wui g chich-lilihi, “Pi att hab wo t-juh. Hemho wa at ab wo i hihi hegam s-has haha'ichu k ia wo i t-wuwhas am ha tahgio g hemajkam nat pi t-gewitta am ha tahgio wa chum pi mahchch mas haschu d t-chu'ichig. K heg pi d chum t-wuikam nach pi u'ukch g t-shel hab masma mo g Rome t am hemajkam.”
44016038	Kush g chich-lilihi am hahawa ha ahgith g s-has haha'ichu mo has kaij. Tsh am i kah ihtha k si e totothsith k am hihim
44016039	k ab ha ahgi mat wabsh wo i s-ha ho'ige'el k am hahawa i ha wuwhasith k hab ha ahg mat hig gm hu wo hihi ab amjed g kihhim.
44016040	T g Paul ch Silas am i wuwhag k gm hu hihi Lydia kih wui. Kut am e nam hegam mat ab i s-wohoch g ha'ichu ha-ahga ab amjed g Jesus. T ihtham Paul ab si i ha gewkemhun k gm hu hahawa hihi.
44017001	Tsh ihtham Paul am wabsh gahi wuwha g Amphipolis kihhim ch Apollonia kihhim k gm hu thatha Thessalonica kihhim t am. Sh am hema kehk g Tutuligo ha-cheopi.
44017002	Tsh heg wui am hihi hegam Paul mo hab wa e wua chum hekith. Tsh g Paul am ha wehm a'aga ab amjed g Jiosh o'ohana k ith hekaj am chum wohokamch mat g Jiosh si Kehsha hemho wa wo e sho'igchuth k wo e mu'a k wabshaba ep wo i wuhsh ab muhkig t amjed. Sh hab ep kaij, “Ihtha Jesus mani ia mahsko wua em-shahgith d hegai Jiosh si Kehsha.” Sh waik thomig oitham am ha jehnigith mihshmetha tash ab.
44017004	Kutsh ha'i ab i s-wohochuth k ab i ha wehmt hegam Paul. Tsh mu'i hegam Greek hemajkam ch hegam s-has ha'ichu u'uwi mash ab ihm g Jiosh ab hab wa'ap i s-wohoch g ha'ichu ha-ahga k ha wehmt. Sh hema ihtham hab chehgig Jason. Tsh wabshaba ha'i s-ha hehgam g Tutuligo. Kush am ha'i oiopo g s-papadmakam ch am i ha wehmt hegam Tutuligo k am i ha kudut g kihkam. Kutsh wabsh woho i babgat k am hihim k am wabsh si wahp Jason kih ed mat am wo ha ui g Paul ch Silas k am wo ha u'apa hemajkam ha wui.
44017006	Sh wabshaba pi am hu ha'ichug. Kush heg hi wa Jason am tha. Kush ha'i ep thadha g wehmaj wohochuththam. Kumtsh ihtham ha u'u k am i ha chewaim haha'ichu ha wui k si hihnk ch hab kaij, “Ia at ha'i thatha g o'othham k ash wa wehsko ha kudut g hemajkam ch ab wui gegok g si uhgchu kownal hab kaijch mo am hema d ep kownal ch hab chehgig Jesus. K ihtha Jason ab ha to'akch e-kih ab.”
44017008	Neh, bash kaij ch hekaj ab si i ha kudut g hemajkam ch haha'ichu mat wabsh woho'i babgat.
44017009	Tsh g haha'ichu am cheha g Jason ch hegam ha'i mat wo ha namkith ha'akia mo haschu d i ha-chehanig. Kutsh am hab e juh. Tsh hahawa ha thagito.
44017010	Tsh am i s-chuk. Tsh hegam Jesus ihmtham am ha ahgi ihtham Paul matsh gm hu wo hihi Berea kihhim wui. Tsh gd hu thatha k am ha hekaj hihi Tutuligo ha-cheopi wui.
44017011	Tsh ihtham s-ap ab i ha nei. Sh am ha mihshmath. Kush si s-hohho'ith ch ab kaiham g ha'ichu ha-ahga ch wehs tashkaj am si hoan g Jiosh heki hu o'ohana mat wo s-mai mas wa woho hegai mash g Paul am ha ahgith.
44017012	Tsh mu'ijj ab i s-wohoch g Tutuligo. Tsh mu'ijj g gawul mahs hemajkam hab wa'ap ab i s-wohoch. Ha'i ihtham ash d s-has haha'ichu u'uwi.
44017013	Tsh am wabsh i chum kah g Tutuligo am Thessalonica t am mash ihtham Paul am ha mihshmath Berea t am hab wa ehp k am ha hekaj i hihim k am i ha kudu g hemajkam.
44017014	Kutsh heg hekaj am ahgi g Paul hegam mash ab s-wohochuth mat gm hu wo hih ge kahchki hugithgo. Tsh wabshaba g Silas am wa'i wih Berea t am g Timothy wehm.
44017015	Tsh hegam matsh am i bei g Paul gm hu u'apa Athens kihhim t am. Tsh am hahawa ha ahgi g Paul mat wo ha ahgi g Silas ch Timothy mamt hekith wo i e nakog k ab ha hekaj wo i hihi. Tsh amjed gm hu hahawa uhpam hihi ihtham e-kihhim wui.
44017016	Sh am thaha g Paul Athens t am ch am ha nenida g Silas ch Timothy. Sh eda wehsko chuhch g ha-jijoshta. Sh g Paul am ha neith ihtham ch hab si pi ap e tahtk.
44017017	Tsh am wabsh ap'et mat ha wehm wo si i a'aga g hemajkam am ha-cheopi ed. Kush am ha'i ha wehm e mihshmath g gawul mahs hemajkam. Sh g Paul am epai kuaya ch ed ha wehm ha'ichu i a'aga ab amjed g Jesus am ha ahgithch mat g ko'i wo i wuwha ab muhkig t amjed. Sh am ha'i d jewed t ab ha'ichu s-chu a'amichuththam ch wabsh ab uhpam i ne'owi g Paul. Sh ha'ijj hab kaij, “K haschu hab chum ahg ihtha pi ha'ichu amichuththam o'othham?” Kush ha'i hab ep kaij, “Shahag wepo mo g mehk jewed thahm jijosh am ha a'aga.”
44017019	Kush eda hegam kihkam ch hegam mo am wabsh sha thadha s-hohho'ith mat tash oitham wo kaihamath ch wo a'agath hegai mo haschu d si wechij ahga. (19) Kumtsh ab i bei g Paul k gd hu u'apa mo am e nanmek k hab kaij ab wui, “Shah'o d ahga ihtha wechij mashchama map ab amjed neok. (20) Pi ach am wa chum amichuth.”
44017022	Tsh am hahawa kekiwua g Paul k hab kaij, “Ahpim kihkam amki ab si has ha elith g jijosh.
44017023	Am ani neith m an chuhch g em-jijoshta kahya oithk. Kuki am hema kehk g iagchulithakud mo ith an o'ohanas, ‘Ia amt wo ha'ichu thai heg wehhejed jiosh mattp hems pi mahch.’ Pegih, ihtha pi em-machiga o d hegai mant am haha wo em-ahgi ab amjed.
44017024	“Tho ihtha Jiosh mat wehs ha'ichu nahto ch d kownal wehs ha'ichu thahm. Wehsko o an ha'ichug g Jiosh. K pi hab sha'i mahs mas am hebai wabsh wo e thai hab masma mam hab ha wua g e-jijoshta.
44017025	Jiosh o ab t-mahkch g thoakag ch wehs ha'ichu. K pi am hu ha'ichu d sha'i hegai mas ab i si tatchua ab amjed g o'othham mat ab wo mah chikpank.
44017026	“Jiosh at am hemako nahto g o'othham k ab amjed i wuhshath g wehs nahnko mahs hemajkam k an a'ai i ha gantad wehsko jewed oithk mat hebai heki hu i ap'ech mat an wo kihkath.
44017027	K hab d elithaj mat am wo i e gahgithahi g Jiosh k atp hems wo cheh. Pi o sha'i mehk ab hema i t-amjed
44017028	ch ab t-mahkch g thoakag ch kihthag. Ha'ijj g em-wehm o'othham o d ha'ichu a'amichuththam ch hab kaij, ‘Ahchim hemajkam ach d Jiosh a'aliga.’
44017029	“Pegih neh, ith o d wohokam mach d a'aligaj g Jiosh. Tt pi hab wo ge t-ahgath mas g wohokam Jiosh hab mahs mo ihtham em-jijoshta mat wabsh g o'othham am nahto g ohlakaj o g plahthakaj o g hothaikaj.
44017030	Heki o hu pi mahch g hemajkam g Jiosh tatchui. K g Jiosh si s-hemajim am ha nakog. Ni wabshaba hemu em-ahgith mo hahawa ab si i ha chehani g hemajkam wehsko mat gm hu wo s-ohhoth g pi ap e-chegitoi.
44017031	Am at i ap'ech g tash mat wehs wo ha lothai g hemajkam k heki hu am hema si i kei mat hab wo juh g lothaita. Tsh ith ia mahsi t-shahgith k ia oimmelhim ch e muhkith. Tsh g Jiosh ab i wuhshath muhkig t amjed mat wo wohokamch mo d si Kehshaj.” Neh, bash kaij g Paul.
44017032	Tsh ihtham am i kah mo hab kaij matsh hema i wuhsh ab muhkig amjed. Kush ha'ijj wabsh si ash ch wabshaba ha'i hab kaij, “Am g wa ep t-jehnigith ab amjed ihtha.”
44017033	Tsh amjed gm hu hahawa hih g Paul.
44017034	Tsh ha'i ab s-wohochuth k ab i wehmt. Sh hema ihtham d Dionysius ch d hema hegam s-chu a'amichuththam. Kush am hema d ep uwi ch hab chehgig Damaris.
44018001	Tsh gm hu hahawa hih g Paul ab Athens t amjed k am him k am jiwia Corinth kihhim t am.
44018002	Sh am hema thaha g Tuhligo ch hab chehgig Aquila ch ab d mahsikam Pontus t ab. K g wehmaj kihkam hab chehgig Priscilla. Ihtham o d ikus kihttham. Kutsh hab wa e juh am ha tahgio matsh g ge'e kownal Claudius gm hu ha huhu'i Tutuligo ab amjed g Rome kihhim. Sh ihtham Aquila ch Priscilla am ahhio Corinth wui.
44018003	Tsh g Paul am i ha chehgim k am ha wehm i thahiwua k am ha wehm chikpan no pi hab d wa'ap ikus kihttham.
44018004	Kush wehs mihshmetha tash am hihim Tutuligo ha-cheopi wui mat am wo ha'ichu i ha tashogi ab amjed g Jesus. Kush am ha'i ep ha wehm e mihshmath hegam mo pi d Tutuligo ch am kah g ha'ichu ahgaj.
44018005	Kutsh am i thatha g Silas ch Timothy ab Macedonia jewed t amjed. Tsh g Paul am hahawa i thagito g e-chikpan k heg am himch matsh am hahawa si i ha mihshmath am si s-mahch ch ahg ab ha wui g Tutuligo mo g Jesus d Jiosh si Kehsha mat wo t-tho'ibia.
44018006	Tsh wabshaba ab wui gegokiwua ihtham k am si pi ap has ahg. Tsh oi wa g Paul ab si i shahmuth g e-wehschuga ha wui mat wo ha chehgi mat ha thagito k hab kaij, “That wo hejel em-chu'ichigk mamtp wo sha pi e tho'ibia. T ahni pi ab hu ha'ichu d wo ni-chu'ichigk. Nt ia'i amjed g gawul mahs hemajkam ab wo i ha mihshmath.”
44018007	Neh, tsh ia'i thagito g ha-cheopi k gd hu hahawa ha mihshmath g hemajkam hema kih am g gawul mahs o'othham. Ith ash ab ihm g Jiosh ch hab chehgig Titius Justus ch an kih hugithaj an g Tutuligo ha-cheopi.
44018008	Kutsh mu'i ep ab i s-wohoch am i kahk k am e pahl wapko. Hema ash d chum ha wanimedtham g Tutuligo ch hab chehgig Crispus ch ab i s-wohoch g e-wehm kihkam ha wehm.
44018009	Tsh am hu hebai chuhug ch ed am ha'ichu hab e juh Paul nena ed mash kah g Jesus. Kush ab wui hab kaij, “Pi g am sha'i ha'ichu ehbithath. Ia ani m-wehmaj ch pi hedai wo shai hiwigi mas wo s-ko'okam m-juh. Pi g sha'i ha'asa ha mihshmath. Mu'ijj o ia kih ith eda kihhim mat d wo ni-hemajkamgak.”
44018011	Sh heg hekaj hemako ahithag ch eda hugkam ehp am ha'ichugkahim ch am ha mashcham g Jiosh ha'ichu ahga.
44018012	Tsh am hahawa hema i thahiwua g kownal am Greek hemajkam ha-jewedga am k hab chehgig Gallio. Tsh g Tutuligo am i e hemapath k an bei g Paul k am u'apa ge'e kih t am
44018013	k hab kaij, “Ihtha o'othham o chum ha chehani g hemajkam mat hab masma ab wo i ihmath g Jiosh mam has masma pi t-hiwgith.”
44018014	Kutsh am haha wabsh wo i chum neo g Paul. Sh wabshaba Gallio hab ha ahg, “Pi oki ab wui kehk g ge'e kownal chehanig. T heg hekaj pi wo ni-ap'et mant ab wo em-kaiha.
44018015	Thoki wabsh ha'ichu ahga ab amjed g em-himthag ch ab hema i amjed g em-wehm o'othham. Mt heg hekaj am hejel wo i ap'ech. Pi ant am hu wo sha'i i hudaw hab mahs ha'ichu.”
44018016	Neh, bash kaij ch gm hu si i ha wuwhas ge'e kih amjed.
44018017	Kutsh ihtham an wabsh si bei hegai mash d ha wanimedtham am cheopi ch ed ch hab chehgig Sosthenes k am si gewitta ge'e kih bahsho. Tsh pi ab hu has sha'i e taht g Gallio.
44018018	Sh mu'i tash am ha'ichugkahim g Paul Corinth kihhim t am ha wehm hegam mash ab s-wohochuth g Jiosh ha'ichu ahga. Tsh amjed hab i e ah matsh gm hu uhpam wo hih Syria jewed wui. Sh eda gm hu hihhim g ge'eged wapalko Cenchrea kihhim t amjed. Kutsh gm hu hih g Paul. Tsh g Priscilla ch Aquila gm hu oi. Tsh koi am hu i chehchsh ge'e wahlko ch ed, tsh g Paul hih g e-mo'o matsh wa am he'es i tash pi hih mo d ha-himthag heg hekaj mat ab ha'ichu ah'ath g Jiosh.
44018019	Tsh am hahawa gahi i shul g ge'e wahlkokaj k ga hu thatha Ephesus kihhim t am. Kutsh am i thadhaiwua g Priscilla ch Aquila. Tsh g Paul am hih mat am wo sha i wah Tutuligo ha-cheopi ed k am ha wehm ha'ichu a'aga.
44018020	Sh ihtham ab ahgith mat am wabsh wo i wih ha wehm. Tsh wabshaba pi e nako
44018021	k ash hab wabsh ha ahg am wo i himk, “Matp g Jiosh d wo tatchuik, nt wo wa uhpam ep jiwia.” Neh, bash kaij ch amjed ab i chesh ge'e wahlko t ab.
44018022	Tsh heg gm hu gahi i gei Cesaria kihhim t am. Tsh amjed gm hu hahawa hih g Paul Jerusalem wui k am i ha chehgim g e-wehm wohochuththam. Am he'es i tash, tsh gm hu hahawa ep gahi i chesh Antiok t am.
44018023	Sh am he'es i ha'ichugkahim amai ch am hahawa ep ha thagito k atsh gm hu hahawa ep hih ha oithk g Galasia ch Phrygia jejewed k am i ha gewkemhunahim g e-wehm wohochuththam.
44018024	Tsh am hema jiwia g Tuhligo Ephesus kihhim t am k hab chehgig Apollos ch ab d mahsikam Alexandria kihhim t ab ch si s-e mahch ab s-neokimakam t ab ch ash si ge'e s-mahch g Jiosh o'ohana.
44018025	Kumtsh heki hu mashcha ab amjed g Jesus. Kush si s-hohho'ith ch am ahgahim ch si s-ap ha mashcham ch eda heg wa'i s-mahch John pahl wakona.
44018026	Tsh am i kah hegam Priscilla ch Aquila nash pi am si ha mihshmath Tutuligo ha-cheopi ed. Tsh ihtham am i wai e-kih wui k am s-ap ahgith mo haschu i koi s-mahch ab amjed g Jesus.
44018027	Kutsh hab hahawa i e ah g Apollos mat am wo hih Greece jewed wui. Tsh am i wehmt hegam mash ab s-wohochuth g s-kehg ha'ich ahgaj g Jiosh ch am kih Ephesus t am k am ha o'ohani g e-wehm wohochuththam amai Greece ch ed k ab si ha ahgith mat s-ap ab wo i nei g Apollos. Tsh gm hu jiwia k ab si ge'e i ha wehmt.
44018028	Sh am ha'i ne'owin g Tutuligo. Tsh wabshaba am ha gewito am ha-kaichuthch g mu'i hemajkam k am si i wohokamch heg hekaj Jiosh o'ohana mo g Jesus d Jiosh si Kehsha mat wo ha tho'ibia g hemajkam.
44019001	Tsh gm hu ba'ich ep hih g Paul k gd hu jiwia Ephesus t am mo eda g Apollos am oimmed Corinth t am. Kush am ha'i kih ch ab chum s-wohochuth g Jiosh ha'ichu ahga.
44019002	Sh g Paul ab ha kakke, “Namt am wa bei g gewkthag ab amjed g Hekia S-ap'ekam Gewkthag mamt hekith ab i s-wohoch g Jiosh ha'ichu ahga?” Sh hab kaij hegam, “Pi ach koi hebai sha'i kah mas am ha'ichu d Hekia S-ap'ekam Gewkthag.”
44019003	Sh hab hahawa kaij g Paul, “A namt koi e pahl wapko g Jesus pahl wakonakaj?” Sh hab kaij, “Pi koi. Johnbad pahl wakonakaj att t-wapko.”
44019004	Sh hab hahawa ep kaij g Paul, “M o wa woho mash heg am ha ahgith mat gm hu wo s-ohhoth g pi ap e-chegitoi ch wabshaba am ep ha ahgith mat ab wo i s-wohoch hegai mat am epai wo i e maskogi. K heg d Jesus.”
44019005	Tsh ihtham ab i s-wohochuth k e pahl wapko ab chehchegch g Jesus.
44019006	Tsh g Paul an i ha tahtamahim k ab ihmahim g Jiosh. Tsh ab si i bei g gewkthag ab amjed d Hekia S-ap'ekam Gewkthag k am si gawul ne'okikaj neneok mat pi hebai mai ch am ahg g Jiosh ha'ichu ahga.
44019007	Kush am hu d i gamai gohk ihtham chechoj.
44019008	Sh am wapke g Paul Tutuligo ha-cheopi ed ch am ha wehm ha'ichu si i a'aga waik mashath ab chum s-ap s-ha mahtchuthamk ab amjed g Jiosh kownaltalig.
44019009	Tsh wabshaba ha'i pi wohochuth k wabsh si pi ap neneok ab amjed g Jesus himthag am ha kaichuthch g hemajkam. Tsh heg hekaj am ha thagito g Paul k gm hu hih ha u'uk hegam mat ab i s-wohoch. Sh am hema d Tyrannus ch ge mashchamakud ch ith ha hiwigi. Kush heg eda g Paul am ha wehm a'aga g Jiosh kownaltalig wehs tashkaj
44019010	gohk ahith ab. Tsh wehsko e kah g Jesus ahga heg eda Asia jewed.
44019011	Kush g Jiosh am si i wehmaj g Paul mash am hab junihim g s-hasigam ha'ichu.
44019012	Sh g hemajkam chum hems ab u'u g Paul ha'ichu eniga ch hekaj ab tattam g kok'otham. Kush ha thothad. Tsh g jijawul im hu hab wo i e juh ab ha amjed hegam mo an ha u'ukch.
44019013	Sh eda an ha'i ep oiopo g Tutuligo ch hab chum e wua mo im hu hab i ha wua g jijawul ab ha amjed g hemajkam. Kush am hema g uhgchu pahl hab chehgig Sceva ch wewa'ak a'alithag. Sh ihtham hab wa'ap chum im hu hab i ha wua g jijawul ab ha amjed g hemajkam. Am hu hebai, sh ihtham am hema neith g o'othham mash g jiawul an u'ukch ch hab kaij, “Ab g i thagito ihtha o'othham, ahpi jiawul. Bani si m-ahgith heg gewkthagkaj Jesus mo g Paul ab amjed ha mihshmath.”
44019015	Sh wabshaba hab kaij g jiawul ab ha wui, “S-mahch ani g Jesus ch ep s-mahch mo hedai wud hegai Paul ch wabshaba ahpim pi sha'i em-mahch mams hedai wud.”
44019016	Kutsh ihtha cheoj mo g jiawul an si u'ukch haha wabsh ha thathge k s-ko'okam ha juh. Tsh gm hu ne'iopa ab amjed g kihj k d wabsh i eh'ed. K g ha-wehschuga wantshas.
44019017	Kutsh wehsijj kah ihtha amai Ephesus t am k atsh si s-ehbeni k ab si has i el g t-kownalig Jesus.
44019018	Tsh mu'ijj hegam matsh ab i s-wohoch s-kehg ha'ichu ahga ab amjed g Jesus am i e hemapath k mahsko wua g pi ap e-chu'ichig am wehs ha tahgio g hemajkam.
44019019	Tsh mu'ijj hegam mash hab chum e elith mo d mamakai am u'apa hegam e-o'ohana mo an ahgas g hihoina k am ha chehgith k ha mei. Tsh eda am i kuint g ha-namkig ihtham o'ohana mash am mei. Kutsh ai g hetaspo wehst-mahm mihl pihsh (50,000).
44019020	Kutsh hab masma hekaj si s-gewkam am i hih g ha'ichu ahga ab amjed g Jesus k am i e gantad. Sh g hemajkam ba'ich i s-gewkam ab u'ukch.
44019021	Tsh amjed hab i e ah g Paul matsh gm hu wo hih Macedonia ch Greece jejewed oithk k amjed gm hu haha wo hih Jerusalem wui k amjed am Rome wui wo hih.
44019022	Kush eda g Timothy ch Erastus am wehmaj. Kush am ha ahgith g Paul matsh am wo hihi Macedonia wui. Tsh g Paul am wih Asia ch ed he'es i tash.
44019023	Kutsh ia'i ithani am i e kudu g hemajkam ab Ephesus t ab heg hekaj Jesus himthag.
44019024	Amai ash am hema kehk g ge'e cheopi. Kush am eda e kehshch g uwi ha-jioshga ch hab chehgig Artemis. Kush am hema d plahtha chikpantham ch hab chehgig Demetrius. Sh ith pionag g plahthakaj ha nahto g al kihki mo heg wepogithas cheopi ch mu'i nahto g lial ha gagdathch.
44019025	Kutsh g Demetrius am i ha hemapai hegam mash hab wa'ap mahs chikpan hab wua k am si s-gewkam hab kaij ab ha wui, “Ni-naipijju, s-mahch am mo g s-t-kaistalig ab him ith amjed chikpan.
44019026	Kum eda si neith ch ep kah ihtha hab chehgi Paul mo hab kaij mo ihtham t-jijoshga pi d sha'i jijosh. T hab am gawul juh g e-chegitoi g mu'i hemajkam ab i s-wohochuthk iia Ephesus t am ch chum alo wehsko am Asia jewed oithk.
44019027	Kut wo e padch g t-chikpan nat pi pi ab hu hab masma wo e ihmath g Artemis mo hemuch wehsko ab si e ihm. T g cheopigaj pi ab hu wo e ha'ichuch.”
44019028	Tsh am i kah ihtham mat am e hemapai k atsh si babgat k si s-kaitham hihnk ch hab kaij, “B ach si has elith g t-jioshga Artemis.”
44019029	Sh wehsko kaithag g ha-hihinki ch wehs ha babgach g kihkam. Tsh gohk ha ui hegam mash am wehmaj g Paul k am ha u'apa chichwikud ed. Hegam mamtsh ha ui ash d Gaius ch Aristarcas.
44019030	Tsh g Paul am chum s-wahkim ha shahgith. Tsh wabshaba g wehmaj wohochuththam pi hiwigi.
44019031	Tsh ha'i hegam mash d haha'ichu ch d naipijjuj g Paul hab wa'ap ahgith matsh pi am hu wo hih mamt am i ha ui ihtham gohk.
44019032	Tsh eda heg oitham am i si e gewkai g kudutadag. Sh ha'ijj si hihnk has i kaitham. Sh ha'i am wa gawul ha'ichu ep hihnk heg hekaj mash mu'ijj pi sha'i mahch mas haschu ahgch ia e chehm.
44019033	Tsh g Tutuligo am hema i kei mat am wo him k ab wo i kekiwua ha wehhejed k am wo ha ahgi mo pi d ha-chu'ichig g Tutuligo. Ith ash hab chehgig Alexander ch am wabsh i chum ha ba'ich i kekiwua mat am wo neo.
44019034	Tsh am i nei g hemajkam mo d Tuhligo k pi ab hu sha'i kaiham k wabsh si hihnk e wehm am hu i gohk ohla ab hab kaijch, “B ach si has elith g t-jioshga Artemis.”
44019035	Tsh g s-has ha'ichu o'ohantham ha shohbi g hemajkam ash hab kaijch, “Ahpim kihkam! Wehsijj am s-mahch mo ia Ephesus t am e nuhkuth g cheopigaj g si s-has ha'ichu t-jioshga Artemis ch ia ep e nuhkuth hegai hothaigaj mat ab thahm kahchim t amjed i gei.
44019036	T pi hedai hab wo sha'i chei mas pi woho ihtha. Kumt ab wabsh wo i e bahbgi k pi am hu ha'ichu wabsh wo si has juh.
44019037	Neh, mamt i ha u'apa ihtham o'othham. T eda pi ha'ichu sha'i ha ehs ab cheopi t amjed, ni'is am hu sha'i pi ap has ahg g t-jioshga.
44019038	Neh, k am thadha g haha'ichu lothaita tash ch ed. Kut ihtham Demetrius am ha'ab wo ha u'apa matp ab ha'ichu wo s-ha abchutham.
44019039	K am ep e nanmek g kihkam ch ha'ichu i a'aga ch am i ap'echuth. Kumt am wo u'apa mamtp ha'ichu ep tatchua.
44019040	T hahawa pi ab hu wo t-abch g kownal machs wabsh t-cheggia heg hekaj mat haschu has i e juh ith tashkaj. Kutt pi wo sha'i t-nako machs wo ah mat haschu ahgk hab e juh ha'ichu.”
44019041	Neh, bash kaij ch ha thagito.
44020001	Tsh am i thotholimat ha'ichu. Tsh g Paul am i ha hemapai g e-wehm wohochuththam k am si i ha gewkemhun k am hahawa ha thagito k gm hu aigo i chesh Macedonia t am
44020002	k am heg oithk i ha gewkemhunahi mu'ikpa ha mihshmathk. Am he'es d i tash, t ia jiwia Greece jewed t am
44020003	k ia ha'ichugkahim waik mashath. T am hebai i cheka, t am hahawa i chum e nako mat am aigo i chesh Syria jewed wui. Tsh wabshaba g Tutuligo am i e nako mat wo be k wo mua. T hekaj hab i e ah mat am uhpam ep wo hih Macedonia wui.
44020004	Tsh ha'i oi g Paul mat gm hu hih. Hema o d Sopater ch ab Berea t amjed ch d alithaj g Pyrrus. K ha'i ep d Aristarcas ch Secundus ch ab Thessalonica t amjed. Tki hegai Gaius mo ab Derbe t amjed ch Timothy am ha oi. Tki hegam ep ha oi Tychicus ch Trophimus mo ab amjed g Asia jewed.
44020005	T ia thatha Philippi kihhim t am. Ni ahni Luke ia wabsh kia ha'ichug ch am hahawa oi g Paul. T wabshaba hegam ha'i i'ajed gm hu t-ba'ich i chehchsh Troas kihhim wui matsh am wo t-nenida.
44020006	T eda e ai mat g Tutuligo wuhshath g e-shohshon ha-tho'ibiathag k hab pi ko'a hegai pahn mo jewajithas. Kutt am hahawa gahi i shul g ge'e wahlkokaj k am ha nam Troas t am mo d hetasp tash amjed mat hegam am i t-thagito. Kuch wehsijj am ha'ichugkahim hemako thomig.
44020007	Am hu hebai d i shahwai hudunk. Tt am i t-hemapai mo an hebai uhgk g kih k am t-wehm t-gegos matt am wo hehgigchul g Jiosh. K an mu'i e mehmheithch g lalampa. T g Paul am neok k sha'i si tash am t-mihshmath natsh pi wo hih ba'ich tash ed. Kut eda i huh g s-chuhugam.
44020009	K an hema thaha g wechij o'othham wintani t an ch hab chehgig Eutycus ch atsh am i s-kohsim k kohsh k i gei ab wintani t amjed k gd hu gei jewedo. K eda waik e thahm kihki mat amjed ab i gei. T am hahawa ha'i be k am s-mai matki heki hu muh.
44020010	T wabshaba g Paul am i huduni k an si kohm k hab kaij, “Pi g am wo has e tahtkkath. Tho thoakam.”
44020011	T g hajunij gm hu hahawa i bei hegai wechij o'othham kihj wui si s-ap e tahtkch mo d thoakam. Kut gm hu hahawa uhpam ep i chehchsh mo an e mihshmath k am hab juh hegai chemait hugi mat hekaj wo s-chegitok g Jesus muhkig. T g Paul am hahawa ep ha mihshmath k gm hu hahawa hih.
44020013	K am hahawa t-ahgith g Paul mattsh gm hu wo nam mo am d Assos kihhim natsh pi wabsh wo i keish g wohg k am wo hih. Kutt heg hekaj gahi i shul g ge'e wahlkokaj k gm hu thatha.
44020014	T am hahawa t-nam k an t-wehm thahiwua. Tt am ep gahi i shulig k gm hu ai g Mitylene kihhim
44020015	k amjed gm hu ai g Chios kihhim. K am ba'ich d ep i tash, tt gm hu ai g Samos kihhim. K eda e aihim mat g Tutuligo gm hu wo hihi Jerusalem wui k am hab wo juh g hehgchulitha Jiosh wui mat s-ap i ha wehmt k am babhaijith g ha-e'esha. K heg wui s-himimk g Paul ch s-e hohtkith ch hekaj hab kaij matt pi am hu wo i huhud Ephesus t am. Kutt hekaj am wabsh gahi wuwha. K am ba'ich d i tash, tt gm hu thatha Miletus kihhim t am.
44020017	K oi wa s-ha neithamk g Paul hegam mo d ge'eged am ha shahgith g t-wehm wohochuththam ab Ephesus t ab. Kut ab i ha wai Miletus wui.
44020018	T am i thatha. K hab kaij ab ha wui: “Ni-wepnag, s-mahch am mani haschu am hab i junihim am em-shahgith wabsh chum hekith ga hu i amjed mant hekith ia jiwia iia Asia jewed t am.
44020019	Ni ab wabsh i ni-sho'igchuth ch hebai ni-oh'og iawua am hab junihithch g Jiosh chikpan nani pi si pihk ni-elith em-hekaj. Am o chum e nakog g ni-wehm o'othham mat wo ni-mua. Ni heg hekaj ab nakog g s-wihnk ha'ichu.
44020020	Kum s-mahch mani pi ha'ichu sha'i ehstohim ch wabshaba am wehs em-ahgith mani haschu hab elith mat d wo i em-wehmtadagk. Ni am em-mashcham g Jiosh ha'ichu ahga mam am e hehemapath ch amai ep si hehe'ejel em-kihki ed.
44020021	Kuni am si tasho ha ahgith g ni-wehm o'othham ch gawul mahs hemajkam mat wo s-ohhoth g pi ap e-chegitoi k ab wo i e thagito Jiosh wui k ab wo bei g t-kownalig Jesus.
44020022	K hemuch hab si tahhathag g ni-ihbthag mant am wo hih Jerusalem wui. Pi ani mahch mas haschu has wo mahsk am ni-wehhejed amai.
44020023	Ith ani hi wa s-mahch mani heg wui am him mantp hems wo ni-kuhpachuth k wo ni-sho'igch no pi heki hu am i ni-tashogith g Hekia S-ap'ekam Gewkthag mani hebai i jijiwhia.
44020024	Pi o d sha'i ha'ichu g ni-thoakag manis wo si s-huwithath hejel ni-wehhejed. Heg ani wa'i hab s-junimk mant wo nahto hegai mo g t-kownalig Jesus ab ni-chehani mant am hab wo juh. K d ihtha mant am wo i ahgahi g Jiosh hemajimatalig.
44020025	“Neh, pi amtki hekith ep wo sha'i ni-nei. Ni heg hekaj s-em-ahgithamk mani wa wehs ha'ichu em-ahgith ab amjed g Jiosh kownaltalig.
44020026	K pi d ni-chu'ichig mamtp hema i pi wo e tho'ibia.
44020027	Wehs ant em-ahgi hegai mo haschu g Jiosh am hab elith k pi haschu sha'i ehsto ab em-amjed.
44020028	Ab g hejel wo e nuhkuthath ch ep wo ha nuhkuthath g e-wehm wohochuththam. Hegam o g Hekia S-ap'ekam Gewkthag em-nuhkuthachuth hab masma mamt wo ha'i ha nuhkuthach g kahwal e-shoshoiga. Kumt wo s-chegitok mat g t-kownalig Jesus eh'ed e iawua mat am ha wehhejed e muhkith k ha tho'ibia.
44020029	Ab at ha'i wo i wahp em-shahgith mat hab masma wo s-ta ehbithamak am em-wehhejed mo g sheh'e am ha wehhejed g kahwal k wo chum s-em-u'im.
44020030	Kut am ha'i wo i e maskogi g chechoj em-shahgith k wo ha'ichu chum em-iattogi ahpim wohochuththam mat hab masma ha'i im hu gawul wo i em-wanim.
44020031	Neh, mt wo si e nuhkuthath ch wo s-chegitokath mani em-mashcham wehsijj waik ahith ab ch g ni-oh'og iawua s-chuhugam oitham ch tash oitham nani pi pihk ni-elith em-hekaj.
44020032	“Pegih neh, ab ant wa em-ahgi ab amjed g Jiosh ho'ige'ithadag k am haha wo em-thagito Jiosh nohnhoi ed. T g Jiosh wo wa em-nuhkuthath ch ab wo i gewkai g em-wohochuthadag k wo em-mah hegai si s-kehg ha'ichu mo ab ha makiog g e-hemajkamga.
44020033	Pi ani hekith hedai ha-lialigakaj o g wehschuga sha'i pihk ni-elith.
44020034	Ni wabsh g hejel ni-nohnhoikaj am hab junihim g chikpan ch hekaj ni-thagio'ith ch ep ha thagio'ith g ni-wehm chikpantham.
44020035	Ni hab wa masma am em-chehgith mamt wo i ha wehmt hegam mo pi e amichuth. T-kownalig Jesus o hab kaij, ‘T wo s-em-hehgigch hegai mat ab wo ha'ichu em-mah. Mt wabshaba ba'ich wo i s-hehgigk mamt ab wo ha'ichu ha mah.’ Kumt ith wo s-chegitok mo has i kaij.”
44020036	I am i ha'asa neo g Paul k am hahawa wehs ha wehm tohtonwua ihtham k am e ho'ige'ithahu.
44020037	K wehsijj si shoani ch an si kokme no pi si pihk e elith hekaj ch hab ahg, “Jiosh at wo wa m-wehmajk.”
44020038	K si pi ap e tahtk, wahm mat am i chegito mo hab kaij mat pi thahm ep wo nei. T am hahawa wehsijj hihi mo am thaha g ge'e wahlko.
44021001	Kutt am hahawa si wehs i ha ho'ige'el g t-wepnag k am ha thagito k am wabsh si shel gahi i shul g ge'e wahlkokaj k ga hu thatha Cos kihhim t ab. Am ba'ich d i tash, tt ga hu ai g Rhodes kihhim k amjed ga hu aigo i thatha Patara kihhim t ab.
44021002	Neh, k am hema thaha g ge'e wahlko matsh gm hu wo hih Phenicia jewed wui. Kutt heg ab an ha hekaj i chehchsh k gm hu oi.
44021003	Tsh ab wo i e huhuds g wahlko mohtoi Tyre kihhim t am. Kutt am bihbij hugithaj an g Cyprus jewed k am thatha amai Tyre t am.
44021004	K am ha'i kih g t-wehm wohochuththam. Kutt ha chehg k am ha wehm thadha hemako thomig ab. T am i ha tashogi g Hekia S-ap'ekam Gewkthag matsh am ha'ichu has wo e juh tahgio g Paul. Kum hab chum ahg mat pi am hu wo hih Jerusalem wui.
44021005	T wabshaba am i e ai matt wo hihi. Tt gm hu hihi. T wehsijj gm hu t-oi ha wehm g e-wehm kihkam ch e-a'aliga matt gm hu wo i wuwha ab kihhim t amjed. Tt wehsijj am i tohtonwua ge shuhthagi bahsho k am t-ho'ige'ithahun
44021006	k ab hahawa a'ai t-ahgith mat wo t-wehmajk g Jiosh. Tt ahchim gn hu hahawa i chehchsh ge'e wahlko ch ed. T hegam gm hu epai hihi uhpam.
44021007	Kutt gm hu hahawa ep gahi i shul g ge'e wahlkokaj Ptolemais kihhim wui. K am ha'i kih g t-wehm wohochuththam. Ch am ha wehmajkahim hemako tash ab.
44021008	Am ba'ich d i tash, tt ga hu thatha Cesaria kihhim t ab. Kuki am kih hegai Philip mo hema d hegam wewa'ak chechoj matsh wa am e chuhcha matsh am wo i ha wehmt g Jesus chuhchai Jerusalem t ab. Kutt am hihi kihj wui. T am i t-wahpki.
44021009	Kuch am wehmajkahim he'ekia i tash. Ihtha Philip o gi'ik u'uwi a'alithag. K ihtham pi ha kuhkun ch am ahgahim hegai mo haschu g Jiosh am ha tashogith.
44021010	Kut ab Judea t amjed heg ab jiwia Jiosh ha'ichu i tashogiththam mo hab chehgig Agabus.
44021011	Ch am t-mihshmath. T heg an bei g Paul giwud k an hekaj wuh g e-kakhio ch e-nohnhoi ch hab kaij, “Bamtsh masma hab wo m-juh maptp am wo hih Jerusalem wui. T-wehm o'othham atsh an wo si m-wud k ab wo m-thagito gawul mahs hemajkam ha wui. Ith o am ni-tashogith g Hekia S-ap'ekam Gewkthag.”
44021012	Kutt am i kah ihtha k ab chum si i ahgith g Paul mat pi am hu wo hih Jerusalem wui.
44021013	K wabshaba hab wabsh kaij, “Pi g am wo shoanith. Pi am ap ni-tahtchuth. Ni-nahtokch ani mamtp wo ni-wulsh o chum hems wo ni-mua g t-kownalig Jesus wehhejed.”
44021014	Kutt pi sha'i t-nako machs wo shohbi k am wabsh i thagito k hab kaij, “Pegih, ith ach wa'i tatchua mat g Jiosh ha'ichu ap'echutha am hab wo e juh.”
44021015	Kuch am ep ha'ichug he'es i tash ch am hahawa i t-nakog k gm hu hihi Jerusalem wui.
44021016	T am ha'i t-oi Jerusalem wui k am i t-ui heg kih wui matt am wehmaj wo thadhaiwua. Ith o hab chehgig Mason ch ab d si kihkam Cyprus jewed t ab ch ash heki hu wa'i s-wohochuth mo g Jesus d Jiosh si Kehsha.
44021017	T si s-ap i e taht g t-wehm wohochuththam ab i t-neithok.
44021018	Ihtham ha-uhgchuga ash d James. Kutt heg chehgio am wehmaj g Paul. K am wehsijj thadha hegam mo d ge'eged.
44021019	T g Paul ab wehs i ha ho'ige'ith k am hahawa si s-ap ha ahgith wehs ha'ichu mat g Jiosh s-kehg am hab juh am gahi wuhshanim am ha shahgith g gawul mahs hemajkam.
44021020	T am i kaiok ab si ihm g Jiosh k wabshaba hab kaij ab Paul wui, “Neh, t-wehnag, s-mahch ap mat mu'i mihl t-wehm o'othham ab i s-wohoch g Jiosh ha'ichu ahga k ab ihm g t-kownalig Jesus k eda ab wabsh kia si has elith g heki hu t-chehanig.
44021021	Ihtham o kah mapsh ahpi ha mashcham hegam t-wehm o'othham mo an a'ai kih nahnko mahs hemajkam ha shahgith mat wo s-ohhoth g t-chehanig k pi an hu wo ha o'oha an ha pahl hikuchk g e-a'aliga.
44021022	Tho wabsh si shel mat wo kah mapt ia jiwia. Pegih, k hab chum mahs
44021023	mapt am hab wo e juh matt has wo i m-ah. M o ha'i d chechoj ch d gi'ik mat he'es pi hih g e-mo'o nat pi ab ha'ichu ah'ath g Jiosh.
44021024	Pt am wo ha oith k am ha wehm wo e thagito Jiosh wui ge'e cheopi t am. Am apt ha wehhejed wo namkith mat haschu wo i chum ha namkith heg hekaj. Kumt am haha wo hih g e-mo'o. Pt hab masma wo ha chehgi g t-wehm o'othham map am hab junihim g t-himthag. T heg amjed wo s-mahchk mo pi woho hegai mam haschu ab m-abchuth.
44021025	P am wa s-mahch matt haschu am ha o'ohani hegam gawul mahs hemajkam mat ab i s-wohoch g Jiosh ha'ichu ahga. Bo chu'ig g t-o'ohana mat hegam pi wo ko'ath g eh'ed ch hegai mo pi gm hu e iawua g eh'ed e mum'ajch kch hegai mo ab e to'ith hegai mo haschu hab chum e elith mo d jiosh. Kut wo si e nuhkuth hab masma mat hegai wa'i si e-hohnig o g si e-kun wehm wo kihk.”
44021026	K wa woho am ba'ich d i tash. T g Paul am i ha ui hegam chechoj k am ha wehm i e thagito Jiosh wui k am hahawa i wah ge'e cheopi ch ed k am ha ahgith mat d wo wewa'ak tashk, t wo kuhgit hegai mat ab ah'ath. T am hab wo e juh hegai mat am hahawa ha'ichu wo iagchul Jiosh wui.
44021027	K am i e aihim mat wo kuhgit hegai wewa'ak tash. T am hih g Paul k am i wah ge'e cheopi ch ed. Kutsh ha'i am chehg k an bei hegam Tutuligo mo ab Asia jewed t amjed. K eda mu'i an oiopo g hemajkam. Kutsh am si i ha kudut
44021028	k ash si hihnk ch hab kaij, “T-hajuni, ia g wo i t-wehmt. Ihtha o'othham o an wehsko si has ahg g t-himthag ch t-chehanig ch ihtha ge'e cheopi. Pi o d ha-ap'ethag g gawul mahs hemajkam mas ia hu wo i wahp. Kutki eda ihtha ha'i i ha wahpkith k hab uamhu g ge'e cheopi.”
44021029	Bash kaij nash pi am hu hebai neith g Paul hema wehm g gawul mahs o'othham ch hab e ahg mat am i wahki. Hegai mo wa am wehmaj o hab chehgig Trophimus ch ab Ephesus t ab d kihkam.
44021030	T am wabsh wehsko chehmo g pi ha-ap'ethag amai kihhim t am. T ab a'aijed i wohp g hemajkam k an wabsh si bei g Paul k gm hu i chewaim ab amjed g ge'e cheopi. T ab ha hekaj si e kuhkp g ge'e cheopi kihkijeg.
44021031	K ihtham s-babgam hemajkam chum mum'a g Paul. Kumtsh am ahgi g shonthal ha-ge'ejig mash am ge e cheggia.
44021032	T ab ha hekaj tha'iwush mu'i ha wehm g e-shonthalig k ha'i ehp g ha-ge'ege'ejig k gd hu wo'i mat am e hemapai g hemajkam. T hegam am ha hekaj wabsh si ha'asa cheggia g Paul am i ha neithk.
44021033	T g shonthal am him k an bei g Paul. T g ha-ge'ejig hab ha ah mat an wo si wuh g gohk e hukshchim wainomikaj. Kut hab juh. T ab hahawa ha kakke g hemajkam, “Thoh'o wud ihtha o'othham ch haschu has juh?”
44021034	K ha'i g hemajkam am hu has i ahg. K ha'ijj ehp am wa gawul ep ahg. T am wabsh i ge nahnko e juh g ha'ichu ha-ahga. Kut pi sha'i amich ihtha shonthal ha-ge'ejig mat haschu has e juh k heg hekaj am wabsh ha ahgith g e-shonthalig mat gd hu wo kuh g Paul.
44021035	T an i bei mo an cheshajkudag. T wabshaba wabsh e nondagch g hemajkam k an chum s-behimk ch si hihnk ch hab kaij, “Mu'awo! Mu'awo!” T heg hekaj wabsh uhgk i ul g shonthal mat pi wo e muhkith.
44021037	T am haha wabsh i chum wahki g Paul e-kolhai ed. K hab kaij g Greek ha-ne'okikaj ab wui g shonthal ha-ge'ejig, “M ani ha'ichu chum s-m-ahgithamk.” K heg hab kaij, “A kupki neok g Greek ha-ne'okikaj.
44021038	Ps hemsi d hegai Egypt t am o'othham mat wa am hu hebai ia i chum shonwuich g cheggiadag. T wa am i wehmt g gi'ik mihl chechoj ch u'a g cheggiakud am tohono jewed oithk.”
44021039	K hab kaij g Paul, “Pi ani d hegai. Thani Tuhligo ch ab d mahsikam Tarsus kihhim t ab am Cilicia jewed ch ed ch ab u'ukch g ni-shel ab amjed g si s-has ha'ichu kihhim. Pt ab wo si i s-ni-ho'ige'ith k wo ni-hiwigi mant am wo neo ha wui g hemajkam.”
44021040	T wa woho am hiwigi g shonthal ha-ge'ejig. T an i kekiwua mo an cheshajkudag ab ha ba'ich g hemajkam k am neo g hejel e-ne'okikaj k hab kaij:
44022001	“Ni-hajuni ch ahpim ge'eged hemajkam, ab g wo i ni-kaiham mant am hejel ni-wehhejed wo neo.”
44022002	T am i kah mo g ha-ne'okikaj neok k gm hu wabsh i pi shahmuni. K hab hahawa kaij g Paul:
44022003	“Ahni ani d Tuhligo ch ab d mahsikam Tarsus kihhim t am am Cilicia jewed ch ed ch wabshaba ia ge'etha Jerusalem kihhim t am k ia ni-mashcham. K wa g Gamaliel d ni-mashchamtham ch ab si s-gewkam ni-mashcham g t-chehanig. Ni hab wa masma am chum si s-gewkam oith g Jiosh himthag mam ahpim hemuch ith i tashkaj.
44022004	Kuni wa heg hekaj ha sho'igchuth ch ha koktha hegam mo an u'ukch ihtha wechij ha'ichu ahga ch wa an ha u'u g chechoj ch u'uwi ch am ha shulig kukpaikud ch ed.
44022005	T g uhgchu pahl ch hegam e jehnigiththam am wo wohokamch ihtha mani em-ahgith. Bani wa ha ahg mant am wo hih Damascus kihhim wui. T hegam ab ni-mah g o'ohana am ha wui hegam mo d u'ugchu am ha eda g t-wehm o'othham amai Damascus ch ed. Nt wa am hi wa i hih mant wo ha wupulsh g e hukshchim wainomikaj hegam mo ab s-wohochuth ihtha wechij ha'ichu ahga k wo uhpam i ha ui ab Jerusalem wui mat wo bei g s-ko'ok e-namkithadag.
44022006	“Neh, am att wa hihim k gm hu i aihim g Damascus kihhim. K wa am hu d i thahm juhk mat haha wabsh ha'ichu si ton ab amjed g thahm kahchim an wehsko ni-wehgaj.
44022007	Nt wa am i gei jewedo. T wa ab hema si neo ni-wui k hab kaij, ‘Saul, s-wohom ap hig ni-sho'igchuth.’
44022008	“Kuni si has elith ch hab kaij, ‘Thohp wud ch ab neok?’ “K hab hahawa ep kaij, ‘Thani ahni Jesus map ha sho'igchuth g ni-ihmtham.’
44022009	K hegam mo am ni-wehmaj hi wa neith hegai ge'e tonlig ch wabshaba pi amichuth g ne'oki.
44022010	“Ni ab hahawa kakke, ‘Shahnt wo ni-juh, ni-kownalig?’ “K wa hab kaij, ‘Ab g i wamig k am him k am i wahki Damascus ch ed. T am hahawa hema wo m-ahgi mapt haschu am hab wo chum wuath.’
44022011	“Tki eda pi ni-nenich heg hekaj mat wa am si s-masma ton. T wa am wabsh i ni-wanim hegam mo am ni-wehmaj k gd hu ni-u'apa Damascus t am.
44022012	“Kuki wa am hema kih g o'othham ch hab chehgig Ananias ch ab si ihm g Jiosh ch ep am si oith g chehanig. K ab si has elith g t-wehm o'othham amai Damascus t am.
44022013	Heg at wa am jiwia ni-wui k ab kehk ch hab kaij, ‘Ni-nawoj Saul, ab g beh'i g e-nentalig!’ Nt ha hekaj s-ap ha'ichu neith k ab si i nei.
44022014	“K wa hab kaij ab ni-wui, ‘Neh, am antsh wo m-ahgi matsh ahpi am i m-kei g Jiosh mapt wo s-mahchk g tatchuij ch wo nei g si s-ap'ekam Kehshaj k wo kah mat am hejel wo m-ahgi g ha'ichu e-ahga. K d wa'i ihtha Jiosh mo an u'ukch g t-shohshonbad.
44022015	K hab d elithaj mapt d wo hema hegamk mapt am wo si i wohokamch g Jesus k am wo i ha ahgi g hemajkam mapt haschu i neith k haschu i kah.
44022016	Pt ha hekaj wo i e nakog k wo e pahl wako ab ihmathch g Jesus. T heg gm hu hab wo i juh g pi ap m-chu'ichig.’ Neh, bo ni-ahg.
44022017	“Nt wa am hab juniok ab i hih Jerusalem wui k am hu hebai am ni-ho'ige'ithahun ge'e cheopi ch ed. T wa am haha wabsh ni-nena ed ha'ichu hab e juh
44022018	mani neith g Jesus. K hab kaij ab ni-wui, ‘Ia g ha hekaj thagito g Jerusalem k hihm ab amjed nat pi g m-wehm o'othham iia pi ab hu wo kaiha g ha'ichu m-ahga ab ni-amjed.’
44022019	“Ni hab kaij, ‘Tp hems wo wa ni-kaiha, ni-kownalig, no pi s-ap s-mahch mani d ahni mani wa an wahkhim ha eda g ha-chechopi ch an ha u'uth ch ha gewittan hegam mo ab m-ihm.
44022020	Kuni wa am ha wehmaj ch am nuhkuth g ha-wehschuga hegam mat mua hegai Steven mat am si s-mahch k ah ab m-amjed.’
44022021	“K wabshaba hab kaij g Jesus ab ni-wui, ‘Am g wa hihm nant pi am i m-kei mapt am mehk wo hih ha wui g nahnko mahs hemajkam.’ ” Neh, bo kaij g Paul.
44022022	K wa ab hi wa s-ap kaiham ihtham hemajkam. T wabshaba am hab wabsh chum chei ihtha matsh g Jesus am i kei matsh am wo hih ha wui g nahnko mahs hemajkam. T am ha hekaj i hihinkiath si s-kaitham k hab kaij, “Mu'awo! Mu'awo! Pi o an hu hab chum chu'ig mas in d wo thoakamk.”
44022023	K si hihnk ch ab si shahmuth g e-wepschuga ch g jewed shashkum ch am uhgk si nen'eichuth nat pi am i si babgat.
44022024	T g shonthal ha-ge'ejig am hahawa ha cheha g e-shonthalig mat gm hu wo i wahki g Paul shonthal ha-kih ed. T am i wahki. T am ha cheha mat wo gewitta am hugkam mat am wo ha ahgi mat has e juh mo hekaj si hihnkoith g Tutuligo.
44022025	T an wulsh mat wo chum gewitta. K am hema kehk g shonthal ha ge'ejig. K ab wui hab kaij g Paul, “Ab ani u'ukch g ni-shel hab masma mo g Rome t am o'othham. K heg hekaj pi hab chum mahs mams wo ni-gewitta pi koi ni-lothaithk.”
44022026	T heg am i kah ihtha k am wui hih g si uhgk shonthal ha-ge'ejig k ab kakke ch hab kaij, “Nap s-mahch maptki has wo chum chu'i? Ihtha o'othham oki ab u'ukch g e-shel hab masma mo g Rome t am o'othham.”
44022027	T am hahawa hih g si uhgchu shonthal ha-ge'ejig am Paul wui k ab kakke ch hab kaij, “Am g ni-ahgith. Nap ab u'ukch g e-shel hab masma mo g Rome t am o'othham?” Sh hab kaij g Paul, “Heu'u.”
44022028	K hab hahawa kaij g ha-ge'ejig, “A pt has hig masma ab bei g e-shel. Ahni ant hi ab bei mu'i lial ha namkith.” K hab kaij g Paul, “Ni wabshaba ahni ab u'ukch g ni-shel mani ab d ha amjedkam hegam mo u'ukch g e-shel.”
44022029	T ga hu ta'i si i gegokiwua hegam mo an wulshch g Paul mat wo chum gewitta. T g shonthal ha-ge'ejig ep si e toths nat pi ha cheha mat hab wo juh.
44022030	Am ba'ich d i tash, tsh g shonthal ha-ge'ejig am i ha cheha g u'ugchu papal mat am wo i ha hemapai g e jehnigiththam nash pi s-mahchimk mo haschu ab abchuth g Paul. T g shonthaligaj gam wul'o g e hukshchim wainomi ab ab g Paul k am i be k am i kei ha wui.
44023001	K g Paul ab si ha neith g e jehnitiththam ch hab kaij, “Ni-hajuni, chum ani hekith si ni-nakog mant am hab wo wa'i junihith g s-ap'ekam ch hab pi wo sha'i ha'ichukaj si has ni-elithath am tahgio g Jiosh ia i himtham tashkaj.”
44023002	Kut hegai uhgchu pahl mash hab chehgig Ananias am ha cheha hegam mo an miabithch gegok mat ab wo si shonihi g Paul chinij ab. T ab shonihi.
44023003	K hab kaij g Paul, “Jiosh at hemho ab wo wa uhpam i nodagi ihtha am m-wui ahpi map s-chu iattomk. Ab ap thak ch ni-lothait g t-chehanigkaj ch eda ep melchkwuhim g t-chehanig map ab ha chehani mat ab wo ni-shonihi.”
44023004	K hab kaij hegam mo an miabithch gegok g Paul, “S-ko'okam ap has ahg g uhgchu pahl.”
44023005	K hab kaij g Paul, “Ni-hajuni, mant hems wo s-mahchk mokis d uhgchu pahl, nt pi hab wo sha'i chei, no pi hab chu'ig g Jiosh o'ohana: Pi g am wo sha'i pi ap has ahgath g e-ge'ejig.”
44023006	K hegam e jehnigiththam ha'i d Sajusi ch ha'i ep d Palasi. T ith am i s-mai g Paul k am si s-kaitham neok ha wui ch hab kaij, “Ni-hajuni, ahni ani d Palasi ch d ha amjedkam g Palasi ch ha wepo s-wohochuth mat g ko'i ep wo i wuwha ab hiha'ini t amjed. Kum heg hekaj ni-lothait.”
44023007	T ith am i kah g e jehnigiththam k am ha hekaj a'ai e ne'owin k pi ab hu i e wehmt.
44023008	Hegam mo d Sajusi o pi ab hu wohochuth mat g ko'i wo i wuwha ab hiha'ini t amjed ch ep pi wohochuth mo an ha'ichug g anghil o g kok'oi. K wabshaba g Palasi wehs s-wohochuth ihtha.
44023009	T am hahawa i si e gewkai g ha-hihinki. T am ha'i gegokiwua hegam mo d chehanig hudawogam ch d Palasi k am si s-gewkam ha shohbith k hab kaij, “Pi att ha'ichu sha'i cheh mas pi ap hab juh ihtha o'othham. Tp hems wa woho g anghil am wehmaj neo.”
44023010	T am ba'ich i si e gewkai g ha-ne'owina. Kum hab e ahg mat am hu wo wantsh g Paul. K g shonthal ha-ge'ejig am hahawa ha chehani g e-shonthalig mat am wo ha wohppo'i. Kut am hihim k be k gd i bei e-kih wui.
44023011	Sh am ba'ich d i hudunk, tsh am i e chehgi g Jesus Paul wui k hab kaij, “Ia ap si s-mahch ch am ahgahim ha'ichu ab ni-amjed. Kuni am i m-gewkemhun mapt hab wo wa masma hab e juh am Rome t am.”
44023012	K am ba'ich d i tash wabsh i si'alim, tsh am ha'i e hemapai g Tutuligo k am chum Jiosh tahgio a'ai si e ahgith mat pi ha'ichu wo hug k ho'ip mua g Paul.
44023013	Kush i ba'iwechkim gi'ikko wehst-mahm ihtham matsh hab masma e ap'ech.
44023014	Tsh am hahawa hihi ha wui g u'ugchu papal ch ge'eged ch hab kaij, “Matt am Jiosh tahgio a'ai si t-ahgi matt pi ha'ichu wo hug k ho'ip mua hegai Paul.
44023015	Kumt ahpim g e jehnigiththam ha wehm am wo ahgi g shonthal ha-ge'ejig mat ab wo i bek g Paul em-wui. Kumt hab wo e wuath mam ba'ich ha'ichu s-mahchimk ab amjed. Kutt ahchim wo t-nahtokchith matt wo mua mat koi ia hu wo jiwia em-wui.”
44023016	Tsh wabshaba g Paul cheoj ma'i am i kah ihtha k am him k am i wah shonthal ha-kih ed k am ahgith g Paul.
44023017	Tsh heg am hema wai g shonthal ha-ge'ejig k hab kaij ab wui, “Am g beh'i ihtha wechij o'othham am si uhgchu shonthal ha-ge'ejig wui, matsh wo ha'ichu ahgi.”
44023018	Tsh wa woho am i bei wui k hab kaij, “Ihtha wechij o'othham at ia jiwia k am nei hegai Paul mo ia e kuhpch. T heg am ni-waith k hab ni-ahg mant ab wo i bei m-wui matsh wo ha'ichu m-ahgi.”
44023019	Tsh g si uhgchu ha-ge'ejig ab bei nowij an k gm hu hekelko i wanimed k ab kakke, “Shahchu apt wo ni-ahgi?”
44023020	K hab kaij, “Ni-wehm o'othham at am i e ap'ech matsh si'alim ab wo m-tai mamt am wo i bei g Paul e jehnigiththam ha wui hab wabsh s-e junimk mat am ba'ich ha'ichu wo i s-mai ab amjed.
44023021	Pt wabshaba pi ab hu wo ha kaiha. Gi'ikko wehst-mahm i ba'iwechkim chechoj atsh am wo e e'estok ch wo kihshath nat pi am chum Jiosh tahgio a'ai si e ahgi matsh pi ha'ichu wo hug k ho'ip mua g Paul. K hemuch e nahtokch mat am hab wo e juh ch wabsh nenida mapt has wo e juh.”
44023022	Sh hab kaij g si ha-uhgchuga, “Pi g am hedai sha'i ahgith hegai mapt haschu ia ni-ahgi.” Tsh gm hu hahawa hih g Paul ma'i.
44023023	Tsh g si uhgchu shonthal ha-ge'ejig gohk am ha wai g ha-ge'ege'ejig k hab kaij, “Am g wo ha'i i ha gawulkath gohk siant shonthal ch wewa'akko wehst-mahm ehp mo g kakawyu ha chehchej ch gohk siant ehp mo s-e mahch ab is-pahyo t ab. Kut hegam wo e nahtok ch wo hihi mat d wo i humukt ohlak chuhug am Cesaria kihhim wui.
44023024	Kumt am ha'i wo i ha ap'ech g kakawyu mat g Paul wo hekaj. Mt am s-ap wo i be k am wo u'apa heg wui ge'e kownal mo d Felix.”
44023025	Neh, bash kaij ch am hahawa o'ohani hegai uhgchu kownal ihtha:
44023026	“Ab g i s-ni-ho'ige'ith ahpi uhgchu ni-kownalig Felix. Am ant wo m-o'ohani ahni mani d Claudius Lysius
44023027	nat pi g ge'e ha'ichu has e juh. Tutuligo at am wabsh hema si be k chum alo mua. Kunt s-mai mo ihtha ab u'ukch g e-shel hab masma mo g Rome t am kihkam. Kutt hekaj g ni-shonthalig ha wehm am tho'ibia.
44023028	Nt amjed am i bei Tutuligo e jehnigiththam ha wui s-mahchimk hegai mam haschu ab abchuth.
44023029	Kuki wabshaba pi am hu d shai hegai mas hekaj wo e muhkith o wo e kuhpach. Heg amki ab wa'i abchuth mat g hejel ha-chehanig melchkwua.
44023030	Sh am hahawa ha'i e nakog ihtham Tutuligo matsh wo mua. Kunt am ha hekaj ha cheha g ni-shonthalig mat ab m-wui wo bei. Kuni hab ha ahg hegam mo ab ha'ichu abchuth mat ahpi m-wui wo gagda. Neh, ith o wud wa'i.”
44023031	Tsh am hab e juh g shonthal hegai mam haschu ab i ha chehani k am i bei g Paul chuhug ch ed k am u'apa Antipatris kihhim t am.
44023032	Sh am ba'ich d i tash, tsh hegam shonthal mo wabsh e-tahtadkaj hihim gm hu uhpam hihi Jerusalem wui.
44023033	Tsh hegam mo shoshoigakch am i bei Cesaria wui k am thatha k am i mah g kownal g o'ohana k ab wui hahawa i thagito g Paul.
44023034	Tsh g kownal am ne'okchul hegai o'ohana k ab kakke g Paul mas haschu jewed amjed. Sh heg am ahgith mo ab Cilicia jewed amjed.
44023035	Sh hab kaij ab wui, “M ant wo wa m-nei mat hekith wo thatha hegam mo ab ha'ichu m-abchuth.” Sh g shonthaligaj am hahawa nuhkuth kownal kih ed.
44024001	K am d i hetasp tash, t am hih hegai si uhgchu pahl mo hab chehgig Ananias. T g Tutuligo ha-ge'egedga am ha'i oi. T heg ep ha oi mo d chehanig ab s-chu amichuththam ch hab chehgig Tertullus. T wehs ihtham am i thatha kownal wui k am gagda g Paul.
44024002	T am wai g Paul. T ihtha s-chu amichuththam am hahawa i ahgahi hegai mam haschu ab abchuth g Paul hab kaijch: “Uhgchu kownal Felix, si ap s-e mahch ch t-wanimed ch mu'i ha'ichu am hab junihim mo d t-ap'ethag iia t-jewedga ed. Kuch heg hekaj s-thotholim kihthag
44024003	ch si s-ap t-tahtk chum hekith ch wabsh chum hebai ch ab si s-m-ho'ige'elith.
44024004	Kuni hi wa chum pi hohho'ith mant tash an wo m-u'ukch ch hekaj ab si i m-tahni mapt ab wo si s-t-ho'ige'elith k am he'es wo i kaiha ihtha al shopol ha'ichu t-ahga.
44024005	“Am att cheh ihtha o'othham. Kuki wa wehsko sha'i si ha kudut g t-wehm o'othham ch am i ha chu'amun mat wo cheggia g kownal ch pi apko ha wanimed mat ab wo i hema s-wohoch mo pi d wohokam ch ab Nazareth t amjed.
44024006	Kutt am cheh mat ep chum uamhu g ge'e cheopi ab Jerusalem t ab. Kutt hekaj an bei matt wo lothai g t-chehanigkaj.
44024007	T wabshaba g shonthal ha-ge'ejig Lysias am i wahk k si s-bagam am t-wohppo'ith
44024008	k ha cheha mat ia ha'ab wo i e bei m-wui. Kutsh hegam mo ab ha'ichu abchuth ab m-wui wo gagda. Pt hems ab wo ha'ichu kakke ihtha o'othham k wo s-mai ab amjed wehs ha'ichu mach haschu ab i abchuth.”
44024009	Neh, bo kaij. T wehsijj am wohokamch hegam Tutuligo mat am e nam.
44024010	T ab i ai g Paul. T g kownal ab ahgi mat am wo neo. K hab kaij: “Tash ap ia d kownal ch ha lothait g t-wehm o'othham. Ni heg hekaj si s-ap ni-tahtk mant am wo hejel ni-wehhejed neo m-tahgio.
44024011	M apt wo i hoan k wo wohokamch mo pi woho g ha'ichu ha-ahga ihtham. “Tho wabsh i gamai gohk tash mant am hih Jerusalem wui hab ahgk mant ab wo ihm g Jiosh.
44024012	Kunt pi woho sha'i hedai kam'o am ge'e cheopi ch ed k pi woho sha'i am ha kudu g hemajkam amai o hebai i am Jerusalem ch ed.
44024013	Pi at wo sha'i e nako mas wo wohokamch hegai mo haschu ab i ni-abchuth no pi pi woho.
44024014	“M o hi wa woho mani ab ihm g Jiosh am oithch ihtha himthag mo ihtham hab elith mo pi d wohokam. K eda d wa'i Jiosh mani ab ihm ch d ha-Jioshga g t-shohshon. Kuni wehs ab s-wohog elith g t-chehanig ch hegai mat g kekelibad Jiosh ha'ichu i tashogiththam an o'oha.
44024015	Ni-wehm o'othham o s-wohochuth mat g Jiosh ab wo i ha wuwhas g ko'i muhkig t amjed k ab wo i ha gawulkai g s-ap'ekam k gm hu wo i ha gawulkai g pi ap'ekam. Ni ahni hab wa'ap s-wohochuth ihtha
44024016	ch hekaj chum hekith am si ni-nakog mant am hab wo wa'i junihith g s-ap'ekam ch hab pi wo sha'i ha'ichukaj si ni-el am tahgio g Jiosh ch am ha tahgio g hemajkam.
44024017	“Tash ani gm hu oimmed am ha oithk g gawul mahs hemajkam ch pi ab hu ha'ichug Jerusalem t ab. T hegam gawul mahs hemajkam ab i to'ahi g lial k am ni-nuhkuthach mant am wo i ha u'i g ni-wehm o'othham ab Jerusalem t ab. Nt heg ab ha mah am jiwiak k am hahawa i ni-thagito Jiosh wui k ab ihm ch am hab wua g iagchulitha ge'e cheopi ch ed.
44024018	K pi sha'i mu'i ni-wehmaj. Kuni pi d sha'i ahni manis am i shonwua g kudutadag.
44024019	K wabshaba d hegam mat am ni-chehg k am i shonwua g kudutadag k d ni-wehm o'othham ch ab thatha Asia jewed t amjed. T ia wo chum u'apa m-wui hegai mo haschu ab ni-abchuth k wabshaba pi ia hu thatha.
44024020	T ihtham m ia gegok am wo chum ah matp woho cheh g pi ap chu'ichig ab ni-ab mant wa am i kekiwua ha wui g e jehnigiththam.
44024021	Ahni ant wo em-ahgi mani wa hab kaij, ‘Ia am ni-lothait ith i tashkaj heg hekaj mani ab s-wohochuth mat g ko'i uhpam wo i wuwha ab muhkig amjed.’ Na'as ith pi hohho'ith.” Neh, bo kaij g Paul.
44024022	Felix o si s-ap s-mahch ihtha Jesus himthag. Kut am i ha'asa neo g Paul. T g Felix am i kuhgi g ha'ichu kaihama hab kaijch, “M ant wo wa i apch ihtha mat hekith wo i jiwia g Lysias ab Jerusalem t amjed.”
44024023	Neh, bo kaij ch am hahawa cheha g shonthal ha-ge'ejig mat am wabsh wo i u'ukchith g Paul ch wabshaba hi wo wa hiwgithath matp hems am wo neithath g naipijjuj ch am wo ha'ichukaj i wehmtath.
44024024	K g felix wehm kihkam d Tuhligo ch hab chehgig Drusilla. Sh ihtham ab s-kaimk g Paul. Tsh g Felix am ha cheha mamt am wo i wahki g Paul. Sh heg am ha ahgith am jiwiak mamt ab wo i chum s-wohoch g Jesus Christ. Sh am hugkam wabsh s-ap kaiham ihtham.
44024025	Sh am hahawa i ha ahgithahim mat am wo i e thagito s-ap'ekam wui k pi am hu hab wo junihith g pi ap'ekam no pi e aihim mat g Jiosh gm hu wo i ha gawulkai g pi ap'ekam hemajkam. Tsh g Felix si s-ehbenith k hab kaij, “Oi g gm hu hihm. M ant wo wa ep i m-wai mat hekith am wo s-ni-ap'ek.”
44024026	K eda hab chum em-ahg mat g Paul wo ha'i namkith g lial mat wo thagito ch heg hekaj mu'ikko ab i wappaith mat am wo wehmaj neo.
44024027	Kut am i e ba'iwich g gohk ahithag. T am hema ep thahiwua g kownal Felix kehkud ed k hab chehgig Porcius Festus. T wa eda g Felix pi sha'i thagito g Paul no pi si tatchua mat si s-ap ab wo i nei g Tutuligo.
44025001	Sh am d i waik tash amjed mat am i thahiwua g Festus Cesaria t am, tsh gm hu hih Jerusalem wui.
44025002	Tsh ab wui i hihi g u'ugchu papal ch ge'eged hemajkam k am ahgith hegai mo haschu ab i chum abchuth g Paul ch ab si tahni mat ab wo i bei Jerusalem wui. Kush eda ihtham am heki hu e a'aga mat wo mua g Paul mat ab wo u'ath.
44025004	Sh hab kaij g Festus, “Am o d wabsh kia lihso Cesaria t am. Nt eda hemuch am uhpam wo hih.
44025005	Kumt am ha'i wo ni-oith k am wo ah mam haschu ab abchuth.”
44025006	K am thakahim g Festus am hu i hemako thomig k gm hu hahawa hih Cesaria wui. T hegam ge'eged hemajkam gm hu ep hihi. Ba'ich i tash at am i thahiwua g Festus lothaita kih ch ed k am ha chehani mat am wo i wahki g Paul.
44025007	T am i wahki. T an wehgaj gegokiwua k ab ha hekaj si pi ap ha'ichu abchuth ch wabshaba pi e nako mas wo wohokamch ihtha.
44025008	T g Paul am e wehhejed neok k hab kaij, “Pi ant ha'ichu sha'i pi ap hab juh manis melchkwua g t-chehanig ahchim Tutuligo k pi sha'i uamhu g ge'e cheopi k pi ab hu sha'i wui kehk g kownal.”
44025009	K hab kaij g Festus ab wui, “Pt hig am wo hih Jerusalem wui mant am ha'ab wo m-lothai.” Bo kaij no pi hab elith mat wo s-hohho'i g Tutuligo.
44025010	K hab kaij g Paul, “Ia ani kehk kownal lothaita kih ed mant ia ha'ab wo chum ni-lothaitach. Am ap wa si s-mahch mant pi ha'ichu am hu hab sha'i juh mas pi ap'e am ha wui g ni-wehm o'othham.
44025011	Pi ant ab hu wo em-tai mams wabsh wo ni-thagito matp hab wo sha mahsk mant mul g chehanig. M o wa s-ap'e mamt wabsh wo ni-muhkith mantp am hugkam mul. K wabshaba pi woho hegai mo ab ni-abchuth. T heg hekaj pi hedai wo e nako mas ab wo i ni-thagito ha wui. Ab ant wui wo i gei g si uhgchu kownal.” Neh, bo kaij g Paul.
44025012	K eda am thadha hegam mo am ha'ichu i shelamith ch am a'aga ihtha. K g Festus ab ha kahk ch hab hahawa kaij ab Paul wui, “Neh, pt hemho wa am wo e u'apa si uhgchu kownal wui napt pi ab wui i gei.”
44025013	K am hu hebai hema d kownal ch hab chehgig Agrippa. Sh g uwi wehngaj hab chehgig Bernice. Tsh ihtham am chehgio g Festus noki pi s-ap ab i neith.
44025014	Sh am he'ekia i tash amjed, sh am ha ahgith g Festus ab amjed g Paul ch hab kaij, “Ia o hema kuhpi g o'othham ch hab chehgig Paul. T g Felix pi i wuhshath.
44025015	Kunt wa am hih Jerusalem wui k am ha nei g Tutuligo u'ugchu papal ch ge'eged. K hegam ab ha'ichu abchuth ihtha lihso ch ab ni-chehani mant wo mua.
44025016	Ni wabshaba am ha ahgith mo pi hab mahs g t-kownalig chehanig. T hemho wa wehpeg am wo i e hudaw g lihso ha wehm hegam mo ab ha'ichu abchuth k am wo neo e wehhejed. T g kownal ab haha wo mah g namkithadgaj.
44025017	“T wa woho i thatha hegam Tutuligo ha wanimedtham. Nt am ha hekaj thahiwua kownal thaikud ed mant wo ha kaiha. Kumt ab i wahki g lihso.
44025018	T am gegokiwua hegam mo ab ha'ichu chum abchuth. Kuni hab ni-ahg matp hems ge'e ha'ichu ab wo abch ab t-chehanig amjed.
44025019	K wabshaba ab wabsh e-himthag amjed ab ha'ichu ne'owin ch heg amjed ehp o'othham mash hab chehgig Jesus ch atsh heki hu muh. K eda g Paul hab kaij mat uhpam e chegito.
44025020	“Nt am wabsh i pi ni-amich mant has masma si tasho ha'ichu wo s-mai ab amjed k heg hekaj ab kakke g Paul mas wo s-hohho'i mat am uhpam wo hih Jerusalem wui k ab ha'ab wo e lothaitach.
44025021	K wabshaba ab t-ahgith g Paul mat ab wo i gei si ge'e kownal wui mat heg am wo mamche hegai mo haschu ab i abchuth. Nt wa woho am ha cheha g shonthal mat wo si nuhkuth k ab wo ai mat am wo e u'apa si ge'e kownal wui.”
44025022	Kush hab kaij g Agrippa am Festus wui, “Ahni ani hab wa'ap chum s-kaimk ihtha o'othham.” Sh hab kaij g Festus, “Pt wo wa kah si'alim.”
44025023	K am ba'ich d i tash, t hab masma i ha wahpki g Festus mo d si s-has haha'ichu ihtham Agrippa ch Bernice. K hegam ep ha wehmaj mo d si u'ugchu shonthal ha-ge'ege'ejig ch hegam mo d si s-has haha'ichu heg eda kihhim. Kumt am i wahki g Paul.
44025024	K g Festus hab hahawa kaij: “Ahpi Agrippa map d kownal ch ahpim s-has haha'ichu o'othham, m ia kehk em-wui ihtha o'othham. K g Tutuligo iia kch ab Jerusalem t ab ab ha'ichu abchuth ab ni-wui ch am si e gewpkath mat hemho wa wo e mua.
44025025	Nt wabshaba pi sha'i cheh g chu'ichigaj mas heg hekaj wo e muhkith. “K heg wa hejel hab kaij mat ab wo i gei si ge'e kownal wui. T hekaj hemho wa am hab wo e juh.
44025026	Ni wabshaba pi ni-amichuth mant haschu am wo o'ohani g si ge'e kownal ab amjed. K pi hab chum mahs mas am wo e u'apa g lihso pi am hu tasho ahgk mas haschu d chu'ichigaj. Nt heg hekaj ia u'apa em-wui mamt am wo i kaiha, wahm ahpi Agrippa map d kownal. Ntp hems haha wo s-mai ab em-amjed mant haschu am wo o'oha.”
44026001	K hab kaij g Agrippa ab wui g Paul, “B ant m-mah g ap'ethag mapt am hejel e wehhejed wo neo.” T ab ha ba'ich i kekiwua g Paul k am e wehhejed neok
44026002	k hab kaij: “Agrippa map d kownal, ahpi ap s-mahch g t-himthag ch ha'ichu pi t-ap'ethag ahchim Tutuligo. Ni heg hekaj si s-ap ni-tahtk mant ab m-wui wo neo ith i tashkaj ab amjed hegai mo haschu ab chum ni-abchuth g ni-wehm o'othham. Kuni ab i m-kakke mapt ab wo si i ni-kaiham k ab wabsh wo i ni-bahbgi.
44026004	“S-mahch o g ni-wehm o'othham mani has i masma ga hu i amjed mani d wabsh kia si ali nani pi wa eda am wabsh i kih ni-jewedga ed ab Jerusalem t ab.
44026005	Thani Palasi wohochuththam. K g ni-wehm o'othham s-mahch mani am si s-gewkam oith g t-himthag.
44026006	Ia ani kehk ch wo ni-lothai nani pi ab s-wohochuth mat g Jiosh woho hab wo juh hegai mat haschu am ha ahgi g t-shohshonbad.
44026007	Bo ha ahg mat uhpam wo i ha wuwhas g ko'i ab muhkig t amjed. Ith o chum s-wohochuth g ni-wehm o'othham ch eda s-ni-lothaitamk nani pi s-wohochuth mat hab i juh.
44026009	“Bani wa wa elith mant am wo si i ni-nakog k wo shohbi g himthaj hegai Jesus mo ab Nazareth t amjed.
44026010	Ni wa wa woho am hab chum ni-junihim amai Jerusalem t am. T wa g u'ugchu papal ab i ni-mah g ni-ap'ethag. Kunid mu'i ha kuh hegam mo ab s-wohochuth hegai himthag k ha wehm ap'ech g e jehnigiththam mamt wo ha koktha.
44026011	Kunt wa mu'ikko am ap'ech mamt wo ha sho'igch an i a'ai ha-chechopi ed k am chum ha chehani mat hab wo chei mo pi ap'e hegai Jesus. Kunid wa sha'i si s-ha keh'ith ch am i ni-nako mant am i wah gawul jewed kihhim ch ed mant wo ha sho'igch amai.
44026012	“Kunid wa ab si ha tai g u'ugchu papal g ni-ap'ethag k am hih Damascus wui heg wa si hekaj mant wo ha kuh hegam mo s-wohochuth mo hegai Jesus d Jiosh si Kehsha.
44026013	“Pegih neh, ahpi si s-has ha'ichu, am achd hihim wohg ch ed am hu i thahm juhk. Kud am hab e juh mat am ba'ich i s-mahs ton mo g tash tonlig an t-wehgaj.
44026014	Kutt wehsijj i shul am jewedo. “Kunid ahni kah mad ab hema neok ni-wui g ni-ne'okikaj ch hab kaij, ‘Saul, s-wohom ap hig chum ni-sho'igchuth ch wabshaba hejel s-ko'okam has e wua.’
44026015	“Kunid si has elith ch hab kaij, ‘Thohp wud ch ab neok?’ “Kud hab hahawa ep kaij, ‘Thani ahni Jesus map ha sho'igchuth hegam mo ab si ni-ihm.
44026016	Ab g i wamig k kekiwua. Ia ant i ni-chehgi m-wui mant am wo i m-kei mapt d wo ni-pionagk. Kupt am wo ha ahgi g hemajkam ihtha map neith ch kah. Kunt am ha'ichu ep wo m-chehgi imhab i ba'ich. Pt heg am ep wo ha ahgi.
44026017	Nt wo m-tho'ibia ab ha amjed g m-wehm o'othham. Kupt am wo ahgahith g ha'ichu ni-ahga am ha wui g gawul mahs hemajkam. Nt am ep wo m-nuhkuth k wo m-tho'ibia ab ha amjed.
44026018	Kupt am wo i ha tashogi mo pi am hu ni-tatchui oithch hab e junihim ch am wabsh jiawul tatchui oithch hab e junihim. T ab wo m-kaiham k ab wo i e thagito ni-wui. Nt hekaj gm hu hab wo i juh g pi ap ha-chu'ichig k hab wo ha juh mat d wo ni-hemajkamgak.’ Neh, bo kaij g Jesus ab ni-wui.
44026019	“Pegih neh, Agrippa map d kownal, bad wa masma am i e chehgi ni-wui hegai mo d si ge'e kownal am wehs ha'ichu thahm k hab wa masma ni-cheha. Kunt ahni ab wohog elith
44026020	k am ha hekaj i ahgahi Damascus t am g ha'ichu ahgaj k amjed am ahgahi Jerusalem t am ch wehsko Judea chekshani ch ed. K am hahawa ni-tashogith g Jiosh mant am ha wui wo hih g nahnko mahs hemajkam. Ni am mu'ikpa ha ahgithahim mat gm hu wo s-ohhoth g pi ap e-chegitoi k ab wo i e nohnogi Jiosh wui k amjed hab wo junihith g s-ap'ekam.
44026021	Neh, k d ihtha mad heg hekaj an ni-bei g ni-wehm o'othham am ge'e cheopi ch ed k chum alo ni-mua.
44026022	K wabshaba ia'i himtham g Jiosh am ni-wehmaj ch ni-nuhkuth. Ni heg hekaj ia kehk ch am si tasho em-ahgith ahpim mam d s-has haha'ichu mani haschu am ep ha ahgith g sho'ig hemajkam. K ihtha ha'ichu ni-ahga d wa'i hegai mo haschu g Mosesbad ch hegam kekelibad Jiosh ha'ichu i tashogiththam am heki hu ahgahim mat am hab wo e juh.
44026023	Sh ihtham am ahg matsh wa g Jiosh si Kehsha wo e sho'igchuth k wo e muhkith k uhpam wo i wuhsh ab muhkig t amjed k ith hekaj wo kuhpi'o g tho'ibiathag am ha wehhejed g Tutuligo ch nahnko mahs hemajkam.”
44026024	Neh, bo wa masma hejel e wehhejed neok g Paul. K g Festus ab si s-kaitham hab kaij, “Ahpi aptki wabsh e lohgoch, Paul. Ha'ichu m-mahchig atki wabsh m-lohgoch.”
44026025	K hab kaij g Paul, “Pi ant sha'i ni-lohgoch, si s-has ha'ichu Festus. Hegai mani haschu hab ahg d si wohokam
44026026	ch am wabsh si tasho hab e junihim t-shahgith. K g Agrippa wehs s-mahch.
44026027	Agrippa map d kownal, m ap wa s-ha wohochuth g Jiosh ha'ichu i tashogiththam.”
44026028	K hab kaij g Agrippa ab wui g Paul, “Nap hab elith mapt ha hekaj wabsh s-pehegi wo i ni-nodagi ith wui Jesus himthag?”
44026029	K g Paul hab kaij, “Chum anis ha hekaj o gm hu ba'ich. K wabshaba g ni-ho'ige'ithahuna am Jiosh wui d ihtha mamt wehsijj ahpim mam am ni-kaiham ith tashkaj hems ab wo s-wohochuth k hab wo chu'igk mani ahni ch wabsh hi wo wa pi e wupulshch g e hukshchim wainomikaj.”
44026030	T am hahawa wehs i gegokiwua
44026031	k ab a'ai e wui hab kaij am hihimathch, “Pi atki ha'ichu has sha'i juh ihtha o'othham mat hekaj wo e muhkith o mas wo e kuhpach.”
44026032	K hab kaij g Agrippa ab wui g Festus, “T wo wa chum e thagito ihtha mat hems pi ab hu wo e ah mat ab wo i gei si ge'e kownal wui.”
44027001	Mt am hahawa thagito g Paul ch ha'i ep lilso shonthal ha-ge'ejig wui mat am wo i ha ui ge'echu kownal wui. Ith o hab chehgig Julius ch d ha-ge'ejig hegam mo hab e a'aga Ge'echu Kownal Shonthalig.
44027002	K am hema thaha g ge'e wahlko ch atsh am gahi wo i wua Asia jewed wui. T g Julius g e-shonthalig ha wehm am ha ui g lilso k am i chehchsh heg ab wahlko. Nt ahni Luke ep ha oi. T heg ha oi Aristarcas mo ab d kihkam Thessalonica t ab am Macedonia jewed ch ed. Kutt am gahi i shul g ge shuhthagi.
44027003	Am ba'ich i tash, tt am thatha Sidon kihhim t am. K eda g Julius s-ho'ige'ith g Paul ch hiwigi mat am wo him k wo ha nei g e-naipijju mat hegam wo thagio'i.
44027004	Tt amjed am hahawa gahi ep i shul. K wabshaba g hewel ab si s-gewkam med huduni tahgio t amjed ab t-wui. Tt hekaj an bihbij Cyprus jewed wehgaj mat pi wo heb hu t-wi'ichkwua.
44027005	T am hebai i cheka. Tt am gahi i shul hegai ge shuhthagi mo an miabithch g Cilicia jewed ch Pamphylia jewed k ga hu thatha mash ab d Myra kihhim am Lycia jewed ch ed.
44027006	T amai g shonthal ha-ge'ejig am hema ep cheh g ge'e wahlko. Ith ash ab Alexandria t amjed am Egypt jewed ch ed ch atsh gm hu wo gahi i gei Italy jewed wui. Kutt heg ab i chehchsh
44027007	k am gahi i shul. K wabshaba ab t-wui hewed he'ekia i tash. K hekaj wabsh s-bahbagi him g wahlko ch am hu wa has masma ga hu jiwia Nidas kihhim t ab. T ab i t-shohbi g hewel. Kutt hekaj inhab sha'al i t-nohnogi wakolim tahgio ab wui hegai al jewed mo hab chehgig Crete. K an s-mu'ukam i koa g jewed. K hab e a'aga Salmon Koa.
44027008	Kutt heg hugith an bihbij k am hu wa has masma ga hu thatha mash hebai s-ap thadhaiwup g wapalko. K ia amjed pi sha'i mehk hegai kihhim mo d Lasia.
44027009	Kuttki pi oi ba'ich hihim k ab wabsh ai mat wo si hewedath s-hehpich'ed. T hekaj wo s-ta ehbithamak matt am gahi wo i shul. K g Paul am ha'ichu chum ha ahgith
44027010	ch hab kaij, “Neh'e! Bani masma neith matki wo s-ta ehbithamak matt am gahi wo i shul ia'i amjed. T am hu wo e padch g wahlko ch hegai mo mohto. Kuttp hems ep wo ha'i t-ko'ij.”
44027011	T wabshaba g shonthal ha-ge'ejig ab si s-ha wohoch g wahlko nuhkuththam ch enigakam k pi ab hu kaiha g Paul mo ab chum ha ahgith.
44027012	Pi o apkothag amai ha wehhejed g wapalko s-hehpich'ed. K heg hekaj mu'ijj hab kaij matt am gahi wo i shulig k wo chum si s-ahim g Phoenix kihhim am Crete t am. Am o e shohbithch g shuhthagi to'otonk. K g wapalko am wabsh s-ap thadhaiwup.
44027013	Kut ab s-bahbagi i meh g hewel wakolim tahgio amjed. K hab e ahg hegam mo himchuth g wahlko mat am hab wo e juh mat has masma am e a'aga ch heg hekaj am wupulshpi'o g wahlko k am himch si miabithch g jewed hugithag.
44027014	T wabshaba ab haha wabsh s-gewkam i meh g juhpin hewel ab jewed thahm amjed
44027015	k ab si s-ta ehbitham wi'ichkwua g t-wahlko. Kut am i pi e nako mas wo mo'oshk himch g wahlko ihtha hewel. Kutt am wabsh i thagito k wabsh hiwigi g hewel mat am i t-wi'ichkwuhi.
44027016	K am hema al jewedag ch hab chehgig Cauda. K hi wa sha e shohbith matt an wecho bihbij. K eda am wabsh kia e chewaimed g al chum wahlko shuhthagi ch ed. Kutt am hahawa s-hasigam i cheshaj.
44027017	T g chikpantham an hahawa si s-wihnam wupulsh g ge'e wahlko mat pi wo e padch. Am attp hems wo t-wi'ichkwua jewed wui. T g wahlko am hu wo e hiash hia ch ed. T heg hekaj g chikpantham ab i huhuds hegai lohna mo hekaj himchuth g wahlko k wabsh hiwigi mat g hewel am i t-wi'ichkwuhi.
44027018	T ihtha sha'i si s-gewk hewel pi sha'i ha'asa. K am ba'ich d i tash. T gm hu i shul hegai mo mohto g ge'e wahlko.
44027019	K am ba'ich d ep i tash. K am wabsh kia si hewed. T gm hu i nehnch g hejel e-nohnhoikaj hegai mo haschukaj chum himchuth g ge'e wahlko mat wo si i haukai.
44027020	Kutt mu'i tashkaj pi sha'i nei g tash tonlig o g huhu'u. K am wabsh i med g s-gewk hewel. Tt am hu hebai hab haha wabsh i t-ah mattki pi wo sha'i t-tho'ibia.
44027021	Kuch tash pi ha'ichu sha'i ko'a. T g Paul ab i ha waith k hab kaij, “Mamt hems ab wo ni-kaiha, kutt pi ab hu wo chum gahi i shul ab amjed matt wa ab thadhaiwua. Neh, t ithani chum pi wo e padch g wahlko. T g ha'ichu mohtoi pi wo heb hu e shul.
44027022	Mt wabshaba pi has wo sha'i e tahtkkath. Pi amt hedai wo sha'i e muhkith. Heg at wa'i wahlko wo e padch.
44027023	Ith ani s-mahch nat pi hema am i e chehgi g anghil ni-wui
44027024	k hab kaij, ‘Pi g sha'i ha'ichu ehbithath, Paul. Hemho wa apt am wo kekiwua si ge'e kownal wui. T g Jiosh ab i m-kaiham k wehs wo ha tho'ibia hegam mo m-wehmaj.’ Neh, bo kaij g anghil ab ni-wui.
44027025	“Kumt am wo si i e gewpkai. Jiosh at woho hab wo juh hegai mo haschu am ni-ahgith g anghil
44027026	k ab wo t-u'apa g hewelkaj mo ab hebai al jewedag shuhthagi ch ed.”
44027027	Am d i gohk thomig amjed mat am t-ai g s-gewk hewel, t eda i e huh g s-chuhugam. K am wabsh kia t-wi'ichkwuhim. K hegam wahlko nuhkuththam hab elith mach aihim mash ab hebai jewedag
44027028	ch heg hekaj am ha'ichu s-wehch i huduni g wijinakaj an wudk mat heg hekaj wo s-mai mas he'es i s-juhk. T gd hu si taht g jewed mat siant gokko wehst-mahm (120) tad wijina hekaj. Kut ab i wanchkwua ihtha s-wehch ha'ichu. K am sha'i he'es, t am ep i huduni. T gd hu ep si taht g jewed mat humukto wehst-mahm (90) tad wijina hekaj.
44027029	T am i s-mai moki ab aihim mo ab hema jewedag k s-ehbith mat am hu ab wo gei hohothai ch ed g wahlko. T hekaj gi'ik am shul g s-wehch wapainomi mo hekaj wulshshap g ge'e wahlko k am hahawa si e ho'ige'ithahu mat wo mahsij.
44027030	K ha'i hejel s-e tho'ibiamk g wahlko nuhkuththam ch am i huduni g al chum wahlko shuhthagi ch ed hab wabsh s-e junimk mat am ha'i ep wo i huhuds g wupulshpadaj g wahlko.
44027031	K wabshaba g Paul hab kaij ab wui g shonthal ha-ge'ejig ch hegam shonthal, “Pi amt wo sha'i e tho'ibia matp wo sha t-thagito ihtham wahlko nuhkuththam.”
44027032	T hekaj g shonthal an si hikkumia g wipijina mo an hekaj wulshch g al chum wahlko. T gd hu gei shuhthagi ch ed.
44027033	Kuki eda mahsihim. K g Paul am ha chehani mat wo ha'ichu huh hab kaijch, “Tho wa'i gohk thomig mamt amjed pi ha'ichu huh nam pi e kudut ith hekaj pi t-ap'ethag.
44027034	Mt ab hig wo ha'ichu hug k ab wo i e gewpkai. Hemho wa amt wehsijj wo e tho'ibia.”
44027035	Neh, bat che'iok am ha hekaj bei g pahn k ab si ihm g Jiosh wehs ha wehhejed k am hahawa i hahain k huh.
44027036	T wehsijj am i neithok ab si i e gewkemhun k am hahawa ha'ichu huh.
44027037	Kuch eda d gohk siant wewa'akko gamai chuhthp (276).
44027038	Tt am i wehsijj kokwoth. Kut am hahawa ep i chikpan k gm hu shul g pilkani ge shuhthagi ch ed mat wo si i haukai g ge'e wahlko.
44027039	T am i mahsi, t g wahlko nuhkuththam pi sha'i amich hegai jewed mattki ab wui i wuwha. K eda am s-tadaniko i wahks g shuhthagi ch pi hohothaig an hugidaj an. T hab i e ah mat am wo himch g wahlko. Tp hems ab s-ap wo thahiwua heg eda.
44027040	T hekaj am si hikkumia g wupulshpadaj. T im hu shul shuhthagi ch ed. K eda an wupulshch hegai mo hekaj s-apko e himchuth g wahlko. Kumt gam si wuhpul'o k am hahawa wabsh i cheshaj hegai lohna mo gm hu ba'ich hab chu'ig. T g hewel am t-wi'ichkwua am wui mo am i wahks g shuhthagi.
44027041	T wabshaba gd hu si e hiash g wahlko mo'o o'od ch ed mat koi am hu i wah. K eda sha'i si s-gewkam ab i hihhim g shuhthagi to'otonk. Kut hegai mo gm hu oithch hab chu'ig gam si e ohmi.
44027042	T g shonthal am i e ap'ech mat wehs wo ha koktha g lilso mat pi wo i e watchwihim k wo heb hu wohp.
44027043	T wabshaba pi ha hiwigi g ha-ge'ejig nat pi s-tho'ibiam g Paul k am wehsijj ha chehani mat wo i e watchwihi am jewed koa wui. Tsh hegam mo s-mahch g watchwi am wo i nehni k hehe'ejel wo i e watchwihi.
44027044	T heg ha'i am wo i ha oi an e u'ukch u'us t an mat ab e ohmi g wahlko. Kutt hab masma wehsijj t-tho'ibia ga hu ak mo ab i koa g jewed.
44028001	Kuki am ha'i d o'othham ch si s-ap i e taht k ab i t-neith k si s-t-nawojima. Kutt s-mai mash ihtha al jewed d Malta. K eda juhk ch s-hehpith. Kutki am ge t-nahj.
44028003	T g Paul am ha'i ku'a mat am wo si i mehmeth g nahtha k am toa mei ch ed. T g ko'oi ab hema si i tha'iwush tonithk k an ki'ish nowij an.
44028004	T g kihkam am i nei ihtha ko'oi mo an ki'ishch g Paul k hab kaij ab a'ai e wui, “Ith oki d ha mu'akam ch hi wa chum pi e muhkith am shuhthagi ch ed. Kuki am hab wa mahs matki hemho wa wo e muhkith k ab wo bei g s-ko'ok e-namkithadag.”
44028005	K wabshaba g Paul am si e nowigith ch gm hu wua g ko'oi mei ch ed k pi sha'i ko'okam e juh.
44028006	K ihtham kihkam am chum neith mat wo i tosko o wabsh chum hekith wo muhk k i gei. T wabshaba gm hu wabsh i mehko. T oi wa pi ha'ichu has sha'i juh g Paul. T am hahawa gawul ep i e ah k hab kaij moki d jiosh.
44028007	Ha-ge'ejig ihtham hemajkam o hab chehgig Publius ch am wa'i mia oithag. Kuch am wehmaj thadkkahim waik tash nat pi si s-ap ab i t-nei.
44028008	Kuki g ohgaj wo'ok ch mumku g s-tonjigkaj ch wakuithagkaj. T g Paul am i wah mo am wo'o k an tahtam k am i tai g Jiosh mat wo thoaj. T wa woho hab e juh mat thoaj.
44028009	T am i nei ihtha g hemajkam. T am hahawa mu'i ep thatha g kok'otham k e thothaj.
44028010	T hekaj ab si has i t-elith k sha'i mu'i ha'ichu t-mah. Am hu i hebai mat am i e ai matt wo hihi, t ab ep i t-mah hegai matt haschu wo i tatchuath am gahi ep i shuligk.
44028011	T eda hema wuhshath g s-hehpich'ed g ge'e wahlko ch hab e a'aga Kukathi Jijosh ch ab Alexandria t amjed. Am d i waik mashath, tt heg ab gm hu gahi i shul juhpin tahgio wui
44028012	k ga hu thatha mo am d Syracuse kihhim. Am d i waik tash,
44028013	tt gm hu gahi ep i shul juhpin tahgio wui k ga hu thatha mo am d Regium kihhim. Am ba'ich d i tash, t ab i meh g hewel wakolim tahgio amjed. Tt hekaj s-hohtam gm hu thatha mo d i gohk tash mash am d Putoli kihhim am gahi i shuligk.
44028014	Kuki am ha'i kih g t-wehm wohochuththam ch ab si t-ahgith mattsh am wo ha wehmajkahim hemako thomig ab. Kutt wa woho hab t-juh k gm hu hahawa hihi Rome wui.
44028015	Kutsh wa heki hu am kah hegam t-wehm wohochuththam ab Rome t ab mattsh am wo thatha k atki mehk ab i hihi mat wo t-ho'ige'el. Kut ha'i ihtham am t-nam mo am d Waik Gegosithakud. T ha'i am ep t-nam mo am d Appius Nolawtakud. Kut ab i ha nei g Paul k ab ihm g Jiosh k ab si e gewkai.
44028016	Kutt am thatha Rome t am. Kumt wabsh hiwigi g Paul mat wabsh hejelko wo i chiwia. K g shonthal am hi wa nuhkuth.
44028017	Mu'i o am kih g Tutuligo. K am d i waik tash. T g Paul am i ha wai g ha-ge'egedga e-kih wui. T am i e nam. K hab kaij ab ha wui: “Ni-hajuni, am amt ni-lihsoch Jerusalem t am k ab i ni-thagito Rome chehanig wui. K eda hab wa chum mahs mant pi has chu'i ab ha wui t-hajuni o g t-himthag.
44028018	T hegam Rome t ab haha'ichu ab ha'ichu ni-kakke k chum s-ni-thagitoimk nat pi pi ha'ichu sha'i cheh manis heg hekaj wo ni-muhkith.
44028019	T wabshaba g t-wehm o'othham ab wui gegokiwua ihtha. Kunt hekaj hab i ni-ah mantki hemho wa ab wo i gei si ge'e kownal wui mo hi wa chum pi am hu ha'ichu d hegai manis ab wo ha abch g t-wehm o'othham.
44028020	Ab ani hiwig hegai Jiosh si Kehsha mach wehsijj nenida ahchim Tutuligo. Ni hab elith mo hema d hegai ch heki hu am i wuhsh. K eda mu'ijj g t-wehm o'othham pi wohochuth mo d hegai ch hab s-ni-keh'ith. Nt heg hekaj ab i em-wai mant em-wehm wo a'agath.”
44028021	K hab kaij ab wui, “Pi at ab hu hedai sha'i t-o'ohani hegam ge'eged o'othham ab Judea t ab ab m-amjed. T pi hedai ia hu sha'i jiwia g t-hajuni ab amjed mas am hu i pi ap has m-ahg.
44028022	K eda wehsko g hemajkam mu'i pi ap has ahg ihtha himthag mapsh ahpi s-wohochuth. Kuch s-kaimk maps has wo chei ab amjed.”
44028023	Neh, bo kaij. T am hahawa a'aga k kei g tash mat wo e jehnigi. T am him k am i e ai g tash. T mu'i am thatha amai mo am thaha g Paul k am i e jehnigi ge tash oitham k gm hu si huduni. K g Paul am i ha tashogith g Jiosh kownaltalig ch am si s-gewkam ha jehnigith mo g Jesus d hegai si Kehshaj g Jiosh mat wa ab amjed an o'oha g Mosesbad ch hegam kekelibad Jiosh ha'ichu i tashogiththam.
44028024	T ha'i ab i s-wohoch ab kaiok. T wabshaba ha'ijj pi sha'i wohoch.
44028025	T am i pi sha'i e ap'et k hab e juh mat wo a'ai hihi. T hekaj ith hab ep chei g Paul, “Tho si wohokam mash wa has i kaij g Jiosh ab em-amjed ab Isaiabad wui. K an hab chu'ig Isaiabad o'ohana ed:
44028026	Am g hihm k am hab cheh'i ha wui ihtham hemajkam: Mt wo kah g ha'ichu ni-ahga ch wo neithath mani haschu s-kehg hab em-junith ch wabshaba pi wo amich mani d ahni ch hab wua ha'ichu.
44028027	Em-chegitoithag at i e mehkoth ab ni-amjed. Kum pi chechkaithag ch pi ab hu ni-wui i e nohnogithamk mant wo i kegch g pi ap em-chegitoithag ch pi ap ha'ichu hab em-juni. Neh, bo masma an o'ohadag mo ith hab kaij g Jiosh.
44028028	“Pegih, mtki pi ab hu wo kaiha g Jiosh ha'ichu ahga mat wo em-tho'ibia. T g Jiosh heg hekaj ab wo ha mah g gawul mahs hemajkam ihtha tho'ibiathag ahga mo ab chum s-em-mahkimk. T hegam ab hi wo kaiha.” [
44028029	T am i ha'asa hab chei ihtha g Paul. T gm hu a'ai hihi hegam mo ab kah si e ne'owinahimch.]
44028030	K am kihkahim g Paul gohk ahith ab hema kih ed mo namkith ch am kih. K g hemajkam am chechga.
44028031	K g Paul si s-ap e tahtk ch ab ha neith ch am wabsh si s-mahchim ha'ichu ha ahgith ab amjed g Jiosh kownaltalig ch ha mashcham ab amjed g t-kownalig Jesus Christ. K pi hedai sha'i shohbith.
45001001	Am ant wo i em-o'ohani g s-kehg ha'ichu ahgaj g Jiosh ahni Paul mani d piongaj g Jesus Christ. Jiosh at ab i ni-waith k am i ni-kei mant ith wo ahgachugath.
45001002	K d ihtha ha'ichu ahgaj matki g kekelibad Jiosh ha'ichu i tashogiththam an o'oha matsh wa g Jiosh ab wo i wuhshath.
45001003	K ihtha ha'ichu ahgaj am t-tashogith hegai mo d alithaj ch d ge'e t-kownalig Jesus Christ. Ith atsh ia mahsi jewed thahm k ab d amjedkamaj g kownalibad David. K heg hekaj tasho mo woho d hemajkam.
45001004	Kutsh g Jiosh ab i wuhshath g Jesus Christ muhkig amjed am i thahm matsh e muhkith k hab masma ab t-chehgithch mo d alithaj ch d hekia s-ap'ekam
45001005	Kut wa ab si i s-ni-ho'ige'el g Jesus Christ k am i ni-kei am wehhejed g Jiosh mantsh am wo i ha ahgithahi g nahnko mahs hemajkam g s-kehg ha'ichu ahgaj. Kutsh mu'ijj ab wo s-wohochuth k ab wo s-wohog elithath.
45001006	Ni am wa kah mamtsh ha'i ahpim Rome t am hemajkam ab i s-wohoch. Jiosh o ab si em-tatchua ch ab i em-waith k am hab em-juh mamt ab i s-wohoch g Jesus Christ k d Jiosh hemajkamga. Kunt heg hekaj am wo ha'ichu i em-o'ohani. Ab o wa si s-em-ho'ige'ith g t-ohg Jiosh g t-kownalig Jesus Christ wehm ch ab wo wa ba'ich i em-mahkath g i wehmtadag ch s-ap tahhathkam.
45001008	Wehsko o am e a'aga mamtsh ab i s-wohoch g Jesus Christ. Ni heg hekaj ab si ho'ige'ith g Jiosh.
45001009	Wehs ni-ihbthag amjed ani chikpanith g Jiosh am ahgachugch g s-kehg ha'ichu ahgaj ab amjed g alithaj. K g Jiosh s-mahch mani chum hekith ab wui ni-ho'ige'ithahun am em-wehhejed.
45001011	S-em-neithamk ani ch ab tahni g Jiosh matp hems am wo ap'ech mant am wo i em-chehgim k wo i em-wehmt em-wohochuthadag ed mamt hekaj am wo i e gewpkai.
45001012	Ab att a'ai wo i t-wehmt ab a'ai kahk g t-wohochuthadag.
45001013	Am g wo s-mahchk mani mu'ikko am a'ap'echuth mant am wo i em-chehgim. K wabshaba am ha'ichu has e wua mani heg hekaj pi ni-nankog. Si ani tatchua mant am wo i em-wehmt am em-ahgithch g Jiosh ha'ichu ahga hab masma mani i ha wehmaj hegam mo hahasko kihthag ch hab wa'ap pi d Tutuligo.
45001014	Ab o ni-chehani g Jiosh mant wo ha ahgi g wehs nahnko mahs hemajkam ihtha s-kehg ha'ichu ahgaj, chum wa hems hegam mo pi chu a'amichuth ch hegam mo d mischini.
45001015	Ni heg hekaj ni-nahtokch mant am epai wo i em-ahgithahi ahpim mam am kih Rome t am.
45001016	Wehs at wo ha tho'ibia g Jiosh hegam mat ab wo i s-wohoch ihtha s-kehg ha'ichu ahga ab amjed g Jesus Christ. Kuni heg hekaj wabsh si s-ap ni-tahtk ch am ahgachug. Tutuligo at wehpeg ab bei e-ap'ethag mat wo e tho'ibia k g gawul mahs hemajkam ab hahawa bei.
45001017	Jiosh ha'ichu ahga o am t-tashogithch mat hedai g Jiosh am wo i ap'ech e wehhejed. An o o'ohadag: Am at wo i ha ap'ech g Jiosh e wehhejed hegam mat ab wo i s-wohoch g ha'ichu ahgaj. Kut hegam wo wa'i bei g pi ha huhugetham thoakag.
45001018	Ab o t-wui i e tashogith g Jiosh. K wabshaba mu'i hemajkam gm hu hab i juhkch ch hab junihim g pi ap'ekam. K ihtha pi ap'ekam an kuhpahim mat wo s-e mai g wohokam. T g Jiosh heg hekaj s-ko'okam wo ha namkith.
45001020	Tt wo chum s-mahchk mo has chu'ig g Jiosh am neithch g nahtoij no pi ith am chum t-tashogith mo g Jiosh wehs ha'ichu thahm hab chu'ig ch wehs edgith g gewkthag chum hekith. Kut hemho wa ab wo moht g e-chu'ichig matp hedai pi wo mahchim.
45001021	Neh, wehs hemajkam o wa chum s-mahch mo an hema d Jiosh ch wabsh pi ab hu mahkch g has elithadag. Ab o s-ha ho'ige'ith. K wabshaba pi ab hu i ho'ige'elith ch wabsh pehegi ha'ichu chegito. K am wabsh i s-chuhugam g ha-chegitoithag.
45001022	Bo e ahg mo s-chu a'amichuth ch eda pi ha'ichu mahch.
45001023	Jiosh o d pi ha huhugetham ch d si ha'ichu. Kutt heg ab wo wa'i chum ihmath mo d t-Jioshga. K wabshaba ihtham im hu hab wabsh juhkch ch wabsh ha'ichu jijoshchuth ch ab ha ihm. K eda d wabsh hemajkam ha-nahtoi mo ha o'othhamt o atp hems ha ha'ichu thoakamt. T hekaj g Jiosh am wabsh i ha thagito mat hab wo juh hegai mo haschu hab s-junimk. Kuki hab wua g s-uam ha'ichu ch s-ta edam ha'ichu. U'uwi o ha'i chum hems pi ha kuhkunt ch e wehm hab wua g s-ta edam ha'ichu.
45001027	K g chechoj pi ha hohont ch e wehm hab wa'ap wua g s-ta edam ha'ichu. Kut heg hekaj wo si s-ko'okam ha namkith g Jiosh.
45001028	Pi o tatchua ihtham mas wo s-mahchk g Jiosh. T g Jiosh heg hekaj am wabsh i ha thagito pi kehg ha-chegitoithag ed. K am hab wua hegai mat haschu pi am hu hab wo chum wuath.
45001029	Ab at wabsh i si ha shuhth g nahnko mahs pi ap'ekam mo ha'i si pihk e elith g s-kaisthagkaj ch ha'i s-ta kek'eithama o s-chu hehgamk o s-ha mu'amk o s-chu cheggiamk o s-chu i'attomk o s-chu padhog eh'elithamk o s-chu ahgamk.
45001030	Ha'i o s-ko'okam has e ahg o s-ta ko'okthama o chum si e hahaschuth o si i e nakog mat am ba'ich hab wo i juh g pi ap'ekam o pi ab hu wohog ha elith g e-ge'egedga
45001031	o s-u'ama. Ha'i o pi hab wua hegai mo haschu hab kaij mat hab wo juh o pi hedai pihk elith o pi ab hu ha ho'ige'ith no pi s-keh'ith g Jiosh.
45001032	Jiosh chehanig o hab chu'ig mat hema hab wo masmak ch ab wo nako g s-ko'ok e-namkithadag. K ihtham am wa chum s-mahch ihtha ch eda am hab wa masma hab e junihim ch wabsh s-hohho'ith mo ha'ijj am hab wa'ap e junihim.
45002001	Na'ams ha'ijj ahpim hab kaij “Hah, sho'o wa'i si pi ap d hehemajkam hegam map am ha a'aga k ch hemho wa wo bei g s-ko'ok e-namkithadag,” ch amtp eda hems hab wa'ap junihim ihtha. Neh, m wabsh hejel e-ne'okikaj ab e mohto'ith g s-ko'ok e-namkithadag.
45002002	S-mahch ach mo d wabsh i si shel mat wo ha lothai g Jiosh hegam mo hab wua hegai mani am em-ahgith.
45002003	Kumt ahpim hemho wa hab wa'ap wo bei g s-ko'ok e-namkithadag mamtp am hab wo junihith ihtha.
45002004	Ithani o wabsh ab si s-t-bahbgi g Jiosh ch s-hemajim ab t-nenida no pi tatchua matt gm hu wo s-ohhoth g pi ap t-chegitoi.
45002005	K wabshaba mu'ijj pi ab hu kaimk g Jiosh ch pi sha'i pihk e elith hekaj. Ihtham o ba'ich i ge'e ab e mohto'ithahim hegai s-ko'ok namkithadag mat wo nam ge'e lothaita tash ch ed.
45002006	Heg at i tash ed wo t-namkith g Jiosh heg hekaj mach haschu hab i junihim.
45002007	Heg att wo cheh mach haschu i gahg. Am g hab wo junihith g s-ap'ekam ch wo e gahgithath g Jiosh ap'echutha. T g Jiosh am wo i em-wahpki e-kihthag ed mamt chum hekith an wo wehmajk.
45002008	Mu'i hemajkam o wabsh hejel e tatchua ch hab junihim g pi ap'ekam. T ihtham g Jiosh ab wo ha mah g s-ko'ok ha-namkithadag.
45002009	Kut ab wo tahtkkath g sho'igthag ch s-ko'ok, wahm g Tutuligo matp pi hab hu wo kaiha hegai mo haschu t-nuhkuthachuth g Jiosh.
45002010	T g Jiosh ab wo si t-ha'ichuch ahchim mach hab junihim g s-ap'ekam k ab wo t-mah g has elithadag ch s-ap tahhathkam. Ahchim Tutuligo att wehpeg bei ihtha s-ap'ekam. Mt wabshaba ahpim gawul mahs hemajkam ab hahawa bei.
45002011	Jiosh o wehs t-wepo ab t-neith ch wehs t-wepo s-t-tho'ibiamk.
45002012	Gawul mahs hemajkam o pi hekaj g Moses chehanig ch wabshaba s-mahch mo haschu d s-ap'ekam ch wo e lothai heg hekaj mo pi hab junihim g s-ap'ekam. K g Tutuligo s-mahch heg hekaj chehanig mo haschu d s-ap'ekam ch heg hekaj hab wa'ap wo e lothai mo pi am hu hab junihim.
45002013	Pi at hedai wo i ha ap'ech g Jiosh heg wabsh hekaj mo kah g chehanig k washaba heg hekaj mat heg am hab wo junihith.
45002014	Heki o hu pi edgith g Jiosh chehanig g gawul mahs hemajkam ch eda s-mahch mo haschu d s-ap'ekam. K g ha-mahchig d ha-chehanig. K g ha-mahchig d ha-chehanig.
45002015	K am wa tasho mo wa hab chu'ig no pi e kudut mo hekith hab wua g pi ap'ekam ch s-ap e tahtk mo hekith hab wua g s-ap'ekam.
45002016	Kut hab wa'ap wo e juh heg eda tash mat kei g Jiosh mat g Jesus Christ wo ha lothai g ha-chu'ichigkaj, chum hems g pi ap ha-chegitoithag. Neh, bo chu'ig ihtha s-kehg ha'ichu ahgaj g Jiosh mani ahgachug.
45002017	Mu'ijj g ni-wehm Tutuligo o hab e elith mo s-ap s-mahch g Jiosh tatchui ch am hab junihim g s-ap'ekam no pi edgith g chehanigaj.
45002019	Bo e elith mo d ha wanimedtham ch ab ha mahkch g tonlig hegam mo pi edgith g Jiosh chehanig.
45002020	Bo e elith mo wehs ab u'ukch g amichuthadag ch wohokam no pi ab u'ukch hegai chehanig. Chum o wa ha mashcham g pi ha'ichu mahchim ch a'al
45002021	k ch eda pi hejel am hu hab wua g e-mashchama. Ha'ijj o ha mihshmath mat pi hedai ha'ichu wo ha ehsithath
45002022	ch pi wo ha wehm wo'iwua hegai mo pi d ha-wehm kihhim ch eda hejel hab masma hab e wua. Si o pi hohho'ith mat ab wo ihmath g hemajkam nahtoi k ch eda wo ha ehs mo haschu an hab chu'ig ha-cheopi ed.
45002023	Ab o chum si e haha'ichuchuth mo edgith g Jiosh chehanig ch eda mu'ikko pi am hu hab junihim ch ab mamka g Jiosh g si edathag.
45002024	An o hab chu'ig Jiosh o'ohana ed: Gawul mahs hemajkam o s-ko'okam has ahg g Jiosh ha hekaj g Tutuligo.
45002025	Tho si ha'ichu g pahl hikuchka em-wehhejed mamtp ab wo wohog elithath g chehanig. Mtp wabshaba pi ab hu wo wohog elithath, k pi has d sha'i ahga g pahl hikuchka.
45002026	Matp hema ab wo sha wohog elithath g Jiosh chehanig, t g Jiosh hab masma ab wo neithath mo pahl hikuchkas, chum as pi d Tuhligo ch pi woho hikuchkas.
45002027	Gawul mahs hemajkam o pi pahl hikuchkas ch eda ha'i hab e junihim mo hab masma hab chu'ig g chehanig. Kut heg hekaj ab wo e chu'ichigch g Tutuligo no pi edgith g chehanig ch eda melichkwuhim.
45002028	Pi o d Jiosh hemajkamga hegam mat wabsh gawul juh g e-chuhkug g pahl hikuchkakaj.
45002029	Hegam o hi d Jiosh hemajkamga mat gawul juh g e-ihbthag. Kut pi wo e nako mas g chehanigkaj hab wo juh ihtha. Hekia S-ap'ekam Gewkthag at hemho wo wa gawul juh g t-ihbthag. Tp hems ab wo em-hehgchul g hemajkam mamt gawul wo juh g e-chuhkug. T wabshaba g Jiosh ab wo em-hehgchul mat gawul wo e juh g em-ihbthag.
45003001	Pegih, mtp hems a ha'ijj hab wo chei, “Pi oki ha'ichu d sha'i ha-ap'ethag g Tutuligo ha thahm g gawul mahs hemajkam.”
45003002	Nt wabshaba wo em-ahgi mo mu'i ha'ichu d t-ap'ethag. Hema o d ihtha mat g Jiosh ab t-hiwigi g ha'ichu e-ahga matt wo ha ahgi g nahnko mahs hemajkam.
45003003	K hi wa chum woho mo ha'ijj g ni-wehm o'othham pi ab hu wohog elith g ha'ichu ahgaj. T wabshaba g Jiosh woho am hab wo juh hegai mo has i kaij.
45003004	Chum o hekith ahg g wohokam, chum as wehs hemajkam g iattogi hab wua. Neh, bo chu'ig an Jiosh o'ohana ed: Jiosh ha'ichu ahga o d hekia wohokam, chum as ha'ijj hab kaij mo pi woho.
45003005	Ha'ijj o hab kaij, M o wa s-ap'e matt hab wo junihith g pi ap'ekam no pi heg hekaj tasho am chehgith mo g Jiosh hab wua g s-ap'ekam. T heg hekaj pi ap hab wo e juh g Jiosh matp s-ko'okam wo t-namkith heg hekaj. Neh, bo kaij.
45003006	Nt wabshaba wo em-ahgi mo ahg g iattogi. Jiosh o chum hekith hab wua g s-ap'ekam. Pi at has masma wo e nako mat wo t-lothai matp d wo pi ap'ekamk.
45003007	K hab kaij ihtham, T-iattogi o am tashogith mo g Jiosh chum hekith ahg wohokam. Kuch heg hekaj am chehgith mo he'es i ge'ej g Jiosh ha'ichu k ed. Pegih, k haschu ahgch hab kaij g Jiosh machs d pi ap chu'ijkam ch wo bei g s-ko'ok namkithadag.
45003008	Ha'ijj o an ha iattogith manish hab kaij matt am hab wo junihith g pi ap'ekam ch hab masma wo tashogi g s-ap'ekam. T wabshaba g Jiosh wo s-ko'okam ha namkith heg hekaj.
45003009	Neh, pi o sha'i ba'ich i s-ap'e g Tutuligo mo g gawul mahs hemajkam. Wehsijj ach wa ab mohtois g pi ap'ekam. K ith an t-u'ukch. Kutt pi hedai wo sha'i t-nako machs pi hab wo junihith g pi ap'ekam.
45003010	An o hab chu'ig Jiosh o'ohana ed: Pi o hedai o'othham d sha'i s-ap'ekam
45003011	ch pi hedai amichuth mo haschu d s-ap'ekam ch pi hedai mahchimk g Jiosh.
45003012	Wehsijj at i e mehkoth ab amjed g Jiosh k am hab junihim g pi ap'ekam. Pi o hedai hab sha'i wua g s-ap'ekam. Pi hedai.
45003013	S-ko'okam o neneok hab masma mo s-em-mu'amk ch g iattogi hab kaij. Pi kehg ha-ne'oki o hab masma i wuhshani mo g hialwui ab ko'oi amjed.
45003015	E o nahtokch mat s-ko'okam wo em-juh k wo em-mua.
45003016	Chum o hebai gantan g sho'igthag ch padchuth g s-ha-hehgig.
45003017	Pi o hekith sha'i s-ap e tahtk.
45003018	ch pi hekith ab has elith g Jiosh.
45003019	Jiosh at ab ba'ich wo i ha chu'ichigch hegam mo edgith g chehanigaj ch pi am hu heg oithch hab e junihim. K hekaj hab mahs mo g Jiosh wehs ab ha abchuth g hemajkam.
45003020	Pi at hedai wo e nako mas wehs am hab wo junihith g Jiosh chehanig ch hekaj wo i e ap'ech am Jiosh tahgio. Chehanigaj at am wo i t-tashogi mach haschu pi ap'ekam hab wua.
45003021	Ia'i ithani at am i tashogi g Jiosh mat has masma wo i ha ap'ech g hemajkam am e tahgio. Chehanig at pi wo sha'i t-ap'echuth k wabshaba heg wohokamchuth mat has masma g Jiosh wo i t-ap'ech. K g kekelibad Jiosh ha'ichu i tashogiththam ith hab wa'ap wohokamchuth.
45003022	Jiosh at am wo i ha ap'ech hegam matp hedai ab wo i s-wohoch g ha'ichu ahgaj k ab wo hiwgath g Jesus Christ, chum as has mahs d wo hemajkamk.
45003023	Wehs hemajkam at hab juh g pi ap'ekam k pi am hu ais g Jiosh hab elitha.
45003024	K wabshaba g Jiosh ab i s-t-ho'ige'ith. T g alithaj Jesus Christ ab moht g s-ko'ok t-namkithadag am t-wehhejed. T hekaj ab i t-ap'ech g Jiosh e wui.
45003025	Jiosh at am i ap'ech mat g alithaj wo e muhkith am t-wehhejed k hekaj gm hu hab wo i juh g pi ap t-chu'ichig mattp hedai ab wo i s-wohoch. Ab o wabsh s-ha ho'ige'ith hegam heki hu hemajkam mo ab s-wohochuth ch pi chegima g ha-chu'ichig
45003026	nat pi g alithaj wo e muhkith am wehs t-wehhejed. Bo wa masma am t-chehgithch g Jiosh mo chum hekith hab wua g s-ap'ekam ch wo e nako mat am wo i ha ap'ech g pi ap chu'ijkam mat hekith ab wo bei g Jesus nat pi heg ab moht g s-ko'ok t-namkithadag.
45003027	Neh, k pi ha'ichu d sha'i hegai machs hekaj wo chum si t-haschuthath. Pi att wo sha'i t-nako machs wo i t-ap'ech am Jiosh tahgio am hab junihithch g s-ap'ekam. Jiosh at am wo i t-ap'ech e wui matt hekith ab wo i s-wohoch g ha'ichu ahgaj.
45003029	Pi o hegam d wa'i ha-Jioshga mat ab ha mah g chehanig ch wabshaba wehs hemajkam d ha-Jioshga.
45003030	Ab o ha wehnath ch wepo masma ab ha neith g Tutuligo ch hegam mo pi d Tutuligo. Wehsijj at hab wa'i masma wo i e ap'ech am Jiosh tahgio mat ab wo i s-wohoch g ha'ichu ahgaj ab amjed g Jesus.
45003031	Ith o pi hab d ahga machs im hu hab i juh g Jiosh chehanig matt hekith ab i s-wohoch. T-wohochuthadag o am i t-gewpkath matt am hab wo junihith g tatchuij mo hab wa chum d ahga g chehanigaj.
45004001	Am ant wo i wuhshath g Abrahambad mant am wo i em-tashogi ihtha mani wa em-ahgith. Ihtha Abrahambad ash d t-shohshon ahchim Tutuligo
45004002	ch ab i s-wohoch g Jiosh. Tsh g Jiosh heg hekaj am i ap'ech e tahgio. Pi atsh wa hejel am i e ap'ech heg hekaj mas hab junihim g s-ap'ekam. K heg hekaj wa pi am hu ha'ichu d sha'i hegai matsh wa heg hekaj wo chum si e haschuthath g Abrahambad.
45004003	An o hab chu'ig Jiosh o'ohana ed: Abrahambad at ab i s-wohoch g Jiosh. T g Jiosh heg hekaj am i ap'ech e tahgio.
45004004	Neh, tho em-namkithadag hegai mamt wo ha gehg chikpank.
45004005	K wabshaba d em-mahkigdag hegai mamtp ab wo bei ab s-wohochuthk hegai mo ab em-makiog. K g Jiosh hab kaij mat am wo i ha ap'ech e tahgio k gm hu hab wo i juh g pi ap ha-chu'ichig hegam mat ab wo i s-wohoch. Ith o d Jiosh mahkigdag.
45004006	K ith hab ahg g Davidbad ch hab kaij mo s-ap e tahtk hegam mat ab wo i s-wohoch g Jiosh nat pi am wo i ha ap'ech e tahgio. K hab masma an o'ohadag:
45004007	Sho'o wa'i s-ap e tahtk hegam mat hedam g Jiosh gm hu hab i juh g pi ap ha-chu'ichig k pi ab hu wo ha mohto'i.
45004009	David o pi hegam hab wa'i ha ahg mo pahl hikuchkas ch wabshaba hegam hab ep ha ahg mo pi pahl hikuchkas. Heki ani hu ahg matsh g Abrahambad ab i s-wohoch g Jiosh. Sh g Jiosh heg hekaj hab kaij mo d s-ap'ekam.
45004010	Ith at hab e juh mat koi e pahl hikuch g Abrahambad.
45004011	Ab ash wa s-wohochuth g Jiosh. Sh g Jiosh heg hekaj hab kaij mo d s-ap'ekam. T heg i thahm am hahawa e pahl hikuch mat hab masma am wo wohokamch g e-wohochuthadag mat heg hekaj am i ap'ech g Jiosh. T g Jiosh hab masma wehs am wo i ha ap'ech hegam mat hab wa'ap ab wo i s-wohoch, chum hems hegam mo pi pahl hikuchkas. Heg o wa wepo mach ahchim Jiosh wohochuththam woho d Abrahambad amjedkam nach pi hab masma ap'ethag. Hemho wa att ab wo s-wohochuthath ch ab wo hiwgath hab masma mash wa g Abrahambad.
45004013	Jiosh ah am ha ahgith g Abrahambad ch amjedkamaj matsh am wo i ha ap'ech e tahgio k wehs ab wo ha mah g jewed kahchki matp ab wo i s-wohoch.
45004014	Kut pi ha'ichu wehhejed wo s-kehgajk g ha-wohochuthadag matp ith hab wo sha ha juni g Jiosh hegam mo pi ab hu wohochuth ch am hab wabsh junihim hegai mo an o'ohanas chehanig ed. T g Jiosh d wo s-iattomkamk matp am hab wo sha ha juni.
45004015	Pi att ab hu wo sha'i i t-ap'ech g chehanigkaj k wabshaba heg hekaj ab wo t-abch g t-chu'ichig matt ab wo bei g s-ko'ok t-namkithadag. T hegam mo pi edgith pi heg hekaj ab hu wo e abch.
45004016	Pi at ahchim am wa'i i t-ap'ech g Jiosh mach wa an u'ukch g heki hu chehanigaj. Ahpim at am ep i em-ap'ech mamt hab wa'ap ab i s-wohoch g ha'ichu ahgaj. Batt masma am oithk hab t-juh g Abrahambad k ab hiwig g Jiosh hemajimatalig. Ith o heg wa wepo mo g Abrahambad d t-ohg. K g Jiosh heg hekaj am t-chehgithch mat has wo chum masmak.
45004017	Bo masma an o'ohadag mash g Jiosh am ahgith g Abrahambad: Bant m-juh mapt d wo ha-shohshonk g mu'i nahnko mahs hemajkam. Ith at woho hab e juh. K d wohokam hegai Jiosh ne'oki mat g Abrahambad ab i s-wohoch. Jiosh oki e nakog mat ab wo i wuhshath g muhki ab muhkig amjed k am wo nahto ha'ichu hab wabsh che'ek mat am hab wo e juh.
45004018	Abrahambad ash wa ab s-wohochuth mat g Jiosh ab wo ha mah g ali mat eda kekelit chum as pi mahch mas has masma hab wo juh. Tsh heg hekaj hab juh g Jiosh mo d ha-shohshon g mu'i nahnko mahs hemajkam. Bo masma an hab chu'ig Jiosh o'ohana ed mo g Jiosh hab kaij: G i ha neith g huhu'u. Ha'akia at d wo k g m-amjedkam. Neh, boki kaij.
45004019	Tsh pi sha'i gawul juh g e-wohochuthadag g Abrahambad, chum as hems aihim g siant ahithag. Kush g Sarabad pi ha mamdat.
45004020	Abrahambad ash ab si ihm g Jiosh nash pi ab si s-wohochuth mat wo e nakog k woho am hab wo juh hegai mo haschu am ahgith.
45004022	Heg atsh hekaj am i ap'ech g Jiosh e tahgio k gm hu hab i juh g chu'ichigaj.
45004023	K pi heg wa'i wehhejed an o'ohanas hegai
45004024	ch wabshaba ahchim ep t-wehhejed. Jiosh atsh gm hu hab ep wo i juh g t-chu'ichig ahchim matt hab wa'ap ab i s-wohoch.
45004025	Heg atsh hekaj am i kei g t-kownalig Jesus mat wo e muhkith g t-chu'ichig wehhejed k ab ep wo i wuhsh muhkig amjed. Kutt am i t-ap'ech Jiosh tahgio ab i s-wohochuthk ihtha.
45005001	Am at i t-ap'ech g Jiosh e tahgio ahchim matt ab i s-wohoch g ha'ichu ahgaj ab amjed g t-kownalig Jesus Christ. Kuch heg hekaj ab wui si s-ap t-tahtk.
45005002	Sho'o wa'i si s-hemajima a t-wui. Kuch si s-hehgig ch ab nenida mat ab wo i t-wahpki e-kihthag ed k ab wo si t-ha'ichuch.
45005003	Chum as ha'ichu t-kudut, ch eda si s-hehgig nach pi s-mahch mo g t-kudutadag hab t-wua matt wo s-chu nakogath.
45005004	T g Jiosh s-ap wo i t-el mach s-chu nakog. Kutt ith hekaj am wo i t-gewpkai heg wui mach ab nenida.
45005005	Ab at i t-mah g Jiosh g Hekia S-ap'ekam Gewkthag. K heg ab t-mahtchulith mo si pihk e elith g Jiosh ab t-wui. Ch hekaj s-mahch mat woho am wo i t-wahpki g Jiosh e-kihthag ed.
45005006	Thach wa pi ap chu'ijkam ch pi ha gewkthag machs hab wo juh ha'ichu matt hekaj am wo i t-ap'ech. T wabshaba g Jiosh am i ap'ech mat g alithaj e muhkith am t-wehhejed.
45005007	Pi o hedai e muhkithamk hema wehhejed. Tp hems hema hi wo wa e muhkith hema wehhejed mo d si o'othham.
45005008	Kuch eda d wa chum pi ap chu'ijkam. T g Jiosh am t-chehgi mo he'es ab si i t-tatchua am i ap'echuthk mat g alithaj am t-wehhejed muh k gm hu hab i juh g pi ap t-chu'ichig.
45005009	Kuch hab s-mahch mat hahawa pi heg hekaj ab hu wo t-namkith.
45005010	Heki ach hu pi ab hu hajunima g Jiosh. T g alithaj muh am t-wehhejed mat hab wo t-juh matt ab haha wo hajunit g Jiosh. Pegih, ch ba'ich ab i ap'ethag am Christ tho'ibiatalig ed no pi d thoakam ab muhkig amjed ch wo e nako mat wo i t-wehmtath.
45005011	Kuch si s-hehgig mat g t-kownalig Jesus Christ gm hu hab i juh g pi ap t-chu'ichig k am i t-ap'ech mach ab hahawa si s-hajunima g Jiosh.
45005012	Ab atsh ha'ichu cheha g Jiosh hegai mo d wehpeg o'othham ch hab chehgig Adam. Tsh heg mulin k hab i shonwuich g pi ap'ekam jewed thahm. Tsh hekaj am i shonwua muhkig. Tsh g Jiosh pi hab ep juh g chehanig am hugkam matsh an i wuhsh g Mosesbad. Sh eda wehsijj hab wua g pi ap'ekam. Kush heg hekaj g muhkig wehsijj ab ha a'ahe, chum as pi mulin g chehanig hab masma matsh wa g Adambad. Jiosh oki am ha'ichu t-chehgithch ab amjed g Christ ith hekaj Adambad.
45005015	Wehsijj atsh ab ha'ichu i wahpki am wehs ha wehhejed g hemajkam. K wabshaba gawul mams hegai mat ab i wahpki. Tho muhkig hegai matsh g Adambad ab i wahki wehs ha wehhejed g hemajkam. K wabshaba d Jiosh hemajimatalig hegai matsh g Jesus Christ ab i wahki wehs t-wehhejed.
45005016	K d al hemako hegai chu'ichig mat hekaj am i wah g s-ko'ok namkithadag. K wabshaba mu'ij g pi ap t-chu'ichig. K eda g Jiosh wehs gm hu hab i junihog am t-wehhejed. Ab o d t-wuikam hegai s-ko'ok namkithadag nach pi ab d Adambad amjedkam. K wabshaba d Jiosh mahkig ihtha mat hab t-juni gm hu hab i juhk g pi ap t-chu'ichig.
45005017	Muhkig at ab wehsijj t-ma'ish heg hekaj. Adambad pi ap chu'ichig. K wabshaba g Jiosh si s-hemajim ab t-makiog g ho'ige'ithadag. Kutt am aigo thahm i chehchsh g muhkig ahchim matt ab bei. Ab o t-mahkch g ap'ethag am gahi wuhshanim g Christ matt s-ap wo himath g t-thoakag ith thahm jewed.
45005018	Pegih, ith ani em-ahgith mat g Adambad ab i wahki g s-ko'ok namkithadag am wehs t-wehhejed heg hekaj hemako pi ap e-chu'ichig. T wabshaba g Christ am hab juh g tho'ibiathag am wehs t-wehhejed heg hekaj hemako s-ap e-chu'ichig ch ab t-makiog g wechij thoakag.
45005019	Adambad at pi wohog el g Jiosh. K heg hekaj mu'ijj d pi ap chu'ijkam. Christ at hejel ab s-wohog el g Jiosh. Kut heg hekaj mu'ijj ab wo i e ap'ech am Jiosh tahgio.
45005020	Hemajkam o pi hohho'ith g chehanig ch ba'ich hab i s-junimk g pi ap'ekam wa chum s-mahchch g chehanig. K wabshaba ab t-mahks matt hekaj wo s-mahchk mo he'es i ge'ej g pi ap t-chu'ichig. K eda g Jiosh ho'ige'ithadag ba'ich i ge'ej no pi gm hu hab i junihog g t-chu'ichig.
45005021	Pegih, tt wo chum nei mat am t-gewito g pi ap'ekam nach pi heg hekaj ab aihim g muhkig. Heg o wa wepo mo d t-maliomig g pi ap'ekam ch am t-wanchshulig muhkig wui. Kuch wabshaba hemuch edgith g Jiosh hemajimatalig ab i s-wohochuthk g s-kehg ha'ichu ahgaj ab amjed g t-kownalig Jesus Christ.
45006001	Pegih, tp hems ha'i hab wo chei matt hig ba'ich am hab wo i junihith g pi ap'ekam. T g Jiosh ba'ich wo i s-t-ho'ige'el.
45006002	K eda pi hab sha'i chum mahs machs am hab wo junihith g pi ap'ekam. Am att i thagito g pi ap'ekam. K pi am hu hahawa ha gewkthag t-thahm. Ith o heg wa wepo matt heki hu muh natt pi pi hab hahawa ep wo junihith g pi ap'ekam.
45006003	Ab att t-chehgi g t-pahl wakonakaj matt ab i t-hemakoj Jesus Christ wehm. K heg wa wepo matt am wehmaj muh natt pi ab i t-hemakoj heg wehm mat muh.
45006004	T-pahl wakona o wepogithas matt wehmaj gd hu t-hiash am i muhk. T g Jiosh ab i t-mah g wechij thoakag heg hekaj si ge'e e-gewkthag mat hekaj ab i wamigi g Christ muhkig amjed.
45006005	Ab att i t-hemakoj heg wehm mat am t-wehhejed muh. Kut hekaj ab t-mah g wechij thoakag. Ith o wepo masma matt am wehmaj ko'o k wehmaj ep t-chechegito.
45006006	Am att i thagito g heki hu t-thoakag. Kut hab gm hu hab i e juh g pi ap t-tatchui. K pi an hu hahawa t-wulshch g pi ap'ekam.
45006007	Nat hig hab ep wo juh g pi ap'ekam hegai mat heki hu muh? Pegih, tt ahchim hab wa masma am i thagito g pi ap'ekam ab i s-wohochuthk mat g Christ am t-wehhejed muh.
45006008	Heg muhkig o d t-muhkig no pi d t-namkithadag. Ith att ab i s-wohoch. T g Jiosh heg hekaj ab t-mah g wechij thoakag k ab wo i t-wuwhas muhkig amjed hab masma mat hab juh g Christ.
45006009	Pi at hekith ep wo muh g Christ mat wa uhpam ep e chegito. Muhkig o pi am hu thahm gewkthag.
45006010	Hemho at muh mat wo kuhgi g pi ap'ekam gewkthag am t-thothakag ed k ep e chegito k hemuch d thoakam wehhejed g Jiosh.
45006011	Pegih, mt wo chum kuhgi g pi ap'ekam e-thothakag ed k d wo thothakamk wehhejed g Jiosh ab i e hemakochuthk g Jesus Christ wehm.
45006012	Pi g wo hiwgithath g pi ap'ekam mas am ep wo i chikp g em-thoakag mamt hekaj hab wo juh g pi ap e-tatchui.
45006013	Wehs amt am wo i e-thagito Jiosh wui namsh pi d e tho'ibiakam ab amjed g muhkig. T am haha wo i em-hekaj g Jiosh mamt am hab wo junihith g s-ap'ekam. Pi g wo sha'i e hiwgith mas wo em-hekaj g pi ap'ekam has i masma.
45006014	Heki ach hu ab wecho g chehanig ch wabshaba hemuch edgith g Jiosh hemajimatalig ch hab pi hab wo chum junihith g pi ap'ekam.
45006015	Pegih, t hahawa pi ab hu ha'ichu wo t-abch g chehanig nat pi g Jiosh ab s-t-ho'ige'ith k t-tho'ibia. Kutp hems heg hekaj ha'i hab wo elithath mat am hab wabsh wo i junihith g pi ap'ekam.
45006016	T wabshaba g pi ap'ekam an wo ha u'ukchith matp hab wo junihith. T g Jiosh s-ko'okam ab wo ha namkith. Ab amt wo s-wohog elithath g Jiosh. T heg am wo i em-ap'ech e wehhejed.
45006017	Pi ap'ekam o wa an em-u'ukch. Kumt wabshaba ab i s-wohoch g wohokam ab amjed g Jiosh. Kuni ith hekaj ab si ho'ige'ith g Jiosh.
45006018	E amt wul'o ab amjed g pi ap'ekam. K g s-ap'ekam an hahawa em-u'ukch.
45006019	Ni wabsh g pi hasig ne'okikaj em-tashogith nam pi pi koi si s-amichuth. Am amki wa e thagitokch si s-uam ha'ichu wui ch hab junihim g pi ap'ekam. Tsh g Jiosh em-tho'ibia. Kumt am hahawa wehs wo i e thagito s-ap'ekam wui ch hab wo junihith g Jiosh tatchui.
45006020	Pi am ab hu kaiham g s-ap'ekam mo hekith g pi ap'ekam an em-u'ukch.
45006021	Kut pi ha'ichu s-ap hab em-juni g pi ap'ekam. Si am wa e eh'elith mam wa am hab junihim. K g pi ap'ekam ab wabsh em-ahijithahim g s-ko'ok em-namkithadag.
45006022	Kumt wabshaba e wul'o ab amjed g pi ap'ekam. K g Jiosh d hahawa em-ahmo ch hab em-juh mam d hahawa s-ap'ekam. K ab him mamt ab wehs wo bei g pi ha huhugetham thoakag.
45006023	Hegam mat hab wo junihith g pi ap'ekam at ab wo ai g s-ko'ok e-namkithadag. T wabshaba hegam mat ab wo i e thagito t-kownalig Jesus Christ wui ab wo bei g pi ha huhugetham thoakag.
45007001	Neh, ni-wepnag, s-mahch amki mo has chu'ig g t-chehanig. Kuni heg hekaj hab em-elith mamt wo s-amich ihtha mant wo em-ahgi. Chehanig o an u'ukch g o'othham am hugkam mat he'es i tash d wo thoakamk.
45007002	Pegih, k hab chu'ig g chehanig mat g uwi pi ep wo ha kunt mat eda g kunaj d wabsh wo kia thoakamk. K wabshaba hiwgithas mat wo ha kunt matp g kunaj heki hu wo muh. Pi o ab hu hahawa shohbithch g chehanig.
45007004	Pegih, k hab wa'ap chu'ig am t-wehhejed ahchim matt ab i s-wohoch g s-kehg ha'ichu ahgaj g Jiosh. Am att i t-hemakoj g Christ wehm. K ith heg wepogithas matt am wehmaj muh. K pi an hu hahawa t-u'ukch g chehanig. Thach enigaj hegai mat e chegito ab muhkig amjed ch hekaj s-ap ha'ichu hab wo chum junihith am wehhejed g Jiosh.
45007005	Am o wabsh ha chu'amun g chehanig hegam mo pi mahch g Jiosh. K ba'ich hab i junihim g pi ap'ekam. K g s-ko'ok ha-namkithadag ab ha aihim.
45007006	Tt wabshaba ab i t-hemakoj g Christ wehm. T g Jiosh t-wul'o ab amjed g chehanig. Heki ach hu am chum chikpanith g Jiosh g chehanigkaj. K wabshaba hemu g Hekia S-ap'ekam Gewkthag t-wanimed. Ch hahawa woho chikpanith.
45007007	Ha'i o hab elith mo pi ap'e g Jiosh chehanig. K wabshaba pi woho. Chehanig o am t-tashogith g pi ap t-chu'ichig. Neh, pi att wo chum mahchk mo pi ap'e mach si pihk t-elith g ha'ichu t-enigakaj. K wabshaba g chehanig am t-tashogith mo pi ap'e.
45007008	Kuch wa am hahawa ba'ich i s-gewkam si pihk t-elith g ha'ichu t-enigakaj. Matp pi an hu wo ha'ichugk g chehanig, t d wabsh wo pi ha'ichuk g pi ap'ekam.
45007009	Neh, pi ani has sha'i ni-tahtk mani eda pi ap mahch g chehanig. Nt hahawa s-mai. T ba'ich am i si e chehgi g pi ap'ekam am ni-eda. Kunt s-mai maniki aihog g s-ko'ok ni-namkithadag.
45007010	Jiosh at hab juh g e-chehanig matt heg hekaj wo s-mai matt has masma wo bei g s-ap thoakag. Kunid eda heg ab am cheh maniki d pi ap chu'ijkam ch ab aihog g ni-muhkig ch s-ko'ok ni-namkithadag.
45007012	Tho hekia s-ap'ekam ch s-kehgaj g chehanig ch am t-tashogith matt has wo chum t-junihith.
45007013	Pi at g chehanig hab ni-juh mani ab aihog g ni-muhkig ch s-ko'ok ni-namkithadag. Pi ap'ekam at hab ni-juh mani wa ab aihog. Chehanig o s-kehgaj. K g Jiosh heg hekaj am t-tashogith mo haschu d pi ap'ekam ch has masma si pi ap'e.
45007014	Pegih, k d hekia s-ap'ekam g chehanig. Kuni wa wabshaba d wabsh o'othham. K wa g pi ap'ekam an ni-u'ukch.
45007015	Pi o wa ta amichuthama g ni-thoakag am ni-wehhejed mani wa eda wabsh hejel ab ni-hiwig. S-mahch ani mo haschu d s-ap'ekam ch wabshaba pi am hu hab junihim ch heg hab wa'i junihim mani haschu i pi hohho'ith.
45007016	Ith ani wa hekaj wohokamchuth mo g chehanig s-ap'e.
45007017	Pi ani wa hab chum junimk g pi ap'ekam. K wa wabshaba heg an ni-u'ukch. K wa heg hekaj heg wa wepo mani wa pi d si ahni ch am hab junihim.
45007018	Ni-thoakag o wa d wabsh hekia pi ap'ekam mani wa eda pi ab hu hiwig g Jiosh. Kuni wa pi sha'i ni-nakog manis am hab wo junihith g s-ap'ekam, chum anis wa hab s-junimk.
45007019	Heg ani hab wa'i junihim pi ap'ekam, chum anis pi hab chum junimk.
45007020	Heg ani wa hekaj hab kaij mani pi d si ahni ch hab junihim. Pi ap'ekam o wa an ni-u'ukch.
45007021	Pegih, boki chu'ig g t-thoakag mach eda pi ab hu hiwig g Jiosh. Pi att wo t-nako machs hejel am hab wo junihith g s-ap'ekam, chum achs hab s-junimk.
45007022	S-mahch ach mo s-ap'e g Jiosh chehanig.
45007023	K wabshaba g pi ap'ekam an t-u'ukch ch hab t-wua mach ab wui gegok.
45007024	Pegih, boki chu'ig g t-thoakag mach eda pi ab hu hiwig g Jiosh. Bach chum s-junimk g Jiosh chehanig ch wabshaba am hab wabsh junihim g pi ap'ekam. K pi in hu hedai ha'ichug mas wo t-tho'ibia. Kuch heg hekaj si pi ap t-tahtk. T wabshaba g Jiosh am i kei g e-alithag Jesus Christ. Kut heg t-tho'ibia. Ith ach hekaj ab si ho'ige'ith g Jiosh.
45008001	Pi o ab hu hahawa t-abchuth g Jiosh g ha'ichu t-chu'ichig ahchim mach ab si hiwig g Jesus Christ.
45008002	Hekia S-ap'ekam Gewkthag at t-wul'o ab pi ap'ekam t amjed k ab t-mah g wechij thoakag. K pi ab hu hahawa t-aihog g s-ko'ok t-namkithadag.
45008003	Pi att wo sha'i t-nako machs am hu hab wo junihith g chehanig ch hekaj wo t-tho'ibia nach pi d wabsh o'othham. T wabshaba g Jiosh am i kei g e-alithag mat wo t-tho'ibia. T heg ia i wuhsh jewed thahm k hab masmakahim mach ahchim ch wabshaba pi ha chu'ichig ch gm hu hab i juh g pi ap t-chu'ichig.
45008004	Jiosh at hab masma am i t-ap'ech e-tahgio k hab masma ab t-neith matt pi hekith sha'i mul g chehanig ahchim mach ab i t-thagitokch Hekia S-ap'ekam Gewkthag wui ch pi am hu hab junihim g hejel pi ap t-tatchui.
45008005	Hegam mo hab junihim g hejel e-tatchui o heg hekaj an e u'ukch. K hegam mo hab junihim g tatchuij g Hekia S-ap'ekam Gewkthag heg hekaj an epai e u'ukch.
45008006	Am o hihim s-ko'ok e-namkithadag wui hegam mo hab junihim g hejel e-tatchui. Ch ahchim mach hab junihim g Hekia S-ap'ekam Gewkthag tatchui am Jiosh kihthag wui hihimath ch hekaj wo si s-ap t-tahtkkath.
45008007	Tho obgaj g Jiosh hegai mo hedai g hejel e-tatchui hab junihim no pi pi ab hu wohog elith g Jiosh ch pi wo sha'i e nako mas am hab wo e juh.
45008008	Pi at wo e nako hegam mo hab wua g hejel e-tatchui mas hab wo juh g Jiosh tatchui.
45008009	Ch wabshaba ahchim pi g hejel t-tatchui hab wua. Hekia S-ap'ekam Gewkthag o am t-eda hab chu'ig. Kuch heg tatchui hab wua. Hegam mo pi am hu ha eda g Hekia S-ap'ekam Gewkthag o pi d Jiosh hemajkamga.
45008010	T ahchim am i t-ap'ech g Christ am tahgio g Jiosh k ab t-mah g Hekia S-ap'ekam Gewkthag. Kuch heg hekaj edgith g wechig thoakag, chum as hi wa g muhkig ab wehs ha aihog g hemajkam g pi ap ha-chu'ichigkaj.
45008011	Kut am uhpam ep wo t-chegitoich g Hekia S-ap'ekam Gewkthag hab masma mat hab juh g Christ.
45008012	Pegih, ni-wepnag, ab o d t-wuikam matt hab wo junihith g Jiosh tatchui.
45008013	Jiosh at gm hu hab wo i t-juh mattp am hab wo sha junihith g hejel t-tatchui. Hekia S-ap'ekam Gewkthag o am i em-wehmaj. Kumt gm hu wo s-ohhoth g pi ap ha'ichu hab e-juni k hab wo edgithath g wechij thoakag.
45008014	Ab at t-mah g Jiosh g Hekia S-ap'ekam Gewkthag. K heg am t-wanimed. Ch hab s-mahch mach d Jiosh a'aliga
45008015	ch ab ihm mo d t-ohg ch pi sha'i ehbith.
45008016	Hekia S-ap'ekam Gewkthag o am t-tashogith mach d a'aligaj g Jiosh.
45008017	Jiosh at ab wehs mah g e-alithag g e-ho'ige'ithalig k hab wa'ap wo t-mah nach pi hab wa'ap d a'aligaj. Kutt wabshaba wehpeg ab wo nako g sho'igthag hab masma mat heg hab e juh mo d si alithaj.
45008018	Si atsh ge'e ab wo has t-elithath g Jiosh. Kutt hab pi wo sha'i kuint g al t-sho'igthag ia jewed thahm.
45008019	Jiosh atsh wehs ha'ichu thahm wo t-mahsko wua ahchim a'aligaj. K wehs ha'ichu nahtoij heg nenida.
45008020	Tho Jiosh hab elitha mat wehs e padch g nahtoij mat eda g o'othham pi ap chu'i. Wehs ha'ichu o ab hahawa e wulshch g pi ap'ekamkaj. Tsh wabshaba g Jiosh wo wul'o g e-nahtoi mat hekith am wo mahsko t-wua ahchim a'aligaj. Tsh wehs ha'ichu hahawa ep si s-kehg hab wo mahsk.
45008022	S-mahch ach mo hemuch g ha'ichu nahtoij g Jiosh shahag wepo mo shahshani hab sha masma mat g uwi g ali wo be k ab i taht g s-ko'ok.
45008023	Ahchim mo g Jiosh ab t-mahkch g Hekia S-ap'ekam Gewkthag ach hab wa'ap shahshani ch ab si nenida mat am wo i nahto g t-tho'ibiathag k wo wechijith g t-chuhkug. Hekia S-ap'ekam Gewkthag o d wehpeg mahkigdaj g Jiosh ab t-wui.
45008024	Ab att i s-wohoch g Jiosh. Kut t-tho'ibia. K wabshaba am wabsh kia wi'is mat wo nahto g t-tho'ibiathag k am wo i t-wahpki e-kihthag ed. Kuch s-wohochuth mat ith hab wo t-juni.
45008025	Wohochuthadag o hab d ahga mamt s-e tahtk ch ab wo nenidath hegai mamt koi nei.
45008026	Pi ach ahim gewkthag. K wabshaba g Hekia S-ap'ekam Gewkthag i t-wehmaj. Pi ach mahch matt has masma wo t-ho'ige'ithahunath am Jiosh wui. K wabshaba g Hekia S-ap'ekam Gewkthag ab t-mahtchulith. Kuch hab shahshani ch shoak am Jiosh wui ch pi sha'i mahch matt has masma hab wo chei hegai mo haschu ab t-tahtchuth.
45008027	K wabshaba g Jiosh s-mahch g t-ihbthag ch ep s-mahch hegai mo haschu ab t-tahtchuth g Hekia S-ap'ekam Gewkthag. Heg o hab wua g t-ho'ige'ithahuna am Jiosh tatchui oithch. Kuch ab tahni g i wehmtadag am ha wehhejed g Jiosh hemajkamga.
45008028	Ab at i t-wai g Jiosh matt d wo hemajkamgajk. Kuch ab wui si pihk t-elith. K g Jiosh heg hekaj wehs ha'ichu am i ap'echuth mat t-wehhejed wo s-ap i wuhsh ha'ichu.
45008029	Heki o hu s-mahch g Jiosh mat hedai ab wo kaiha g waithaj ch am ap'ech matt wo wepo chu'igk g alithaj ch wehmaj d wo a'aligajk. T g alithaj d wo wehpeg t-si'ihegk.
45008030	T wa woho ab i t-waith k am i t-ap'ech e tahgio k hahawa pi ab hu ha'ichu t-chu'ichigchuth. K am ba'ich ehp mat ab t-mah g si has e-elithadag.
45008031	Pegih, bo masma am t-wehhejed kehk g Jiosh. T hab pi hedai wo e nako mas ab t-wui wo kekiwua.
45008032	Pi at sha'i t-tha'i g Jiosh g e-alithag. Kuch heg hekaj s-mahch mat pi ha'ichu ep wo sha'i t-tha'i. Alithaj at ab wui e iagchul am t-wehhejed.
45008033	T g Jiosh heg hekaj gm hu hab i juh g pi ap t-chu'ichig. T hab pi hedai wo e nako mas ab wo ha'ichu t-abch.
45008034	Jiosh alithag at ab nako g s-ko'ok t-namkithadag am t-wehhejed muhk. T hab pi wo t-ai hegai t-namkithadag. T g Jiosh ab i wuhshath muhkig amjed k an s-apko thai e-hugith an. K heg am t-wehhejed e ho'ige'ithahun ab Jiosh wui.
45008035	Kuch eda hi wa hebaichujj ab nakog g kudutadag ch s-hasig ha'ichu ch sho'igchuthadag nach pi d Christ wohochuththam. Bihugig ch sho'igthag ch s-ta ehbitham ha'ichu ch cheggiadag o ab ep t-aihog.
45008036	Bo chu'ig g Jiosh ha'ichu ahga: “Chum ach hekith ab nakog g s-ta ehbitham ha'ichu am wehhejed g Jiosh. Kum hab t-elith mach ab aihim g muhkig hab masma mo g ha-gi'ichutha kakawal.” Neh, ttp hems hebai hab wo i el mat am i ha'asa si pihk e el g Christ ab t-wui.
45008037	K wabshaba ith pi woho. Ab o si pihk e elith g Christ t-wui ch ab t-mahkch g gewkthag. Kuch wehs gewitoghim g t-kudutalig.
45008038	S-mahch ani mat pi hekith ha'ichu wo sha'i e nako hemuch o gm hu t-ba'ich mas an wo shohbi g Jiosh pihk elithadag ab t-wui mattp hebai wo i k ith thahm jewed o in t-thahm. Pi at g muhkig o g thoakag wo shohbi, ni'is g anghil o g s-ta ehbithamkam gewpkthag. Ab o t-chehgithch g t-kownalig Jesus Christ mo t-hekaj si pihk e elith g Jiosh. Kut pi hekith ha'ichu wo sha'i e nako mas an wo shohbi g pihk elithadaj.
45009001	Mu'ijj g ni-wehm Tutuligo o s-ohhothamk g Jesus pi wohochuthch mo d Jiosh si Kehsha. Kuni heg hekaj si pi ap ni-tahtk. K g ni-ihbthag sha'i si s-ko'ok. S-mahch ani mani g wohokam em-ahgith nani pi pi ni-elith ch em-ahgith. K g Hekia S-ap'ekam Gewkthag an ni-u'ukch.
45009003	Si ani tatchua mat wo e tho'ibia g ni-wehm o'othham, chum anis hems heg hekaj pi wo ni-tho'ibia.
45009004	Tho chum Jiosh hemajkamga. Jiosh at ab i ha chuhcha g t-shohshonbad k am ha ahgith mat si s-kehg ha'ichu hab wo t-juni. Ab o si has t-elith g Jiosh ch ab t-mahkch g e-chehanig. Kuch hab s-t-mahch ch hab junihim g ab si has elitha Jiosh wui. T g Jiosh si Kehsha ab t-amjed i wuhsh ia jewed thahm. Tt heg hekaj ab wo si has elithath g Jiosh chum hekith. Neh!
45009006	K eda mu'ijj g ni-wehm o'othham pi ab hu wohochuth g Jiosh si Kehsha. K wabshaba ith pi hab d ahga mas g Jiosh pi am hu hab wo juh hegai mo hab kaij mat hab wo juh. Pi atsh wehsijj g Tutuligo d wo Jiosh hemajkamgak.
45009007	Ith ant am wo em-tashogi am em-ahgithch ab amjed g Abrahambad. Pi atsh wehsijj g Abrahambad amjedkam wo enigak hegai mash wa g Jiosh ab makiog. Gohk ash wa a'alithag g Abrahambad. Sh hema hab chehgig Isaac. Kush g Jiosh hab kaij ab Abrahambad wui: Hegam wa'i Isaac amjedkam at wo enigak hegai mani ab m-makiog.
45009008	Ihtha Isaacbad ash d hegai matsh wa g Abrahambad wehm kihkam bei matsh eda heki hu okst natsh pi g Jiosh am i ha wehmt k hab kaij: That wo hemako ahithagk, t g Sarah wo ge cheoj madt. Ith o am chehgithch mat hegam d wo wa'i Jiosh hemajkamgak mat hedai g Jiosh am wo i ha chuhcha.
45009010	Neh, tsh am hema hohnt g Isaacbad am i ge'ethak. Sh ith hab chehgig Rebecca ch gohk ha mahmadt.
45009011	Sh hab kaij g Jiosh ab wui g Rebeccabad: Ge'echu at d wo piongajk g alichu. Tsh eda ihtham koi an hu mamsi k koi ab hu ha'ichu chu'ichig. Tsh g Jiosh ab i wai g chumchu mat hekaj wo tashok mo ab hejel ab g Jiosh mat hedai ab wo i ha wai.
45009013	Hegai mo d ge'echu ash hab chehgig Esau. Sh g chumchu hab chehgig Jacob. K hab chu'ig g Jiosh o'ohana mash g Jiosh hab kaij: Ab ant i wai g Jacob k g wehngaj Esau pi ab hu i wai.
45009014	Pegih, na'ams ha'i hab elith mat pi ap chu'i g Jiosh. K wabshaba pi hab chu'ig
45009015	nash pi hab kaij ab Mosesbad wui: Nt wo s-ha ho'ige'el hegam mani hab ha elith.
45009016	K heg hekaj tasho mo s-ha ho'ige'ith heg wabsh hekaj mo hab ha elith. Pi at hedai heg wabsh hekaj wo nei g Jiosh ho'ige'ithadag mas haschu i tatchua ch haschu am hab juni him.
45009017	An o o'ohanas mash hab kaij g Jiosh am wui g ha-kownalig g Egypt t am hemajkam: Am ant i m-thai mapt d wo kownalk ith si hekaj mant ab m-wui wo kekiwua k am wo ha chehgi g ni-gewkthag k am wo mahsko ni-wua wehsko jewed thahm.
45009018	K heg hekaj tasho mo g Jiosh s-ha ho'ige'ith mo hedai hab i elith ch hab ha wua mo hedai hab i elith mat pi ab hu wo kaihamath g ne'okij.
45009019	Neh, tp hems hema wo kah ihtha k hab wo chei, “Pegih, pi at ha'ichu ab hu wo chum t-abch g Jiosh matp heg hab wa masma hab t-juh map has i kaij.”
45009020	Nt wabshaba wo em-ahgi mo pi ab hu sha'i ab g o'othham mas ab wui wo neo g Jiosh. Thach Jiosh nahtoi ch pi edgith g ap'ethag machs ab wui hab wo chei mas haschu ahgk hab masma t-nahto.
45009021	Neh, nat hig pi hab wo ha juh g haha'attham g hab mams haha'a mat wo tatchuath? Hema atp hems d wo s-kehg ha'ak ch hema d wo pi kehg ha'ak.
45009022	Pegih, t g Jiosh wehs hab ha juh g hemajkam. K ha'i pi ap d hemajkam. K wabshaba g Jiosh s-ha bahbgi. T am wo i e ai mat am wo chehgi g e-gewkthag k wo s-ko'okam ha namkith.
45009023	Kuch ha'i s-ap d hemajkam no pi ab si s-t-ho'ige'ith g Jiosh. Am at i t-ap'ech matt hab masma wo nei g gewkthaj.
45009024	Ahpim gawul mahs hemajkam am d ep waithaj. Jiosh at ab ep i em-gawulkai.
45009025	Neh, bo masma an o'ohadag heg o'ohana ed mash hab chehgig Hosea mo hab kaij g Jiosh: Bant wo ha juh hegam mo pi d ni-hemajkamga mat d haha wo ni-hemajkamgak k ab wo si pihk ni-elithath ha wui.
45009026	Kumt hab wo ha a'agath mo d ni-hemajkamga. Neh, bash kaij g Jiosh.
45009027	Kush wa g Isaiabad d Jiosh ha'ichu i tashogiththam ch hab kaij: E o aihim mat g Jiosh ab wo ha mah g ha-namkithadag wehs hemajkam. T pi sha'i mu'i wo e tho'ibia g Tutuligo hemajkam, chum as wo si mu'ijk hab sha masma mo g o'od.
45009029	Sh wa am hu hebai hab ep kaij g Isaiabad: S-ap atsh huhug g pi ap'ekamkaj hegam kihhim mash hab chechgig Sodom ch Gomorra. Kut ahchim Tutuligo hab wa'ap s-ap wo huhug mat hems g Jiosh pi wo ha'i t-tho'ibia. Sha'i si s-gewkthag g Jiosh.
45009030	Pegih, pi am wa am hu e gahgith g Jiosh ap'ethag ahpim gawul mahs hemajkam ch wabshaba am i kah ab amjed g Jiosh alithag k ab i s-wohoch. T g Jiosh am i em-ap'ech e tahgio gm hu hab i juhk g pi ap em-chu'ichig.
45009031	K g ni-wehm o'othham am i chum e ap'echuth g chehanigkaj ch pi bei g e-ap'ethag
45009032	nat pi pi ab hu wohoch g Jiosh k pi ab hu bei g si Kehshaj k wabsh am hab chum s-junimk g s-ap'ekam mat hekaj wo s-ap'ek am Jiosh tahgio. Ith o heg wa wepo mat e huchwua ab hothai t ab.
45009033	An o hab chu'ig Jiosh o'ohana ed mo hab kaij g Jiosh: Am ant wo i maskogi g si ni-Kehsha ha shahgith g Tutuligo mat d wo chum ha-tho'ibiathagk. T pi wo e tho'ibia hegam mat pi ab hu wo wohoch. Ith at heg wo wa wepok mat ab wo e huchwua hothai t ab k wo i shul. Hegam at wo wa'i e tho'ibia mat ab wo i s-wohoch. Neh, bo chu'ig g Jiosh o'ohana.
45010001	Ni-wepnag, chum ani si tatchua mat hu wo i e tho'ibia g ni-wehm o'othham ch heg hekaj am ni-ho'ige'ithahun Jiosh wui.
45010002	Hegam o tatchua mat am wo i e ap'ech Jiosh tahgio ch wabshaba pi ap mahch mas has masma hab wo e juh.
45010003	Jiosh at am i ap'ech matt has masma wo s-ap'ek am tahgio. K g ni-wehm o'othham wabsh s-ohhothamk g apchuthaj ch wabsh hejel am chum s-e apchuthamk
45010004	ab s-wohog elithch g Jiosh chehanig. K wabshaba g Jiosh am t-chehgithch matt ab wabsh wo i s-wohoch g s-kehg ha'ichu ahgaj k ab wo i hiwigi g Christ. T heg am wo i t-ap'ech am tahgio.
45010005	An atki hi wa o'oha g Mosesbad mash hab kaij g Jiosh: Wehs amt wo himath g ni-chehanig mamt heg hekaj wo bei g pi ha huhugetham thoakag.
45010006	K oi wa tasho mat pi hedai wo sha'i e nako mas wehs wo himath. K eda in ha'ichug g tho'ibiathag ahga. Kush heg hekaj hab kaij g Jiosh matt ab wabsh wo i s-wohochuth k ab wo i hiwigi. Kut am wo i t-ap'ech hejel e tahgio. An o hab chu'ig Jiosh o'ohana ed: Pi g hab wo i e ahgi mat hedai am wo em-behijitham g tho'ibiathag thahm kahchim wui. Neh, bo chu'ig nat pi g Jiosh alithag ia heki hu i t-behij.
45010007	K an ep o'ohanas: Pi g hab ep wo i e ahgi mat hedai am wo em-behijitham jewed wecho. Jiosh alithag at heki hu ab i wuhsh muhkig amjed mat ab wo t-mah.
45010008	Bo hig woho chu'ig: Pi o sha'i mehk g Jiosh ha'ichu ahga ab em-amjed. Chum am hekith ne'okchulith ch si s-mahch. Neh, ith o d ihtha ha'ichu ahga ab amjed g wohochuthadag mach am ahgahim.
45010009	Am g wo wohokamchuth mo g Jesus d em-kownalig ch ab uhpam e chegito muhkig amjed. T g Jiosh wo em-tho'ibia.
45010010	Wehsijj atsh am wo i ha ap'ech g Jiosh hegam mat hedai ab wo i s-wohoch g alithaj e-ihbthag amjed. T wo e tho'ibia am i wohokamchuthk mo g Jesus d ha-kownalig.
45010011	Bo chu'ig g Jiosh o'ohana: Mat hedai ab wo s-wohochuth k wo e tho'ibia.
45010012	Pi o ahchim wa'i Tutuligo hab t-ahg. Wehs hemajkam o d ha-kownalig g Jiosh ch wehsijj s-ba'ama ab wo s-ha ho'ige'el hegam mat ab wo tahnith.
45010013	Bo chu'ig g Jiosh o'ohana: Matp hedai ab wo tai g Jiosh k wo e tho'ibia.
45010014	T wabshaba pi hedai has masma ab hu wo tai matp pi ab hu wo wohochuthath. T hab wa'ap pi hedai has masma wo kah matp pi hedai wo ha ahgithath g ha'ichu ahgaj.
45010015	Kut pi hedai wo e nako mat hejel wo i e ah mat an wo ahgachugath. Jiosh o wa ab t-chehani. An o hab chu'ig Jiosh o'ohana ed: Sho'o wa'i si s-kehg hab mahs mat wo thatha g s-kehg ha'ichu ahgtham.
45010016	Pegih, ch an ahgachug g s-kehg ha'ichu ahgaj g Jiosh ab amjed g si Kehshaj. T ha'i kah k ab i s-wohochuth k ab wui e thagito k ha'i ehp pi ab hu wohoch. An atki o'oha g Isaiabad matsh ith hab wo e juh. K an hab chu'ig o'ohanaj ed: Ni-kownalig Jiosh, pi at mu'i ab hu wohoch g ha'ichu t-ahga ahchim ha'ichu i m-tashogiththam. Neh, boki kaij.
45010018	K hemuch ha'i hab chech'e mo pi wehsijj kah g hemajkam g Jiosh ha'ichu ahga. Nt wabshaba wo em-ahgi mo wehsijj neith g Jiosh nahtoi. K g Jiosh o'ohana hab chu'ig: An o wehsko e tashogith g Jiosh e-nahtoi ed.
45010019	Tki an o'oha g Mosesbad moki hab kaij g Jiosh am ha wui g Tutuligo: Bam ha ahg g gawul mahs hemajkam mo pi d Jiosh hemajkamga ch pi ha'ichu a'amichuth. Nt wabshaba ab wo ha mah g ap'ethag. Kumt haha wo s-ha hehgam k wo babgat ab ha wui.
45010020	Tki g Isaiabad an o'oha mash s-gewkam hab kaij g Jiosh: Am ant ni-chehgi ha wui hegam mo pi an hu ni-gahg. T ab i s-ni-mai hegam mo pi ni-mahch.
45010021	T an ep o'oha g Isaiabad mo hab kaij g Jiosh ab ha amjed g Tutuligo hemajkam: Tash oitham ani ab i chum ha waith ihtham hemajkam. K wabshaba pi chechkaithag ch pi ab hu ni-wohog elith.
45011001	Pegih, na'as hab sha elithas mat gm hu s-ha ohhoth g Jiosh g Tutuligo mat pi d haha wo hemajkamgajk. K wabshaba pi hab mahs. Ahni ani hab wa'ap d Tuhligo. T g Jiosh pi gm hu ni-ohhoth. Benjaminbad o d si ni-shohshon ch heg d amjedkamaj g Abrahambad.
45011002	Pi at gm hu s-t-ohhoth g Jiosh. Thach chum hemajkamgaj. Heki at hu ab i ha gawulkai g t-shohshon. Batsh wa masma pi gm hu ha ohhoth wenog mash wa g Elijabad d thoakam ch d Jiosh ha'ichu i tashogiththam. M o hi wa woho mash wa am ha gagda g e-hemajkamga Jiosh wui hab kaijch:
45011003	Ni-kownalig Jiosh, ha at koktha g ni-wehm o'othham g ha'ichu i m-tashogiththam k i shul g iagchulithakud. Ahni ant wa'i hejel in wih. K ep chum s-ni-mu'amk.
45011004	Sh wabshaba hab kaij g Jiosh ab wui: Am ani wabsh kia nuhkuth g wewa'ak mihl hemajkam. K ihtham ab has ni-elith ch pi ha'ichu ep jioshga. Neh, bash wa kaij g Jiosh.
45011005	K ia'i ithani am hab wabsh i masma. Ab at ha'i s-t-ho'ige'el g Jiosh ahchim Tutuligo k ab i t-gawulkai. Kuch ab s-wohochuth.
45011006	Pi at heg hekaj ab i t-gawulkai machs haschu has i juh k wabshaba heg hekaj mo s-t-ho'ige'ith. Pi at d wo wohokam ho'ige'ithadagk matp g Jiosh heg ab wo ha himch g hemajkam mo haschu has i junihim k ab wo i ha gawulkai e wui.
45011007	Pegih, al he'ekia at ab i ha gawulkai g Jiosh g ni-wehm o'othham. T ihtham cheh g e-gahgi. Mu'ijj at pi cheh no pi pi chechkaithag ab Jiosh wui.
45011008	K hab chu'ig g Jiosh o'ohana: Jiosh at hab ha juh mo pi ha'ichu a'amichuth. K am hab wabsh i chu'ig ith i tashkaj. Shahag wepo mo pi ha'ichu neith ch pi ha'ichu kah.
45011009	David ash wa hab kaij ab Jiosh wui: Hegam mat gm hu s-m-ohhoth at wo hejel e sho'igch am e-pipiast ed k wo i shulig k s-ko'okam wo e namkith
45011010	k heg wo wa wepok mo pi ha'ichu neith. T g ha-kudutadag ab wo si i wehchi.
45011011	Neh, bo chu'ig. Jiosh at am ha thagito hegam ni-wehm o'othham mo pi ab hu kaiham. T heg hekaj am i e ahgahi g tho'ibiathag ahga gawul mahs hemajkam ha wui. Kutp hems ha'i g ni-wehm o'othham wo s-ha hehgam k ab haha wo kaihamath g Jiosh. Kut pi wabsh wo s-kehg ha hugio g Jiosh.
45011012	Pi at ap chu'i g ni-wehm o'othham k ab ai g ge'e sho'igthag T heg hekaj g ge'e ho'ige'ithalig ab hih nahnko mahs hemajkam ha wui. Ab o him g tash mat mu'i Tutuligo ab wo i e nohnogi Jiosh wui k ha'akia ab wo ai mo he'ekia hab i ha elith g Jiosh mat wo ha tho'ibia. T g nahnko mahs hemajkam ab ep wo bei g ge'e ho'ige'ithalig heg hekaj.
45011013	Thani kehshaj g Jesus Christ mant wo em-ahgi ahpim gawul mahs hemajkam g ha'ichu ahgaj. Kunt wo si ha'ichuch ihtha ni-chikpan.
45011014	Tp hems g ni-wehm o'othham wo s-em-hehgam k ha'ijj wo e tho'ibia.
45011015	Jiosh at ab i kuhpi'o g ap'ethag am ha wehhejed g gawul mahs hemajkam mat hekith gm hu hab i ha juh g Tutuligo. T g gawul mahs hemajkam ba'ich wo i bei g ho'ige'ithadag mat hekith am wo i e ai g tash mat g Tutuligo ab wo i e nohnogi Jiosh wui. Kut woho ab wo i e nohnogi wui.
45011016	Neh, ab ach mamka g Jiosh g wehpegkamaj g ha'ichu t-gehgewa ch hab masma chehgith mo wehs d enigaj hegai t-gehgewa. Pegih, t-shohshon ahchim Tutuligo o d wehpegkam. K d si shel mat g ha-amjedkam mu'i ab wo i e nohnogi Jiosh wui. Uhs mahmhadag o d Jiosh eniga mamtp ab wo mah g tatkaj. T-shohshon o d tatk. Ch ahchim d mahmhadgaj.
45011017	Mt wabshaba wo hikkumi'a hegam mahmhadgaj mat pi ab hu wo bahithagt k ab wo ha namki ab hegam mat wo s-kehg bahithagt. Pegih, t g Jiosh hab masma gm hu hab i ha juh hegam Tutuligo mo pi ab hu wohochuth k ahpim em-ui gawul mahs hemajkam mamt ab i s-wohoch. Kum ab hahawa wehs ap'ethag hegai mo haschu d i chum ha-ap'ethag hegam Tutuligo mo pi ab hu wohochuth.
45011018	Mt pi wo e haschuthath mat gm hu hab i ha juh. Jiosh at hab em-juh mamt hab haha wo masmak mam d Abrahambad amjedkam. Pi am d ha-shohshon ch wabsh heg wa wepo mam d mahmhadag.
45011019	Mtp hems hab wo chei mat g mahmhadgaj e hikkumi'a mat am wo em-jegel.
45011020	T wabshaba hab wa e juh nat pi pi ab hu wohoch g Jiosh ha'ichu ahga. Mt ahpim ab s-wohochuth k hekaj ab gi'is shonaj ab. Mt wabshaba pi wo si e haschuthath ith hekaj.
45011021	Gm at hu hab i ha juh g Jiosh hegam Tutuligo mo pi ab hu wohochuth. Kumt ahpim gm hu hab ep wo i e juh mamtp pi ab hu wo wohochuthath.
45011022	Jiosh at wo si s-hemajimak ab em-wui mamtp ab wo s-wohochuthath ch wabshaba ab em-wui wo kekiwua mamtp ab uhpam wo i e nohnogi pi ap'ekam wui. Pegih, ab g wo i oithahim ihtha k an wo u'ukchith g Jiosh hemajimatalig.
45011023	Jiosh at ab uhpam ep wo ha ui hegam Tutuligo mat ab wo i s-wohoch.
45011024	Ab at em-ui ahpim gawul mahs o'othham. Kum wa chum pi e nahtokch. Ith o wepo masma mamt wabsh chum hebai wo ha mul g i'ibhonig k ab wo namki g uhs e-e'es. Tutuligo o chum e nahtokch. T g Jiosh ab uhpam ep wo ha ui hegam mat ab wo i s-wohoch. Ith o wepo masma mamt ab uhpam ep wo ha namki g ha-i'ibhonig am i ha mulink.
45011025	Neh, ni-wepnag, hemu at ha'ichu mahsko wua g Jiosh. Kuni ith s-em-ahgithamk. Kumt wo s-mahchk ch hekaj pi hab wo chum ge e elithath mam si s-chu a'amichuth. Pi at chum hekith im hu hab wo i e juhkch g Tutuligo ab amjed g Jiosh. Jiosh at mahsko wua mat ab wui wo i e nohnogi am i thahm mamt ahpim gawul mahs hemajkam ha'akia ab wui wo i e nohnogi mo he'ekia hab i em-elith g Jiosh.
45011026	T haha wo e tho'ibia g Tutuligo. An o o'ohadag mo hab kaij g Jiosh: Ab ant wo i wuhshath g hemajkam ha-tho'ibiakam ab ha amjed g Tutuligo. T heg gm hu hab wo i juh g pi ap ha-chu'ichig.
45011027	Neh, bat wa masma hab wo e juh g ha'ichu ni-ahga ab ha wui g Tutuligo.
45011028	Ahchim Tutuligo ach d chum Jiosh hemajkamga nat pi ab i ha gawulkai g t-shohshon. T wabshaba mu'ijj g ni-wehm o'othham pi ab hu wohoch g Jiosh ha'ichu ahga k hab masma e obgach ab wui. K g Jiosh heg hekaj t-chehani matt am wo ahgachugath g s-kehg ha'ichu ahgaj em-wui ahpim gawul mahs hemajkam.
45011029	Pi at hekith am gawul wo juh g e-chegitoi g Jiosh.
45011030	Ahpim gawul mahs hemajkam am wa pi ab hu wohog elith g Jiosh. K wa g Jiosh pi ab hu em-ho'ige'ith. T g Tutuligo gm hu i e nohnogi ab amjed g Jiosh. T g Jiosh heg hekaj ab em-mah g ho'ige'ithadag.
45011031	K wabshaba ab him g tash mat hahawa em-wepo masma wo bei g Jiosh ho'ige'ithadag g Tutuligo.
45011032	Wehs hemajkam o d pi ap chu'ijkam am Jiosh nena ed. Kut g Jiosh wehs ha wepo wo s-ha ho'ige'el hegam mat ab wui wo i e nohnogi.
45011033	Sho'o wa'i si ge'ej g Jiosh. K g ha'ichu amichuthadaj ch ha'ichu mahchigaj sha'i si ge'ej. Pi at hedai wo sha'i e nako mas hejel wo s-mai g hab elithaj o wehs wo s-amich mo has masma hab wua ha'ichu.
45011034	Neh, bo chu'ig an Jiosh o'ohana ed: Pi o hedai sha'i mahch g Jiosh chegitoi ch pi hedai wo e nako mas am wo ha'ichu i shelini g Jiosh.
45011035	Wehs ha'ichu o d Jiosh eniga. Kut pi hedai wo e nako mas ab wo ha'ichu mah.
45011036	Wehs ha'ichu at an nahto. K wehs ha'ichu an hab chu'ig wehhejed. K hab mahs matt chum hekith ab wo si has elithath g Jiosh!
45012001	Pegih neh, ni-wepnag, si o s-t-ho'ige'ith g Jiosh. Tt heg hekaj wehs am wo i t-thagito wui matt am wehhejed d wo thothakamk ch am hab wo junihith g tatchuij. Batt masma s-wohom ab has wo elithath g Jiosh.
45012002	Pi g am hu ha oithch hab wo masmak hegam mo pi ab hu ihm g Jiosh ch wabshaba ab wo i e thagito Jiosh wui. T heg am gawul wo juh g em-chegitoithag. T hab wehs wo i e wechijith g em-thoakag. Bamt wa'i masma wo s-mahchk mo haschu d Jiosh tatchui. K heg d wa'i si hekia s-ap'ekam.
45012003	Jiosh o ab s-ni-ho'ige'ith ch ab ni-mah g gewkthag. Ni heg hekaj hab em-ahg wehsijj mamt pi wo chum ge e ha'ichuchuthath ch wo si s-mahchk mam haschu am chegito. Wehsijj amt am wo si i mamche mo he'es ab i em-mahkch g Jiosh g gewkthag ch haschu em-tatchuith mamt am hab wo junithath am oithch g e-wohochuthadag.
45012004	Neh, no hig pi woho nahnko ha'ichu hab wua g o'othham chuhchu'ithag, chum as d hemako g honshpadaj.
45012005	Pegih, tt hab wa masma nahnko ha'ichu wo junihith mat a'ai d wo i t-wehmtadagk ahchim mach ab t-hemakochuthch g Christ wehm.
45012006	Am g wo hekaj g e-gewkthag a'ai e wehhejed hab masma mo g Jiosh am ap'echuthch mamt hab wo e juh. Ha'i o ab em-mahkch g gewkthag mamt am wo ahgahith g ha'ichu ahgaj. Kumt ab wo s-wohochuthath ch wo ahgahith.
45012007	Ha'i o d em-mahkigdag mamt ha'ichukaj wo i ha wehmtath g e-wehm wohochuththam o wo ha'ichu ha mashchamath
45012008	o ha'ichukaj ab wo i ha gewkemhunath. Ha'i o d em-mahkigdag mamt ab wo ha'ichu ha ho'ithath g e-wehm wohochuththam. Am g s-ba'ama hab wo wuath ch s-ha ho'ige'ith. Ha'i o d em-mahkigdag mamt d wo ha wanimedthamk. Kumt wo si chikpanath ch s-gewkam am hab wo junihith. Ha'i o d em-mahkigdag mamt wo s-ha ho'ige'ith k wo i ha wehmt hegam mo e sho'igchuth.
45012009	Pi g hab wabsh wo s-e junimk mam ab pihk e elith hedai i ha wui ch wabshaba si s-wohom ab si pihk e elith ab ha wui. Pi g hab wo junihith g pi ap'ekam ab hedai i wui ch wabshaba g s-ap'ekam hab wo wa'i junihith ab ha wui.
45012010	Ab g wo si ha tatchuath g e-wehm wohochuththam ch ab has wo ha elithath, chum as aigo pi ab hu has wo em-elithath.
45012011	Mt wo si chikpanath ch pi wo papadmak. Si e-ihbthagkaj amt ab wo ihmath g Christ ch wo chikpanthath.
45012012	Mt wo si s-hehgigk heg hekaj mo haschu g Jiosh ab em-wuichuth. Am g wabsh wo i s-thotholimak e-kudutadag ed ch chum hekith wo e ho'ige'ithahunath.
45012013	Ha'i o e sho'igchuth g t-wehm wohochuththam. K ab t-ab matt am wo i ha wahpki t-kihki ed k ab wo i ha mah g i wehmta, chum as d wabsh wo ge o'othhamk.
45012014	Ab g wo i tahni g Jiosh mat ab wabsh wo i s-ha ho'ige'el hegam mo em-sho'igchuth. Pi g wo sha'i has ha ahgath.
45012015	Ab g wo si ha wehm s-hehgigk hegam mo s-hehgig ch ha wehm pi ap e tahtk hegam mo pi ap e tahtk.
45012016	Am g wabsh s-ap e wehm wo kihkath. Pi g am wo chum e ha'ichuchuthath ch ab wabsh wo ha tatchuath g sho'igkam ch am hab wabsh wo junihith wabsh chum has mahs chikpan. Pi amt hab wo e elithath mam d s-chu a'amichuththam.
45012017	Am g hab wo junihith g s-ap'ekam wehs ha wui ch pi ab hu uhpam wo i nodagi g pi ap'ekam hegam ha wui mat ab em-wui hab wo juh g pi ap'ekam.
45012018	Am g wo i e nakog mamt s-ap e tahtk ch ab wo ha neithath g hemajkam mamtp he'es wo i e nako.
45012019	Pi g am wo hejel e agwuan. Jiosh at am hab wo wa em-juni. Neh, bo chu'ig an o'ohanaj ed g Jiosh: Ahni o ab ni-ab mant em-wehhejed hab wo juh g agwuithag.
45012020	K hab ep chu'ig g o'ohanaj: Mt wo gegos chum hems g e-obga matp d wo bihugimkamk. Kutp d wo tonomkamk, mt wo wasibi g shuhthagi. T hab masma am hejel wo i e chegito g em-obga.
45012021	T wo t-gehg g pi ap'ekam mattp wo hejel t-agwua. Kutt wabshaba wo gehg g pi ap'ekam mattp ab wo namkith g s-ap'ekamkaj.
45013001	Am o ap'echuthch g Jiosh mat in wo ha'ichugk g kownaltalig ch am wo t-thahmk. Tt heg hekaj ab wo wechok g ha-chehanig g kokownal
45013002	ch pi wo melchkwuath. Jiosh o ab ha mahkch g gewkthag. Kut wo t-namkith matt wo sha melchkwuath.
45013003	Tt heg hekaj wo s-ehbithath g kownal matt hab wo sha junihith g pi ap'ekam ch wabshaba pi wo ehbithath mattp g s-ap'ekam hab wo junihith. Am g hab wo wa'i junihith g s-ap'ekam. T g haha'ichu s-ap wo em-elithath.
45013004	Jiosh at am i ha chuhcha g kokownal mat wo t-nuhkuthath. Kut wo s-ta ehbithamk mattp hab wo junihith g pi ap'ekam no pi g Jiosh ab ha mahkch g gewkthag mat s-ko'okam wo t-namkith.
45013005	Hemho wa att wo himath g chehanig nach pi s-mahch mo pi ap'e matt wo melchkwua.
45013006	Ab o d wuikamaj g kownal hegai mo haschu ab t-kowlant mat hekaj wo himath g e-chikpan.
45013007	Pegih, tt ab has wo ha elithath g haha'ichu k wo namkithath g kownal hegai mo haschu ab t-chehani.
45013008	Pi att hedai wui wo chum t-wulshchith ch wabsh s-ap wo ha namkithath. Ith att wa'i hekaj wo chum t-wulshchith matt ab a'ai t-hekaj wo si pihk t-elithath. Ith o d Jiosh chehanig. Kuch ab s-wohog elith g chehanigaj ab a'ai si pihk t-elithch.
45013009	Bo chu'ig g chehanigaj: Pi g wo ha ehsith g ha-wehm kihkam. Pi g wo ha mua'i. Pi g ha'ichu wo ha ehsithath. Pi g wo pihk e elithath g s-kaisthagkaj. Neh wehs ihtha o hab d ahga matt ab wo si pihk t-elithath wabsh chum hedai wui hab masma mach has i masma hejel pihk t-elith.
45013010	Pi att hekith am hab wo junihith g pi ap'ekam ab ha wui hegam mach ha hekaj si pihk t-elith. Neh, wehs ach am hab junihim g Jiosh chehanig mattp ab wo pihk t-elithath wabsh chum hedai wui.
45013011	Ith att hab wo wuath heg hekaj mat mehk wa'i hih g tash. E at ai matt ab wo si i t-nenenashanich no pi e aihim mat g Jiosh ab wo i t-wuwhas ith amjed jewed.
45013012	Pegih, tt wo thagito g pi ap'ekam k g s-ap'ekam am hab wo junihith. E o aihim matt s-ap wo t-tho'ibia.
45013013	Tt wo si t-elithath mattp wo ih'eth ch wo t-nondagch o attp wabsh chum hedai wehm wo wo'iwup o attp s-uam has wo t-wuath o attp wo s-ha hehgam o attp wo ha cheggia. Ab o t-ab matt am wo thagito hewai hab mahs ha'ichu k heg hab wo wa'i junihith mo d s-ap'ekam.
45013014	Tho si t-kownalig g Jesus Christ. Kutt ab wui wo i t-thagito matt pi am hu hab wo junihith g pi ap t-tatchui.
45014001	Ha'i atp hems am wabsh kia pi gewpkthag g em-wehm wohochuththam am e-wohochuthadag ed. Kumt wabsh wo ha tatchuath ch pi wo ne'owi heg amjed mo haschu al i s-mahch.
45014002	Neh, am o wa s-ap'e matt wabsh chum haschu hugi wo ko'ath matp wo s-gewkthagk g t-wohochuthadag. K wabshaba ha'i pi gewkthag e-wohochuthadag ed ch heg hekaj hab e elith mo ha'ichu pi hiwgithas mat wo e ko'ath.
45014003	Kutt pi a'ai has wo t-eh'el heg hekaj mach haschu i ko'a nat pi g Jiosh ab i t-ui.
45014004	Pi o ab hu t-ab machs wo has ahgath g t-wehm wohochuththam. Tho Jiosh pionag. Jiosh o d t-ahmo ch heg am wo i a'appe mas s-ap am hab e junihim g t-wehm wohochuththam. T wabsh wo e nako mat s-ap am hab wo junihith no pi g Jiosh am i wehmaj wehs ha'ichu k ed.
45014005	Ha'i o hab e elith mat am wo oithath g Tutuligo ha-pipiast tash ch ha'i hab elith mo wehs tash am wabsh i e wepothag. Ab o hejel t-ab mattp has wo i elithath.
45014006	Matp hedai ab wo si has elithath hema tash ch hab e wua mat heg eda ab wo si i ihm g Jiosh. Tp hedai wabsh chum haschu wo ko'ath ch ab wo si has i elithath g Jiosh nat pi ab wo si i ho'ige'el heg hekaj ha'ichu hugi. Kutp hedai pi wabsh chum haschu wo ko'ath ch hab wa'ap wo si has elithath g Jiosh nat pi ab wo chum ho'ige'el g Jiosh heg hekaj mo haschu i ko'a k ab wo si has i el.
45014007	Pi ach hedai wabsh hejel t-wehhejed in d thoakam ch wabshaba Christ wehhejed in d thoakam ch wo muh mat hekith hab wo i el g Jiosh.
45014008	Pegih, thach Christ hemajkamga mach in d thoakam ch hab wa'ap d enigaj chum achs hems wo muh.
45014009	Christ at muh k ab uhpam i wuhsh muhkig amjed mat d wo t-kownaligk, chum achs hems wo muh.
45014010	Pegih, pi att am wo chum has ahgath g t-wehm wohochuththam. Wehsijj att am wo i gegokiwua wui g Jiosh heg i eda lothaita tash.
45014011	Neh, an o o'ohadag mo hab kaij g Jiosh: Wehs at ab wo i shul g hemajkam ni-wui k ab wo ni-ihm mani d Jiosh.
45014012	Wehsijj att hemho wa hehe'ejel am wo i kekiwua ba'ich matt wo ah g hejel hab t-juni.
45014013	Pegih, mt hig wo ha'asa a'ai has e ahgath. Ith amt am hab wo elithath mamt pi am hu wabsh has wo e wuath. T hekaj pi wo heki hih g em-wehm wohochuththam o am wo gei pi ap'ekam ch ed.
45014014	Ab ach s-wohochuth g t-kownalig Jesus ch hekaj chum s-mahch mo wehs g ha'ichu hugi hiwgithas matt wo huh. Tp wabshaba hema hab wo elithath mo pi hiwgithas, pegih, k pi ap'e mas an wo bei.
45014015	Kutp hems wo heki him k pi wo e tho'ibia matp hema an wo hekaj hegai mo haschu hab elith mo pi hiwgithas. Pi ach tatchua g t-wehm wohochuththam mattp wo heki himch. T eda g Christ wehhejed muh chum s-tho'ibiamk.
45014016	Pi g am hu ha'ichu has wo juhni mamt heg hekaj wo has em-ahgath, chum ams hems hab elith mo d s-ap'ekam.
45014017	Pi o d si ha'ichu machs haschukaj wo t-gegosithath. K wabshaba ith d si ha'ichu matt am hab wo junihith g s-ap'ekam ch ab a'ai t-wui wo si s-ap t-tahtkk ch wo si s-hehgigk mat g Hekia S-ap'ekam Gewkthag am i t-ap'ech Jiosh wui.
45014018	Pegih, tt hab wa masma am hab wo t-junihith am wehhejed g Christ. T g Jiosh ab wo si s-hohho'i ihtha. T g hemajkam pi ha'ichu wo cheh mas ab wo t-abch.
45014019	Tt heg wui am wo i t-nako matt haschukaj ab a'ai wo i t-gewkemhunath ch ab a'ai t-wui wo s-ap t-tahtkk.
45014020	Tho Jiosh tho'ibiakam g t-wehm wohochuththam. Pegih, pi g ha'ichu hab wo juhni mas hekaj wo heki hihi. Wehs ha'ichu hugi o hiwgithas. K wabshaba pi ap'e machs wo ko'ath matt haschukaj wo ha heki hihimch g t-wehm wohochuththam.
45014021	Kutt heg hekaj wabsh wo thagito hegai mattp haschukaj wo heki himch g t-wehm wohochuththam. Chuhkug attp hems wo thagito o g nawait o wabsh chum haschu.
45014022	Am att wabsh wo hejel nuhkuthath mach haschu i s-wohochuth ith amjed ch heg wa'i Jiosh ab wo ahgi. Tt wo s-hehgigk mattp hab wo junihith hegai mach haschu i s-mahch mo s-ap'e. T hab pi wo heki hih g t-wehm wohochuththam.
45014023	Pi g am hu hab wo juhni hegai mam haschu pi mahch mas d s-ap'ekam k hab pi ab hu wo e chu'ichigch heg hekaj.
45015001	Pi att wabsh hejel am wo t-chegitoth ahchim mach ab wabsh s-ap s-wohochuth g Jiosh ch wabshaba ep wo ha chegitoth hegam mo pi am hu i si s-amichuth mo ha'ichu s-ap'e.
45015002	Kut heg hekaj ab wo i e gewkemhunath ch ba'ich wo i s-ap s-amich mo haschu s-ap'e.
45015003	Am o t-chehgithch g Christ matt pi wabsh hejel wo t-chegitok no pi pi wabsh hejel am hu e chegito mo wa in oimmed. An at o'oha g kelibad Jiosh ha'ichu i tashogiththam: Jiosh si Kehsha at ab wo nako g has e-ahgadag ab ha amjed hegam mo ab wui gegok g Jiosh. Kut wa woho hab e juh.
45015004	Wehs o d t-mashchamadag mat haschu an o'oha g kekelibad Jiosh ha'ichu i tashogiththam. Kutt heg ab ab wo i t-gewkemhunath ch hab s-ap t-tahtkk ch wo nenidath matt ab wo bei g t-ap'ethag ab amjed g Jiosh.
45015005	Tho Jiosh mo ab i t-gewkemhun matt s-ap t-tahtkk ch wo nenida g t-ap'ethag. Kuni ab tahni mat hab wo em-juh mamt am oithch hab wo e junihith g t-kownalig Jesus Christ k ch wehs e wehm ab wo ihmath g ohgaj Jiosh ch hab s-ap wo e tahtkkath ab a'ai e wui.
45015007	S-ap o ab t-neith g Christ. Kutt ahchim hab wa masma ab a'ai s-ap wo t-neithath ch hab ab wo has elithath g Jiosh.
45015008	Chum o hekith am hab junihim g Jiosh mo has i kaij. T heg hekaj ia jiwia g Christ mat am hab wo t-juni ahchim Tutuligo hegai moki haschu g Jiosh ab ha ahgith g t-shohshonbad.
45015009	Kumt heg hekaj ab ep wo ihm g Jiosh ahpim gawul mahs hemajkam mat ab hab wa'ap s-em ho'ige'el. Neh, bo chu'ig an Jiosh o'ohana ed mo hema hab kaij am Jiosh wui: Ab ant wo m-ho'ige'ithath am ha shahgith g gawul mahs hemajkam ch ab wo si ne'eth ch ab wo m-ihmath ha wehm.
45015010	K an hab ep chu'ig: Ahpim amt ep wo s-hehgigk gawul mahs hemajkam t-wehm ahchim Tutuligo.
45015011	K an hab ep chu'ig: Ab g wo ihmath g Jiosh wehsijj ahpim gawul mahs hemajkam ch wo si hehgchulithath.
45015012	K an hab ep chu'ig mo hab kaij g Isaiabad: Ab at hema wo i wuhshani k wehs d wo ha-kownaligk g nahnko mahs hemajkam. T hegam ab wo i s-wohoch. Ith at d wo amjedkamajk hegai mash d t-kokownaligbad ha-shohshon ch hab chehgig Jesse.
45015013	Jiosh at hab em-juh mamt wabsh wo nenidath matp haschu am hab wo i em-juni. Kuni ab tahni mat ab wo i gewkai g em-wohochuthadag mamt hekaj wo si s-hehgigk ch wo si s-ap e tahtkk ab wui. Bamt masma ba'ich i s-ap wo nenidath g e-ap'ethag. T g Hekia S-ap'ekam Gewkthag ab ba'ich wo i em-mah g wohochuthadag.
45015014	Ni-wepnag, s-mahch ani mamtp hu hi wa i s-ap am hab e junihim ch mu'i ha'ichu s-mahch mamt s-ap a'ai wo e mashcha.
45015015	Ni wabshaba ith eda o'ohana si s-gewkam ha'ichu am em-ahgith mant am wo i em-chegitoich. Jiosh at ab has ni-elith k am i ni-kei
45015016	mant d wo piongajk g Jesus Christ em-wehhejed ahpim gawul mahs hemajkam. Am ani wehsko ahgachug g s-kehg ha'ichu ahgaj g Jiosh am ha wui g gawul mahs hemajkam. K heg hekaj ha ap'echuthahim g Hekia S-ap'ekam Gewkthag. K ab ihm g Jiosh ihtham.
45015017	Kuni si s-ap ni-tahtk ch chikpanith g Jiosh ahgachugch g ha'ichu ahgaj ab amjed g Jesus Christ.
45015018	Heg at am hab ha juh g gawul mahs hemajkam mat ab s-wohog el g Jiosh heg hekaj mani has i kaij ch has ni-wua. Kuni heg wa'i s-em-ahgithamk mat heg has e juh.
45015019	Hekia S-ap'ekam Gewkthag o ab ni-mahkch hegai gewkthag mani hekaj hab wua g s-hasig ha'ichu. K ith am wohokamchuth g ha'ichu ahgaj g Jiosh. Kunt am i ahgahi Jerusalem t amjed wehs jejewed ha oithch gm hu Illyricum (Albania) jewed hugkam.
45015020	Chum ani hekith hab ni-elith mant am wo i ahgahi ihtha s-kehg ha'ichu ahga mo hebai pi koi sha'i kah g hemajkam ab amjed g Christ k hab si wechij am wo i shonwuich.
45015021	Neh, bo d ahga ihtha Jiosh o'ohana mo hab chu'ig: T wo wa kah k wo s-amich hegam mat koi sha'i kah ab amjed hegai mat wo ha tho'ibia.
45015022	Neh, mu'ikko o ni-shohbithch ihtha chikpan nant pi pi koi nahto. Nt hab pi koi i em-chehgim.
45015023	K wabshaba hemu pi am hu ha wi'is manis am hu wo ahgachugath g Jiosh ha'ichu ahga am ha oithch ihtham jejewed. Mu'i a'ahithag ani am chum s-em-chehgimelimk
45015024	ch antp hu'i haha wo ni-nako hemuch am himathch Spain jewed wui nani pi am s-himimk. S-mahch ani hi wa mamt am wo i ni-wehmt mant am wo him k am he'es wo i em-neithchkahim ch s-ap wo ni-tahtkk.
45015025	Nt wabshaba wehpeg gm hu wo hih Jerusalem wui k am ha'ichukaj wo i ha wehmt g t-wehm wohochuththam amai.
45015026	Si ash e sho'igchuth g t-wehm wohochuththam Jerusalem t am. T hegam t-wehm wohochuththam mo am kih Macedonia ch Greece jejewed ch ed hab i e ah mat wo i hemapai g lial k hekaj wo i ha wehmt.
45015027	S-ap'e o mat am aigo wo i ha wehmt nat pi ab ha amjed i hih g s-kehg ha'ichu ahgaj g Jiosh.
45015028	Neh, am ant ha wehm wo hih hegam mat am wo i ui g ha-mahkigdag Jerusalem t am. Heg i thahm ant am haha wo i em-chehgim am himathch mant gm hu wo hih Spain wui.
45015029	S-mahch ani matt ab a'ai wo si s-t-ho'ige'el mant am wo jiwia em-wui.
45015030	Tham ni-wehm wohochuththam g t-kownalig Jesus Christ. K g Hekia S-ap'ekam Gewkthag ab em-mahkch g gewkthag mamt wo si pihk e elithath ha hekaj g e-wehm wohochuththam. Kuni heg hekaj ab em-tahni mamt ab wo si e sho'igch Jiosh wui
45015031	k ab wo tai mat wo si ni-nuhkuthath. T hab pi has wo ni-juh hegam mo pi ab hu wohochuth g Christ amai Judea ch ed. Ab g ep wo tahni g Jiosh mat am hab wo ha juh g t-wehm wohochuththam mat ab wabsh s-ap wo ui g t-mahkigdag.
45015032	Nt heg hekaj si s-ap ni-tahtk k am wo i em-chehgim matp hab wo elithath g Jiosh.
45015033	Jiosh o ab t-mahkch g s-ap tahhathkam. Ni ab tahni mat ab ba'ich wo i em-wehmt.
45016001	Am atsh wo i em-chehgim ihtha t-wehm wohochuththam mo hab chehgig Phebe ch am i ha wehmt g t-wehm wohochuththam Cenchrea kihhim t am.
45016002	Mt s-ap ab wo i nei am wehhejed g t-kownalig Jesus. Ab o d t-wuikam matt ab wo i ha wahpki hegam mo an oiopoth ch chikpan g Jiosh ha'ichu ahga. Ge'e ha'ichu o am hab junihim ihtha Phebe mu'i t-wehhejed. Kumt am wo i wehmt heg hekaj mat haschu wo i tatchua.
45016003	Am g wo ha ahgith g ni-machiga amai mat ab wo i s-ni-ho'ige'el. Kah ani mash am thadha g Priscilla ch Aquila. Ihtham o wa am ni-wehm chikpanahim
45016004	ch chum alo e ko'ij ni-wehhejed. Kuni ab si s-ha ho'ige'ith. K hegam gawul mahs hemajkam mo ab ni-ab kah g Jiosh ha'ichu ahga hab wa'ap ab s-ha ho'ige'ith mat ni-tho'ibia.
45016005	Kah ani mash am ha'i e hehemapath ch e mihshmath ha-kih am ihtham Priscilla ch Aquila. Kumt am wo ha ahgi mat ab wo i s-ni-ho'ige'el. Am g ep wo ahgith g ni-nawoj Epanetus mat ab wo i s-ni-ho'ige'el. Heg o wud mat si wehpeg ab i s-wohoch g s-kehg ha'ichu ahgaj g Jiosh amai Asia jewed ch ed.
45016006	Sh am si i em-wehmt g ni-machiga Mary. Kumt am wo ahgi mat ab wo i s-ni-ho'ige'el.
45016007	Sh g ni-hajuni Andronicus ch Junia am ep em-wehmaj. Ihtham at wa wehpeg ab i s-wohoch g s-kehg ha'ichu ahgaj g Jiosh. Nt ab hahawa i s-wohoch. S-ap o ahgachug g Jiosh ha'ichu ahga mo heg hekaj ab gawulkthas. Kum wa hab wa'ap ha kuhpchkahim. Am g wo ha ahgith mat ab wo i s-ni-ho'ige'el.
45016008	Kush g Ampliatas am ep thak ch d si ni-nawoj am Christ himthag ed.
45016009	Sh am ep em-wehmaj hegai Urbanus mo wa am ni-wehm ahgachug g Jiosh ha'ichu ahga. Sh g Stacas am ep em-wehmaj ch d si ni-nawoj.
45016010	Sh g Apelles am ep em-wehmaj ch hab wa'ap e chehgithch mo am hab wa'ap ha'ichu hab junihim wehhejed g Christ.
45016011	Sh g Herodion am ep em-wehmaj ch d ni-hajuni. Ihtham g wo ha ahgith mat ab wo i s-ni-ho'ige'el. Am g wo ha ahgith hegam Aristobulus ch hegam Narcissus mat ab wo i s-ni-ho'ige'el.
45016012	Sh am ep em-wehmaj g Tripina ch Triposa ch am chikpan g Jiosh ha'ichu ahga. Sh g Persis am ep si chikpan.
45016013	Sh g Rufus g si ge'e chikpan am hab wa'ap junihim. Rufus je'e o hab masma ab ni-neith mani d madaj. Kumt wehs am wo ha ahgi ihtham mat ab wo s-ni-ho'ige'el.
45016014	Sh am e wehm ab ihm g Jiosh hegam Asincritas ch Plegon ch Hermes ch Patrobas ch Hermas ch ha'i ehp. Kumt am wo ha ahgi mat ab wo i s-ni-ho'ige'el.
45016015	Sh am e wehm ab ihm g Jiosh hegam Philologas ch Julia ch hegam Nerias g e-uwiga wehm ch Olimpas ch ha'i ehp. Kumt am wo ha ahgi mat ab wo i s-ni-ho'ige'el.
45016016	Ab g wo e chehgith mam a'ai s-e ho'ige'elith. Wehsijj hegam mo an a'ai e nanmek ch ab ihm g Jesus Christ o ab s-em-ho'ige'ith.
45016017	Neh, am ant ha'ichu wo em-ahgi, ni-wepnag. An o ha'i oiopoth ch am gawul junihim g Jiosh ha'ichu ahga ch am ha'ichu hab ahg mat hekaj wo e kudu g t-wehm wohochuththam k ab e wui wo gegokiwua. Kumt wo si s-e nen'oithk ab ha amjed k pi ab hu wo i ha miabi.
45016018	Ihtham o wabsh hejel e wehhejed hab wua g pi ap e-tatchui ch pi ab hu chikpanith g t-kownalig Jesus Christ. Ho o iattogith hegam mo pi ap mahch g wohokam wabsh si s-kehg neneokch ch s-ap has ha ahg.
45016019	Kumsh eda ahpim ab si s-wohog elith g s-kehg ha'ichu ahga ab amjed g Christ. Kuni heg hekaj ab si s-hehgig em-hekaj ch am s-em-ahgithamk mamt wo s-ap s-mahchk g s-ap'ekam ch pi wo mahchk g pi ap'ekam.
45016020	Jiosh o ab t-mahkch g s-ap tahhathkam ch s-hohtam wo em-mah g gewkthag mamt wo gewito g Jiawul. Ab ani tahni g t-kownalig Jesus mat wo em-wehmajk ch ba'ich ab wo i em-mah g ho'ige'ithadag.
45016021	Ia o ni-wehm chikpan g Timothy ch hab kaij mamtsh ab wo i s-ho'ige'el. K ihtham ab s-em-ho'ige'ith ni-wehm o'othham mo hab chechgig Lucius ch Jason ch Sosipater.
45016022	Ia o ni-wehhejed em-o'ohanith ihtha g Tershus ch hab ep kaij mamtsh ab wo i s-ho'ige'el.
45016023	Ia ani tha kihj am g Gaius. K ith ab ep s-em-ho'ige'ith. Ia kihj am o e nanmek g Christ wohochuththam. Hegai mo d lial nuhkuththam am wehhejed g kownal ith eda kihhim o hab chehgig Erastus ch ab s-wohochuth g Jiosh ch hab wa'ap am em-ho'ige'elith. K g Quartus hab wa'ap am em-ho'ige'elith. [
45016024	Neh, ab at wo wa ba'ich i s-em-ho'ige'el g t-kownalig Jesus Christ.]
45016025	Nt am haha wo i em-thagito Jiosh wui. Heg at wo e nako mat wo i em-gewpkai. Mt hahawa s-wihnam ab wo s-wohochuthath g Jiosh ha'ichu ahga. Heg ani hekaj ahgachug ihtha s-kehg ha'ichu ahgaj ab amjed g Jesus Christ. Kekelibad Jiosh ha'ichu i tashogiththam at wa heki hu an o'oha ihtha s-kehg ha'ichu ahgaj ab amjed g Jesus Christ.
45016026	T g Jiosh hemu mahsko wua mo has d ahga k am tashogi mat am wo e ahgahith wehs ha wui g nahnko mahs hemajkam matp hems ab wo i s-wohochuth k ab wo s-wohog i el. Pi o hebai ha hug g Jiosh
45016027	ch wehs ha'ichu s-mahch ch ab i e maskogith am gahi wuhshanim g Jesus Christ. Kutt heg gahi wuhshanim ab wo si ihmath g Jiosh ch ab wo si has elithath chum hekith. Neh, ith ant am wo wa'i em-o'ohani.
46001001	Ni-wepnag mam am kih Corinth t am: Am ant wo ha'ichu i em-o'ohani ahni Paul mani d Jesus Christ kehsha mo wa am ni-tatchuith g Jiosh. K ia i ni-wehmaj ihtha t-wehnag mo hab chehgig Sosthenes.
46001002	Jiosh at ab i em-gawulkai mamt d wo hemajkamgajk. Kumt heg hekaj ab i e hemakoj wehsijj t-wehm ahchim mach hab wa'ap ab ihm g t-kownalig Jesus Christ.
46001003	Ab o wa si s-em-ho'ige'ith g t-ohg Jiosh g t-kownalig Jesus Christ wehm ch ab wo wa ba'ich i em-mahkath g i wehmtadag ch s-ap tahhathkam.
46001004	Chum ani hekith ab si ho'ige'ith g Jiosh em-hekaj. Ab amt i s-wohoch g Christ. T g Jiosh ab i em-mah g ge'e i wehmtadag.
46001005	M heg hekaj s-mahch mo haschu s-ap'e ch s-ap ha'ichu am hab junihim ch s-ap ha'ichu k amjed neneok.
46001006	Am o e chehgithch mam s-wihnam an u'ukch g ha'ichu t-ahga ab amjed g Christ.
46001007	Kum wehs ab i neith g ho'ige'ithadgaj ch ep nenida mat ep wo jiwia.
46001008	Jiosh at ab i em-waith k ab i em-gawulkai mat hab masma hab t-juh. Kum hab si s-ap s-mahch g alithaj Jesus Christ. T g Jiosh pi hekith am hu gawul wo juh g hab e-elitha k an wo t-u'ukchith matt pi ab hu wo t-chu'ichigch heg eda tash mat wo ha lothai g pi ap chu'ijkam.
46001010	T-kownalig Jesus Christ o ab ni-mahkch g gewkthag mant wo ha'ichu em-cheha. Kunt hekaj wo em-ahgi mamt pi ab hu e wui wo gegokiwua k wabshaba ab wo i hemakoj g e-chegitoithag k wo s-ap e tahtkk ab a'ai e wui.
46001011	Ia at ha'i thatha g em-wehm kihkam mo d Cloe hajuni k hab kaij mamsh pi e wehm neneok.
46001012	Ha'i amsh hab kaij mamsh ahni am ni-oith ch amsh ha'i g Apollos am oith ch amsh ha'i g Peter am oith. Kumsh ha'i hab e elith mamsh ahpim d wa'i wohokam oiththam g Christ.
46001013	Neh, am amtsh a'ai i e ga'agwulkath k eda d chum hemako ab wecho g Christ. Pi att hema ahchim ab muh kots t ab em wehhejed. Heg at wa'i Christ hab e juh. Kumt heg ab wa'i s-wohochuth k e pahl wapko.
46001014	Pi ant heg wehhejed am hu jiwia manis wehs wo em-pahl wapko. Shahag wepo mant hegam wa'i Crispus ch Gaius ha wapko, pej hegam ehp Stephanus. Pi ant chegito manis ha'i ep ha pahl wapko. Pi ani hab ni-ahg mams ahni wo i ni-oi. Pi at heg hekaj am i ni-kei g Christ manis wo ha pahl wapkonath k wabshaba am i ni-kei mant am wo ahgachugath ihtha s-kehg ha'ichu ahga mo hab chu'ig mat ab e muhkith kots t ab t-wehhejed. Neh, ith ani wa'i ahgachug ch pi hekaj g s-hasig ne'oki mams ab wo si has ni-elith k p i am hu wo amichuth k hab pi wo e tho'ibia.
46001018	Hegam mo pi d e tho'ibiakam o hab elith mo d wabsh pi ha'ichu g ha'ichu t-ahga mat g Christ ab muh kots t ab t-wehhejed. Kuch wabshaba ahchim mach d t-tho'ibiakam s-mahch mo g Jiosh hab masma ab t-chehgithch g e-gewkthag.
46001019	Neh, an o o'ohanas mo hab kaij g Jiosh: Ha'i o hab e elith mat wo i e ap'ech heg hekaj hejel e-amichuthadag. Nt wabshaba am wabsh wo pi ha'ichuch g hab ha-elitha.
46001020	Pegih, am o t-chehgithch g Jiosh matt pi hedai wo sha'i t-nako machs wo hejel t-tho'ibia, chum achs hems ha'ichu wo s-amichuthath ch ha'ichu wo s-mahchkath. Pi att hedai wo sha'i t-nako machs wo ha ne'owin k wo cheh g Jiosh wohokam.
46001021	Jiosh at hab masma hab t-juh matt pi hedai wo sha'i t-nako machs hejel wo s-mai g Jiosh k wo t-tho'ibia. Ha'i o pi ha'ichuchuth g Jiosh ha'ichu ahga. K wabshaba hab d elithaj matt ab wo i s-wohoch g ha'ichu ahgaj k hekaj wo t-tho'ibia.
46001022	Ni-wehm Tutuligo o s-hohho'ith mat ho'ip nei g s-hasig ha'ichu k haha wo s-wohoch hegai mo hab junihim. K g gawul mahs hemajkam s-kaimk g hemajkam ha'ichu ha-mahchig mat hab masma wo chum s-mai g wohokam.
46001023	Ch wabshaba ahchim hi heg ahgachug mat g Christ ab muh kots t ab k hekaj t-tho'ibia. Tutuligo o hab elith mo ith wabsh chehgithch mo pi gewkthag. K g gawul mahs o'othham hab elith mo wabsh chehgithch mo pi ha'ichu amichuth.
46001024	T wabshaba g Jiosh ab ha'i i t-gawulkai ahchim Tutuligo k hab wa'ap ab ha'i i em-gawulkai ahpim gawul mahs hemajkam matt ab wo i s-wohoch g alithag k wo t-tho'ibia. Hegam mo pi d e tho'ibiakam o pi ab hu ha'ichuchuth ihtha mat g Jiosh am hab t-juni am gahi wuhshanim g e-alithag. K wabshaba g Jiosh hab masma am t-chehgithch g e-amichuthadag ch e-gewkthag.
46001026	Am g wo s-chegitok, ni-wepnag, mam has i masma mat eda koi ab hu i em-gawulkai g Jiosh mamt d wo hemajkamgajk, Mu'ijj am pi ha'ichu mahch ch pi ha gewkthag ch d wabsh pi ha'ichu am ha-nena ed g hemajkam.
46001027	T g Jiosh ab i em-gawulkai mat hekaj am wo ha chehgi hegam mo pi mahch mo d wabsh pi ha'ichu g ha'ichu ha-amichuthadag ch ha-gewkthag.
46001028	Pi am ab hu em-ha'ichuchuth ch wabsh s-em-uhwaith. T wabshaba g Jiosh ab i em-gawulkai mat hekaj am wo ha chehgi mo pi d sha'i ha'ichu hegam mo g hemajkam ab si has ha elith.
46001029	Heg o hekaj hab mahs mat pi hedai wo chum si e haschuthath am tahgio g Jiosh.
46001030	Heg at ab i t-wehnath g Christ matt ab i s-wohoch g s-kehg ha'ichu ahga ab amjed. T g Christ t-tho'ibia ab amjed g pi ap'ekam k am i t-ap'ech wehhejed g Jiosh matt d wo hekia s-ap'ekam hemajkamgajk, Bo masma ab t-chehgithch g Jiosh ha'ichu amichuthadag.
46001031	Heg o hekaj an hab chu'ig Jiosh o'ohana ed: Pi g hedai hejel ab hu wo e ha'ichuchuthath k ch heg ab wo wa'i ha'ichuchuthath mat haschu hab t-juni g Jiosh.
46002001	Kuni ahni hi pi sha'i hasigamkaj neok, ni-wepnag, mant eda am wa jiwia em-wui am ahgachugch
46002002	mat g Jesus Christ ab muh kots t ab am t-wehhejed. Kuni hab n-ahg mant heg am wo wa'i ahgachugath
46002003	ch heg hekaj si s-gihug ch gigiwuk.
46002004	K g ha'ichu ni-ahga pi am hu hab sha'i kaithag matp hems g si s-e mahchim o'othham ha'ichu ahga. K wabshaba g Hekia S-ap'ekam Gewkthag am wohokamchuth g ha'ichu ni-ahga.
46002005	Heg ani hekaj s-mahch mo g em-wohochuthadag pi ab hu shon heg ab hemajkam ha'ichu amichuthadag ch wabshaba ab Jiosh gewkthag amjed.
46002006	Am ani wa hi wa ha ahgith g ha'ichu amichuthadag hegam mat ge'ege'ehogat e-wohochuthadag ed. K wabshaba ith pi d hemajkam ha'ichu ha-amichuthadag, chum hems hegam mo d s-has haha'ichu. Hegam ha'ichu ha-amichuthadag at wabsh ha wehm wo huhug.
46002007	Ihtha ha'ichu amichuthadag mani hab ahg o d Jiosh hab elitha am t-wehhejed ch an hab chu'ig mat koi in hu nahto ihtha jewed ch wabsh s-a'agi an hab ah chu'ig. Tho Jiosh hab elitha mat g Christ wo t-tho'ibia.
46002008	Heg o d kownal wehs ha'ichu thahm. T eda g s-has haha'ichu ab naggia kots t ab no pi pi mahch g Jiosh hab elitha.
46002009	An o hab chu'ig Jiosh o'ohana ed: Pi o hedai sha'i neith o kah o chegito mat he'es i s-kehg ha'ichu am i ap'ech g Jiosh am ha wehhejed hegam mo ab si tatchua.
46002010	Jiosh ha'ichu hab elitha o pi ta machima am t-wehhejed. K wabshaba g Hekia S-ap'ekam Gewkthag wehs s-mahch ch am i t-tashogith.
46002011	Neh, no hig pi woho mo pi hedai ep s-mahch g ha'ichu t-chegitoi hab masma mach ahchim hejel s-mahch? Pegih, ch ahchim hab wa masma pi hedai ep s-mahch g Jiosh ha'ichu chegitoi.
46002012	T wabshaba g Jiosh ab t-mah g Hekai S-ap'ekam Gewkthag mat am t-eda wo ulinig ch am wo i t-tashogithath mo haschu ab t-makiog g Jiosh.
46002013	Pegih, pi att wo sha'i t-nako machs am hu wo tashogi g Jiosh wohokam heg hekaj hemajkam ha'ichu amichuthadag. K wabshaba g Hekia S-ap'ekam Gewkthag ab t-mahkch g ha'ichu amichuthadag mach hekaj am i tashogith. T hegam wo wa'i s-amich mo hedai edgith g Hekia S-ap'ekam Gewkthag.
46002014	T hegam mo pi edgith pi wo amichuth k pi wo bei mo haschu ab t-makiog. Heg wa'i Hekia S-ap'ekam Gewkthag o ab t-mahkch g amichuthadag matt wo s-amich g wohokam.
46002015	Ahchim mach edgith g Hekia S-ap'ekam Gewkthag att wo t-nako matt am s-ap wo i a'amich mo haschu am i t-tashogithch. K hegam pi t-amichuth matp hedai i pi edgith g Hekia S-ap'ekam Gewkthag.
46002016	Ith o hab ahg hegai mo an Jiosh t amjed o'ohanas: Pi o hedai hejel s-mahch g Jiosh chegitoithag mas ab wo ha'ichu i ahgi. Pegih, bo chu'ig. Kuch wabshaba ahchim s-mahch no pi g Christ ab t-mahkch g e-chegitoithag.
46003001	Am ani wa pi hasigam neok, ni-wepnag, mani am em-ahgith g wohokam namt pi pi koi ge'ege'ehogat ith eda t-wohochuthadag ch pi am hu si e thagitokch Hekia S-ap'ekam Gewkthag wui. Bam wa'i masma mo g a'al nam pi d wabsh wechij ith eda t-wohochuthadag.
46003002	Heg o wa wepo mani g wihbi em-i'ichuth ch pi g ha'ichu hugi em-gegosith ab wabsh s-bahbagi ha'ichu em-ahgithch. Chum wa ia'i ithani amt koi ge'ege'ehogat
46003003	k hab wabsh kia chu'ig mo hegam mo pi mahch g Jiosh. Neh, am am a'ai s-e hehgamk ch a'ai e kawani. K ith hekaj am tasho mam ha oithch hab e wua hegam mo pi mahch g Jiosh.
46003004	Ha'ijj amsh hab chech'e mam ahni Paul am ni-oith ch ha'ijj hab chech'e mam g Apollos am oith. K ith am wohokamchuth mam ha wepo ha'ichu chegito hegam mo pi mahch g Jiosh.
46003005	Pi ach d si ha'ichu ch d wabsh piongaj g Jiosh mamt ab t-ab bei g wohokam ab amjed g Christ. Tho Jiosh mo ab t-mahkch g t-chikpan. Kuch am hab wabsh junihim mo haschu ab t-mahkch hab masma mo g oithag ch ed chikpantham.
46003006	Heg o wa wepo mani ahni am esh g ha'ichu kai am wehpeg ahgch g Jiosh ha'ichu ahga. K g Apollos am wapga g esha am ba'ich i ahgch. K wabshaba d Jiosh ch am i wuhshath g t-esha mamt ab s-wohochuth k am he'es i oi g ha'ichu ahgaj mach am ahgachug.
46003007	Kuch heg hekaj pi d si ha'ichu ahchim mach am eshath ch wapga am ahgch g Jiosh ha'ichu ahga. Jiosh o d si ha'ichu no pi heg am i wuhshath g t-esha mam ab s-wohochuth ahpim mam kah g ha'ichu ahgaj.
46003008	Wehs ach t-wepo masma ahchim mach ahgachug g Jiosh ha'ichu ahga, chum achs hema wehpeg am wo ah, tt hema am ba'ich wo i ahgahi. T g Jiosh ab wo t-mah g t-namkithadag matt he'es hab i juh g chikpan.
46003009	Pegih, thach piongaj g Jiosh g Apollos wehm. Kum ahpim d Jiosh eniga mach am em-chikpan wehhejed g Jiosh. Heg o wa wepo mam d Jiosh kihta.
46003010	T heg ab i ni-gawulkai mant em-chikp hab masma mani d s-ni-mahchim kihttham ch am shondath g kih am ahgachugk g Jesus Christ. Kum ahpim epai himchuth g kihta ahgachugch g Jiosh ha'ichu ahga. K ab em-ab mamt si s-nen'oith k am hab wo junihith.
46003011	Shondaj o heki hu nahtois ch d Jesus Christ. Kumt pi haschukaj ab ep wo shondath.
46003012	Neh, tp hems wo e mehi matp haschu kih wabsh g sha'ikaj hab wo e juh.
46003013	Pegih, t hab wa masma wo i e a'appe g em-chikpan. Mt heg hekaj si s-ap hab wo juh
46003014	k hab wo bei g e-namkithadag mat hekith wo e mamche.
46003015	T hi wo wa e tho'ibia matp hedai pi kehg hab juh g e-chikpan. T wabshaba g chikpanaj wo huhug hab masma mat g sha'i wo meitto am mei ch ed.
46003016	Heg o wa wepo mach d Jiosh cheopiga no pi am t-eda kih g Hekia S-ap'ekam Gewkthag. Ith amt wo chum s-mahchk.
46003017	Jiosh at wo padch matp hedai wo i em-padch nam pi d enigaj ch d hekia s-ap'ekam.
46003018	Ha'i amtp hab i e ahg mam s-chu a'amichuth am ha nena ed g hemajkam. Pi g am wo hejel e iattogith. Pi at hab wo t-elithath machs s-chu a'amichuth hegam mo pi mahch g Jiosh ha'ichu amichuthadag mattp heg an wo u'ukchith. Am g wo i e nakog mamt an wo u'ukchith, chum as hab wo em-elithath mam pi ha'ichu a'amichuth.
46003019	Tho wabsh pi ha'ichu an Jiosh tahgio mo haschu ihtham hab elith mo d ha'ichu amichuthadag. T g Jiosh an wo ha wulsh heg hekaj ha'ichu ha-amichuthadag mo hab masma an o'ohanas wehhejed.
46003020	K an hab ep chu'ig mo d wabsh pi ha'ichu g ha-chegitoithag g s-chu a'amichuththam am Jiosh wehhejed.
46003021	Kumt hekaj pi hedai wo chum ge t-ha'ichuchuthath. Thach wabsh em-pionag g Apollos ch Peter ha wehm. Wehs ihtha jewed o d em-eniga. Hegai mo hemu in ha'ichug ch hegai mo ab hahawa him o d em-eniga. Thoakag ch muhkig d em-ap'ethag.
46003023	Kum d Christ hemajkamga. K heg d alithaj g Jiosh.
46004001	Thach wabsh piongaj g Christ. K heg t-nuhkuthachuth matt am wo i tashogi g s-a'agi ha'ichu ahgaj g Jiosh. Kumt hab masma wo s-t-mahchk.
46004002	Ha-pionag at heg am hab wo wa'i junihith mo haschu g ahmoj chehani ch s-ap wo nuhkuth g e-nuhkutha.
46004003	Pegih, ni heg am wa'i chikpanith Jiosh. K pi sha'i ni-kudut mamtp has i masma hab wo elithath g ni-chikpan ahpim o hedai i hemajkam. Ni'inis hejel wo ah manis has masma hab wua.
46004004	Pi o ha'ichu sha'i ni-kudut am ni-chegitoi ed manis pi ap am hab junihim g chikpan am Jiosh wehhejed. K wabshaba pi ith hekaj e wohokamchuth manis am wabsh i si s-ap am hab junihim. Heg o wa'i Jiosh s-mahch machs hedai s-ap am hab junihim g t-chikpan.
46004005	Mt heg hekaj pi ab hu wabsh si s-hohtam hema ha'ichu wo abch mat koi wo e ai g tash. Am at haha wo t-a'appe g t-kownalig mat hekith wo jiwia k wo mahsko wua mach haschu i chegito ch haschu ahgch hab junihim ha'ichu k ab haha wo i t-mahkhi g s-ap has elithadag mo he'es ab i him t-wui.
46004006	Neh, ith ani am em-ahgith, ni-wepnag, ab t-amjed ahni ch Apollos mant am wo i em-tashogi mamt pi am hu thahm wo i chesh hegai mo haschu an o'ohanas Jiosh o'ohana ed. Pi amt hedai Jiosh pionag ha ba'ich ab wo si has elithath ch wabshaba ab wehs wo ha kaihamath g Jiosh ha'ichu ahga.
46004007	Pi g wo chum si e haschuthath heg hekaj mam haschu i edgith ch haschu i s-mahch. Jiosh at wehs ab wabsh em-mah mam haschu i edgith.
46004008	Bamsh e elith mam heki hu wehs ha'ichu edgith ch heki hu d s-kakais ch d ge kokownal. Kuch eda ahchim Jesus Christ chuhchai pi d s-kakais ch pi d kokownal. Mamt hu'i woho d wo kokownalk. Kutt em-wehm d wo kokownalk.
46004009	Kuch eda wehs ha ba'ich d i sho'igkam ch attp hems wo t-ko'ij am wehhejed g Jiosh ha'ichu ahga. Shahag wepo mo g Jiosh am t-chehgithch wehs ha ba'ich hab masma mat g kownal am wo ha chehgi hegam matp ha gewito k ha lilsoch.
46004010	Ahpim am hab e elith mam d si ha'ichu s-mahchim ab amjed g Christ ch si s-gewpkthag ch ab d si has ha-elitha hegam mo pi mahch g Jiosh. K eda ihtham pi kehg has t-elith ahchim mach ahgachug g Jiosh ha'ichu ahga ch hab t-elith mach pi ha'ichu mahch ch pi ha gewpkthag.
46004011	Hebai ach bihugko'o ch ep tonkko'o ch pi edgith g eniga. K hegam t-gewichshulig. Pi ach hebai t-mahch ch kih
46004012	ch si chikpan ch hejel t-thagio'ith. K hegam s-ko'okam has t-ahg. Kuch ab wabsh i s-ha ho'ige'ith. T-sho'igchuth o. Kuch wabsh nakog.
46004013	An o ahgahim g iattogi ab t-amjed. Kuch wabsh s-hemajim ha wehm neneok. Bo wabsh t-elith mach d wabsh hegai mo g hemajkam s-ohhoth ch gm hu nehnchuth.
46004014	Ith ani em-ahgith mant wo ha'ichu i em-shelini hab masma mam d si ni-tatchuithch ni-a'aliga. Pi ani hab ahgch em-ahgith manis wo si em-edawua.
46004015	Heg o wa wepo mani d em-ohg ith eda himthag namt pi ab ni-amjed kah g s-kehg ha'ichu ahgaj g Jiosh k hekaj bei g e-wechij thoakag. T wo mu'ijk g em-mashchamtham ith eda Christ himthag. Ni eda d wa'i ahni mant wehpeg am em-wui u'apa ihtha s-kehg ha'ichu ahgaj g Jiosh mamt heg hekaj e tho'ibia.
46004016	Kuni ab i em-gewkemhun mamt am hab wo junihith mani wa haschu am em-chehgith.
46004017	Ia o thaha g t-wehnag Timothy. Kuni am ahgith mat am wo i em-chehgim ed k wo i em-chegitoich matt has masma am wo himchuthath g t-thoakag am wehhejed g Christ mani wa am em-mashchamahim ch wehs ha mashchamahim mani hebai i hihhim. S-mahch am mat heg ab ni-amjed ab i s-wohoch g Christ k heg wa wepo mo d si ni-tatchuithch ni-alithag ch am hab junihim g ha'ichu ni-ahga.
46004018	Kah ani mamsh ha'i si e sheshmachuth hab e ahgch mant pi am hu wo i em-chehgim.
46004019	Nt wabshaba s-hohtam ab wo i hih em-wui matp g Jiosh hab d wo elithak k am haha wo s-mai mams has masma himchuth g e-thoakag ahpim mam chum si e sheshmachuth ch mu'i neneok.
46004020	Ab ach wecho g Jiosh. K pi hab chum chu'ig machs wabsh wo neneokath ch wabshaba g s-ap ha'ichu hab wo junihith heg hekaj Jiosh gewkthag.
46004021	Ab o em-ab mamt ab wo i e thagito wui g Jiosh. Nt hemho wo wa s-em-keh'el am jiwiak mamtp pi ab hu wui wo i e thagito, k wabshaba si s-hemajim ab wo i em-nei mamtp ab wui wo i e thagito.
46005001	Am ash ha'ichu hab ep chu'ig em-shahgith ch d si ge'e pi ap'ekam. Msh eda si e hahaschuth. Hema ash wabsh hohnig g e-ohgbad hohnig. Eda chump g Jiosh pi wohochuththam pi hab sha'i masma.
46005002	Mt wo chum si pi ap e taht mat ith am hab e juh em-shahgith k wo i wuhshath hegai mat am hab juh ihtha pi ap'ekam.
46005003	Chum anis pi am hu ha'ichug ch eda heki hu hab i n-ah mat ihtha o'othham hemho wa gm hu wo i e wuhshath,
46005004	no pi hab masma t-chehani g t-kownalig Jesus matt hab masma am hab wo junihith. T heg am wo em-wehmajk. Kumt heg hekaj am wo e nam
46005005	k wo i wuhshath ihtha o'othham ab e amjed. Kut am wo e sho'igch ihtha o'othham ge Jiawul wecho k atp hems ith hekaj ab wo i e sho'igch Jiosh wui k d wo e tho'ibiakamk mat ep wo jiwia g t-kownalig Jesus k wo ha lothai g pi ap chu'ijkam.
46005006	Pi o ap'e mams hab wo chei mam wabsh si s-ap'e mo eda an ha'ichug g pi ap'ekam am em-shahgith. S-mahch am ihtha hab che'ithag, “Al chum jewajithakud o s-gewkthag ch i ko'okpothkath g wahga.” Ith o chum t-tashogith mat g al chum pi ap'ekam ge'e ha'ichu wo padch.
46005007	Neh, t wo wa e muhkith g kahwal mad mat wo e wuhshath g t-shohshon ha tho'ibiathag. T g jewajithakud gm hu hab wo i e juh. Pegih, k g Jesus Christ d s-wohokam ch e muhkith am t-wehhejed mat wo t-tho'ibia ab amjed g pi ap'ekam. Kum heg hekaj pi padchuthas ch gm hu hab wo i juh g pi ap'ekam mat pi wo em-padch.
46005008	Pegih, tt wo si s-hehgigk ith hekaj ch gm hu hab wo i juh g pi ap'ekam k hab wo wa'i junihith g s-ap'ekam ch hab wo wa'i kaijjith g wohokam.
46005009	Heki ant hu wa am em-o'ohanith k em-ahgith mamt pi ab hu wo ha nawojk hegam mo ha wehm wo'iwup mo hedai pi d ha-wehm kihkam ch hegam mo s-bahbanma ch hegam mo melchkwuhim g chehanig kch hegam mo heg ab ihm ch ab wui e ho'ige'ithahun mo pi d Jiosh ch d ha-nahtoi g hemajkam. Pi ani hegam hab ha ahg mo pi d t-wehm wohochuththam ch hab chu'ig. Ihtham o an wehsko hab chu'ig. Kumt pi has masma pi ab hu wo ha miabi.
46005011	Hegam ani wa hab ha ahg mo hab e ahg mo d t-wehm wohochuththam ch eda am hab junihim g pi ap'ekam. Pi g am chum hems wo ha wehm thadhaiwua matp hedai wo ha wehm wo'iwup mo hedai pi d ha wehm kihkam o atp wo s-bahbanmak o atp wo melchkwuhith g chehanig o atp ab wo ihmath mo haschu d wabsh o'othham ha-nahtoi ch ab wui wo e ho'ige'ithahunath o atp d wo s-i'imkamk o atp d wo s-chu ehskamk.
46005012	Pi o ab hu t-ab machs wo mamche g ha-chu'ichig hegam mo pi d t-wehm wohochuththam. Jiosh at hab wo ha juh. Ab o em-ab mamt gm hu wo i ha wuwhas hegam mat pi wo thagito g pi ap'ekam k eda d chum em-wehm wohochuththam. Ith o hab ahg hegai mo an Jiosh t amjed o'ohanas: “Gam g hu wo i wuhshath g pi ap'ekam hemajkam ab e amjed.”
46006001	Pi g am hu a'ai wo e lothaitath am ha tahgio hegam mo pi mahch g Jiosh ch wabshaba ab e-wehm wohochuththam ha wui wo e thagito. T am wo i ap'ech mamtp haschukaj pi e ap'et.
46006002	Mt wo chum s-mahchk mo hab him g tash matt d wo u'ugchuk ith thahm jewed ahchim Jiosh hemajkamga. Pegih, tt wo chum t-nako matt am wo i ap'ech g al chu'uchum ha'ichu am t-shahgith.
46006003	Mt ep wo chum s-mahchk matt am hu wa hebai chum hems g anghil wo ha lothai. Kutt wo chum t-nako matt wo ha'ichu i ap'ech ith thahm jewed hejel t-wehhejed.
46006004	Pi g am wo beh'i hegai mo pi mahch g Jiosh mas am wo i ap'ech mo haschu i pi ap'e am em-shahgith.
46006005	That wo s-ta edam ha'ichuk mamt a'ai wo e lothaitath. Ab amsh si has ha elith g s-chu a'amichuththam ch amtp eda pi hema cheh am e shahgith mas am wo i em-ap'ech.
46006006	K amsh a'ai e lothait am wabsh ha nena ed hegam mo pi mahch g Jiosh.
46006007	Am am e chehgithch mamt i e gehgch mam eda e kam'on. Matp pi am hu wo i em-ap'ech g em-wehm wohochuththam, mt wabsh pi am hu has wo kaijjith ch wo nako, chum ams ha'ichu em-ehs.
46006008	Ni eda kah mamsh wabsh hejel pi ap ha'ichu hab wua ab ha wui ch ha'ichu ha ehsith chum hems g e-wehm wohochuththam.
46006009	Mt wo chum s-mahchk mat g pi ap hemajkam pi am hu wo i wahp Jiosh kownaltalig ed. Pi g am wo e iattogith mams am hu wo i wahp mamtp ha wehm wo wo'iwupath mo hedai pi d em-wehm kihkam o hedai d em-wehm chechoj o g em-wehm u'uwi o amtp wo jioshgat k ab wo ihmath mo haschu d wabsh o'othham ha-nahtoi
46006010	o amtp wo s-chu e'eskk o wo s-bahbanmak o wo s-i'imkk o wo ha'ichu ha iattogithath ab hema amjed o wo ha'ichu ha wohppo'ithath.
46006011	Ha'ijj am hab chu'igkahim. T wabshaba g Hekia S-ap'ekam Gewkthag gm hu hab i juh g pi ap em-chu'ichig k am i em-ap'ech g t-kownalig Jesus Christ wehhejed.
46006012	Kumsh hahawa ha'i hab chech'e mo wehs ha'ichu hiwgithas matp haschu wehhejed pi an hu ha'ichug g chehanig. Nt wabshaba am wo em-ahgi mo pi wehs ha'ichu s-kehgaj am t-wehhejed. Pi att wo chum hiwigi mat haschu gn hu wabsh wo i si t-ui.
46006013	Ha'i amsh hab chech'e, “Ha'ichu hugi o ab d wuikamaj g t-wohk ch g wohk g ha'ichu hugi ab d wuikam,” ch hab chum ahg mo wehs s-ap'e mach haschu i tatchua am wehhejed g t-honshpadag. K wabshaba ith pi woho mamsh has chum ahg. Pi att wabsh wo huhug hab masma mat ihtham ha'ichu k heg hekaj wo si t-nuhkuth. Neh, mo g cheoj tatchua mat ab wo i miabi g uwi nat pi hab masma nahto g Jiosh. K wabshaba pi hab d ahga ihtha mas wabsh chum hedai wehm wo wo'iwua, Pi at hab ahgk t-nahto g Jiosh machs pi ap wo hekaj g t-honshpadag k wabshaba hab ahgk matt g t-kownalig Jesus wehhejed wo hekaj nat pi heg am t-wehhejed muh.
46006014	Jiosh at ab uhpam i wuhshath g t-kownalig Jesus ab muhkig amjed k hab wa'ap wo i t-wuwhas ahchim heg hekaj e-gewkthag mat hekaj ab i wuhshath g Jesus.
46006015	Mt wo chum s-mahchk mo g em-honshpadag ab gi'i ab g Christ ch d enigaj. Pegih, mt pi woho hab wo juh g e-honshpadag mat ab wo i e wehnath g chehpa'awi.
46006016	Aha nam pi mahch mamtp hema i wo wehmaj wo'iwua g chehpa'awi k d haha wo hemakok heg wehm. Si o shel am ahg ihtha g Jiosh o'ohana ch hab chu'ig mo d hemako am Jiosh tahgio hegam mat wo e wehm wohpiwua.
46006017	K pi hab chum mahs machs hab wo masmak chehpa'awi wehm ahchim matt ab i t-thagito Christ wui nach pi d hemako heg wehm.
46006018	Ni heg hekaj hab kaij mamt wo si e nuhkuth ith amjed mamt pi wabsh chum hedai wehm wo wo'iwupath namt pi heg hekaj wo e hemakoj ha wehm k wo uamhu g e-honshpadag k hab masma wo i e mehkoth ab amjed g Christ.
46006019	Mt wo chum s-mahchk mo g Jiosh ab em-mahkch g Hekia S-ap'ekam Gewkthag. K heg am em-eda kih. Pegih, k d cheopigaj g em-honshpadag ch pi d wabsh hejel em-eniga.
46006020	Jiosh at am i thagito g e-alithag kots wui mat wo t-tho'ibia. Kutt d haha wo hemajkamgajk ch heg hekaj ab wo si has i elith k wehhejed wo hekaj g t-honshpadag.
46007001	Ia ant haha wo em-ahgi hegai mam wa ni-kakke ia ni-o'ohanithk. Ith amt wehpeg ab ni-kakke mas s-ap'e matt pi wo ha hohnt. Kunt hab wo em-ah mo chum hi wa s-ap'e mamt pi wo ha hohnt.
46007002	K wabshaba ha'i g ha-tatchuithag si s-gewkthag. K ihtham ha wehhejed ba'ich i s-ap'e mat wo e hohnt mat heg hekaj pi am hu wo i shul pi ap'ekam ch ed.
46007003	Kumt ab a'ai e wui wo e thagito ahpim mam d e hohonikam no pi g em-honshpadag d a'ai em-eniga ch pi d wabsh hehe'ejel em-eniga. Mt hab s-ap e tahtk ch wo e wehm kihk.
46007005	Pi g a'ai wo e tha'ath, heg hi wa mamtp am a'ai wo e ap'ech mamt he'es i tash pi ab hu wo i e miabi mamt heg hab wo wa'i juh ho'ige'ithahuna k am hab hahawa ep wo masmak mam heki hu mat pi wo em-gehg g ge Jiawul heg hekaj em-tatchui.
46007006	Pi ani ab hu em-chehani mams wo ge hohont, heg hi wa mamtp wo tatchuath ch wo e hohont.
46007007	Mamt hu'i pi wo ha wehm kihkamk hab masma mani ahni. K wabshaba g Jiosh pi wehs hab masma em-ap'echuthch ch ha'i em-ap'echuthch mamt wo e hohont.
46007008	Nt wo ha'ichu em-ahgi ahpim mam pi ha wehm kihkam ch ahpim mat koi g em-wehm kihkam. Ba'ich o i s-ap'e mamt wo hehe'ejelk mani hab masma.
46007009	Mt wabshaba wo e hohont mamtp pi wo e nako mamt wo shohbi g e-tatchui. Ba'ich o i s-ap'e mamt wo e hohont mamt pi wo e kudutath g e-tatchuikaj.
46007010	Tho chehanigaj g t-kownalig Jesus mamt pi wo ohhoth g e-wehm kihkam
46007011	k amtp wabshaba hab wo sha e juh k hemho wa pi hema ep wo hohnt o wo kunt k wabsh wo hejelk o an uhpam ep wo i e nodagi e-wehm kihkam wui.
46007012	Chum as pi d wo em-wehm wohochuththamk g em-wehm kihkam, mt pi am hu wo ha ohhoth matp wo tatchuath mat an wo em-wehmajk. Jiosh at am i ap'ech em-wehhejed mat pi wo padch g em-kihthag. T g Jiosh ab wo ha ui g em-a'aliga mat d wo a'aligajk. T g em-wehm kihkam pi wo ha padch.
46007015	Mt wabshaba wo ha hiwigi mat wo s-em-ohhoth matp wo tatchuath nam pi pi heg hekaj e wupulshch matp wo s-em-ohhoth. Tho tatchuij g Jiosh mamt wo s-ap e tahtkkath ith thahm jewed.
46007016	Kum pi mahch mas em-hekaj ab wo s-wohoch g Jiosh ha'ichu ahga k wo e tho'ibia.
46007017	Pegih, tt am wabsh wo kia oithath mattp haschu d i wehhejedkam mat hekith ab i t-gawulkai g Christ. Ith ani wehsko ha mashcham g wohochuththam.
46007018	Pi o has d ahga mamtp wo pahl hikuchkask o pi wo pahl hikuchkask. Kumt pi wo chum ge gawul e juh ith hekaj. Heg o d wa'i si ha'ichu matt ab wo s-wohog elithath g Jiosh.
46007020	Mattp haschu d i wehhejedkam mat eda ab i t-gawulkai g Jiosh ch heg s-ap am hab wo junihith wehhejed.
46007021	Mamtp hedai d wo ha-neneholigak ith thahm jewed ch wabsh pi heg hekaj wo si e eh'el ab s-wohochuthk g Jiosh ha'ichu ahga. Tp wabshaba am wo sha s-em-ap'et mamt wo e wuhpul'o, mt am hab wo e juh.
46007022	Am g wo s-chegitok mat em-wul'o g Christ ab amjed g pi ap'ekam, chum ams d nehol. Wehsijj ach d hahawa neneholigaj g Christ, chum hems ahchim mach pi d ha-neneholiga ith thahm jewed.
46007023	Jiosh at ab uhpam t-u'apa e wui heg hekaj e-alithag muhkig. Pegih, pi att hegai wo sha'i hiwigi mas wo t-shohbi mach d piongaj g Jiosh.
46007024	Heg o chum hekith am t-wehmaj. Kutt am nenaj ed s-ap hab wo junihith g t-chikpan matp haschu wud matt eda ab i s-wohoch ihtha s-kehg ha'ichu ahgaj.
46007025	Neh, nt am haha wo em-ahgi mam haschu ab ni-kakke ab ha amjed hegam mo pi ha wehm kihkam. Pi o d chehanig ihtha mant wo em-ahgi. K wabshaba ab s-ni-ho'ige'ith g t-kownalig Jesus ch ab ni-mahkch g amichuthadag. Kunt heg hekaj wo em-ahgi mo haschu ba'ich i s-ap'e.
46007026	Sho'o wa'i si ge'ej g t-kudutalig hemu. Kuni heg hekaj hab elith mo ba'ich i s-ap'e mamt am hab wabsh wo i chu'igk mam has i masma.
46007027	Mamtp wo ge wehm kihkamk ch pi am wo ohhoth o pi wo ha wehm kihkamk ch pi an hu wo hema i chum gahghi.
46007028	K wabshaba pi d pi ap'ekam mamtp an wo bei g wehm kihkam. Hi wa g hohnta at ab ba'ich wo i wuhshath g ha'ichu pi ap'ethag. Kuni heg hi wa chum pi hab elith mams ab hu wo nam.
46007029	Pi o am hu ge'e wi'is g tash mat ia ep wo jiwia g Jiosh alithag jewed thahm. Kuni am i em-gewkemhun mamt wo e nahtokchith heg wehhejed. Pi g wo sha'i hiwgith mas wo em-shohbi g hohnta
46007030	o g chikpan o g has tahhathkam o g em-eniga.
46007031	Tt wo hekaj g jewed thahm ha'ichu k wabshaba pi ab hu wabsh wo si pihk t-elithath nat pi wehs wabsh wo huhug.
46007032	Chum ani em-tatchuichuth mamt pi ha'ichukaj wo e kudutath. Gohkpa o kahch g t-chegitoi matt wo ge hohnigk. Kutt wabshaba wo t-nako matt heg am hab wo wa'i junihith chikpan am wehhejed g t-kownalig Jesus mattp pi wo ha hohnigk.
46007033	Mattp hedai wo ha hohnt k hemho wa ha'ichu am hab wa'ap wo junihith wehhejed mat wo s-hohho'ithath.
46007034	Kumt ahpim u'uwi hab wa'ap wo e nako mamt ab wo gawulkthask ch heg am hab wo wa'i junihith chikpan am wehhejed g t-kownalig Jesus mamtp hedai pi wo ha kunk o koi wo ha kunt. Mtp wabshaba hedai wo ge kunk ch ha'ichu am hab ep wo junihith ha wehhejed mat wo s-hohho'ithath.
46007035	Ith ani hab kaij nani pi tatchua mant am wo i em-wehmt ch pi heg hekaj manis am ha'ichukaj em-shoshobith. Tatchua ani mamt am hab wo junihith mo haschu d s-ap'ekam ch pi wo hiwigi mas am ha'ichu wo em-shohbi mamt am wehs wo i e thagito t-kownalig Jesus wui.
46007036	Mt wabshaba wo ha hiwigi g u'uwi e-a'aliga mat wo ha kunt mamtp hab wo elithath mo d si tatchui nat pi s-ap ge'ege'ehogat. Am o wa s-ap'e mat am hab wo e juh.
46007037	K wabshaba am wa s-ap'e mamt wo ha nuhkuthath mamtp hab wo elithath mo s-ap'e no pi pi d tatchui.
46007038	Pegih, am o wa s-ap'e mamt wo ha hiwigi ch hi wa ba'ich i s-ap'e mat pi wo ha kunt.
46007039	Matp hedai wo e hohont k d wo e-wehm kihkamk am hugkam mat hekith hema wo i muh. K am hahawa s-ap'e mat ep wo bei g wehm kihkam, heg hi wa mat g e-wehm wohochuththam an wo bei.
46007040	Mt wabshaba ba'ich wo i s-ap'e tahtkkath mamt pi ep wo bei g wehm kihkam. Neh, ith o am ni-tashogith g Hekia S-ap'ekam Gewkthag.
46008001	Am ant haha wo em-ahgi hegai mam ab ni-kakke ab amjed hegai ha'ichu hugi mo g hemajkam an to'aw am chum iagchulithch g e-jijoshga. Ha'ijj amsh hab e elith mam si s-mahch mamt has wo chum e junihith ch si e hahaschuth g ha'ichu e-mahchigkaj. Nt wabshaba wo em-ahgi mamt am hab wabsh wo junihith mat haschu d wo i ha-wehmtadagk g em-wepnag mamtp woho ab wo ha tatchuath.
46008002	Pi amki koi ha'ichu s-mahch mamtp hab e elith mam s-e-mahch.
46008003	Jiosh o s-t-mahch ahchim mattp ab si tatchua.
46008004	Pegih, k pi d ha'ichu g ha-jijoshga am t-wehhejed nach pi s-mahch mo g Jiosh d hemako.
46008005	K eda mu'i an ha'ichug g gewpkthag an thahm kahchim ch ed ch an jewed thahm mo hab e a'aga jijosh ch kokownal.
46008006	Ch ahchim hi s-mahch mo d hemako g Jiosh t-ohg. K wehs ha'ichu d amjedkamaj. Kuch heg wehhejed in d thothakam. K g t-kownalig Jesus Christ d hemako ch wehs ha'ichu nahto. K heg gahi wuhshanim g Jiosh ab t-mahkch g wechij thoakag.
46008007	Pegih, msh ha'i hi wa s-mahch mo g ha-jijoshga pi d ha'ichu am t-wehhejed ch hekaj pi has e elith ch wabsh ko'a hegai mo an e to'aw ha wehhejed. Sh ha'i g em-wehm wohochuththam pi am hu s-ap s-mahch mo pi d ha'ichu g ha-jijoshga no pi heki hu wa'i amjed ab has ha elith. Kumsh ko'a hegai mo am e to'aw. Sh ihtham am em-neith ch am em-oithch hab e junihim ch eda hekaj e kudut no pi hab elith mo pi ap'e.
46008008	Kumsh ahpim hab kaij mo pi has d ahga am Jiosh nena ed mamt wo huh ihtha. Pegih, matp pi has d ahga k ch pi ha'ichu wo heki em-wua mamt wabsh wo thagito.
46008009	Chum as hi wa s-ap'e hejel em-wehhejed mamt wo huh ch wabshaba pi ap'e mamt wo huh matp heg hekaj wo e kudut k wo i shul hegam mo pi hab masma s-mahch ihtha.
46008010	Ihtham atp hems am t-oithk hab wo e juh ahchim mach ha'ichu s-mahch k am hab wo juh mo haschu hab elith mo pi ap'e. Pi att am hu wo i wahp k wo t-gegos mo hebai i e ko'a hegai mo an e to'aw ha wehhejed g ha-jijoshga
46008011	natt pi heg hekaj wo heki ha himch hegam mo pi gewpkthag e-wohochuthadag ed. Tsh eda g Christ ha wehhejed muh no pi s-ha tho'ibiamk.
46008012	Kutt wo padch mo haschu hab chum s-junimk am ha wehhejed mattp wo heki ha himch.
46008013	Pi att hekith wo huh matp haschukaj wo heb hu hihi g t-wepnag mat am t-oithch hab wo e junihith.
46009001	Pi ani em-ahgith mams am hab wo junihith hegai mani ahni haschu pi am hu hab wua. Ahni ani hab wa'ap pi hekaj g ha'ichu ni-ap'ethag, chum anis d uhgchu ch ge'e ap'ethag nat pi am i ni-kei g Jiosh mant wo ahgachugath g Christ. Ni heg am neith am i thahm mat e chegito k i wuhsh. Kum ahpim d e tho'ibiakam heg hekaj ha'ichu ni-ahga mani am ahgachug wehhejed g Jesus Christ.
46009002	Chum as ha'i pi wohochuth mani d Jesus Christ kehsha, m wabshaba ahpim s-wohochuth nat pi em-tho'ibia k hekaj am wohokamch mani d kehshaj.
46009003	Ith ani am ha ahgith hegam mo pi wohochuth mani d Christ kehsha.
46009004	Ahchim mach d Christ chuhchai ach edgith g ap'ethag matt ab wo bei g t-gegosig heg hekaj t-chikpan.
46009005	Christ wepnag ch Peter ch ha'i ehp g Christ chuhchai ash an uh'uthch g e-wehm kihkam mo eda hasko hihhim ch am ahgachug g Jiosh ha'ichu ahga. Kumsh am ha thagio'ith.
46009006	Bani wa masma ap'ethag. Kuch eda ahchim g Barnabas wehm pi hekaj g t-ap'ethag ch wabsh hejel t-thagio'ith.
46009007	K eda wehs nahnko mahs chikpantham ab u'u g e-gehgewi ab e-chikpan amjed. Shonthal am ha thagio'ith ch g oithag chikpantham ab ha namkith heg hekaj mo haschu i bahijith ch g ha'ichu thoakam ha nuhkuththam ha gegosith heg hekaj mo haschu ab i wuhshani.
46009008	Pi o d wabsh hemajkam hab ha-elitha ihtha. An o hab chu'ig heg eda Jiosh chehanig
46009009	mat g Mosesbad an o'oha: Pi amt an hu wo wulsh g woiwis chini mat wo kehiwia g ha'ichu bahijitha. Neh, pi o hegam hab wa'i ha ahg woiwis.
46009010	Ahchim o hab ep t-ahg. Hegai mo hedai i moihun ch hegai mo hihk g e'es at hemho wa ab wo ha'ichu i nei ith ab e-chikpan.
46009011	Heg o wa wepo matt am ei g ha'ichu kai em-shahgith, am em-ahgithch g Jiosh ha'ichu ahga. K hab chum mahs matt ab ha'ichu wo i nei em-amjed.
46009012	Am amsh ha'i i ha wehmaj. Kuch eda ba'ich i ap'ethag matt ab wo chum i nei ha'ichu em-amjed ch wabshaba pi hekith ab hu em-tahni ch am wabsh wehs ha'ichu nakog matt pi an hu wo shohbi g s-kehg ha'ichu ahgaj g Jiosh ab amjed g Christ.
46009013	Mt wo chum s-mahchk mo hegam mo am chikpan ge'e cheopi ch ed ab i neith g e-gegosig heg amjed mo g hemajkam ab mahkch g Jiosh.
46009014	Pegih, k hab wa'ap masma am t-chehani g t-kownalig Jesus hemu. Ahchim mach am ahgachug g s-kehg ha'ichu ahgaj g Jiosh attsh ab amjed wo i nei g t-thagio'ithadag.
46009015	Ni eda pi hekith sha'i hekaj ihtha ni-ap'ethag ch pi heg hekaj em-ahgith ihtha manis em-chehani mamt wo i ni-thagio'i hemu. Ba'ich i mant wo bihugim k wo muh kih hegai manis wo em-kowlant ith hekaj s-kehg ha'ichu ahga.
46009016	Ab o ni-chehani g Jiosh mant wo ahgachugath g ha'ichu ahgaj. Kunt wo si pi ap ni-tahtkk mantp pi am hu hab wo junihith. Jiosh ash ab ep em-chehani mamt wo t-namkith ahchim mam ab t-amjed kah g ha'ichu ahgaj. Ni wabshaba pi ab hu em-tahni heg hekaj mant ba'ich wo i s-ap ni-tahtkk ab wabsh em-mahkch.
46009017	Mantp ahni hab i n-ah mant am hab wo junihith ihtha chikpan ch hekaj ab wo bei g ni-gehgewi. K wabshaba g Jiosh ab ni-chehani ch ab ni-hiwig.
46009018	Pegih, k ith d ni-gehgewi mani si s-ap ni-tahtk heg hekaj mani ab wabsh em-mahkch g s-kehg ha'ichu ahgaj g Jiosh. Heg ani hekaj pi hekaj g ni-ap'ethag manis wo em-kowlant.
46009019	Pi ani hedai ha hiwig ch wabshaba wehs ha wehhejed ni-pionchuth mantp hems hab masma mu'i ab wo i ha nohnogi Christ wui.
46009020	Ni am ha oithch hab ni-junihim hegam mo am oith g heki hu t-himthag ahchim Tutuligo mani hekith i ha wehmaj
46009021	ch am ha oithch hab ni-junihim hegam mo pi am hu oith mani hekith i ha wehmaj mant hekaj ab wo i ha nohnogi Christ wui. K eda pi hab mahs manis pi ab hu wecho g Jiosh chehanig nani pi am hab junihim mo haschu ab i ni-chehani g Christ.
46009022	Pi ant am hab wo junihith mat haschu wo ha kudutath, chum anis s-mahch mo s-ap'e am ni-wehhejed. Tp hems heg hekaj wo ni-hiwigi mant am wo i ha wehmt. Wehs ani ha wepo masma hab ni-wua mantp hems hab masma ab wo i ha nohnogi Christ wui wabsh chum has masma.
46009023	Ith ani wehs hab wua mant hekaj am wo ahgachugath g s-kehg ha'ichu ahgaj g Jiosh matt t-wehm wo bei g s-ap tahhathkam.
46009024	S-mahch am mat g e melchuththam hab wa'i masma wo bei gehgewi mat wo si e nakogath. Tt hab wa masma am wo t-nakogath matt wehs am hab wo juh g Jiosh tatchui.
46009025	Hegai mo hedai i tatchua mat wo bei g gehgewi at hemho wa wo e momoisha k wo e nuhkuth wehs ha'ichu k ed. Neh, ith o wehs hab e wua heg wa'i wehhejed mamt ab wo wahki g gihko. T eda wabsh wo huhug. Ch wabshaba ahchim am hab t-junihim heg wehhejed m at pi hekith wo huhug.
46009026	Ni hekaj hab hi heg wa wepo mani shel med heg wui mant am wo nahto g ni-mel k ab wo bei g ni-mahkigdag. S-mahch am mo g shonikkashtham pi tatchua mas wo heki wua g e-shonihina. Ni ahni hab wa'ap pi tatchua manis wo heki wua g ni-ap'ethag wehhejed g ni-chikpan.
46009027	Shonikkashtham o ab si e nakog ch e momoisha. Ni ahni hab wa masma ni-nakog Jiosh chikpan ed mat pi wo ni-ohhoth heg amjed am i thahm mant ab i em-wai mamt am hab wa'ap wo junihith.
46010001	Am am wa chum s-mahch matsh wa haschu has e juh am ha tahgio g t-shohshon matsh wa g Mosesbad am i ha wanim. Jiosh ash hab masma ha nuhkuth ch ha wanimed mash wa g chewagi am ha ba'ich him. Kutsh am gahi i huhud g ge'e shuhthagi.
46010002	Ith atsh hab ha juni mat hekaj ab wo s-wohog elithath g Mosesbad.
46010003	Wehsijj ash am ko'a hegai ha'ichu hugi mash g Jiosh ab ha mahk
46010004	ch wehsijj ab ih'e hegai shuhthagi mash ab ge'e waw t amjed tha'iwuni ch s-wawinig. Ihtha waw o wepogithas g Christ mo g thoakgaj chum hebai ha wehmaj ch ab ha mahkch g ho'ige'ithalig.
46010005	Tsh wa eda mu'ijj pi ab hu wohog el g Jiosh. Tsh hekaj si pi ha hohho'i ihtham k ab ha hugio tohono jewed ch ed mash an oiopohim. Sh g ha-hohon am wabsh e thagitohim.
46010006	Pegih, wehs ihtha o d wabsh chehgitha mat wo t-shohbi matt pi ab hu wo i tatchua g pi ap'ekam mash wa hab e wua ihtham
46010007	ch pi ab hu wui wo t-ho'ige'ithahu mo haschu pi d Jiosh mash wa hab e wua ha'ijj ihtham. Bo chu'ig an Jiosh o'ohana ed matsh wa am thadhaiwua k huh mat haschu am to'i hegai mo chum jioshchuth k am i wuwhag k e waila.
46010008	Am hu hebai ehp, sh ha'ijj wabsh chum hedai ha wehm wo'iwup. Tsh g Jiosh am ha'i ha cheha matsh wo ha koktha. Tsh gokko gamai waik mihl (23, 000) e ko'ij hemako tash ed.
46010009	Am hu hebai ehp, tsh ha'ijj bagach g Jiosh. Tsh heg hekaj am ap'ech matsh wo ha ki'ikka g kohk'oi k wo ha hugio.
46010010	Am hu hebai ehp, sh ha'ijj pi ap has ahg g Jiosh hab kaijch mash pi ap ha thagio'ith. Tsh heg hekaj am ap'ech matsh g anghil wo ha hugio. Mt heg hekaj pi am hu ha oithch hab wo e junihith.
46010011	Ith ash wehs an o'ohanas mat wo t-shohbithath matt pi hab wo junihith g pi ap'ekam ahchim mach hemu in d thothakam am wehs ha oithch.
46010012	Ha'ijj amsh hab e elith mam s-gewpkthag am e-wohochuthadag ed. Mt wabshaba wo si s-e nen'oithk mamt pi wo i e jushathkath k pi wo i gei am pi ap'ekam ch ed no pi wehsijj t-a'appem g Jiawul.
46010013	Wehs hegai a'appema mo ab t-aihim o chum hedai ab a'ahe. K wabshaba g Jiosh hab kaij matsh wo t-nuhkuthath ch heg hekaj pi hiwgith mas wo t-a'appe am thahm matt he'es wo i t-nako ch ab t-mahkch g gewkthag matt wo nakog k wo t-tho'ibia heg amjed.
46010014	Pegih, ni-wepnag mani si em-tatchua, pi g ab hu wui wo sha'i e ho'ige'ithahunath hegai mo haschu pi d Jiosh.
46010015	Am g wo i a'amichuth ihtha nam pi ha'ichu s-a'amichuth.
46010016	Ab ach ho'ige'ith g Jiosh ch ab si ihm g alithaj mach eda hab wua g mihshmetha chemait hugi no pi hab d ahga mat am i thagito g e-hon kots t ab k am iawua g e-eh'ed mat am t-wehhejed muh.
46010017	Tho wa'i hemako hegai mat am t-wehhejed muh. Ch ahchim am t-chehgithch mach am wehmaj d hemako am t-wehm hab wuathch g t-mihshmetha chemait hugi.
46010018	Jiosh atsh am ha cheha g t-shohshon mat wo ha koktha g ha'ichu thoakam k hekaj wo iagchul g e-chu'ichig wehhejed k haha wo huh hegai chuhkug. K hegam mo ko'a ab ihm g Jiosh.
46010019	Pegih, k hegam mo ab ha wui iagchulith g e-jijoshta ab ha ihm ko'athch g e-iagchulitha. K eda pi d ha'ichu g ha-jijoshta.
46010020	Ab o wabsh ha ihm g jijawul pi e mahchch mas has e wua. Kuni pi em-tatchuith mams wo ha wehm ab ha ihm g jijawul ko'athch hegai mo ab ha to'ith.
46010021	T-kownalig Jesus Christ o ab t-mahkch ihtha t-mihshmetha chemait hugi. K pi sha'i hiwgithas mams wo ha wehmajk amai mo ab ha ihm g e-jijoshga ko'athch hegai mo ab ha tho'ith.
46010022	Shahag wepo mam tatchua mamt wo hehgamch g Jiosh ab ha ihmathch g jijawul mamtp hedai ha wehm ko'a mo haschu ab wui e to'aw g ha-jijoshga. S-e g wo nen'oithk no pi ba'ich i s-gewkthag g Jiosh mam ahpim ch wo s-ko'okam em-namkith.
46010023	Msh ha'i hab chech'e mo wehs ha'ichu hiwgithas matp haschu wehhejed pi an hu ha'ichug g chehanig. Nt wabshaba wo em-ahgi mo pi wehs ha'ichu s-ap'e am t-wehhejed. Wehs ha'ichu o hiwgithas ch wabshaba pi wehs d wo i t-wehmtadagk.
46010024	Am g wo s-chegitok g chum hedai ha-ap'ethag ch pi wabsh hejel e-tatchui.
46010025	Oi g am wabsh wo huhgi matp haschu am e gagda nolawtakud ch ed k pi wo e kudu mas hebai e bei. Pi o ab hu em-ab mams ab wo ha kakke mas d hegai mo ab e to'ith g ha-jijoshga.
46010026	An o hab chu'ig Jiosh o'ohana ed mo wehs ha'ichu d enigaj.
46010027	Mamtp wo tatchuath ch am wo e gegositho ha-kih am hegam mo pi d e tho'ibiakam ch ab em-waith. Kumt wabsh wo huh matp haschu ab wo i em-to'i k pi ab hu wo ha kakke mas ab e to'ith g ha-jijoshga, wabsh pi wo e kudu mas hebai be k ab em-mah.
46010028	T wabshaba hema ab wo sha si em-ahgi mat ab e to'i g ha-jijoshga, mt pi wo huh mat heg hekaj pi wo e kudu hegai mo em-ahgith. Pegih, mtp hems ha'i hab wo chei, “Ms haschu ahgk hig wo ge has ni-ahgath heg hekaj mani haschu i ko'a mani eda heg hekaj ab ho'ige'ith g Jiosh?
46010030	Kunis haschu ahgk wo ni-shohbi heg wabsh hekaj mam e kudut?”
46010031	Pegih, woho o wa mach ap'ethag matt wabsh chum haschu wo ko'ath. K wabshaba ab t-ab matt ab wo si ha'ichuch g Jiosh wabsh chum haschu k ed, chum hems heg hekaj mach haschu i ko'ath ch haschu i ih'e.
46010032	Am g wabsh s-ap wo kihkath ch pi ha'ichu am hu hab wo junihith mas heg hekaj hedai am hab wo juh g pi ap'ekam, chum hems hegam mo pi d e tho'ibiakam.
46010033	Bamt wo masmak mani ahni. Pi ani am hu wa'i hejel ni-chegito ch wabshaba wehs s-ha chegito g hemajkam. Bani wa ni-wua matp hems heg hekaj wo s-hohho'i mani has ni-wua k ab wo s-wohoch g ha'ichu ni-ahga k wo e tho'ibia.
46011001	Am g wo ni-oithk hab e wuath hab masma mani ahni Christ oithch hab ni-junihim.
46011002	Ab ani si has em-elith mamsh chum hekith s-ni-chegito ch am oithch hab e junihim ihtha himthag mant am em-wui u'apa.
46011003	Mt wabshaba wo chum s-mahchk mo g cheoj am thahm g uwi. K g Christ am thahm g cheoj. K g Jiosh am wehs ha'ichu thahm.
46011004	Ith amt wo chehgithch mam eda e mihshmath. Mt heg hekaj ahpim chechoj pi ab hu wo ha ma'ishchith g e-mohmi mam hekith i e ho'ige'ithahun ch am ep ahg g Jiosh ha'ichu ahga. That wo s-ta edam ha'ichuk mamtp ab wo ha ma'ishchith.
46011005	Kumt ahpim u'uwi hi ab wo ha ma'ishchith g e-mohmi mam hekith i ha kaichuthch e ho'ige'ithahun ch am ep ahg g Jiosh ha'ichu ahga. Bat wa masma wo s-ta edamak mamt wo s-wohlim hih g e-mo'o mamtp pi ab hu wo ha ma'ishchith.
46011006	Pegih, mt ab wo e ma'ishchith ch wo e mihshmath k heg hekaj pi wo si e el.
46011007	Kumt ahpim chechoj pi ab hu wo ha ma'ishchith g e-mohmi e mihshmathch no pi g Jiosh am t-eda chehgithch g e-gewkthag. Mt wabshaba ahpim u'uwi ab wo e ma'ishchith nam pi ab wecho g chechoj ch ab chehgithch g ha-gewkthag.
46011008	Jiosh at wehpeg nahto g cheoj k heg amjed ab i wuhshath g uwi k nahto am wehhejed g cheoj.
46011010	Ab o em-neith g anghil. Kumt ahpim u'uwi am wo ha chehgi ab ha ma'ishch g e-mohmi mam ab ha wecho g chechoj.
46011011	K eda hab d elithaj g Jiosh mat g cheoj ch uwi ab a'ai wo e hiwgath ch ab a'ai wo i e wehmajk.
46011012	Woho o wa mat g Jiosh ab i wuhshath g uwi ab amjed g cheoj. K wabshaba g chechoj ab hahawa uwi t amjed i wuwhag. K wehs ha'ichu ab d Jiosh amjedkam.
46011013	Am g wo oithahith ihtha mo pi hab chum chu'ig mas g uwi ab wo e ho'ige'ithahu Jiosh wui pi ab hu ma'ishch g e-mo'o.
46011014	S-mahch ach mo g che'echew mo'o s-ta edama am wehhejed g cheoj
46011015	ch wabshaba am wa s-ap'e g uwi wehhejed no pi ab mahkch g Jiosh mat hekaj ab wo e ma'ishchith g mo'oj.
46011016	Pi ani ahpim wa'i em-mashcham ihtha. Wehsko ani am ha mashcham mo hebai g t-wehm wohochuththam e hehemapath. Kush wehsijj g Christ chuhchai hab masma ha mashcham. T hab pi hedai ab hu wo chum t-ne'owi heg hekaj.
46011017	Msh am ha'ichu ep pi ap hab wua mam am e hehemapath.
46011018	Wehpeg ant ith hab wo ah mani kah mamsh ha'i ab e wui gegok am e nanmekch. Ni am wa he'es s-wohochuth ihtha.
46011019	Hemho wa at am wo i wuhsh g hab mahs kudutadag em-shahgith mat am wo i e tashogi mo hedai pi ap'e.
46011020	Na'ams hab elith mam s-ap hab wua g chemait hugi hekith i e nanmekch ch amsh eda pi ap am hab junihim.
46011021	Wehpeg amsh e wehm e gegosith ch eda pi a'ai e ho'ith ch ha'i wabsh s-kokwog ch ha'i nawko'o ch ha'i bihugko'o.
46011022	Bo wa masma tasho mam pi ab hu has ha elith g e-wehm wohochuththam ch wabsh si ha edawua hegam mo am d wa sho'igkam. Mt hemho wa ab wo e chu'ichigch ith hekaj. Ba'ich o i s-ap'e mamt wo e gegos hehe'ejel e-kihki am k am hab wo juh g chemait hugi mam am e nanmek.
46011023	Am ani wa em-mashcham hegai mo wa g t-kownalig Jesus am ni-tashogith ab amjed ihtha chemait hugi himthag. Am atsh i shonwua heg i hudunk ab mamtki wa wo gagda matki wo e muhkith. Hegam mash wa ab wui e thagitokch atsh am i e hemapai. Kutsh g Jesus am i bei g chemait
46011024	k am i hahai ab ho'ige'ithk g Jiosh k hab kaij, “Tho ni-honshpadag ihtha mamt am i em-hahaini. Ith ani hab ahgch hab kaij mant wo ni-muhkith am em-wehhejed. Ab g wo huhgi ihtha hahainig k ith chum hekith am hab wo junihith mamt hekaj wo s-ni-chegitok.”
46011025	Tsh wa woho hab e juh. Kutsh am hahawa bei g tahsa k hab kaij, “Tho ni-eh'ed ihtha nawait. Ith ani hab ahgch hab kaij mat g ni-eh'ed wo e iawua. T g Jiosh heg hekaj am hab wo juh hegai mo wa hab kaij matsh hab wo em-juni. Ab g wo ih'i ihtha k ith chum hekith am hab wo junihith mamt wo s-ni-chegitok.” Neh, bo kaij g t-kownalig Jesus.
46011026	Kuch hekith am hab i wua ihtha chemait hugi ch am tasho wohokamchuth mat t-wehhejed muh ch ab aihim mat ep wo jiwia.
46011027	Pegih, tt am wo si hejel i t-mamche machs wa woho ab ha'ichuchuth g t-kownalig Jesus k am hab haha wo juh g chemait hugi. Tsh ab wo moht g chu'ichig matp hedai pi ap hab wo wuath ihtha chemait hugi no pi pi ha'ichuchuth mat am thagito g e-hon kots wui k am iawua g e-eh'ed mat t-wehhejed muh.
46011029	Tt am wo ai g s-ko'ok t-namkithadag mattp hab wo juh g chemait hugi pi amichuthch mat am t-wehhejed muh g t-kownalig Jesus.
46011030	Heg am hekaj mu'ijj kok'o ch pi ab hu gewpk ch ha'ijj heki hu koi.
46011031	Bat wa masma hab wo t-juh g Jiosh hab ahgk matt wo thagito g pi ap t-chu'ichig k pi gm hu hab wo i t-juh ab amjed g Jiosh hab masma mat hegam mat pi ab hu wui wo i e nohnogi. Pi at hab masma s-ko'okam ab wo t-namkith g Jiosh mattp hems wehpeg am wo si hehe'ejel i t-mamche mach has masma.
46011033	Pegih, ni-wepnag, am amt wo a'ai e nenida k wehs e wehm hab wo juh g chemait hugi.
46011034	Matp hema d wo bihugimkamk ch wo e gegos ab e-kih ab mat koi wo e ai g em-namki. Mt am hahawa pi heg hekaj ab hu wo e chu'ichigch. Am ant haha wo i ap'ech mam haschu ab ep i ni-kakke hekith i em-neithk.
46012001	Ab am wa ep ni-kakke ab amjed hegai gewkthag mo g Hekia S-ap'ekam Gewkthag ab t-mahkch matt ab a'ai wo i t-wehmajk. Tatchua ani mamt wo s-mahchk g wohokam ab amjed ihtha.
46012002	Ithani am hahawa s-mahch mam wa ha'ichukaj am i e wanimed mam eda ab has ha elith mam haschu i chum jijoshchuth.
46012003	K wabshaba pi d Hekia S-ap'ekam Gewkthag ch am i em-wanimed namt wa ge e nako mams wo wohokamch mo g Jesus d Jiosh. Hegam mo pi edgith g Hekia S-ap'ekam Gewkthag o hab elith mo g Jesus am gawulkthas ab Jiosh t amjed. Kuch wabshaba ahchim mach edgith s-mahch mo g Jesus d Jiosh.
46012004	Ab o t-mahkch g Hekia S-ap'ekam Gewkthag g gewkthag matt hab wo junihith g nahnko mahs ha'ichu am wehhejed g Jiosh.
46012005	K g t-kownalig Jesus am ap'echuthch matt has masma am hab wo junihith.
46012006	K d nahnko mahs chikpan mach am hab junihim ch wabshaba wehs ab d amjedkamaj g Jiosh.
46012007	Heg o ab t-mahkch g Hekia S-ap'ekam Gewkthag. K ith am t-gewpkathch ch ab hehe'ejel t-mahkch matt has wo t-junihith ch am a'ai wo i t-wehmajk. Kuch s-mahch mo am t-e'eda g Hekia S-ap'ekam Gewkthag no pi ab t-mahkch g gewkthag.
46012008	Ab o ha'ijj t-mahkch matt wo s-chu a'amichuth k am wo tashogi g s-hasig ha'ichu ch ab ha'ijj t-mahkch matt wo si s-mahchk ch ahgachugath g Jiosh ha'ichu ahga.
46012009	Ab o ha'ijj t-mahkch g ge'e wohochuthadag ch ab ha'ijj t-mahkch matt wo ha thoaj
46012010	o g s-hasig ha'ichu hab ep wo junihith. Ab o ha'ijj hehe'ejel t-mahkch g ha'ichu e-ahga matt wo ahgath ch ab ha'ijj t-mahkch matt wo neneokath g pi t-machiga ne'okikaj ch ab ha'ijj t-mahkch matt wabsh wo s-amich hegam ne'oki k am wo i tashogi k ch ab ha'ijj t-mahkch matt wo s-mahchk mo haschu ahga ab amjed g Hekia S-ap'ekam Gewkthag ch haschu pi ab hu amjed.
46012011	Neh, wehs ihtha o ab d amjedkamaj g Hekia S-ap'ekam Gewkthag. K heg ab hehe'ejel t-mahkch mo has i mahs chikpan am hab s-junimk ab gai t-wuhshanim.
46012012	S-mahch ach mo g t-honshpadag mu'i nahnko chuhchu'ithag ch wabshaba d wa'i hemako. Kuch hab wa masma wehsijj d hemako ahchim matt ab i t-wehnath g Christ.
46012013	Mu'ijj am hi wa pi d Tutuligo. Tt wabshaba pi wo t-nako machs hab wo chei mam pi d t-wehm wohochuththam. Ha'ijj am hi wa d nenehol. K wabshaba pi has d ahga mam has i mahs ch ab i s-wohoch g Jiosh. Heg at wehsijj ab i t-hemakoch. K hahawa heg wa wepo mach d Jesus honshpadag. K g Hekia S-ap'ekam Gewkthag wehsijj an t-u'ukch.
46012014	Kuch eda nahnko mahs ha'ichu chikpan hab masma mo g nahnko chuhchu'ithaj g t-honshpadag.
46012015	T-tahtad o pi wepo ha'ichu hab wua mo g t-nohnhoi. Kuch wabshaba wehs ha tatchua.
46012016	K g t-nahnk gawul ha'ichu hab wua mo g t-wuhpui.
46012017	Kuch wabshaba wehs ha tatchua natt ge has masma ha'ichu wo kah mattp pi wo sha ha nahnkk ch pi has masma wo hewagi mattp pi wo sha ha thahkk.
46012018	Jiosh at am nahto g o'othham k hab masma hab juh g nahnko chuhchu'ithag ab t-honshpadag ab.
46012019	K wehs ab i e wehnathch g hab t-chuhchu'ithag no pi d hemako g t-honshpadag.
46012021	Pi ach hegam wa'i tatchua t-wuhpui ch wabshaba g t-nohnhoi ehp k ch pi heg wa'i tatchua t-mo'o ch wabshaba g t-tahtad ehp.
46012022	Ha'i o pi gewpkthag g hab t-chuhchu'ithag ch wabshaba hab wa masma d si t-tatchui.
46012023	Kuch s-ap ha nuhkuth ch ha ma'ishch mat pi wo mahsk hegam hab chuhchu'ithag mo pi ta neithagma.
46012024	Pi ach hab masma s-ha nen'oith hegam hab chuhchu'ithag mo pi has d ahga mat wo e neithath.
46012025	Wehs ach ha tatchua g hab t-chuhchu'ithag mat wehs e wehm s-ap wo chikpanath.
46012026	Pegih, bach wa masma chum t-wehm s-ap chikpan ch wehs t-wehm wo t-sho'igch mattp hema ha'ichukaj wo t-sho'igch. Kutt wehs t-wehm wo s-hehgigk mamtp hema ab wo si s-ap has t-ah.
46012027	Pegih, wehsijj ach d hemako g Jesus Christ wehm ch heg wa wepo mach d honshpadaj ch hehe'ejel d nahnko chuhchu'ithaj.
46012028	Jiosh at wehs ab i t-mahkhi matt haschu hab wo junithahith. K ith d si wehs ha thahm t-chikpan mach ha'i d Jesus Christ chuhchai ch am ahgachugch g ha'ichu ahga ab amjed. K ith ab oithch d t-chikpan mach ha'i d Jiosh ha'ichu ahga i tashogiththam. K ith ab oithch d ep t-chikpan mach ha'i d Jiosh ha'ichu ahga ha mashchamtham. Ha'ijj ach s-hasig ha'ichu hab wua ch ha'ijj u'ukch g gewkthag matt wo ha thoaj ch ha'ijj am i ha wehmaj ha'i ehp ch ha'ijj am ha'ichu a'ap'echuth ha shahgith g t-wehm wohochuththam ch ha'ijj g pi t-machiga ne'okikaj neneok.
46012029	Pi att wehsijj gm hu mehk wo ahgachugath g Jiosh ha'ichu ahga ch pi wehsijj d Jiosh ha'ichu ahga i tashogiththam ch pi wehsijj d Jiosh ha'ichu ahga ha mashchamtham ch pi wehsijj u'ukch g gewkthag matt hab wo junihith g s-hasig ha'ichu
46012030	o wo ha thoaj ch pi wehsijj neneok g pi t-machiga ne'okikaj ch pi wehsijj ab mahks g amichuthadag matt wo tashogi ihtham ne'oki.
46012031	K wabshaba ha'i ihtham mahkigdag ba'ich d i ha wehmtadag g t-wehm wohochuththam. Kutt heg hekaj ba'ich wo i tatchua matt wo hekaj hegam. K eda g pihk elithadag wehs ba'ich d i si ha'ichu.
46013001	Neh, ttp hems wo t-nako matt wo neneokath g nahnko mahs o'othham ha-ne'okikaj o chum hems g anghil ha-ne'oki. T wabshaba hegai t-ne'oki heg wo wa wepok mo g s-nakosig ha'ichu am e gew mattp pi wo edgithath g pihk elithadag.
46013002	Thach wabsh pi ha'ichu mattp pi wo edgithath g pihk elithadag, chum achs ab wo mahksk matt wo si s-ap i tashogi g Jiosh ha'ichu ahga o wo s-mahchk g ge'e ha'ichu ch g s-juhk ha'ichu ahga wo s-amichuthath o wo edgithath g wohochuthadag matt wo i himch g tho'ag.
46013003	Pi o ha'ichu t-wehhejed s-kehgaj mattp pi wo edgithath g pihk elithadag, chum achs hems wo s-chechojimak matt wehs gm hu wo ha mah g ha'ichu t-eniga, chum hems ab wo i t-thagito mamt wo t-mehith k wo t-koktha ha wehhejed.
46013004	Mattp wo edgithath g pihk elithadag ch wo s-hemajimak ch ab wo s-ha bahbgith ch pi wo chu hehgamk ch pi wo woikimak
46013005	ch pi am hu wo ha edawua ch pi wo chu tha'ath ch wo s-bamuistk. Pi att wo kuint mat hema pi ap has wo e juh
46013006	k pi wo hohho'i g pi ap'ekam k wabshaba si s-ap wo t-tahtkk ab kahkch g s-ap'ekam
46013007	ch s-ap hab wo ha elithath g hemajkam. Chum as pi ap hab wo e junihith, tt hab wo ha elithath matp hems wo wa a'ap'et ch hekaj wabsh s-ap wo nakogath matp has wo e juh.
46013008	Ab o hehe'ejel t-mahkch g Hekia S-ap'ekam Gewkthag g ha'ichu ahga ch pi t-machiga ne'oki ch ha'ichu mahchig mat d wabsh wo i t-wehmtadagk hemuch. Kut wabsh wo huhug ihtham mahkigdaj matt hekith am wo i ai hegai mo haschu g Jiosh wehs s-ap am ap'echuthch t-wehhejed. T wabshaba g pihk elithadag pi hekith wo huhug.
46013011	Neh, no hig pi g ali alikaj neok ch alikaj ha'ichu tahtk ch ha'ichu chegito? T wabshaba ab wo i e ai g ge'eligaj. T wo ge'ehogat.
46013012	Pegih, tt hab wa masma am gawul wo t-juh matt hekith am wo nei g t-tho'ibiakam am i ko'ok. Hemuch ach wabsh al he'es ha'ichu i s-mahch ab amjed g Jiosh. K ith heg wa wepo mach wabsh s-kohmagim neith ha'ichu. Tt wabshaba heg i tash haha wo si s-ap s-mai ha'ichu ab amjed g Jiosh ab i neithok g t-tho'ibiakam. T g t-mahchig hahawa d wo wehsk hab masma mo hab masma s-t-mahch g Jiosh.
46013013	Pegih, chum att hekith ab wo s-wohochuthath g Jiosh ch ab s-ap wo nenidath mat am hab wo i junihith g e-ne'oki am t-wehhejed. Chum att hekith wo si pihk t-elithath ha hekaj. K g pihk elithadag wehs ha ba'ich d i si s-has ha'ichu.
46014001	Pegih, mt am wo e nakogath mamt ab wo si pikh e elithath wehs ha hekaj ch wo i ha wehmtath heg hekaj mo haschu ab t-makiog g Hekia S-ap'ekam Gewkthag matt hab wo junihith. T ith d wo si i ha-wehmtadagk matt am wo ha ahgithath mo haschu g Jiosh am i t-tashogith.
46014002	Pi at hedai hejel wo s-em-amichuth k ab wo bei g i wehmtadag mamtp wabsh g pi e-machiga ne'okikaj wo neneokath. Heg o wa wepo mach heg hekaj ab wa'i Jiosh wui neneok.
46014003	K wabshaba hegai mo am ha ahgith mo haschu g Jiosh am i ha tashogith am i ha wehmaj ch am i ha gewkemhun ch ab ha mahk g s-ap tahhathkam.
46014004	Hejel o wa'i e wehhejed hab kaij hegai mo gawul kaitham nenneok. K wabshaba hegai mo am ha ahgith mo haschu g Jiosh am i ha tashogith am i ha wehmaj g e-wehm wohochuththam.
46014005	Mamt hu'i wehsijj wo neneokath g pi e-machiga ne'okikaj. Ni wabshaba ba'ich i tatchua mamt wo bei hegai mahkigdag mamt si s-ta amichutham wo ahgath g Jiosh ha'ichu ahga. Pi at am hu hugkam d wo i ha-wehmtadagk mamtp wo neo heg hekaj pi e-machiga ne'oki, heg hi wa matp am hema wo gagda g em-ne'oki am wehs ha wehhejed.
46014006	Pi ant ha'ichukaj wo sha'i i em-wehmt mantp hems am wo jiwia em-wui k heg wa'i hekaj wo neokath pi ni-machiga ne'oki. Bant wa'i masma wo i em-wehmt mant am wo tasho em-ahgi mo haschu am ni-maskogith g Jiosh o g ha'ichu mahchig ab amjed o g ha'ichu mashchamigaj.
46014007	Ith ant wo ha'ichu wepogi mamt wo s-amich. S-mahch am mat pi hedai wo s-mahchk mo haschu ne'i am chum a'aga matp g uhs kuikud ch ahlpa pi kehg wo kaitha.
46014008	T pi hedai wo s-mahchk g shonthal mat has wo e juh matp g kuhutham pi ap am hu wo kuhu g kuikud.
46014009	Pegih, t hab wa masma pi hedai wo em-amich mam haschu am chum a'aga mamtp wabsh gawul kaitham wo neokath. Heg o wa wepo mat an wabsh wo i huhug g em-ne'oki.
46014010	Mu'ij o g nahnko mahs ne'oki ith thahm jewed.
46014011	Mantp pi wo mahchk g ne'okij g gawul neoktham, kutt d wabsh wo ge o'othhamk ab a'ai t-wui nach ge s-t-amichuth.
46014012	S-ap'e o mam si tatchua g mahkigdaj g Hekia S-ap'ekam Gewkthag. Kumt ba'ich am hab wo i junihith mat haschu ba'ich d wo i ha-wehmtadagk g em-wehm wohochuththam.
46014013	Hegai mat hedai wo gawul kaitham nenneokath at hemho wa wo chum e ho'ige'ithahun k ab wo tai g Jiosh g amichuthadag mat s-ap wo i tashogi g gawul kaitham e-ne'oki.
46014014	Pi att hedai am hu wo i ha wehmtath heg hekaj ha'ichu t-amichuthadag mattp wabsh g gawul kaitham ne'okikaj wo t-ho'ige'ithahunath, chum achs si s-ap t-tahtk am hehe'ejel t-i'ibthag ed.
46014015	Kutt heg hekaj pi wabsh wo t-ho'ige'ithahunath g gawul kaitham ne'okikaj ch pi wabsh wo ne'eth g gawul kaitham ne'okikaj ch wabshaba s-ta amichutham hab ep wo t-juh.
46014016	Pi at wo e nako hegam mo pi mahch mach has t-wua mat t-wehm ab wo ho'ige'el g Jiosh mattp wabsh g gawul kaitham ne'okikaj wo t-ho'ige'ithahunath nat ge wo amich mach has kaij.
46014017	Ttp hems hi wa si s-ap wo t-ho'ige'ithahu Jiosh wui. T wabshaba ihtham pi ab hu wo bei g i wehmtadag.
46014018	Ab o ep ni-mahks ihtha mahkigdag. Kuni ab si ho'ige'ith g Jiosh mani em-ba'ich i mu'ikko nenneok g gawul kaitham ne'okikaj.
46014019	Nt wo ni-nako mant heg hekaj mu'i mihl ne'oki hab wo chei. K wabshaba ba'ich i s-ap'e mach eda t-mihshmath mant al hetasp ne'oki hab wo chei mat wo s-e amich mani haschu chum ha mashcham.
46014020	A'alkaj am hab e junihim, ni-wepnag, ab si ha'ichuchuthch ihtha al mahkigdag ch heg hekaj ab si e haschuth. Am g wabsh wo thagito ihtha pi ap'ekam. Neh, a'al o pi mahch g pi ap'ekam. Kumt hab wa'i masma hab wo masmak mo g a'al mamt pi wo mahchk g pi ap'ekam.
46014021	An o o'ohadag mo hab kaij g Jiosh: Bant wo ha juh g Tutuligo mat wo e gehg k hemho wa ab wo kaihamath g ha-ne'oki g gawul hemajkam. T eda wabsh kia pi ab hu wo ni-kaihamath.
46014022	Neh, ihtham gawul kaitham ne'oki mam ab si ha'ichuchuth o wa d chum chehgitha am ha wehhejed hegam mo pi ab hu kaimk g Jiosh ch pi t-wehhejed d chehgitha ahchim wohochuththam. Hegai mo g Jiosh am t-tashogith matt wo ha ahgi g t-wehm wohochuththam o am ha chehgith mo am t-wehmaj g Jiosh, chum as pi am hu wo ha chehgi hegam mo pi kaimk g Jiosh.
46014023	T hegam mo s-kaimk ch am wo i wahp t-namki ed hab wo chei matt t-loligoch mattp wabsh gawul kaitham wo nenneokath.
46014024	Hemho wa att am wo tasho ahgath mat has chu g Jiosh am wo t-tashogi matt wo ah. Kut wo s-t-amich g pi e tho'ibiakam k wo s-mai moki d pi ap chu'ijkam ch atki wo e lothai.
46014025	Wehs g ha'ichu t-ahga at ab ha wui wo tashogi g s-a'agi ha'ichu ha-chegitoi. Kut ab wo i shul Jiosh wui k ab wo ihm k wo wohokamch moki woho am t-wehmaj g Jiosh.
46014026	Ith ani hab ahg, ni-wepnag, mamt wehs ha'ichu s-ap am hab wo junihith e-namki ed. Mtp hems hema am wo ah g ne'i k hema g mashchama hab wo juh k hema wo ah mat haschu g Jiosh am wo i em-maskogi k hema hems g gawul kaitham ne'okikaj wo neo k hema am wo i tashogi mo has d ahga ihtha ne'oki. Wehs ha'ichu at d wo i chum em-wehmta.
46014027	Mamtp wo neneo g gawul kaitham ne'okikaj, mt am wa'i waik o gohkajj hab wo juh shakal e oitham. Mt hema am wo i tashogi ihtha mo am hab e kaij.
46014028	Kumt pi am hu hab wo chum chei g gawul kaitham ne'oki matp pi am hu hedai wo ha'ichugk mat am wo i tashogi k wabsh hejel e wehhejed ch ab Jiosh wui hab wo chei.
46014029	Kumt waik o gohkajj am wo ah mat haschu g Jiosh ab wo em-mah. Kumt ha'ijj am wo a'amich mo haschu am hab e kaij.
46014030	Kumt wabshaba wo ha'asa neo matp g Jiosh am hema ep wui wo ha'ichu i tashogi mat am hab wo chei.
46014031	Wehsijj am hiwgithas mamt am wo ah g Jiosh ha'ichu ahga hehemakoj. T hab wehsijj wo ha'ichu mahch k ab hekaj wo bei g i gewkemhunadag.
46014032	Mt wo nenida g e-ap'ethag mat hekith g Jiosh ab wo em-mah g ha'ichu e-ahga am ha wehhejed.
46014033	Pi o tatchua g Jiosh matt wabsh wo has hu t-wuath ch wabshaba matt wo s-thotholimak. Bamt masma hab wo e wuath e-namki ed mo wehsko hab e wua g Jiosh hemajkamga.
46014034	Ahpim u'uwi amt ab wabsh wo ha wechok. Bo masma hab chu'ig g heki hu t-himthag chehanig. Pi amt has wo chei ab amjed mo has i kaij g chechoj
46014035	k wabshaba ab wo ha kakke g e-wehm kihkam am e-kihki am mamtp wo ha'ichu s-mahchim. That wo si edathagk mamtp ab wo ha kakke mam am e mihshmath.
46014036	Pi g hab wo elithath mas ahpim em-gahi wuhshanim ab i wuhsh g Jiosh ha'ichu ahga o mams ahpim ab wa'i bei.
46014037	Mt wo chum s-mahchk mo ith d Jiosh chehanig mamtp hedai hab e elith mam d Jiosh ha'ichu ahgtham ch edgith g gewkthaj g Hekia S-ap'ekam Gewkthag.
46014038	Kumt pi ab hu wo ha kaiha matp hedai pi ab hu wo kaiha ihtha.
46014039	Pegih neh, ni-wepnag, am g wo si i e gewpkath mamt wo ah g Jiosh ha'ichu ahga k wabshaba pi wo ha tha'i hegam mat g gawul kaitham ne'okikaj wo nenneokath.
46014040	Wehs amt ha'ichu si s-ap am hab wo junihith e-namki ed ch pi wabsh wo has hu e wuath.
46015001	Am ant ep wo em-ahgi ihtha s-kehg ha'ichu ahgaj g Jiosh, ni-wepnag. Ab amt i s-wohoch mant eda am em-ahgi heki hu k s-wihnam gegok am e-wohochuthadag ed.
46015002	Tho ihtha s-kehg ha'ichu ahga mamt heg hekaj wo e tho'ibia mamtp woho an u'ukch.
46015003	Am ant em-ahgi mant haschu bei. K ith d si s-has ha'ichu ahgaj g Jiosh ch hab chu'ig mat g alithaj muh heg hekaj pi ap t-chu'ichig
46015004	k uhpam ep e chegito mo am d i waik tash mamt am woi cheo ch ed hab masma mo an o'ohadag Jiosh heki hu o'ohana ed mat am hab wo e juh.
46015005	Am at i e chehgi Peter wui k ab hahawa wehs ha wui g am e-chuhchai
46015006	k am ep i e chehgi ha wui g hetasp siant i ba'iwichkim mo ab d wohochuththam. Mu'ijj ihtham o an d wabsh kia thothakam. T ha'ijj hi wa koi.
46015007	Am at hahawa ep i e chehgi e-wehnag James wui k ab ep ha wui wehs g am e-chuhchai
46015008	k am si ha oithch hab wa'ap i e chehgi ab ni-wui. Ni eda s-ko'okam ha sho'igchuth hegam mo ab s-wohochuth. K pi ab hu d chum ni-wuikam manis d wo kehshajk. T wabshaba wa am ni-wui i e chehgith k ab i ni-waith k am i ni-kei.
46015010	Bat wa masma si s-ni-ho'ige'el g Jiosh. Kuni heg hekaj d kehshaj ch chum hems wehs ha ba'ich i si chikpan hegam mo am d chuhchaij. K eda d Jiosh mo hab junihim ihtha. Pi ani hejel hab junihim.
46015011	K g Jiosh hab wa'ap i ha wehmt hegam mo ni-wehm d piongaj g Jiosh. Wehsijj ach heg am wa ahgachug. K d ihtha ha'ichu t-ahga mam ab s-wohochuth.
46015012	Ith o d ha'ichu t-mashchama mat uhpam ep e chegito g Christ. Msh eda ha'i hab chech'e mat pi hedai uhpam ep wo e chegito.
46015013	Pegih, t g Christ hab wa'ap pi ep e chegito matp wo wohok mat pi hedai ep wo e chegito.
46015014	Kut pi d wo ha'ichuk machs hekaj wo em-mihshmath o mams ab wo s-wohoch.
46015015	T d wabsh wo iattogik mattp wo em-ahgi mat g Jiosh ab i wuhshath g e-alithag.
46015017	Kumt pi wo sha'i e tho'ibia. T pi ha'ichu wehhejed wo s-kehgajk g em-wohochuthadag.
46015018	T hab wa'ap pi wo e tho'ibia hegam mat heki hu koi ab i s-wohochuthk g ha'ichu t-ahga ab amjed g Christ.
46015019	Sha'att wa'i si sho'ig hab wo mahsk wehs ha ba'iwichkim ahchim wohochuththam mattp pi uhpam ep wo t-chegito.
46015020	T wabshaba woho ab i wuhsh g Christ muhkig amjed k am i shonwuich mat wo i wuwha g ko'i.
46015021	Muhkig at ab i shonwua hema amjed g o'othham. T g i wuhshanig ab muhkig amjed hab wa masma ab i shonwua hema amjed g o'othham.
46015022	Hegai mat g muhkig ab amjed i shonwua o d Adambad. Kuch wehsijj mukiog nach pi heg ab d amjedkam ch heg wehm d Hemako. K hegai mat g i wuhshanig ab amjed i shonwua d Christ. Kutt heg wehm ab i t-hemakoj ab i s-wohochuthk k hekaj ab wo i wuwha muhkig amjed.
46015023	Tho Jiosh hab elitha mat wehpeg ab i wuhsh g Christ ab muhkig amjed. Tt ahchim ab hahawa hab wa'ap wo i wuwha mach ab s-wohochuth. Ith at hab wo e juh mat hekith ep wo jiwia g Christ.
46015024	T am haha wo huhug g jewed. Kut ab wo thagito g Christ g e-kownaltalig e-ohg Jiosh wui. T Wabshaba g Jiosh wehpeg ab wecho wo i ul wehs ha'ichu. Hemuch at ab wo gegokkath g kokownal ch nahnko mahs gewpkthag Christ wui.
46015025	T wabshaba g Christ hemho wa wo himchuthath g e-kownaltalig ch ab wo ai mat wehs wo ha gewito g e-obga.
46015026	K g muhkig d si oithchkam ha'ichu mamt wo gewito.
46015027	An o hab chu'ig Jiosh o'ohana ed mat wehs ha'ichu ab wecho wo i ul g am si e-Kehsha. K oi wa pi hejel hab e ahg g Jiosh mas ab wecho wo i e ul.
46015028	T wabsh chum haschu ab wecho wo i ul g Christ. T heg ab hahawa wehs ha'ichu wo thagito e-ohg Jiosh wui. T g Jiosh d wo ge'e kownalk wehs ha'ichu thahm chum hekith.
46015029	Neh, ha'ijj at g em-tatchui ab i s-wohoch g s-kehg ha'ichu ahgaj g Jiosh k hahawa koi. Kumt ha'i hab wa'ap ab i s-wohochuth k e pahl wapko mamt wo ha wehmajk am i ko'ok. Pegih, pi g hab wo cheh'i mas pi ep wo e chegito.
46015030	Wehs tashkaj ach pi sha'i huwith g t-thoakag ahchim mach am ahgachug g tho'ibiathag. Kutt pi am hab wo t-junihith matp pi ab hu wo i wuwha g ko'i.
46015031	Neh, ni-wepnag, wehs tashkaj o am hab chu'ig g s-ni-mukimkam. Ith ani hab kaij nani pi ab si has em-elith mam d ni-wehm wohochuththam.
46015032	Ia at ha'i hab masma ni-cheggia mo g s-ta ehbitham ha'ichu thothakam Ephesus t am. Kunt pi ab hu ha wui wo sha'i kekiwua am ahgachugch matt ep wo t-chegito am i ko'ok matp pi d wo wohokamk. Matp hab chu'ig, nt wabsh oithk hab wo ni-junihith g hab ha-che'i mo hab chu'ig, “Tt hig wabsh wo si t-gegosithath ch wo s-hehgigk natt pi hemuch im hu hab wo i t-juh.”
46015033	Mt wo e iattogith k hab wa'ap wo masmak mo hegam mamtp ab wo ha kaihamath.
46015034	Ha'ijj amki pi mahch g Jiosh. K ith d si em-edathag. Am g wabsh wo thagito g pi ap e-chegitoi k s-ap ha'ichu wo chegito.
46015035	Neh, ha'ijj amsh hab chech'e, “Shaht masma ep wo i wuwha g ko'i. Kut has wo mahskath g hohon matp woho hab wo e juh?”
46015036	Pegih, nt wo em-tashogi. T-hohon o wepogithas mo g ha'ichu kai. Heg at am wo e ei jewed ch ed. T g elithaj wo padt. T g kai am haha wo i wuhsh.
46015037	Hegai mam am e'esha o d wabsh si s-wohom ha'ichu kai ch pi d wehs hegai mat ab wo i wuhsh.
46015038	Jiosh at hab masma am wo wuhshath mo has i masma tatchua k ab mahkch mat hab wo mahskath mo g je'ej. Wehs o gawul mahs g ha'ichu wuhshanig.
46015039	K g ha'ichu thoakam hab wa'ap gawul mahs. O'othham o am wa has mahs chuhkug. K g ha'ichu thoakam ch u'uwhig ch waptopi am wa hehe'ejelko gawul mahs chuhkug.
46015040	Tash ch mashath ch huhu'u o gawul masma mo g jewed ch gawul masma s-kehgaj.
46015041	K ihtham mo an t-thahm hab chu'ig pi e wepo masma s-kehgaj. Mashath o gawul masma s-kehgaj mo g tash. K g huhu'u hab wa'ap gawul masma s-kehgaj mo ihtham ch pi e wepo masma s-kehgaj.
46015042	Ihtha t-honshpadag o d wabsh jewed t ab ha'ichu ch wo hekit k pi wo kehgajk ch pi wo ha gewkthagk ch wo muh k gd hu wo e hiash. T g Jiosh ab wo i t-wuwhas. T g t-honshpadag d haha wo thahm kahchim ch ed ha'ichuk ch wo s-kehgajk ch wo gewkthagk ch pi hekith wo hekit k pi hekith wo muh. Jiosh at ab t-mah ihtha t-honshpadag matt ith thahm jewed wo hekaj. K hab mahs mat hemho wa am wo nahto g thahm kahchim honshpadag matt an wo hekajith thahm kahchim ch ed.
46015045	Neh, bo chu'ig g Jiosh o'ohana mash g wehpeg o'othham d Adambad. Tsh ith g Jiosh am nahto k ab mah g thoakag k Hekaj am i shonwuich g o'othham thoakag. K wabshaba g Christ ab hahawa t-mahkch g wechij thoakag.
46015046	Pi o an hu wehpeg d thahm kahchim thoakag g o'othham ch wabshaba hemho wa in jewed thahm wehpeg mahsi.
46015047	Jiosh atsh wabsh g jewedkaj am nahto hegai si wehpegkam. T heg i thahm ia hahawa jiwia g Christ ab thahm kahchim t amjed.
46015048	Wehsijj ach ab d amjedkamaj hegai mat g jewedkaj e nahto ch hab wa masma. Ch ahchim mach ab s-wohochuth hegai mat ia jiwia thahm kahchim t amjed hab wa masma mo hegai.
46015049	Matt wo i wuhsh ab muhkig amjed k haha wo wepo masmak.
46015050	Pi at an hu wo sha'i i wah thahm kahchim ch ed ihtha jewed thahm t-hon mo aihim g muhkig.
46015051	Neh, nt am haha wo em-ahgi g s-a'agi ha'ichu. Pi att wehsijj wo ko'o k wabshaba wehsijj wo gawul t-juh ahchim mach ab s-wohochuth g Jiosh ha'ichu ahga.
46015052	Kut ith si s-hohtam hab wo e juh hab masma mam si s-hohtam e wuhigith. Wehpeg at ab wo kaitha g kukuikud k g si ha oithchkam ab wo kaitha. T ab ha hekaj wo i wuwha hegam mat heki hu koi ab i s-wohochuthk g Jiosh ha'ichu ahga. Tt ahchim mattp in d wabsh wo kia thothakamk hab wa'ap wo gawul t-juh.
46015053	Ihtha t-hon at am gawul wo e juh mat pi hekith wo muh.
46015054	T hab masma wo e wohokamch ihtha mo an hab chu'ig Jiosh o'ohana ed: Muhkig at im hu hab wo i e juh. Jiosh at am s-ap wo gewito.
46015055	Bo wa masma g muhkig mo g si ge'e ko'oi. K g s-ko'ok t-namkithadag heg hekaj pi ap t-chu'ichig heg wa wepo mo g ke'ij. T wabshaba g t-kownalig Jesus Christ gm hu hab i juh g ke'ij ab nakogk g s-ko'ok t-namkithadag. Jiosh at am i ap'ech mat hab masma wo t-gewitojel g muhkig. Kuch heg hekaj si s-hehgigam ab ho'ige'ith.
46015058	Pegih neh, ni-wepnag, pi at wo sha'i heki e wua matt haschu am hab wo junihith g t-kownalig Jesus wehhejed. Kumt heg hekaj s-wihnam wo gegokkath e-wohochuthadag ed ch chum hekith wo si chikpanath wehhejed.
46016001	Ith ant hab wo ah heg amjed lial mamt am wo to'awath ha wehhejed hegam e-wehm wohochuththam mo am kih Judea jewed ch ed. Bani ha ahg hegam wohochuththam mo am mu'ikpa kih Galasia jewed ch ed mat am wo to'awath g e-lialiga.
46016002	Kumt ahpim hab wa masma hab wa'ap am wo ha'i to'awath wehs thomig ed mamtp he'ekia wo i e nako am a'amichuthk mam he'ekia i ha gew.
46016003	Kumt am wo ha'i i ha chuhcha mat am wo i ui g em-mahkigdag Jerusalem wui. Nt am wo ha o'ohani g ge'egedchu Jerusalem t am am jiwiak em-wui. T ith am wo i bei g em-chuhchai k am wo hihi.
46016004	Kunt ahni am epai wo ha oi matp d wo Jiosh tatchuik mant am wo hih.
46016005	Wehpeg ant am wo i ha neithahi g t-wehm wohochuththam ha-kihhim oithk am Macedonia ch ed k am haha wo i em-chehgimed
46016006	k antp hems wehs s-hehpch'ed oitham am wo em-wehmajkahim. Mt am haha wo i ni-wehmt mantp hebai ba'ich wo i hih.
46016007	Pi ant wo em-nei am himathch Macedonia wui nani pi tatchua mant am wo wa tash em-wehmajkahim matp d wo Jiosh tatchuik.
46016008	Bani ni-elith mant ia wo ha'ichugk Ephesus kihhim t am ch ab wo ai g bahijitha gegosig.
46016009	Ge'ej o g ni-ap'ethag mant am hab wo junihith g Jiosh chikpan iia, chum as hi wa mu'ijj ab ni-wui gegok.
46016010	Tp hems am wo jiwia g Timothy em-shahgith. Kumt si s-ap ab wo neithath no pi am hab wa'ap junihim g Jiosh chikpan hab masma mani ahni.
46016011	Pi amt wo pi ap hab elithath mo d wabsh wechij o'othham ch wabshaba am wo i wehmt. T hab s-ap e taht k ab uhpam wo i hih. Si ani nenida mat ia ep wo jiwia hegam ha wehm mat am wehmaj wo hihi em-wui.
46016012	Am amsh s-neithamk g Apollos. Kuni ab chum si i gewkemhun mat am wo i em-chehgim. K wabshaba pi hab elith mo d Jiosh tatchui mat am wo hih hemu ch heg hekaj pi wo ha oi ihtham mat am wo i em-chehgio k wabshaba am wo wa em-nei mat hekith am wo s-ap'ekath wehhejed.
46016013	Am g wo s-e nen'oithath ch s-wihnam wo gegokkath am e-wohochuthadag ed ch s-ge'ehogam am wo chikpanath
46016014	ch ab wo e chehgithch wehs ha'ichu k ed mam ab si pihk e elith wehs ha hekaj.
46016015	S-mahch am mo hegam Stephanas d si wehpegkam am em-jewedga ed mat wehs e wehm ab i s-wohoch g s-kehg ha'ichu ahgaj g Jiosh. Ihtham at am i e thagito mat ha'ichu am hab wo junihith ha wehhejed g wohochuththam. Kuni ab em-gewkemhun, ni-wepnag,
46016016	mamt ab wo ha kaihamath hegam mo hab masma em-wanimed mo ihtham ch hegam mo hedai ha wehm chikpan.
46016017	Hemu at wabsh ia thatha g Stephanas ha wehm g Fortunatus ch Acaicus. Kuni si s-ap ni-tahtk ch ha neith nani pi si s-em-neithamk.
46016018	Ab at si i ni-hehgchul hab masma mat hab em-juh. S-ap amt ab wo ha neithath g hab mahs o'othham.
46016019	Hegam mo ab ihm g Christ iia Asia jewed ch ed o am i em-ahgith mamt ab wo i s-ha ho'ige'el. Aquila ch Priscilla ch hegam mo am e nanmek ha-kih am o hab wa'ap am i em-ahgith mamt ab wo i s-ha ho'ige'el.
46016020	Wehsijj g wohochuththam iia Ephesus t am o hab wa'ap am i em-ahgith mamt ab wo i s-ha ho'ige'el. Ab g a'ai wo s-e ho'ige'ithath nam pi d e wehm wohochuththam.
46016021	Ia ant hejel wo o'oha g ni-ho'ige'ithadag am em-wui.
46016022	Jiosh at gm hu hab wo i ha juh matp hedai pi ab hu wo tatchuath g t-kownalig Jesus. Ia at ep wo jiwia g Jesus s-hohtam.
46016023	Si o s-hemajima g t-kownalig Jesus Christ ab em-wui ch ba'ich ab wo i em-mah g i wehmtadag.
46016024	Ab ani si pihk ni-elith wehs em-hekaj ahpim ni-wehm wohochuththam. Neh, ith ant hab wo wa'i chei am em-wui.
47001001	Ni-wepnag mam am kih Corinth t am ch am wehsko Greece jewed ch ed: Am ant ep wo ha'ichu i em-o'ohani ahni Paul g t-wehnag Timothy wehm. S-mahch am mani d kehshaj g Jesus Christ. Tho Jiosh tatchui mani heg an ahgachug.
47001002	Ab o wa si s-em-ho'ige'ith g t-ohg Jiosh g t-kownalig Jesus Christ wehm ch ab wo wa ba'ich i em-mahkath g i wehmtadag ch s-ap tahhathkam.
47001003	T-kownalig Jesus Christ ohg o hab wa'ap d t-ohg Jiosh ch si s-hemajima ab t-wui. Wehs g i gewkemhunadag o ab amjed him. Kutt heg hekaj ab wo si i ho'ige'ithath.
47001004	Heg o am i t-gewkemhun wehs t-kudutadag ed. Kuch heg hekaj t-nakog matt am epai wo i ha gewkemhunath hegam mo nahnko mahs ha'ichukaj e kudut heg wa hekaj mat haschu g Jiosh hekaj i t-gewkemhu.
47001005	M o wa woho mach hebai t-sho'igchuth mach d Jesus Christ wohochuththam. K wabshaba g Jiosh ba'ich i t-gewkemhun heg hekaj mat haschu g Jesus Christ am hab t-juni.
47001006	Ahchim ach wa t-sho'igchuth am i em-wehmajch mamt wo e tho'ibia. K g Jiosh am i t-gewkemhun matt hab wa'ap am wo i em-gewkemhu. Mt hab ab wo bei g gewkthag mamt s-ap wo nako hegai hab mahs sho'igthag mach ahchim nakog.
47001007	Pegih, s-mahch ach mamt hemho wa hab wa'ap wo bei g i gewkemhunadag nam pi hab wa'ap nakog g sho'igchuthadag.
47001008	Tatchua ach matt am wo i em-chegitoich ahpim t-wepnag matt he'ekia i t-sho'igch am Asia jewed ch ed. Sha'at wa'i si s-wechima ab t-ma'ish hegai cheggiadag. Kunt wa sha'i si s-mukima ni-taht.
47001009	Bo wa sha tahhathag mant ni-lothaitachuth k hemho wa wo ni-mu'ij. Ith atki hab ahgk hab e juh matt pi ab hu hejel wo t-hiwgath ch wabshaba heg wa'i Jiosh ab wo si hiwgath. Heg o ab i ha wuwhasith g ko'i muhkig amjed
47001010	ch t-tho'ibia ab amjed hegai si s-ta ehbithamakam ha'ichu matt am chum t-ko'ij. Kuch ab si hiwig mat ep wo t-tho'ibia matt pi wo t-ko'ij.
47001011	Kum ahpim am i t-wehmaj am e ho'ige'ithahunch t-wehhejed. T g Jiosh am hab wo juh mam haschu ab tahni k ab wo s-t-ho'ige'el. T mu'i ab wo ho'ige'el g Jiosh t-hekaj.
47001012	Jiosh o si s-hemajim ab t-mahkch g gewkthag. Kuch heg hekaj si s-ap himchuth g t-thoakag ith thahm jewed ch pi ha'ichu sha'i em-iattogith ch hab pi t-kudut. Ith o ab t-mahkch g s-ap tahhathkam.
47001013	Heg ach am wa'i em-o'ohanith mamt haschu s-ap wo ne'okchulith k wo s-amich. Am ani hab hi wa chum em-elith mamt am hu wa hebai wehs s-ap wo s-amich
47001014	mam haschu wabsh he'es i s-amichuth hemu. Kumt hekaj ba'ich ab wo si has i t-el hab masma matt ahchim ab wo si has em-el mat hekith wo jiwia g t-kownalig Jesus.
47001015	D ant hu'i heki hu hab masma i chum ap'ech mant am wo i em-nei am himathch Macedonia wui k am ep wo i em-nei ab uhpam himathch. Mt hab gokko ab wo bei g ho'ige'ithadag k wo i ni-wehmt mant am wo hih Judea wui.
47001017	Nt eda pi koi am hu i em-chehgim. Kumki ha'i hab ni-elith mani wabsh pehegi neok ch pi woho am hu hab wo ni-juh mani wa has i kaij.
47001018	K eda pi woho ihtha. Jiosh o s-mahch mani hab chum s-junimk mani haschu hab i ahg mant hab wo juh.
47001019	Neh, am ach ahgachug g Silas ch Timothy wehm ab amjed g Jesus Christ. K heg d Jiosh alithag ch chum hekith hab wua mo haschu hab i ahg.
47001020	Wehs at am hab t-juni g Jiosh g hab e-elitha am gahi wuhshanim g Jesus Christ. Kutt heg gahi wuhshanim ab wo si hehgchulithath g Jiosh.
47001021	Tho Jiosh mat am i t-gewpkathch Christ himthag ed ab t-mahk g Hekia S-ap'ekam Gewkthag. K heg am wohokamchuth mach d hemajkamgaj ch wehs wo bei hegai mo ab t-makiog.
47001023	S-mahch o g Jiosh mani pi em-kudutamk ch heg hekaj pi koi am hu ep em-wui hih. Ba'ich o i s-ap'e mamt wehpeg am wo i ap'ech hegai mo pi ap'e am em-shahgith.
47001024	Pi o hab chum chu'ig machs ahchim am wo em-nu'ichkwuhith em-wohochuthadag ed. Ba'ich o i s-ap'e matt am wo i em-gewkemhu em-wohochuthadag ed. Kumt hab wo s-gegokkath heg eda.
47002001	Am ant si i ni-oithahim k hab i ni-ah mantki pi am hu wo i em-chehgim hemu manis wo ge s-em-keh'el.
47002002	Mt pi wo ap e taht mantp hab wo ni-juh. Nt ahni hab wa'ap pi wo ap ni-taht.
47002003	Heg ant hekaj am wabsh em-o'ohani. Ab amt wo chum ni-mah g s-ap tahhathkam. Kuni pi tatchua manis am wo chum jiwia em-wui k wabsh pi wo ap ni-taht em-wehhejed. S-mahch ani mamt wo s-hehgigk mant hekith ahni wo s-hehgigk.
47002004	Si ani pi ap ni-tahtk ch mu'i ni-oh'og iawua am em-o'ohanithk nani pi si pihk ni-elith em-hekaj. Ni eda pi tatchua manis ab wo em-mah g pi ap tahhathkam.
47002005	Ab at i em-mah g pi ap tahhathkam hegai mat am si pi ap has chu'i em-shahgith. Kuni pi tatchua manis ab wabsh wo si em-chehmo.
47002006	Am at wa ge'e ab nako g e-namkithadag ab em-amjed mamt has i masma am ap'ech.
47002007	Mt hahawa ab wo i s-ho'ige'ith k ab wo i gewkemhu nat pi has e juh k am hu wo si pi ap e tahtam k wabsh si s-wohom gm hu hab wo i e juh.
47002008	Am g thahm ep wo ahgith mam ab si pihk e elith wui.
47002009	S-mahchimk ani am i em-o'ohanithk mams ab wo s-ni-wohog el. Kumt wa woho am hab e juh.
47002010	Kunt hab wa'ap ab wo i s-ho'ige'el hegai mat pi ap has chu'i mamtp ahpim ab wo i s-ho'ige'el.
47002011	T hab pi wo e nako g Jiawul mas wo t-wohppo'i ihtha t-wehnag. S-mahch ach mo hab wa s-e junimk.
47002012	Pegih, nt wa pi am hu em-wui hih am himathch Macedonia wui k wabshaba am hih Troas wui. Tki g Jiosh am ap'ech mant am i ahgachug g ha'ichu ahgaj amai.
47002013	Nt am hu hebai ni-kudu nat pi pi oi jiwia g Titus am i em-chehgimedk. Kunt am i ha ho'ige'el g t-wehm wohochuththam amai k gm hu hih Macedonia wui. T am ni-nam g Titus k am ni-ahgith mamt s-ap am hab juh g ni-ne'oki.
47002014	Kuni heg amjed ab si ihm g Jiosh mat am i ap'ech hegai mo pi ap'e am em-shahgith. Jiosh o chum hekith ab t-mahkch g gewitoithag hekaj hegai mat g Christ am t-wehhejed hab juh. Ha'ichu t-ahga ab amjed g Christ o an wehsko e gantan hab sha masma mat g s-ap uhwchu wehsko wo e hewagi mat hebai wo e mehi.
47002015	Hegam mat wo e tho'ibia o ab si s-hohho'ith ch kah mo g Jiosh ab ha makiog g pi ha huhugetham thoakag. K hegam mat pi wo e tho'ibia pi hohho'ith ch kah mo am hihim pi ha huhugetham muhkig wui. Pegih, tho si s-has ha'ichu chikpan ihtha.
47002017	Kut pi wo e nako mat am hab wo juh hegam mo wabsh pehegichuth g Jiosh ha'ichu ahga ch wabsh s-u'imk g lial. Ahchim Christ pionag ach hi pi hab sha'i masma ch pi em-iattogith ch wabshaba s-ap am ahgachug ihtha wohokam mo g Jiosh ab t-mahkch.
47003001	Pi ani wabsh hejel ni-wohokamchuth mani d kehshaj g Christ ch pi tatchua mams ab wo ni-wohokamch g o'ohanakaj.
47003002	Ahpim mamt ab i s-wohoch g ha'ichu ni-ahga am heg wa wepo mam d o'ohanaj g Christ ch am wohokamchuth mani d kehshaj. K ith pi an hu o'ohanas hohothai t ab hab masma mash wa hegai heki hu wehst-mahm chehanig ch wabshaba an o'ohanas em-thothakag ed nat pi g Hekia S-ap'ekam Gewkthag gawul em-juh k am i em-ap'ech heg hekaj ha'ichu ni-ahga. Kut wehs wo nei mat has em-juni g Jiosh k wo s-mahchk mani d Christ kehsha.
47003004	Ith ani hab kaij nani pi ab hiwig g Jiosh heg hekaj mat g Christ hab t-juni.
47003005	Pi o d hejel t-gewpkthag ch wabshaba d Jiosh gewkthag mach hekaj am hab junihim g Jiosh chikpan.
47003006	K ihtha mach ahgachug d wechij ha'ichu ahgaj g Jiosh. K ab ha'i kaiham. K g Hekia S-ap'ekam Gewkthag ab ha mahk g wechij thoakag. Pi o hab masma hegai hekiukam ha'ichu ahgaj ch wabshaba d chehanig. K g pi ap chu'ijkam heg hekaj s-mahch mo ab ha wui him g s-ko'ok ha-namkithadag.
47003007	Hegai hekiukam chehanig ash an o'ohanas hohothai t ab. Tsh g Jiosh am ha chehgi g e-gewkthag ch e-tonlig matsh wa ab ha mah ihtha g Tutuligo. Mosesbad wuhiosha ash wa si tonod heg hekaj Jiosh gewkthag mash wa an wehmajkahim tho'ag t ab ch ab bei hegai chehanig. Tsh pi sha'i e nako g wehmaj o'othham mas ab wo i nei g Mosesbad. Kush eda am wa chum chukhim hegai tonlig. Neh, Jiosh atsh hab wa masma am ha chehgi g e-gewkthag mat wa ab ha mah hegai hekiukam chehanig mo ab t-namkith g muhkigkaj
47003008	k wabshaba ba'ich am t-chehgithch g e-gewkthag mo ab t-mahkch g Hekia S-ap'ekam Gewkthag. K heg am t-eda chikpan.
47003009	Tho si s-has ha'ichu hegai hekiukam chehanig mach hekaj s-mahch mo ab t-aihim g s-ko'ok t-namkithadag heg hekaj pi ap t-chu'ichig. Pegih, k ba'ich d i si ha'ichu hegai ha'ichu ahgaj g Jiosh mach hekaj s-mahch mo gm hu hab i junihog g pi ap t-chu'ichig matt d haha wo s-ap'ekamk am tahgio.
47003010	T wabsh pi e ha'ichuch g gewkthaj g hekiukam chehanig am t-wehhejed no pi ba'ich i s-gewkthag g Christ ha'ichu ahga.
47003011	Hekiukam chehanig at am i huhug. T wabshaba g Christ ha'ichu ahga pi hekith wo ha huhug.
47003012	Ith ach ab ab t-gewpkathch ch hekaj am si s-t-mahch ch ahgachug.
47003013	Mosesbad atsh wa ab ma'ish g e-wuhiosha matsh g wehmaj o'othham pi ab hu wo nei hegai tonlig mo ab ab tonod ab amjed g Jiosh gewkthag. Sh hegam pi neith mo huhughim hegai tonlig. Ch ahchim hi pi ab hu ma'ishch hegai Jiosh gewkthag mo ab t-ab e chehgithch.
47003014	K eda wabsh kia e ehstokch mu'i ha wehhejed g ni-wehm o'othham. K heg hekaj pi mahch mo huhughim g gewkthaj hegai hekiukam chehanig. Im at hu hab wo i e juh hegai pi ha-amichuthadag mat hekith ab wo i s-wohoch g Jiosh ha'ichu ahga ab amjed g Christ.
47003015	Chum wa hems ith i tashkaj o heg wa wepo mo ab ma'ishpi g ha-amichuthadag mo hekith am i ne'okchulith hegai ha'ichu ahga mat g Mosesbad an o'oha.
47003016	Neh, ab atsh i e ma'ishpi'o g Mosesbad matsh hekith ab ep i miabi g Jiosh. T ihtham ha-amichuthadag hab wa'ap wo i e ma'ishpi'o mat hekith ab wo i miabi g Jiosh.
47003017	Hekia S-ap'ekam Gewkthag o d Jiosh ch am ha'ichug t-thoakag ed am i t-ap'echuthk g Jiosh wehhejed. Kuch hab t-wul'okch mach pi chum t-ap'echuth g chehanigkaj.
47003018	Pi o ab hu ma'ishpi g t-amichuthadag ahchim mach ab ihm g Christ. Kuch ab wui nea ch ab chehgithch g gewkthaj ch tonligaj hab sha masma mo g neithakud. K g Hekia S-ap'ekam Gewkthag am si gawul t-junihim. Tt hekaj ba'ich wo i wepo masmak g Christ.
47004001	Ab o s-t-ho'ige'ith g Jiosh ch ab t-chehani matt am wo ahgachugath g ha'ichu ahgaj. Heg ach hekaj pi ha'ichukaj t-shohbithch ch heg am hab wua.
47004002	Pi ach hab wua g s-a'agi ha'ichu ch pi ha iattogith ch pi am hu gawul wua g Jiosh ha'ichu ahga. Jiosh o s-mahch mach am ahg g wohokam ch am i t-nakog matt wo s-ap'ek am hemajkam ha-nena ed.
47004003	Ihtha s-kehg ha'ichu ahgaj g Jiosh mach ahgachug o hegam wa'i ha wehhejed pi tasho mo pi d e tho'ibiakam.
47004004	Jiawul o ge'e gewkthag ith thahm jewed ch thaishch g ha-amichuthadag. K hekaj pi amichuth mo s-ha tho'ibiamk g Christ ch d si hekia s-ap'ekam ch wepo d thoakam g e-ohg Jiosh. Heg o wa wepo mo g Jiosh gewkthag d si s-mahs tonlig ch ab ab tonod g alithaj. K eda ihtham pi neith.
47004005	Pi ach hejel t-amjed ha'ichu ahgachug. Jesus Christ o d t-kownalig. Kuch heg amjed an ahgachug ch d wabsh em-pionag wehhejed.
47004006	Jiosh atsh am wa i tonlith g s-chuhugam gd hu'i si wehpeg. K heg ha wepo mat am epai i tonlith g t-thoakag nat pi t-mahtchul g Christ. K heg am t-chehgithch g Jiosh.
47004007	Thach wabsh chum hemajkam. K eda g Jiosh ab t-mahkch g e-gewkthag. T hab wo s-e mahchk mo d wa Jiosh gewkthag ch am t-eda. Kuch heg hekaj hab sha masma mo g bith haha'a mat hema g lai am ha eda wo to'akchith g s-e-kaisthag.
47004008	Mu'ikko ach ha'ichukaj t-kudut. K wabshaba pi ha'ichu t-shohbithch. Hebai ach ha'ichu pi a'amichuth ch wabshaba am wabsh ba'ich i t-gewpkath.
47004009	Mu'ikko am t-sho'igchuth. K wabshaba g Jiosh chum hekith t-wehmaj. Hebai am hi wa chum si s-ko'okam has t-wua. Ch wabshaba pi t-ko'ijith.
47004010	Chum o hekith am hab chu'ig g muhkig t-wehhejed mamt wa hab masma hab juh g Jesus. K hab masma am tasho e neith g Jesus thoakag am t-thoakag ed.
47004011	T-thoakag oithch o am hab chu'ig mattp hems wo t-muhkith am wehhejed g Jesus. K hab wa masma ab e chehgithch g Jesus thoakag id amjed t-chuhkug mo am him muhkig wui.
47004012	S-ni-mukimakam o chum hekith am hab chu'ig nani pi am hab junihim ihtha chikpan. K am wa s-ap'e namt pi ith hekaj ab bei g wechij thoakag.
47004013	Bo chu'ig an Jiosh heki hu o'ohana ed mash hema hab kaij: Am ant neo nani pi ab s-wohochuth g Jiosh ha'ichu ahga. Pegih, bach wa masma ab s-wohochuth g Jiosh ha'ichu ahga ch hekaj am ahgachug.
47004014	Jiosh at wa ab i wuhshath g t-kownalig Jesus muhkig amjed. Kuch s-mahch mat hab wa'ap ab wo i t-wuwhas ahchim wohochuththam k ab wo i t-wahpki matt am wo wehmajk kihthaj ed.
47004015	Pegih, ni ab nakog g sho'igthag am em-wehhejed ch am ha wehhejed hegam mat hab wa'ap wo e tho'ibia am kahk g ha'ichu ni-ahga. K heg hekaj mu'ithahim hegam mo ab ho'ige'ith ch ab si has elith g Jiosh.
47004016	Heg att hekaj pi hekith ha'ichukaj an hu wo t-shohbi matt am hab wo junihith ihtha chikpan. Ab o hi wa chum aihim g muhkig g t-chuhkug nach pi hekitahim. K wabshaba g t-thoakag wehs tashkaj ab i e wechijith.
47004017	Hebaichujj ach hab hi wa elith mo sha'i si ge'ej g t-kudutadag iia. K wabshaba heg ab wui t-u'a g woho si ge'e ap'echuthaj g Jiosh. Heg eda at g Jiosh chum hekith ab wo si has t-elithath. T pi an hu wo ha'ichugk g jewed t ab t-kudutadag.
47004018	Ab ach wui t-gewpkathch hegai ap'ethag, chum achs hi wa chum pi neith g t-wuhpuikaj. Hegai mach haschu i neith hemu at wabsh wo huhug. T wabshaba pi hekith wo huhug hegai mach am wui t-gewpkathch.
47005001	Ihtha t-chuhkug o heg wa wepo mo d wabsh uhksha nat pi wabsh wo e padch. Kutt wabshaba wo edgithath g ba'ich i s-kehg honshpadag an thahm kahchim ch ed. T ith g Jiosh hab wo t-juni. Kut hab wo masmak mo g si s-kehg kih ch pi hekith wo e padch.
47005002	Hebaichujj ach si i shahshani nach pi am chum s-hihimimk thahm kahchim wui ch s-behimk hegai s-kehg honshpadag mat g Jiosh ab wo t-mah.
47005004	Pi ach hab ahgch shahshani machs im hu hab i s-junimk ihtha t-honshpadag ch wabshaba hab ahgch matt oi ab wo bei hegai wechij t-honshpadag an thahm kahchim ch ed k pi d haha wo mukimkamk.
47005005	Jiosh at am i t-ap'ech ith wehhejed k ab t-mah g Hekia S-ap'ekam Gewkthag mat wo t-wehmajk ch am wo i wohokamch mo haschu ab t-makiog.
47005006	Pegih, si ach s-ap t-tahtk ch ia chewed,
47005007	chum achs pi neith g t-kownalig Jesus, nach pi ab s-wohochuth ch hab s-ap himchuth g t-thoakag.
47005008	Kuch wabshaba ba'ich i chum tatchua matt an wo i t-chihwiapath wehmaj, chum achs wo thagito ihtha t-chuhkug.
47005009	K wabshaba pi has d sha'i ahga machs hebai hab chu'ig. Ith o ba'ich d i si ha'ichu matt am hab wo juh g tatchuij, chum achs ia wo ha'ichugk ith thahm jewed o an wo wehmajk anai.
47005010	Wehsijj att hemho wa am wo i t-chehgi Christ wui mat am wo t-a'appem k ab wo i t-mahkhi g t-namkithadag mattp has i masma s-ap hab junihim o pi ap hab junihim hegai chikpan mo ab t-mahkch iia.
47005011	S-to'o ehbitham hab mahs g Jiosh lothaita. Kuni heg hekaj ab si i ha chehani g hemajkam mat wo hiwigi mat g Jiosh am wo i ha ap'ech e tahgio. S-mahch o g Jiosh mo ith d wohokam mani em-ahgith. Kuni hab chum em-elith mam ahpim hab wa'ap s-mahch.
47005012	Pi ani hejel chum ni-ha'ichuchuth. K wabshaba mu'ijj ab si has ha elith hegam mo si s-kehg hab mahs pi sha'i mahchk g ha-i'ibthag. Kuni am ha'ichu em-ahgith mamt hekaj wo e nakog k ab wo uhpam i nodagi g ha-ne'oki.
47005013	Ha'i ash hab ni-elith mani ge pi ni-mahch ch hab ni-junihim. Ni eda wabsh s-gewkam am hab junihim g Jiosh tatchui. Kum ahpim s-mahch mani s-ni-tahtk ch am hab ni-junihim em-wehhejed.
47005014	E at muhkith g Christ wehs t-wehhejed no pi ab si t-tatchua. Kuch hekaj ab aigo si tatchua ch hemho wa am hab s-junimk g tatchuij. Ith o heg wa wepo matt ahchim wehmaj koi
47005015	nach pi hahawa pi am hu hab junimk g hejel t-tatchui ch wabshaba heg tatchui am hab s-junimk mat e muhkith k ep e chegito k i wuhsh t-wehhejed.
47005016	Heki ani hu wa hab ni-elith mani s-mahch mo has chu'ig g hemajkam ch s-mahch mat has wo chum chu'igkath hegai mat d wo Jiosh si Kehshak. Ni wabshaba hemuch ith s-mahchimk ab amjed g Jiosh.
47005017	Tho si wechij thoakam matp hedai ab i e hemakoj g Christ wehm. Im at hu hab i e juh g hekiukam ha'ichu. T g wechij ha'ichu ab i wuhsh.
47005018	Jiosh at wehs ith hab juh. Heki ach hu wa d obgaj. T wabshaba g Christ am gawul t-juh mach d hahawa naipijjuj g Jiosh k ab t-chehani matt am wo i ahgahi g ha'ichu ahgaj mat ha'ijj hab wa'ap ab wo i nawojt g Jiosh.
47005019	Ith o d ha'ichu ni-ahga mat g Jiosh ab chum i ha nawojt g hemajkam k gm hu hab i juh g ha-chu'ichig heg hekaj mat g Christ haschu hab juh ha wehhejed.
47005020	Neh, kuch si s-hemajim ab em-waith am wehhejed g Christ mamt ab wo i hiwigi g Jiosh mat am gawul wo i em-juh mamt hahawa pi d wo obgajk.
47005021	Wehs at ab abch g e-alithag g pi ap t-chu'ichig mat heg hekaj ab wo t-abch g Christ s-ap'ekam ahchim matt ab wo i s-wohoch.
47006001	Bo chu'ig an Jiosh heki hu o'ohana ed mo hab kaij g Jiosh: Ab ant wo em-kaiham k wo em-tho'ibia mat hekith wo i e ai g tho'ibiathag tash. Pegih neh, e at ai hegai tash mamt wo e tho'ibia. Kuch si s-hemajim am em-ahgith am wehhejed g Jiosh mamt pi wo heki wua g hemajimataligaj.
47006003	Ch wabsh chum s-ap hab junihim g t-chikpan am wehhejed g Jiosh. Mt hab pi ab hu ha'ichu wo t-abchuth k pi ha'ichukaj an wo e kuh.
47006004	Kut wo tashok mach d piongaj g Jiosh nach pi ab s-bahbagi nakog g nahnko mahs kudutadag.
47006005	Mu'ikko am wa t-gewittan ch hebai gd hu si t-kukpa k ch hebai ep t-bibhiad chum s-t-kokthaimkch. Mu'ikko at wabsh i t-ba'iwich g chikpan. Kuch pi sha'i ha kohsh ch pi sha'i t-gegosith.
47006006	Si ach t-nuhkuth ch si t-mashcham ch ab si s-ha bahbgi g hemajkam ch ab ha wui si s-hemajima ch ab si ha tatchua. Chum ach hekith ahg g wohokam ch chum hekith hab wua g s-ap'ekam ch hekaj cheggia g pi ap'ekam. K g Hekia S-ap'ekam Gewkthag am t-wehmaj ch am chehgithch g Jiosh gewkthag am t-chikpan ed.
47006008	Ha'ijj o ab si has t-elith ch ha'ijj si t-edawua. Ha'ijj o ab si s-ap has t-ahg ch ha'ijj s-ko'okam has t-ahg. Ha'ijj o hab t-ahg mach s-chu i'attomk. Kuch eda g wohokam ahg.
47006009	Ha'ijj o pi ab hu t-mahchimk ch eda mu'ijj s-t-mahch. Ha'ijj o hab elith mach ko'ihim. Kum eda s-mahch mach wabsh kia thotha. Chum am hi wa s ko'okam t-sho'igchuth ch wabshaba pi sha'i t-koktha.
47006010	Ha'ichu o pi ap t-tahhathchuth. Kuch eda chum hekith s-hehgig. Chum achs hi wa pi ha'ichu edgith ch eda s-mahch ch ahgachug mo g Jiosh wehs ha'ichu edgith ch ab t-makiog mach haschu i tatchua.
47006011	Neh, ith ani wehs ahg si ni-ihbthag amjed nani pi ab si em-tatchua.
47006012	Pi ani d ahni manis pi ab hu em-tatchua. Tham ahpim ha'i mam pi ab hu ni-tatchua.
47006013	Bani masma chum em-wehm neok mam d ni-a'aliga. Am g hig wo i ni-chehgith mam ab ni-tatchua hab masma mani ahni hab masma ab em-tatchua.
47006014	Pi g ab hu wabsh wo si e beh'i ha ab hegam mo pi ab hu ihm g Jesus Christ. Shaht hig masma g s-ap'ekam ab wo e wehnathk g pi ap'ekam? Shaht masma g tonlig ab wo e wehnathk g s-chuhugam.
47006015	Jiawul o ab wui kehk g Christ. Kumt heg hekaj pi ab hu wo i e hemakoj g pi wohochuththam ha wehm.
47006016	Ab ach ihm g Jiosh. K pi hab chum chu'ig machs ha'ichu ab ep wo ihmath. Jiosh o am t-eda. K ith heg wa wepo mach d cheopigaj. Neh, bo kaij g Jiosh: Thant wo em-Jioshgak ch am wo em-shahgithk. Kumt d wo ni-hemajkamgak.
47006017	K hab ep kaij: Am amt wo i e gawulkai ab ha amjed hegam mo pi ni-mahch k pi am hu wo hudawogath hegai mo haschu d pi ap'ekam.
47006018	Nt ab wo i em-bei mamt d wo ni-a'aligak.
47007001	Neh, ith ash hab kaij g Jiosh, ni-wepnag, mat am hab wo t-juni. Kutt hekaj ab hig wo si i t-ap'ech heg amjed mo haschu uamhun g t-chuhkug ch t-thoakag k am wo si i t-thagito Jiosh wui ab si has elithch.
47007002	Ab g wo si i s-ni-ho'ige'elith. Pi ant hedai sha'i s-ko'okam has juh manis has i masma ha iattogith o manis haschukaj i ha padch o manis haschu i ha ehs.
47007003	Pi ani heg hekaj hab kaij ihtha manis ab ha'ichu em-abchuth. Am am wa s-mahch mani ab si em-tatchua. Kut pi ha'ichu wo sha'i i t-gawulkai, chum hems g muhkig.
47007004	Ab ani si has em-elith ch ab si em-hiwig ch si s-hehgig ch am si i ni-gewkaj, chum as mu'i ha'ichu t-kudut.
47007005	Wehsko o wa an hab chu'ig g kudutadag mant eda am jiwia Macedonia jewed ch ed. Mu'ijj o wa ni-kawhain. Kuni wa am ni-kudut nani ge s-mahch mam has masma hab e junihim.
47007006	K wabshaba g Jiosh chum hekith ab t-mahk g gewkemhuna mach eda t-kudut. Kunt wa ab i ni-gewkemhu mat am ni-nam g Titus.
47007007	Heg o si s-ap e tahtk ch am ni-ahgith mamsh chum si s-ni-neithamk ch si pi ap e tahtk heg hekaj mat haschu has e juh am em-shahgith. K hab kaij mamsh ab ha wui gegok hegam mo has ni-ahg. Kuni hekaj ba'ich i si s-hehgig hemuch.
47007008	Si amsh pi ap e tahtk am ne'okchulithk g ni-o'ohana. Kuni wa chum pi hohho'ith mant heg am em-o'ohani. Kumsh wabshaba pi tash pi ap e tahtk ch am wabsh i ap'ech hegai mash pi ap'e am em-shahgith. Jiosh at hekaj hegai em-sho'igchuthadag. Kuni hahawa si s-ap ni-tahtk.
47007010	Bo wa masma hekaj g Jiosh g pi ap tahhathkam am t-thoakag ed matt gm hu wo s-ohhoth g pi ap t-chegitoi k wo bei g s-ap tahhathkam. T wabshaba hegam mo pi ab hu e thagitokch Jiosh wui ba'ich im hu hab wo i e juh ab amjed mat ab wo ha ai g pi ap tahhathkam.
47007011	S-mahch am mat has em-juh g Jiosh mamt pi ap e taht. Am amt i e oithahim k si tatchua mat pi hedai ab hu wo em-abch mams pi ap chu'i. Si amt pi hohho'i hegai mo am pi ap chu'ig em-shahgith k ab si i e shohbi hegaj k si s-gewkam i tatchua mamt am wo i ap'ech hegai mo wa am pi ap'e. Am amt e chehgi moki pi d em-chu'ichig hegai matp am hab chu'ig em-shahgith.
47007012	Pi ant heg wa'i hekaj am wa em-o'ohani mamt am wo i ap'ech hegai mo wa am pi ap'e. Jiosh o s-mahch mant wa am em-o'ohani mat hekaj am wo e chehgi em-shahgith mam ab si ni-tatchua.
47007013	Kuch ab i t-gewkemhun mamtsh ab bei g i wehmta. Titus o si s-ap e tahtk mamsh wabsh si s-ap'e. Kuni heg hekaj si s-hehgig
47007014	nant pi si s-ap has em-ah ab wui. Kumt pi si ni-edawua. Chum ach hekith g wohokam ahg ab em-wui. Kut hab wa'ap am e wohokamch hegai mant am ahgi g Titus ab em-amjed.
47007015	Ba'ich o ab i si em-tatchua am i chechegitodch mamt si s-ap ab i neith k am si i e nako mamt ab wo s-wohog el.
47007016	Si am s-ap hab junihim hegai mani has i kaij. Kuni heg hekaj ab si em-hiwig ch si s-hehgig.
47008001	Neh, t-wepnag, am ach s-em-ahgithamk mat haschu wa hab juh g Jiosh am ha shahgith g wohochuththam amai Macedonia jewed t am.
47008002	Mu'i sho'igthag at nakog k wabshaba wabsh si s-hehgig ch si s-ap e tahtk ch am hab wua g mahkig mo eda d wa chum si sho'igkam.
47008003	Bat juh ihtha mahkig mat he'es i e nako, pej ba'ich i mo he'es i chum e nakog, wabsh hejel hab e elithk.
47008004	Ab at si t-tai matt wo ha hiwigi mat hab wo juh ihtha k hab masma am wo i ha wehmt hegam mo d Jiosh hemajkamga ch si e sho'igchuth amai Judea t am.
47008005	Kut ba'ich am hab i juh mach he'es hab i chum ha elith nat pi wehs am i e thagito chikpanaj ed g t-kownalig Jesus Christ mach has masma am ha tashogith.
47008006	Am at wa heki hu i chikp ihtha g Titus. Kuni am si i chehani mat am wo i em-wehmt k wo nahto ihtha s-kehg chikpan.
47008007	Si am ge'e ha'ichu ab ap'ethag ch ab si s-wohochuth g Jiosh ha'ichu ahga ch ha'ichu s-mahch ab amjed g Jiosh ch s-kehg neneok ch s-wapagima ch ab si t-tatchua. Kuch heg hekaj hab em-elith mamt wo i ha wehmt hegam mo e sho'igchuth am Judea ch ed.
47008008	Pi ani ab hu s-gewkam em-chehani mamt hab wo juh ihtha. Ni wabsh chum s-mahchimk mas he'es i ge'ej g em-pihk elithadag. Heg ani hekaj am em-ahgith mat has masma hab juh g i wehmta ihtham ha'i.
47008009	Am am wa s-mahch mat has masma am chehgi g e-hemajimatalig g t-kownalig Jesus Christ. Thach wabsh sho'igkam. T heg an thagito g e-kihthag ch e-ap'ethag k sho'ig ia ha'ichugkahim matt ahchim ab wo si i bei g ap'ethag.
47008010	Bani masma hab elith ihtha mamt am wo i nahto hegai mamt wa am hab i chum juh ha'akith. Ahpim amt wa wehpeg si s-hohho'ith k am hab i junihi ihtha i wehmta.
47008011	Pegih, am g wo i e gewpkath k wo nahto. Bamt wa masma s-wapagimam am wo i nahto mamt wa gd hu i wehpeg hab e juh.
47008012	Mt wo s-ap e taht k am hab wo juh mamt he'es wo i e nako. T g Jiosh wo wa s-hohho'i.
47008013	Pi ani hab ahg mams ahpim wo e sho'igch am i ha wehmajch hegam wohochuththam mo e sho'igchuth. Ithani am ha'ichu s-edgith ch hekaj wo i ha wehmt. T hegam am epai wo i em-wehmt mamtp hekith wo i tatchua g i wehmta. Bamt masma am a'ai wo i e wehmt mamt hekith wo i tatchua g i wehmta.
47008015	Bat masma hab wo e juh hegai mo an hab chu'ig Jiosh heki hu o'ohana ed ch hab chu'ig: Matp hedai he'es wo i edagi ha'ichu, t am wo wa ahijsk mo he'es i tatchua.
47008016	Titus o si pihk e elith em-hekaj hab masma mani ahni. Kuni heg hekaj ab si i ho'ige'ith g Jiosh.
47008017	S-ap o e tahtk mani ab ahgith mat am wo i em-wehmt ch am hejel si e nako mat am wo i em-chehgim.
47008018	Am ani hema ep ahgith mat wo oi g Titus. Ith o s-ap ahgachug g s-kehg ha'ichu ahgaj g Jiosh. K heg hekaj wehsko ab si has elith g t-wepnag.
47008019	K ith d ha-kehsha mat wo t-oi matt am wo i ui g em-mahkig ha wui hegam mach am i s-ha wehmtamk. Si ach s-t-nen'oith matt s-ap hab wo juh ihtha em-wehhejed. T hab pi hedai has wo t-ahg k wabshaba ab wo has elithath g Jiosh.
47008022	Pegih, t am wo oi g Titus ihtha t-wehnag. Mu'ikko att am a'appe ab tahnich mat am wo i t-wehmt. Kuki chum hekith s-t-wehmtamk, wahm hemuch no pi ab si has em-elith.
47008023	Kum s-mahch mo g Titus d ni-wehm chikpantham ch am wo i em-wehmt. K ihtham ha'i mat am wehmaj wo hihi am d ha-chuhchai g t-wepnag ch ab si ha'ichuchuth g Christ.
47008024	Ab ani si s-ap has em-ahg am ha tahgio. Kumt am wo ha chehgi mam ab si ha tatchua. T hegam mat am i ha chuhcha wo s-mahchk mani g wohokam am ha ahgith.
47009001	S-mahch ani mam tatchua mamt wo i ha wehmt g sho'igkam e-wepnag, chum anis hems pi am hu wo em-o'ohani heg amjed. Ia ani wa heki hu si s-ap has em-ahg ha wui ihtham t-wepnag am ha ahgithch mamt heki hu hab i e ah ha'akith mamt am wo i ha wehmt hegam sho'igkam. Ith at mu'ijj am si i ha gewpkai.
47009003	Kuni ithani am ha ahgith ihtham t-wepnag mat am wo hihi em-wui. Mt wo si e nahtokch heg hekaj e-mahkig. Kut pi wabsh wo heki e wua g s-kehg ni-ne'oki ab em-amjed.
47009004	Tp hems wo ha'i t-wehmajk g Macedonia t am hemajkam. Kunt wo si ni-el mamtp pi wo e nahtokch mani eda si s-ap em-ahg am ha wui. Mt ahpim hab wa'ap wo si e el.
47009005	Heg ani hekaj hab elith mo s-ap'e mant am wo si i ha cheha ihtham t-wepnag mat am wehpeg wo hihim k am wo i em-wehm ap'ech g em-mahkig. Bat masma heki hu wo nahtoisk mant am haha wo jiwia. Mt am wo e chehgi mam woho i s-ha wehmtamk g sho'igkam ch pi hab wabsh wua manis ab si em-chehani mamt am hab wo juh.
47009006	S-mahch am mat mu'i wo nei g ha'ichu bahithag hegai mat mu'i wo ei g ha'ichu kai. T pi ab hu mu'i wo nei hegai mat pi mu'i wo ei. Pegih, mt hab wa'ap mu'i ab wo nei g ap'ethag mamtp s-ba'ama ab wo ha'ichu ha mah am Jiosh wehhejed.
47009007	Mt wabshaba hejel hab wo e ah mamt he'ekia ab wo i ha mah. Pi o ab hu t-chehani g Jiosh machs ab ha'ichu wo ha mah no pi s-hohho'ith matt si s-ap t-taht k am hab wo juh g t-mahkig k pi wo ge s-tha'ath.
47009008	Jiosh at wo e nako mat ab wo em-mah hegai mam haschu i tatchua. Kumt chum hekith wo edgithath mam haschu i tatchua hejel e wehhejed ch am thahm ep wo edgithath mamt am hab wo juh g i wehmta.
47009009	Neh, bo chu'ig an Jiosh heki hu o'ohana ed: Hegai mat si s-ba'ama ab ha'ichu wo ha mahkath g sho'igkam at chum hekith wo e nakogath mat am hab wo e junihith.
47009010	Jiosh at ab wo mahkath g ha'ichu kai hegai mat wo e'eshath. T heg amjed ab wo neithath g ha'ichu hugi. Pegih, k hab wa'ap tasho mo s-ba'ama ab t mahkch g i wehmtadag matt am epai ha'i wo i ha wehmt.
47009011	Chum at hekith s-ba'ama am wo i em-wehmajk mamt wo s-chechojimak. Kut mu'ijj ab wo si i ho'ige'el g Jiosh heg hekaj em-mahkig.
47009012	Ihtha mamt am hab wo juh at am wo i ha wehmt g Jiosh hemajkamga. T mu'i ho'ige'elig am hab wo juh Jiosh wui.
47009013	Em-mahkig at am wo wohokamch mam woho ab s-wohochuth g s-kehg ha'ichu ahgaj g Jesus Christ. Kut mu'ijj ab wo si i ha'ichuch g Jiosh
47009014	k wo e ho'ige'ithahu am em-wehhejed ab si em-tatchuathch no pi g Jiosh ab si em-mahkch g hemajimatalig.
47009015	Ab att wehsijj wo si i ho'ige'el g Jiosh mat ab i t-mah g pi ha huhugetham thoakag am gahi wuhshanim g e-alithag.
47010001	Ha'ijj amsh hab kaij manish s-em-keh'ith wabsh em-o'ohanithch ch antsh ep wo s-hemajimak am ep jiwiak. Pegih, bani wa masma chum si s-hemajima mo g Christ.
47010002	Am g wabsh wo s-thotholimak. Nt hab pi wo em-keh'el am jiwiak. Ha'ijj amsh hab kaij manish wabsh hejel ni-wehhejed am hab junihim ha'ichu. Ni eda g Jiosh wehhejed hab wua. Nt wo ni-nako mant wo si s-gewkam neo ab em-wui.
47010003	In ach d thothakam jewed thahm ch wabshaba pi hab masma hab t-junihim mo hegam mo pi mahch g Jiosh.
47010004	Hegam o ab wui gegok g Jiosh ch ha iattogith ch ab si ha'ichuchuth g hejel ha'ichu e-mahchig. K wabshaba ahchim ab t-mahkch g Jiosh g gewkthag. Kuch heg gewkthagkaj wehs gewito ihtha pi ap'ekam ch pi g hejel t-gewkthagkaj.
47010006	Pegih, am amt wo i e chehgi mam am wehs e thagitokch ith eda Christ himthag. Nt haha wo s-ko'okam ha namkith hegam mo am wa ha'ichukaj pi am hu wehs i e thagitokch.
47010007	Ha'i amki ab wabsh thahmjed ha'ichu neith ch hab chum si e elith mam d si Christ pionag. Am g wo si i e oithahim. Ahchim ach hab wa masma d Christ pionag mamtp has i masma hab e elith.
47010008	Pi ani sha'i si ni-elith am he'es i em-ahgithch ab amjed ihtha gewkthag mat g t-kownalig Jesus ab ni-mah. Ab o ni-mahkch mant hekaj am wo i em-gewkemhun k pi gm hu hab wo i em-juh ab amjed.
47010009	Pi ani hab ahgch am em-o'ohanith manis wo em-toths.
47010010	Tp hems hema hab wo chei, “Paul o si s-ta ke'itham kaij ab t-o'ohanithch ch wabshaba ia t-wui jijiwhia ch pi gewkthag. K g ne'okij d wabsh pi ha'ichu.”
47010011	T eda hegai mat hab wo wa chei wo chum s-mahchk mant hab wa masma hab wo chei hekith am em-wehmajkch mani has i kaij am ni-o'ohana ed.
47010012	Bamt wo s-mahchk mach pi ab hu sha'i i t-wepnath o t-wepogith hegam mo am si uhgk has e ahg. Wo o wabsh hejel e iattogith no pi hejel am e a'appem ch am hejel e ahg mo has masma.
47010013	Ahni ani hi am wa'i hugkam ni-a'aga mat he'es ab i ni-mah g Jiosh g chikpan. Kum ahpim d ni-nuhkutha.
47010014	Pi ant sha'i ba'iwich hegai mo g Jiosh ni-nuhkuthachuth mant am jiwia em-wui k am u'apa g s-kehg ha'ichu ahgaj ab amjed g Christ.
47010015	Ni hekaj pi sha'i ni-haschuth heg hekaj mo d ha'i ha-chikpan mani am a'aga hegai chikpan mat g Jiosh ab i ni-mah ch wabshaba heg wui am ni-gewkathch mat am wo i ge'etha g em-wohochuthadag. Mt hekaj am epai wo i ni-wehmajk
47010016	mamt gm hu ba'ich ep wo i ahgachugath g Jiosh ha'ichu ahga mo hebai pi koi hedai am hu ahgachug. Kunt pi hekith hab wo chum chei manis heg hab juh mat wabsh hema hab juh.
47010017	Bo chu'ig an Jiosh o'ohana ed: Pi at hedai ab hu wabsh wo chum si has elithath g hejel ha'ichu hab e-juni. Heg at ab wo wa'i has elithath Jiosh ha'ichu hab juni.
47010018	Pi o has d sha'i ahga mas has i elith g o'othham g hejel e-chikpan. Heg o wa'i Jiosh s-mahch machs has i masma hab t-junihim.
47011001	Pi o hab chum chu'ig manis hab masma hejel ni-wehhejed wo neokath. Kuni eda ab si em-tatchua am wehhejed g Christ. Kumt hekaj ab wo ni-kaiha. Bam sha masma mam d hohntaj. Kuni si s-em-tha'a hab masma mo g Jiosh mamt wo si e nuhkuth g Christ wehhejed.
47011003	Am g wo s-chegitok matsh wa pi wohoch g Jiosh hegai wehpeg uwi mash hab chehgig Eve. Jiawul atsh wa s-a'agi iattogi am gahi wuhshanim g wamad. Kuni s-gihug mat hab wa'ap wo em-juh am gahi ha wuhshanim hegam mash chum em-iattogith. Kumtp hems wo s-ohhoth g Christ
47011004	namsh pi ha hiwgith ch ab ha kaiham. Ab ani em-ahgith hegai mo haschu am i ni-tashogith g Hekia S-ap'ekam Gewkthag ab amjed g Christ. Kumsh eda ha'i ab ha kaiham hegam mash gawul ha'ichu am em-ahgith ab amjed.
47011005	Ihtham amsh ha'i ab si has ha elith hab masma mo d Christ chuhchai. Ni eda ahni hig woho d kehshaj.
47011006	M o hi wa woho mani pi am hu i si s-mahch g amogitha. Kuni wabshaba s-mahch g Jiosh ha'ichu ahga ch am em-wui i tashogith.
47011007	Ha'i amsh hab ni-elith mani pi ab hu ni-ha'ichuchuth pi sha'i em-hiwgithch mams ab wo ni-namkith. Ni eda am hab ni-junihim mant g s-ap'ekam am hab wo em-juni.
47011008	Tatchua ani g lial ch wabshaba pi tatchua manis wo em-wechhu. T hegam wohochuththam mo am a'ai kihhim Macedonia jewed ch ed ab ni-mamka mani haschu i tatchua.
47011010	Am ani em-ahgith wehsko Greece jewed ch ed mant pi wo em-hiwigi mams ab wo ni-namkith mani eda am ahgachug g Jiosh ha'ichu ahga em-shahgith.
47011011	Pi ani heg hekaj hab kaij ihtha manis pi ab hu em-tatchua. Jiosh o s-mahch mani ab si em-tatchua.
47011012	K wabshaba ha'i hab chum kaij mash hab masma chikpan mani ahni. Ni eda ahni pi ha'ichu em-kowlant. K ihtham hi em-kowlant ch hab em-iattogith. Am ash chum ni-wepo e wua ahni mani d Christ kehsha. Pegih, t hemho wa wo chum ahgath g Jiosh ha'ichu ahga pi ab hu ha'ichu em-kowlantch.
47011013	K wabshaba pi d wohokam Christ chuhchai ch ha'ichu ha iattogith ch chum t-wepo e wua ahchim mach d si s-wohom Christ chuhchai.
47011014	Am o wa tasho mat hab masma hab wo e wuath no pi d Jiawul pionag. Jiawul o chum e wepogith g s-ap'ekam anghil. T g piongaj hab wa'ap wo e wepogithath ahchim mach am ahgachug g s-ap'ekam. T wabshaba g Jiosh s-ko'okam wo ha namkith heg hekaj.
47011016	Ha'i amsh hab ni-elith mani wabsh pehegi neok. Nt eda am wo em-ahgi g wohokam ab amjed g ni-chikpan. Ab g wo kaiham mant has wo chei.
47011017	Pi o ab hu ni-chehani g t-kownalig Jesus mant hab kaitham wo neokath.
47011018	Nt wabshaba am hab wo ni-juh no pi mu'ijj wabsh hejel si e haschuth.
47011019	Kum ahpim hab e elith mam s-chu a'amichuth ch eda wabsh ha hiwgith hegam mo pi ha'ichu a'amichuth
47011020	mat am hab wo em-juh mo haschu d i ha-tatchui. Tp hems am ha'ichu wo em-wohppo'i o atp s-wihnam an wo em-ui o atp pi ab hu has wo em-elithath o atp s-ko'okam has wo em-ah.
47011021	Ha'i ash hab ni-elith mani pi hab masma ab em-wui mo hegam nani pi si ni-elith. Pegih, woho o wa mant wo si ni-el mantp hab wo masmak. Hegam o si e haschuth ch e wehhejed neneok. Pegih, nt ahni hab wa'ap ni-wehhejed wo neo.
47011022	Neh, bash e a'aga mash d Tutuligo ch d Jiosh hemajkamga ch d Abrahambad amjedkam. Pegih, ahni ehp.
47011023	Bo kaij mo d Christ pionag. Nt ahni hab wo chei mani ba'ich d i si piongaj mo hegam, chum ams hab wo ni-elithath mani wabsh pehegi neok. Ba'ich ani i si s-gewkam chikpan ch ba'ich i mu'ikko ni-kuhpach g Christ wehhejed. Ba'ich amt i mu'ikko ni-gewitta. Mu'ikko ant chum alo muh.
47011024	Hetaspo at am hugkam ab ni-chu'ichigch g ni-wehm Tutuligo mat waikko gamai humukto ni-gewitta.
47011025	Waikko at ni-gewitta g Rome t am haha'ichu. Hemho amt ni-ma'ichkwua. Waikko at wachum g wahlko mani an eda. Kuni hemako tash ch hemako chuhug chehmo'im am wi'inoghim shuhthagi ch ed.
47011026	S-to o ehbithama am ni-wehhejed mani hebai i oimmed. An o hab chu'ig g wi'inthag ch mu'ij g s-chu e'eskam. Ha'ijj o s-ta ehbitham s-ni-keh'ith g ni-wehm o'othham ch gawul mahs o'othham. Am o ha'ichug g s-ta ehbitham ha'ichu kihhim ch ed ch gm hu jegko ch an ge'e shuhthagi thahm. K hegam mo d chum t-naipijju chum s-ko'okam ni-jujju.
47011027	Mu'ikko ant si gewko k pi ha kohsig ch hebai d bihugimkam ch tonomkam. Mu'ikko ani pi ha ha'ichu hugi ch pi ha kih ch s-wihonagi eniga.
47011028	Am ba'ich ehp mani wehs tashkaj si ha chegitok hegam mo ab ihm g Christ ch an a'ai hab chu'ig.
47011029	Ab ani ha wehm nakog ha'ichu hegam mo pi gewpkthag. Tp hema am wo gei pi ap'ekam ch ed, ni ha wehm si ni-kudut.
47011030	Pi ani hejel si ni-ha'ichuchuth. Tho Jiosh mo am chehgithch g e-gewkthag am ni-eda mani eda d wabsh si sho'ig pi gewkam hemajkam. Ni heg ab wa'i ha'ichuchuth.
47011031	Jiosh alithag o d ni-kownalig. K g Jiosh s-mahch mo wehs woho ihtha mani em-ahgith. Kunt chum hekith ab wo si hehgchulithath.
47011032	Neh, hegai kownal mo ab wecho g ge'e kownal Aretas at wa am i ha chuhcha g shonthal ab Damascus kihhim kihjeg t ab mat an wo ni-be k wo ni-kuh.
47011033	Mt wabshaba an ni-thai washomi ch ed k ab i ni-huduni hothai kolhai amjed. Nt hab hi wa al masma ni-tho'ibia.
47012001	Pi at ha'ichu wo ni-ap'et manis wo em-ahgi hegai mani haschu am hab junihim. Heg ant wo wa'i em-ahgi mat haschu g Jiosh am ni-chehgi.
47012002	Heg at am uhgk i ni-bei e-kihthag wui an thahm kahchim ch ed. Ith at hab e juh gamai gi'ik a'ahithag wehgaj. Pi ani hi wa mahch manis s-wohom an jiwia, aha nat hegai ni-thoakag an jiwia. Heg o wa'i Jiosh s-mahch ihtha. Heg ani hi wa s-mahch mant an i ni-nei Jiosh kihthag ed.
47012004	An ant s-ta kakaim ha'ichu kah. K g Jiosh pi ni-hiwgith manis am wo ah.
47012005	Ith ant ab wo si has ah mat g Jiosh am ni-chehgi k pi ahni ab hu hejel has wo ni-ah. Jiosh o ab ni-chehgithch g e-gewkthag nani pi d wabsh sho'ig pi gewkam hemajkam.
47012006	Kuni mu'i ha'ichu hab wua heg hekaj gewkthaj ch wabshaba pi em-ahgith nani pi pi tatchua mas hedai ab hu wo si has ni-elithath heg hekaj. Heg amt wa'i hekaj ab wo si has ni-elithath mam haschu i neith mani hab wua ch haschu i kah mani hab kaij.
47012007	Pi o hab mahs manis wo si ni-ha'ichuchuthath heg hekaj mo haschu am ni-chehgith g Jiosh. K g t-kownalig Jesus hiwgith g Jiawul mat wo i ni-mumkichuth k wo ni-kudutath mant pi ab hu wo si ni-ha'ichuchuthath.
47012008	Waikko ant ab chum si ni-ho'ige'ithahu Jesus wui ab tahnich mat gm hu hab wo i juh ihtha ni-mumkithag.
47012009	Kut hab masma i nodagi g e-ne'oki, “Ba'ich at i s-ap wo e chehgi g ni-gewkthag ab m-ab mapt wabsh s-ap wo nakogath g e-sho'igthag napt pi pi wo e nako maps hejel wo nako. Heg wa'i ni-gewkthagkaj apt wo e nako.” Neh, kuni heg hekaj si s-hehgig ch wabsh s-ap ni-tahtk mani d wabsh si sho'ig pi gewkam hemajkam nant pi hab masma wo taht g Christ gewkthag.
47012010	Heg o am chehgithch g e-gewkthag am ni-wehhejed mani hekith i mukialig. Kuni heg hekaj wabsh si s-ap ni-tahtk mani mukialig ch ab nakog g s-ko'ok has ahgadag ch s-wehch ha'ichu ch sho'igchuthadag ch kudutadag wehhejed g Christ.
47012011	Ab o em-ab mamt ni-wehhejed wo neneokath ab ha wui hegam mash has ni-ahg am em-shahgith. Msh wabshaba pi hab e wua. Kunt hemho wa am ni-wehhejed has wo chei, chum anis pi hohho'ith manis hab wo ni-juh nani pi d wabsh pi ha'ichu. K wabshaba g t-kownalig Jesus ab ni-mahkch g gewkthag am ni-kehshch. Pegih, m haschu ahgch ba'ich ab has i ha elith hegam mash wabsh em-iattogith.
47012012	Bani wa junihim g s-hasig ha'ichu ch mu'i ha'ichu ab nakog mani wa eda am ahg g Jiosh ha'ichu ahga em-wui. K ith am chehgithch mani d Christ kehsha.
47012013	S-ap ani hab ni-junihim ab em-wui hab wa masma mani ab wehs ha wui hegam mo an a'ai d Christ ihmtham, heg hi wa mani pi em-hiwgith mams ab wo ha'ichu ni-namkith. Ab g wabsh wo s-ni-ho'ige'ith mani pi em-hiwgith.
47012014	Ith o d i waikkokam mant am wo i em-chehgim. Kunt pi ha'ichu ab hu wo em-tai nani pi ahpim ab em-tatchua ch pi g em-lialiga. Bam sha masma mam d chu'uchum ni-a'aliga namt pi hemu ab i s-wohoch g ha'ichu ni-ahga ab amjed g Christ k hekaj bei g wechij thoakag. K hab chum mahs mat g jehj wo ha thagio'ithath g chu'uchum e-a'aliga ch pi hab mahs mas g chu'uchum a'ai wo ha thagio'ithath g e-jehj.
47012015	Am o wa s-ap'e mant am wo hugio g ha'ichu ni-eniga ch ni-thoakag em-wehhejed. Ab ani ba'ich i si pihk ni-elith em-wui mo g jehj ab e-a'aliga ha wui. Kumt heg hekaj ab wo chum si ni-tatchuath.
47012016	S-mahch am mani pi ha'ichukaj sha'i em-wechun. Kumsh eda ha'i hab kaij manish wabsh em-iattogith
47012017	ch ui g em-lialiga hejel ni-wehhejed. Pi o woho ihtha. Am ant ha cheha hegam Titus mat am wo hihim k wo i hemapai g lial g sho'igkam ha wehhejed.
47012018	K hegam wabsh s-ap ha'ichu hab elith ch am hab e junihim mani ahni has i masma.
47012019	Na'ams ha'i hab ni-elith mani gm hu wabsh chum ni-oan ith hekaj mani wa hab kaij. K eda pi hab chu'ig. Am ani Jiosh tahgio hab kaij hegai mo d Christ tatchui. K wehs hegai mach haschu hab i junihim d i em-wehmtadag.
47012020	S-gihug ani mant wo cheh am jiwiak mamt gawul wo masmak mani hab masma chum em-tatchuith. Mt ahpim hab wa'ap wo cheh mant ahni gawul wo masmak mam has i chum ni-tatchuith. Ntp hems wo cheh mam ha'i wabsh kia e kawani ch ha'i s-e hehgamk ch ha'i pi babmuistk ch s-chu tha'a ch s-ko'okam has e ahg ch chum si e haschuth ch a'ai e cheggia.
47012021	T heg wo ni-mah g si edathag am Jiosh tahgio. Kunt wo shoakath mamtki koi gm hu s-ohhoth g pi ap e-chegitoi k pi ap e nuhkuth ch ha ehsith g ha-wehm kihkam ch s-tohntom has e wua ch g pi ap'ekam tatchua.
47013001	Neh, s-ko'okam ant ab wo ha namkith g pi ap chu'ijkam am i ep em-chehgimedk. K wabshaba an o'ohadag: Bat wa'i masma wo e wohokamch g ha-chu'ichig mamt gohk o waikajj am wo ah mam neith mat pi ap chu'i.
47013002	Pi at hedai wo e tho'ibia ab amjed g s-ko'ok e-namkithadag matp pi wo thagito g pi ap e-chu'ichig. Ith ani heki hu em-ahgith mant wa am ep jiwia.
47013003	Mt haha wo s-ap s-mai mo neok g Christ gahi ni-wuhshanim. Heg at s-gewkam am wo i em-chikpan k am wo chehgi g e-gewkthag em-shahgith.
47013004	Woho o wa mat e wepogi g sho'ig pi gewpkam o'othham k ab e muhkith kots t ab. T wabshaba g Jiosh am chehgi g e-gewkthag. K g Christ hahawa ep thoakam heg gewkthagkaj. Kunt ahni am i s-mai mani pi ha gewkthag ab i gehshk Christ wui. K wabshaba g Jiosh ab ni-mahkch g gewkthag gahi wuhshanim g Christ mant hekaj s-ap am wo i em-chikp.
47013005	Am g wo si e mamche k am hejel wo i e a'amich mams am hi wa s-ap hab chu'ig e-wohochuthadag oithch. Mt wo wa chum s-ap s-mahchk mam ab u'ukch g Hekia S-ap'ekam Gewkthag mamtp woho d wohochuththam
47013006	k hab wa masma wo s-mahchk mani ahni hab wa'ap woho d wohochuththam.
47013007	Ab ani si ni-ho'ige'ithahun Jiosh wui mamt pi am hu hab wo junihith g pi ap'ekam ch wabshaba g s-ap'ekam am hab wo junihith, chum as wo pi ap ni-ahgath hegam mo s-ni-keh'ith.
47013008	Pi att wo t-nako matt wo shohbi g wohokam. Hemho wa att am wo wohokamch.
47013009	Tt wo s-ap t-taht k ab wabsh wo i t-sho'igch mamtp ahpim wo i gewpka am e-wohochuthadag ed. Ab ach si t-ho'ige'ithahun mamt wehs ab wo i e thagito k am s-ap wo i e nahto.
47013010	T-kownalig Jesus o ab ni-mahkch g gewkthag mant wo shohbi g pi em-ap'ekam. Kunt am i em-o'ohani mamt hekaj am wo i ap'ech mant eda koi jiwia. Nt hab pi wo em-keh'el am jiwiak. Tho Jiosh hab elitha mant am wo i em-gewkemhu. Kuni hab pi em keh'ithamk.
47013011	Pegih, ni-wepnag, ha'as ant hab wo chei. Am g wo i e nakogi mamt wehs ab wo i e thagito Hekia S-ap'ekam Gewkthag wui. T heg wehs wo i em-ap'ech. Ab g wo i s-wohog elithath g t-mashchamadag ch ab wo i hemakoch g e-wohochuthadag k wo s-ap e tahtk ch e wehm kihkath. T g Jiosh wo em-wehmajk ch wo em-mah g pihk elithadag ch s-ap tahhathkam.
47013012	Ab g a'ai wo si e tatchuath. Ihtham t-wepnag mo ia kih ash s-em-ho'ige'ith.
47013013	Ab o si s-em-ho'ige'ith g t-kownalig Jesus Christ. K g Jiosh ab si em-tatchua. K g Hekia S-ap'ekam Gewkthag ab em-makiog g gewkthag mamt ab a'ai e wui wo si s-ap e tahtkkath. Neh, ith ant hab wo wa'i chei.
48001001	Ni-wepnag mam am kih Galasia jewed ch ed: Am ant wo i em-o'ohani ahni Paul mat g Jesus Christ am i ni-kei g e-ohg Jiosh wehm.
48001002	K ia ha'i i ni-wehmt g t-wepnag ch ab s-em-ho'ige'ith.
48001003	Ab o wa s-em-ho'ige'ith g t-ohg Jiosh g t-kownalig Jesus Christ wehm ch ab wo wa ba'ich i em-mahkath g i wehmtadag ch s-ap tahhathkam.
48001004	Jesus Christ at ab s-wohog el g e-ohg k e sho'igchuth k ab muh kots t ab mat gm hu hab wo i juh g pi ap t-chu'ichigk ab wo i t-wuwhas ab amjed g pi t-ap'ethag. T g Jiosh ab i wuhshath muhkig amjed.
48001005	Pegih, tt heg hekaj ab wo si has elithath g Jiosh.
48001006	Jiosh o ab t-mahkch g e-ho'ige'ithadag am gahi wuhshanim g e-alithag. Kunt si ni-toths mamtsh s-hohtam thagito g s-kehg ha'ichu ahgaj k ab s-wohoch g gawul ha'ichu ahga.
48001007	K heg pi d sha'i tho'ibiathag ahga. Hegai wa'i Jiosh ha'ichu ahga o d tho'ibiathag ahga. K eda ha'i hemajkam gawul ha'ichu am chum em-ahgith ch heg hekaj ab i chum em-ga'agwulkath ab amjed g Jiosh ha'ichu ahga.
48001008	T wabshaba g Jiosh am wo ha lothait k s-ko'okam wo ha namkith. Neh, mantp hems ahni o chum hems g anghil gawul ha'ichu wo em-ahgi, t g Jiosh hab wa masma wo t-lothait k s-ko'okam wo t-namkith. Heki am hu ab kaiham g Jiosh ha'ichu ahga ch am wa chum s-mahch mo has chu'ig.
48001010	Tp hems pi wo hohho'i g hemajkam mani has kaij. Ni eda pi hab ahgch hab kaij mas g hemajkam wo s-hohho'i. Jiosh o s-hohho'ith mani ahgachug g ha'ichu ahgaj. Thani Jiosh alithag pionag. K hab chum chu'ig mant heg ab wo s-wohog elithath, chum as has wo ni-el g hemajkam.
48001011	Mt wo chum s-mahchk mo pi ab hu d hemajkam ha amjedkam ihtha s-kehg ha'ichu ahga mani am em-ahgith.
48001012	Pi at hedai o'othham ni-ahgi o ab ni-mashcha. Tho Jiosh alithag mat ab mahsko wua ni-wui.
48001013	Thani Tuhligo. Kumki heki hu kah mani wa hab masma ab ihm g Jiosh mo g ni-wehm o'othham ch si ha sho'igchuth hegam mo ab ihm g Jesus ch am chum s-keshwuimk g ha-hehemaptha.
48001014	Thani wa si s-has ha'ichu am t-himthag ed mu'i ha ba'iwechkim g ni-wepo ge'edam nanid pi ba'ich i s-gewkam oith g t-himthag.
48001015	T wabshaba g Jiosh s-ni-ho'ige'ith k am heki hu i ap'ech mant eda koi mahsi mant d wo piongajk.
48001016	T am hebai i cheka. T am hahawa mahsko wua g e-alithag ab ni-wui mant wo ahgachugath g s-kehg ha'ichu ahgaj ab em-wui ahpim go'ol hemajkam. Kunt pi hedai i wui hih mas wo ni-tashogi g Jiosh ha'ichu ahga.
48001017	Ab o thadha g Jesus Christ chuhchai Jerusalem kihhim t ab am Judea jewed ch ed ch am ahgachug g ha'ichu ahgaj. Nt wabshaba pi am hu sha'i hih manis hekaj wo ha neith k wo ha wehm neo. Im ant hu hab wabsh hih Arabia jewed wui k am hahawa ep uhpam hih Damascus kihhim wui.
48001018	Am o d i waik a'ahithag thahm, nt am hih Jerusalem wui k ab ha'ichu wo kakke g Peter k am wehmaj thakahim gohk thomig ab.
48001019	M ant wa'i hemako ep nei g Jesus kehsha. K heg d James ch d wehngaj g Jesus.
48001020	Jiosh o s-mahch mo d wohokam ihtha mani em-ahgith.
48001021	Am i thahm, mant am hahawa ep hih Syria jewed wui ch Cilicia jewed wui.
48001022	K eda pi ni-mahch hegam mo ab ihm g Jesus ch am kih Judea jewed ch ed.
48001023	Ihtham wabsh kah mo ha'i hab kaij, “Hegai mo wa t-sho'igchuth o am hahawa ahgachug ihtha Jesus ha'ichu ahga mo wa heki hu chum s-keshwuimk.”
48001024	Neh, bash kaij ch ab si ihm g Jiosh am i kaiok mat am gawul i ni-juh.
48002001	Am him k am d i wehst-mahm a'ahithag, nt am hih Jerusalem wui wehmaj g Barnabas. Tt am hema i bei g gawul mahs o'othham. K ith hab chehgig Titus.
48002002	Jiosh o wa ab ni-chehgith mant am wo him k wo ha nei hegam mo am d ha wanimedtham g Jesus ihmtham. Kutt am ha wehm t-nam. Ni am ha ahgith mani haschu i ahgachug am ha-shahgith g gawul mahs hemajkam nani pi s-gihug matp hems ha'i wo padch g ni-chikpan.
48002003	K am ha'i ha'ichug hegam mo chum s-em-wupulshpamk ahpim gawul mahs hemajkam hab em-elithch mant hemho wa am hab wo junihith g heki hu t-himthag ahchim Tutuligo. Ihtham o pi woho wohochuth g Jiosh ha'ichu ahga ab amjed g Jesus ch wabsh am thadhak ch chum mamche machs haschukaj pi am hu oithch hab junihim hegai heki hu t-himthag. Am o t-wehmaj g Titus. K ihtham ab si t-ahgith matt hemho wo wa pahl hikuch. Kuch wabshaba ab ha wui gegok. K hegam mo am d ha wanimedtham t-wepo hab elith. Neh, bach wa masma s-ap nuhkuth ihtha s-kehg ha'ichu ahgaj g Jiosh mach am em-wui ahgachug.
48002006	Tho wabsh ni-wehm wohochuththam hegam mo am d ha wanimedtham ch pi ha'ichu wechij ab hu ni-ahgith. Pi ani si has ha elith. Wehsijj ach t-wepo d haha'ichu am Jiosh tahgio.
48002007	K hegam hab kaij matki g Jiosh am hab wa'ap i ni-kei hab masma mat am i kei g Peter. Heg o d kehshaj ch am ahgachug g s-kehg ha'ichu ahgaj ha wui g Tutuligo. Ni ahni hab wa'ap d kehshaj ch am ahgachug ha wui g gawul mahs hemajkam. K g Jiosh wepo ab t-mahkch g gewkthag.
48002009	Bamki ha elith hegam James ch Peter ch John mo d ha wanimedtham. T ihtham am wohokamch mat g Jiosh ab ni-mah ihtha chikpan k t-nowi-bebhe. Kutt am i t-ap'ech ab t-wui mat hegam am wo ahgachugath g Jiosh ha'ichu ahga Tutuligo hemajkam ha wui. Nt ahni hi g Barnabas wehm gawul mahs hemajkam ha wui wo ahgachugath.
48002010	K hegam hab t-ahg matt wo i ha wehmajk hegam mo d sho'igkam am ha shahgith. Am ani wa heki hu hab junihim ch hekaj si chikpan.
48002011	Am ani wa kih Antiok kihhim t am ch am ha ahgith g Jiosh ha'ichu ahga. T am jiwia g Peter k am ha wehm oimmed hegam go'ol hemajkam mat ab i s-wohoch g s-kehg ha'ichu ahgaj g Jiosh. T am hahawa ha'i t-wui thatha g Tutuligo ab amjed g James. K heg i thahm g Peter pi an hu ha wehm oimmed g go'ol hemajkam ch pi ha wehm e gegosith no pi s-ehbith mat has wo chei hegam Tutuligo.
48002013	K hegam ehp mo hab wa'ap d Tutuligo hab wa'ap e wua mo g Peter, chum wa hems g Barnabas.
48002014	Ni am ha neith mo pi am hu sha'i ap hab junihim g e-wohochuthadag ch hab kaij ab wui g Peter am ha kaichuthch, “Neh, Peter, thap Tuhligo ch wabshaba hahawa pi am hu hab junihim hegai t-himthag mo wa g Jiosh ab t-chehani. Pegih, p haschu ahgch hab e elith mapt pi wo ha hajunimak g go'ol hemajkam, t ho'ip am hab i junihi g t-chehanig?”
48002015	Ahchim Tutuligo ach wa hab chum t-elith mach pi hab masma pi ap'e mo g go'ol hemajkam.
48002016	T wabshaba am i t-chehgi g Jiosh mat pi hedai wo e nako mas am tahgio hejel wo i e ap'ech am hab junihithch g chehanig. Bo d elithaj matt ab wo i s-wohoch g ha'ichu ahgaj k ab wo i hiwigi g Jesus Christ. T heg am tahgio wo i t-ap'ech. Pegih, tt heg am hab wa'i juh k am i t-ap'ech.
48002017	Am att i s-mai mach d pi ap chu'ijkam am i s-mahchk ab amjed g Christ. Pi at heg hab t-juh machs d pi ap chu'ijkam
48002018	k wabshaba am i t-ap'ech Jiosh tahgio. Kutt d wo pi ap chu'ijkamk mattp wo chum s-t-apchutham g chehanigkaj.
48002019	Chehanig o s-hasig. Kutt pi wo t-nako machs am oithk hab wo t-junihith ch am wo i t-ap'ech. Nt heg hekaj am i ni-thagito Jiosh wui mat am wo i ni-ap'ech k am hahawa d wo thoakamk wehhejed.
48002020	Jiosh alithag o ab si pihk e elith t-hekaj ch ab nako g s-ko'ok muhkig ab kots t ab am t-wehhejed mat heg hekaj ab wo i t-mah g wechij thoakag. Kuch heg hekaj ab hiwig ch d thothakam am nenaj ed ch am wehhejed.
48002021	T wabsh wo e nahnkogi g Christ muhkig matp g o'othham wo e nako mas wo s-ap'ek am Jiosh nena ed heg wabsh hekaj mo hab junihim g chehanigaj. K wabshaba pi hab chu'ig. Ab o t-wui him g Jiosh ho'ige'ithadag heg hekaj Christ muhkig. Kutt pi wo thagito g ho'ige'ithadaj ab hiwigch g Christ.
48003001	Heki am hu kah mat ab muh g Jesus Christ kots t ab am em-wehhejed. Kum d pi ha'ichu a'amichuththam mamt ab wo ha kaihamath hegam mo em-iattogith ch hab kaij mamt hab wo junihith g t-chehanig ahchim Tutuligo.
48003002	Ab amt i s-wohoch g Jiosh ha'ichu ahga. T g Jiosh ab em-mah g Hekia S-ap'ekam Gewkthag.
48003003	Kut heg s-ap i shonwuich g em-wechij thoakag. Pegih, m haschu ahgch hahawa pi hiwig mat ba'ich wo i himath g em-thoakag. Pi amt wo e nako mamt s-ap wo nahto g e-thoakag g hejel e-gewkthagkaj.
48003004	Mu'i am ha'ichukaj e sho'igchuth am wehhejed g Jiosh alithag. T g em-sho'igthag wo e nahnkogi mamt wo sha thagito g Jiosh alithag.
48003005	Ab amt si i s-wohoch g s-kehg ha'ichu ahgaj g Jiosh. T heg hekaj ab em-mah g Hekia S-ap'ekam Gewkthag mat wo em-wehmajk k hab ep wua g s-hasig ha'ichu am em-shahgith. Pi at hab ahgk hab e juh ihtha mams am hab si junihim g Tutuligo ha-chehanig.
48003006	An o hab chu'ig Jiosh o'ohana ed: Abrahambad at ab i s-wohoch g Jiosh. K g Jiosh heg hekaj hab masma ab neith mo s-ap'e.
48003007	Kum ahpim gawul mahs hemajkam mam ab s-wohochuth g Jiosh ba'ich i wepo masma mo g Abrahambad ki hegam mo d si amjedkamaj ch pi ab hu wohochuth. Heg o wa wepo mam ahpim d Abrahambad amjedkam.
48003008	Kekelibad Jiosh ha'ichu i tashogiththam o heki hu s-mahch ch an o'oha mat g Jiosh am hab wo ha juh g go'ol hemajkam mat ab wo i s-wohochuth k wo i e ap'ech am tahgio. Kush hab kaij g Jiosh am wui g Abrahambad: Nt wo s-ha ho'ige'el wehs nahnko mahs hemajkam matp hedam ab wo i s-ni-wohoch hab masma mant ahpi hab m-juh.
48003009	Pegih, t wa woho ab wo bei g Jiosh ho'ige'ithadag hegam matp hedai ab wo i s-wohoch g Jiosh hab masma mat g Abrahambad hab e juh.
48003010	An o hab chu'ig Jiosh o'ohana ed: Matp hedai pi am hu wehs oithch hab wo e junihith g Jiosh chehanig ch heg amjed wo bei g s-ko'ok e-namkithadag. K hab mahs mat pi hedai wo sha'i e nako mas wehs oithch hab wo e junihith. T heg hekaj wehsijj wo bei g s-ko'ok e-namkithadag.
48003011	K wabshaba an o'ohanas: Jiosh at am wehs wo i ha ap'ech hegam mat ab wo i s-wohochuth k ab wo i hiw. T ihtham wo bei g pi ha huhugetham thoakag. K heg hekaj tasho mat pi hedai wo i e ap'ech am chehanig oithch hab e junihithch.
48003012	Pi am ab hu hiwig g Jiosh mamtp wabsh hejel wo s-e apchutham. An o o'ohanas matt hemho wa wehs oithch hab wo t-junihith g Jiosh chehanig ch hab wo bei g pi ha huhugetham thoakag.
48003013	Kuch wabshaba wehsijj d pi ap chu'ijkam. K ab t-wui him g s-ko'ok t-namkithadag. T g Christ ab bei t-wehhejed gm hu i e gawulkathk ab amjed g Jiosh no pi an o'ohanas: Gm at hu i e gawulkai ab amjed g Jiosh matp hedai ab e naggia uhs t ab.
48003014	Ith at hab t-juni g Christ. T g Jiosh heg hekaj ab wo t-mah g Hekia S-ap'ekam Gewkthag mattp hedai ab wo i s-wohochuth k ab wo i hiw. Ahpim gawul mahs hemajkam amt hab wa'ap masma wo bei hegai mash wa g Jiosh am ahgith g Abrahambad mat ab wo t-mah.
48003015	Tho t-himthag matp ha'i ha'ichu ab a'ai wo e ah'ath, t pi hedai wo e nako mas am hejel gawul wo juh.
48003016	Pegih, k ab si ah'ath g Jiosh g Abrahambad mat wo ha tho'ibia g nahnko mahs hemajkam am hema gahi wuhshanim g Abrahambad amjedkam. Kuki heg hab ahg Christ.
48003017	Kut pi sha'i gawul juh g ha'ichu e-ahga g Jiosh mat hekith ab i t-mah ahchim Tutuligo g t-chehanig mo ithani d wa'i gi'ik siant waikko wehst-mahm (430) ahithag amjed.
48003018	Jiosh at wo ha tho'ibia g hemajkam hab masma mat tho'ibia g Abrahambad mat wa hab masma ab ha ah'ath ha'ichu. Ith at wo em-tho'ibia mamtp ab wo i s-wohoch, k pi hegai chehanig.
48003019	K wabshaba am wa ha'ichu wehhejed s-ap'e hegai chehanig. Heg o hekaj tasho mo haschu d pi ap'ekam. K hab d elithaj g Jiosh matt an wo u'ukchith ihtha chehanig am hugkam mat in wo i wuhsh g alithaj. Am ash ha ahgith g Jiosh g chehanig am gahi wuhshanim g anghil.
48003020	Kush hema g o'othham am ha wehhejed neok g Jiosh ch hemajkam matsh eda am i ap'ech hegai chehanig. Sh wa eda g Jiosh si hejel am ahgith g Abrahambad g ha'ichu e-ah'atha.
48003021	Pi o ab hu wui kehk g Jiosh ha'ichu ah'atha g chehanigaj. Mattp wo sha t-nako machs wehs oithch am hab wo t-junihith g Jiosh chehanig, t wabsh wo t-hiwigi g Jiosh matt heg hekaj wo t-tho'ibia. K wabshaba pi hab sha'i mahs. Heg at hekaj wo t-tho'ibia g Jiosh mo has i masma ab ha'ichu t-ah'ath.
48003022	An o hab chu'ig Jiosh o'ohana ed mo wehs hemajkam d pi ap chu'ijkam ch pi wo sha'i e nako mas hejel wo e tho'ibia. T heg hekaj wo ha tho'ibia g Jiosh k ab wo i ha mah g pi ha huhugetham thoakag hegam mat ab wo hiwgath g alithaj.
48003023	An o wabsh t-shohbithch g Jiosh g e-chehanigkaj am hugkam mat ab i t-chehgi matt ab wo i s-wohoch g ha'ichu ahgaj k wo t-tho'ibia.
48003024	T-mashchamahim o g e-chehanigkaj matt has wo chum masmak ch ab wo ai matt ab wo i hiw g alithaj. Kut heg am wo i t-ap'ech Jiosh tahgio mattp ab hiwig.
48003025	K hahawa pi d ihtha chehanig ch wabshaba d Jiosh alithag mo ab i t-chehgithch matt has wo chum masmak.
48003026	E amt pahl wapko mamt am wo e chehgi mamt ab i s-wohoch g Jiosh ha'ichu ahga k ab bei g alithaj. Kum d hahawa a'aligaj g Jiosh ch hab wo masmak mo g si alithaj.
48003028	K g Jiosh wehs t-wepo masma t-neith ahchim mach ab s-wohochuth. Ahpim gawul mahs hemajkam am t-wepo d ha'ichu ahchim Tutuligo am Jiosh tahgio. K g nenehol t-wepo d ha'ichu ahchim mach pi d nenehol. K g u'uwi t-wepo d ha'ichu ahchim chechoj. Wehsijj ach ab i t-hemakochuth ahchim mach an u'ukch g Jesus Christ.
48003029	Kuch d hemajkamgaj ch heg hekaj hab wa'i masma mach d amjedkamaj g Abrahambad ch wo bei hegai mat haschu g Jiosh am i ap'ech wehhejed.
48004001	Chum as wehs d wo enigajk g ali g ohgaj ha'ichu eniga, t eda pi wo bei t ho'ip am i ge'etha.
48004002	Mt wo nuhkuthath g ali ch ep wo nuhkuthath hegai mat haschu d wo enigajk am hugkam mat wo ai g e-ge'elig.
48004003	Kuch wa ahchim hab wa masma mo g a'al nat pi g Jiosh kei g e-chehanig mat hekaj wo t-nuhkuth am hugkam matt ab wo i s-wohoch g ha'ichu ahgaj.
48004004	T am i s-ap e ai, t g Jiosh ab i ah'ath g e-alithag. Kut ab mahsi k wepo e juh g hemajkam k am i ge'elhim k am hab junihim hegai chehanig mo g Jiosh ab ha mahkch g Tutuligo.
48004005	Ab ach wa t-abchuth g t-chu'ichig ab chehanig wecho. Kut ia jiwia g Jiosh alithag jewed thahm mat wo t-tho'ibia am t-wehhejed nakogk g s-ko'ok t-namkithadag matt d haha wo a'aligajk g Jiosh.
48004006	T g Jiosh heg hekaj ab t-mah g Hekia S-ap'ekam Gewkthag mat wo t-wehmajk. Kuch hab d a'aligaj ch ab ihm ch hab kaij, “Jiosh t-ohg” .
48004007	nach pi hahawa pi d wabsh piongaj. T ab wo i t-mah g Jiosh mat haschu i ap'ech am t-wehhejed mach d a'aligaj.
48004008	Heki am hu pi mahch g Jiosh ahpim go'ol hemajkam ch ab ha'ichu e jijoshchuth ch ab ha ihm mo eda pi d sha'i hegai thoakam Jiosh.
48004009	Pegih, m haschu ahgch am uhpam ha wui ep s-hihimimk mamt d ep wo ha-neneholigak hemu mam eda am wa chum s-mahch g Jiosh. Pi at wo e nako hegam mas am wo i em-wehmajk.
48004010	Kum haschu ahgch si has elith g ha'ichu tash mo hekith i e a'ahe ch am hab wua g piast. Pi amt heg hekaj wo i e ap'ech am Jiosh nena ed.
48004011	Si ani s-em-gihug ch am em-chegito mamt hu wo i s-chegitok hegai s-kehg ha'ichu ahgaj g Jiosh mani wa am em-ahgith.
48004012	Am g hab wo masmak mani ahni nani pi hahawa pi ab hu wecho g heki hu t-chehanig.
48004013	S-mahch am mo wa ha'ichu pi ni-ap'e mant wa am jiwia k am em-ahgith ab amjed g Jiosh alithag.
48004014	M wa eda pi sha'i s-ni-tamhog ch ab i s-ni-ho'ige'ith k i ni-wahkith k am ni-nuhkuth heg wa wepo mantp d hema anghil o d Jiosh alithag.
48004015	Ab o wa si ge'ej g pihk em-elithadag mamtsh chum hems g e-wuhpui wo ni-mah heg hekaj pi ni-ap'ethag.
48004016	Kut haschu has e juh mam heg amjed hab ni-elith manis s-em-keh'ith ahni mani am chum em-ahgith g wohokam?
48004017	Hegam mo hab chum em-elith mamt am oithk hab wo e junihith g chehanig ch hekaj am wo i e ap'ech Jiosh tahgio o hab wabsh e wua mo ab em-tatchua ch wabshaba em-iattogith no pi gm hu hab i s-em-junimk ab ni-amjed mamt ab wo si ha ha'ichuchuthath.
48004018	M o wa s-ap'e mat ab hema wo em-tatchuath ha'ichu s-ap'ekam wehhejed. Bani wa ni-tahtk chum anis pi am hu em-wehmaj. K wabshaba ihtham em-tatchua g ha'ichu pi ap'ekam wehhejed.
48004019	Am am wa s-mahch mo g je'e mu'i ha'ichu nakog g e-a'aliga ha wehhejed ch ab a'ahe mat wo ha ge'ege'el. Pegih, ni ahni hab wa masma mu'i ha'ichu nakog am em-wehhejed mant ab wo em-ahijithaj mamt hab wo masmak mo g Jiosh alithag.
48004020	Mant hu am wo i em-wehmajk hemu ch wo em-wehm a'aga ihtha ha'ichu nani pi s-em-gihug.
48004021	M haschu ahgch hab chum e elith mamt am wo i e ap'ech Jiosh tahgio am oithch hab e junihithch g chehanig? Pi amt wo sha'i e nako mamt am hejel wo i e ap'ech.
48004022	Ith ant am wo em-tashogi ab amjed g Jiosh heki hu o'ohana. An o hab chu'ig mash gohk a'alithag g Abrahambad. Hema ash d madaj g Hagarbad ch hema d Sarabad mad ch hab chehgig Isaac. Sarabad ash d Abrahambad hohnig. Kush g Hagarbad d ha-neholiga.
48004023	Pi atsh koi bei g e-mad d Sarabad k eda heki hu okst. Sh wabshaba g Jiosh am ha ahgith mat wo ge madt. Kush ihtha madaj d ha-aliga. Sh wabshaba g Hagarbad mad d ha-neholiga hab masma mo g je'ej.
48004024	Sarabad ani wepogith g s-kehg ha'ichu ahgaj g Jiosh. Ch ahchim mach ab s-wohochuth wepogithas g Sarabad mad nach pi woho d a'aligaj g Jiosh. Hagarbad ani wepogith hegai chehanig mat ab e mah Sinai tho'ag t ab am Arabia jewed ch ed. Wehs hegam mo chum s-e apchuthamk am oithch hab e wuathch g chehanig o wepogithas hegai mo d nehol mad no pi pi woho d Jiosh a'aliga. Mu'ijj o hab wa chum e wua g ni-wehm Tutuligo ch hab an e u'ukch hab masma mo g nehol. Ab Jerusalem t ab am ab si hiwig g chehanig. K wabshaba an t-thahm hab chu'ig g wechij Jerusalem. Kuch heg wui t-gewpkathch wehsijj ahchim matt ab i s-wohoch g Jiosh k am tahgio i t-ap'ech.
48004027	An o hab chu'ig Jiosh o'ohana ed mash hab kaij g Jiosh: Si g s-hehgigk ahpi uwi mapt pi hekith sha'i madt napt pi ba'ich i mu'i wo a'aligak mo hi hegai mat heki hu madt.
48004028	Pegih neh, Isaacbad ash d si ha-aliga hab masma mash am ha ahgith g Jiosh. Ch ahchim hab wa masma d a'aligaj g Jiosh.
48004029	Heg ash wa sho'igchuth g Isaacbad mash pi d si ha-aliga. K hemuch hab wa'ap t-sho'igchuth hegam mo pi d a'aligaj g Jiosh.
48004030	An o o'ohadag mash hab kaij g Jiosh ab Abrahambad wui: Gam g hu i ha wuwhasith ihtham e-neneholiga. Pi at wo enigak g m-eniga am wehmaj hegai mo d madaj g m-hohnig.
48004031	Pegih neh, ni-wepnag, pi ach hab masma mo g ha-neholiga mad ch wabshaba hab masma mo g si ha-aliga
48005001	T-tho'ibia at g Christ. S-wihnam g an wo u'ukchith g e tho'ibiathag ch pi ab hu ep wo chum i hiw g chehanig mams hekaj wo e tho'ibia.
48005002	Mamt wo sha e pahl hikuch hab elithch mamt hekaj wo e tho'ibia am oithch hab e junihithch g chehanig, k d si shel mamtki wabsh thagito g e-wohochuthadag k pi wo e tho'ibia.
48005003	Nam woho hab e elith mamt am wo i e ap'ech Jiosh tahgio g pahl hikuchkakaj? Nt wo em-ahgi mamt hemho wa am wehs oithk hab wo e juh g chehanig mamtp heg hekaj am wo i chum e ap'ech.
48005004	Am o s-em-apchuthamk g Christ. Mt wabshaba gm hu hab wo i juh mamtp hejel chum s-e apchuthamk am oithch hab e wuathch g chehanig.
48005005	Ab o t-mahkch g gewkthag g Hekia S-ap'ekam Gewkthag. Kuch hekaj ab wui t-gewpkathch mat g Jiosh s-ap am wo i t-ap'ech e tahgio.
48005006	Pi o hi wa has chu'ig matp hema heki hu wo e pahl hikuch o pi wo e pahl hikuch. Tho wa'i ihtha mamt ab wo i s-wohoch g Jiosh ha'ichu ahga k wo chehgithch g si pihk e-elithadag am i ha wehmajch.
48005007	S-ap am wa chum s-wohochuth g wohokam. Tsh wabshaba am ha'i thatha em-wui k im hu hab i chum em-wanchshulig.
48005008	Pi o d Jiosh mo im hu hab i em-wanchshulig ab amjed g wohokam.
48005009	Bamtp elith mo d wabsh al chum ha'ichu ihtha. T eda wehs wo padch g em-wohochuthadag ch em-thoakag hab masma mat g jewajithakud wehs wo jewaj g wahga.
48005010	Bani em-elith mam d wabsh kia ni-wehm wohochuththam ch pi gm hu wo i e nohnogi ab amjed g Jiosh ho'ige'ithadag. T g Jiosh s-ko'okam wo ha namkith hegam mo hedai im hu hab i chum em-wanchshulig.
48005011	Ha'i o hab kaij mani ahni ahgachug mamt am hab wo junihith g t-chehanig ch hekaj wo s-ap'ek am Jiosh nena ed. T wabshaba pi wo chum ni-mu'am g ni-wehm o'othham mantp heg wo ahgachugath. Heg o hekaj s-ni-mu'amk mani ahgachug mat g Jiosh alithag ab muh kots t ab mat hekaj am wo i t-ap'ech Jiosh nena ed.
48005012	Mat hu wo i em-thagito hegam mo hab em-elith mamt wo e-pahl hikuchk k hekaj wo s-ap'ek am Jiosh nena ed.
48005013	Pi at hab ahgk ab i em-wai g Jiosh mat gd hu wabsh wo i si em-thagsh heg hekaj e-chehanig k wabshaba hab ahgk mamt d wo a'aligajk. Pegih, mt heg hekaj ab wo si pihk e elithath ab a'ai e wui ch pi wabsh g hejel e-tatchui hab wo junihith.
48005014	Bo chu'ig g Jiosh o'ohana: Si g wo pihk e elith wehs ha hekaj hab masma mam hejel si pihk e elith. Kumtp hab wo wuath ihtha ch heg wo wa wepok mam wehs oithk hab e wua g chehanig.
48005015	S-e g wo nen'oithk mamt pi a'ai wo s-e keh'ithath namt pi hab wa masma wo padch g e-nawojthag k a'ai wo e padch.
48005016	Pi o wepo chu'ig g o'othham tatchui ch Jiosh tatchui. Kumt ab wo e thagitokchith Hekia S-ap'ekam Gewkthag wui. T heg ab wo em-shohbithath ch wo i em-wanimedath. Mt hab pi hab wo junihith g hejel pi ap e-tatchui.
48005018	Pi at ab hu ha'ichu wo em-chu'ichigch g chehanig mamtp woho am wo i e thagitokchith Hekia S-ap'ekam Gewkthag wui.
48005019	M o tasho g wabsh o'othham tatchui. Hegam mo hab wua g hejel e-tatchui atp hems wo'iwup hema i wehm mo pi d ha-wehm kihkam o hab wua g nahnko mahs s-uam ha'ichu.
48005020	Hegam mo pi mahch g Jiosh o gawul ha'ichu chum jioshchuth o ha'i atp hems ha hihoin o atp hems a'ai e cheggia o a'ai s-e hehgamk o babgat o nahnko ha ahg o s-chu tha'athag o a'ai e ga'agwulkath.
48005021	o s-behimk g ha'ichu ha-eniga o nawkko'o o s-tohntom has e wua. Hegam mo hab masma ha'ichu hab wua at pi am hu wo i wahp Jiosh kihthag ed.
48005022	Kuch wabshaba pi hab mahs ahchim mo am t-eda ulinig g Hekia S-ap'ekam Gewkthag. Heg o am chikpan g t-thoakag. Kuch hab si pihk t-elith ha hekaj ch si s-ap t-tahtk ch ab wabsh i s-thotholima ch s-t-tahtk ch nenida mo haschu g Jiosh ap'echuthch t-wehhejed ch s-ha ho'ige'ith g hemajkam ch s-ap'e ch s-hemajima ch wabsh si t-shohbithch ch am hab wo juh mach has i kaij. Pi o an hu sha'i shohbithch g chehanig hegai hab mahs ha'ichu.
48005024	Ahchim mach d Christ hemajkamga att hab i t-ah matt pi am hu hab wo junihith g hejel t-tatchui.
48005025	Hekia S-ap'ekam Gewkthag at ab i t-mah g wechij thoakag. Tt heg hekaj ab wui wo t-thagitokchith mat s-ap wo t-wanimedath.
48005026	Pi att wo ge t-haschuthath ch pi a'ai wo t-kudutath ch pi wo chu hehgamk.
48006001	Matp hema pi ap ha'ichu hab wo juh g em-wehm wohochuththam, mt am wo i gewkemhu mat am wo i e ap'ech ahpim mam am e thagitokch Jiosh wui. Kumt wabshaba wo e sho'igchuth k si s-hemajim am hab wo juh ihtha heg hekaj mamtp hems hema ahpim haha wabsh pi ap ha'ichu hab wo juh.
48006002	Nam hig woho am oithch hab s-e junimk g chehanig? Pegih, k ab t-chehani g Jiosh alithag matt am a'ai wo i t-wehmajk.
48006003	Pi g am wo chum si e ha'ichuchuth. Thach wabsh sho'igkam ch wabsh hejel wo t-iattogi mattp ab wo chum si t-ha'ichuch.
48006004	Pi att hab wo chei machs ba'ich i s-ap hab wua g t-chikpan mo hema ehp. Tho wabsh hehe'ejel t-chikpan hegai mach hab wua. Kutt heg wo wa'i a'appe hejel t-chikpan k wo si s-ap t-taht mattp s-ap hab wo wuath.
48006006	K ab em-ab mamt ab ha'ichu wo ha mah hegam mo am em-mashcham g Jiosh ha'ichu ahga mamt hekaj am epai wo i ha wehmt.
48006007	Pi amt wo e nako mamt wo iattogi g Jiosh. Hejel am e iattogith mamtp hab elith mat pi wo em-namkith g Jiosh heg hekaj mam haschu hab i junihim. Nat hig pi wo ui g eshtham hegai hab mahs kai mat haschu wo ei? Pegih, k hab wa masma am t-thoakag wehhejed.
48006008	Mt wo s-ko'okam e namkith am i muhk mamtp hab wo sha juh g hejel e-tatchui k wabshaba chum hekith an wehmaj wo kihkath g Jiosh mamtp wo e thagito Hekia S-ap'ekam Gewkthag wui k hab wo junihith g Jiosh tatchui.
48006009	Pi g sha'i ha'asa hab wo junihith g s-ap'ekam. Jiosh o am wa ap'echuthch g tash mat ab wo i em-mah g em-gehgewadag.
48006010	Ab g wehs wo i s-ha ho'ige'ithath ch am wo i ha wehmajk mamt he'es wo i e nako, wahm hegam mo d em-wehm wohochuththam.
48006011	Hemu ant hejel ha'ichu am wo i em-o'ohani. Mt wo s-mai mani d ahni an neithk mani ha'as an i o'ohan.
48006012	Hegam mo ahgahim mamt wo e pahl hikuch k hab wo s-ap'ekam am Jiosh tahgio o ab chum si e ha'ichuchuth mam am oithch hab e junihim g ha-chehanig. K eda hejel pi am hu ap hab junihim. Ab at muh g Christ kots t ab am t-wehhejed. K eda hegam pi ahgachug ihtha no pi s-gihug mat g ha wehm Tutuligo wo ha sho'igch.
48006014	Kuni eda heg wa'i ahgachug matt ab wo i s-wohoch mat g Jesus ab muh kots t ab am t-wehhejed. Tho wa'i ihtha mant hekaj ni-tho'ibia. Kut g jewed t ab ha'ichu wabsh pi e ha'ichuch am ni-wehhejed.
48006015	Pi o d sha'i ha'ichu g pahl hikuchka. Ith o d si ha'ichu mamt ab wo i s-wohoch g Jiosh ha'ichu ahga k hab wo bei g wechij thoakag.
48006016	Ith o d hahawa t-himthag. T g Jiosh ab wo s-em-ho'ige'ithath ch ab wo em-mahkath g s-ap tahhathkam ahpim mamt am oithk hab wo e junihith hab masma mo wehs hab ha wua g e-hemajkamga.
48006017	Pi ant hahawa ha'ichukaj wo sha'i ni-kudu nani pi ab s-babaliwuani heg amjed mat g Jiosh alithag obga mu'ikko ni-gewittan k ni-ma'ikka. Heg o wa wepo mant ni-nakpi mani d piongaj g t-kownalig Jesus.
48006018	Neh, ab at wo wa ba'ich i s-em-ho'ige'ithath g t-kownalig Jesus Christ.
49001001	Ni-wepnag mam am kih Ephesus t am: Am ant wo i em-o'ohani g Jiosh ha'ichu ahga ahni Paul. Jiosh at am i ni-kei mant wo i ahgahi ab amjed g alithaj Jesus Christ. Kuni kah mamsh ab s-wohochuth g Jesus ch s-ap himchuth g e-thoakag heg wehhejed.
49001002	Ab o wa si s-em-ho'ige'ith g Jiosh t-ohg g t-kownalig Jesus Christ wehm ch ab wo wa ba'ich i em-mahkath g i wehmtadag ch s-ap tahhathkam.
49001003	Jiosh o ab wehs t-makiog g e-ho'ige'ithadag nach pi ab s-wohochuth g alithaj. Kutt heg hekaj ab wo si ho'ige'ithath.
49001004	Pi at wa koi ha'ichu sha'i nahto g Jiosh k hab i e ah mat ab wo i t-gawulkai matt d wo hekia s-ap'ekamk am tahgio ch pi wo ha chu'ichigk. Si o pihk e elith t-hekaj
49001005	ch am i ap'ech mat g alithaj am hab wo t-juh matt hab wa'ap d wo a'aligajk.
49001006	Heg att hekaj ab wo si hehgchulithath g Jiosh. Si o s-ap ab t-neith nach pi d hemako g si tatchuithch alithaj wehm.
49001007	Heg eh'ed at am e iawua kots t ab. Kut ab nako g s-ko'ok t-namkithadag mat gm hu hab wo i juh g pi ap t-chu'ichig k wo t-tho'ibia. Si o ge'ej g Jiosh hemajimatalig ab t-wui.
49001008	Ab o t-mahkch g ha'ichu mahchig ch ha'ichu amichuthadag.
49001009	Pi o ta machima g Jiosh hab elitha. T wabshaba heki hu am i ap'ech mat ia'i ithani haha wo t-mahtchul.
49001010	K ith hab d elithaj matsh g Christ d wo kownalk wehs ha'ichu thahm. Am at i ap'ech g tash matsh wehs ha'ichu ab wo i hemakoj Christ wecho. Wehs hegai mo an thahm kahchim ch ed ch hegai mo in jewed thahm at ab wo wechokath.
49001011	Wehs at hab wo e juh g Jiosh hab elitha. K hab d elithaj gd hu i shohshon k amjed mat wehpeg ab wo i t-gawulkai ahchim Tutuligo.
49001012	K ab t-ab matt ab wo si has elithath g Jiosh ahchim matt wehpeg ab i s-wohoch g ha'ichu ahgaj ab amjed g alithaj.
49001013	Kumt ahpim gawul mahs hemajkam hab wa'ap kah k ab i s-wohoch ihtha s-kehg ha'ichu ahgaj. Kut heg hekaj hab wa'ap em-tho'ibia g Jiosh k hab wa'ap ab em-mah g Hekia S-ap'ekam Gewkthag mash hab masma heki hu hab kaij matsh hab wo em-juni. Ihtha Hekia S-ap'ekam Gewkthag o am em-chehgithch mam hab wa'ap d Jiosh hemajkamga hab sha masma mo g em-cheposig am chehgithch g em-eniga.
49001014	Jiosh o ab t-mahkch g Hekia S-ap'ekam Gewkthag ahchim mach d hemajkamgaj. Kuch heg hekaj s-mahch matt wehs ab wo bei hegai mo haschu ab i t-makiog. S-ap at wo t-tho'ibia ab wehs amjed g pi t-ap'ethag. Kuch heg hekaj ab si has elith.
49001015	Ab amtsh i s-wohoch mo g Jesus d em-kownalig k si pihk e elith wehs ha hekaj g e-wehm wohochuththam.
49001016	Kuni heg hekaj chum hekith ab ho'ige'ith g Jiosh.
49001017	Jiosh o d si ge'e s-ap'ekam ch d ohgaj g t-kownalig Jesus Christ. Kuni ab tahni mat ab wo em-mahkchith g amichuthadag ch am ba'ich wo i e tashogithath em-wui. Mt hab ba'ich wo i s-ap s-mahchk g Jiosh.
49001018	Ab ani tahni mat wo em-tashogi mamt has wo masmak am ep i e chechegitok ch haschu wo edgithath mam d ab waithaj ch ab gawulkthas wehhejed.
49001019	Mt ep wo s-mahchk mat wehs wo hekaj g e-gewkthag am t-wehhejed ahchim mach ab s-wohochuth. K g gewkthaj si ge'ej.
49001020	Am at wa chehgi g e-gewkthag ith hekaj matki ab i wuhshath g e-alithag muhkig amjed k ab thai s-apkojed e-hugith ab an thahm kahchim ch ed
49001021	mat d wo kownalk wehs ha'ichu thahm. Thahm kahchim ch ed kokownal ch jewed thahm kokownal o wehsijj ab wecho g Jiosh alithag. K d ihtha ge'e kownal mo g Jiosh ab t-mahkch mat d wo t-mo'o am himthamk ahchim mach ab s-wohochuth.
49001023	Ch ahchim d hemajkamgaj ch wehmaj d hemako hab sha masma mach d honshpadaj. K heg d t-mo'o. Kuch am t-wehm d hekiakam. K eda heg an wehsko ha'ichug ch wehs ha'ichu an u'ukch ch wehs ha'ichu himchuth am t-wehhejed.
49002001	Heki am hu pi edgith ihtha wechij thoakag nam pi d pi ap chu'ijkam ch pi ab hu kaiham g Jiosh.
49002002	Jijawul ha-ge'ejig o an em-u'ukch hab masma mo an wehs ha u'ukch hegam mo pi ab hu kaiham g Jiosh. Kum hegam ha oithch am hab e junihim ch ab s-wohog elith g ge Jiawul.
49002003	Wehsijj ach hab wa masmakahim ch am hab junihim g hejel pi ap hab t-elitha. K wa ab t-wui him g s-ko'ok t-namkithadag.
49002004	Pi ach wa ab hu wohog elith g Jiosh ch gm hu gawulkthas ab amjed heg hekaj pi ap t-chu'ichig. K wabshaba g Jiosh t-hekaj si pihk e elith ch si s-hemajim t-tho'ibia ab amjed g t-chu'ichig k ab t-mah g wechij thoakag. Ith o heg wa wepo mat heki hu ab i t-wuwhas muhkig t amjed
49002006	k am uhgk i t-u'u k an e-hugith an t-toa hab masma matsh hab juh g si e-alithag. Kuch hemu in melchuth g Jesus kownaltalig jewed thahm hab masma mattsh an hahawa hab wo junihith thahm kahchim ch ed.
49002007	Ith at wehs am hab t-juni g Jiosh gahi wuhshanim g e-alithag. K hab d elithaj mat hab masma wehs am wo ha chehgi imhab i amjed mo has masma si s-hemajima ch ab si t-tatchua.
49002008	Ab at i s-t-ho'ige'el g Jiosh k tho'ibia natt pi ab i s-wohoch. Pi att wo sha'i t-nako machs hejel wo t-tho'ibia. Chum hems g t-wohochuthadag o d mahkigdaj.
49002009	Pi o am hu ha'ichug machs haschukaj wo chum si t-gimaihunath no pi pi hejel hab d t-juni machs hekaj t-tho'ibia.
49002010	Ab at i t-mah g Jiosh ihtha wechij thoakag. Kuki hab d elithaj matt hekaj am hab wo junihith hegai s-ap chikpan mat heki hu am i ap'ech am t-wehhejed.
49002011	Am g wo s-chegitok ahpim gawul mahs hemajkam mam has i masma mamt eda koi ab hu i s-wohoch g Christ. Pi am wa pahl hikuchkas hab masma mach ahchim Tutuligo.
49002012	K g Jiosh pi ab hu em-mahkch hegai mo haschu ab t-mahkch ch pi ab hu em-mahtchulith mat ia wo i wuhshath g e-alithag mat d wo si Kehshajk. Kum wa pi ab hu wui i e gewpkath g Jiosh
49002013	ch pi mahch ch pi edgith g chehanigaj. Kuch wa heg hekaj s-em-keh'ith. M ahpim ab aigo hab wa'ap s-t-keh'ith. K hegai t-keh'ithadag hab sha masma mo g kolhai ch gm hu a'ai t-ga'agwulkathch. T wabshaba g Christ s-ap am oithk hab e juh ihtha chehanig k ab e muhkith kots t ab t-wehhejed k hab masma hugio g gewkthaj g chehanig. K heg pi ab hu hahawa t-chu'ichigchuth ahchim mach ab s-wohochuth g Jiosh. Jesus Christ at ab i t-hemakoj e wehm. Kuch pi hahawa a'ai s-t-keh'ith nach pi d hahawa hemako.
49002017	Pegih, ia at wa jiwia g Jiosh alithag jewed thahm k am ahgachug t-shahgith ihtha tho'ibiathag ahga matt am hahawa em-wui u'apa ahpim gawul mahs hemajkam mam wa pi sha'i mahch g Jiosh.
49002018	K g Jiosh hab wa'ap ab em-mahkch g ap'ethag ahpim mamt hab wa'ap ab i s-wohochuth k ab wui i e thagito. K hab wa'ap an em-u'ukch g Hekia S-ap'ekam Gewkthag.
49002019	Pi am d haha wabsh mehkjed o'othham ch wabshaba d a'aligaj g Jiosh. K g Jiosh ab em-mahkch g ap'ethag am e-kihthag ed hab masma mo ahchim ab t-mahkch.
49002020	Ith o heg wa wepo mam d Jiosh kihta. Kuch heg wa wepo mach d kih shon ahchim mach ha'i d Jesus si chuhchai ch ha'i d Jiosh ha'ichu i tashogiththam. K g Jesus an wehsijj t-u'ukch hab masma mach an ab kihtas.
49002021	Am o wabsh kia ge'ethahim ihtha kih no pi g Jiosh i ha ba'ihamahim hegam mo ab hahawa s-wohochuth.
49002022	Kuch wehsijj t-wehm si s-ap hab chu'ig ch d s-ap'ekam cheopi no pi g Hekia S-ap'ekam Gewkthag am t-eda.
49003001	Ia am ni-kuhpch nani pi ahgachug g Jiosh ha'ichu ahga am ha shahgith g nahnko mahs hemajkam. Kuni am ni-ho'ige'ithahun Jiosh wui em-wehhejed nam pi d ni-wehm wohochuththam.
49003002	Am amtp hu wa'i kah mo ab ni-wui si s-hemajima g Jiosh ch ab ni-mah ihtha chikpan mant hekaj wo i em-wehmajk.
49003003	Am at i ni-chehgi g s-a'agi e-apchutha mant ia he'es hekaj em-o'ohani.
49003004	Kumt wo s-mai am ne'okchulithch ihtha mant am em-o'ohani mani has masma s-amichuth ihtha s-a'agi ha'ichu ab amjed g Christ.
49003005	Ith o heki hu pi mahch g hemajkam. T wabshaba g Hekia S-ap'ekam Gewkthag hemuch am hahawa i t-tashogi ahchim Jesus Christ chuhchai ch Jiosh ha'ichu i tashogiththam.
49003006	Ihtha s-a'agi ha'ichu ahga o hab chu'ig mam ahpim gawul mahs hemajkam ab hahawa t-wehm ap'ethag ahchim Tutuligo ith eda Jiosh ho'ige'ithalig. Jiosh o ab t-mahkch g e-ap'ethag nach pi ab s-wohochuth g ha'ichu ahgaj ch ab hiwig g Jesus Christ.
49003007	Kuni ahni d em-pionag ch am em-ahgith ihtha s-kehg ha'ichu ahgaj g Jiosh. Heg at si s-ni-ho'ige'ith k am i ni-kehsh k ab ni-mah g gewkthag mant wo em-ahgi.
49003008	Shahag wepo mani ahni wehs ha ba'ich d wabsh pi ha'ichu am ha shahgith g Jiosh hemajkamga. T eda g Jiosh ab ni-mah ihtha ap'ethag mant am wo em-ahgi ahpim nahnko mahs hemajkam g s-kehg ha'ichu ahgaj ab amjed g Christ ho'ige'ithalig. Heg o ba'ich i si s-kehg s-ap hab chu'ig mo hig chumpk g si ge'e kaisthag. Kutt pi wo t-nako matt wehs wo s-amich.
49003009	Ith o d ni-chikpan mant am wo i ha tashogi g hemajkam mo has masma hab chu'ig ihtha s-a'agi ha'ichu apchuthaj g Jiosh. Jiosh at wehs ha'ichu nahto k wabshaba pi mahsko wua ihtha s-kehg hab e-elitha mu'i a'ahithag oitham
49003010	nat pi ia'i ithani wo ha chehgi g anghil kokownal g mu'i nahnko mahs ha'ichu e-amichuthadag am gai t-wuhshanim ahchim mat t-tho'ibia.
49003011	Jiosh at am hab juh ihtha gahi wuhshanim g t-kownalig Jesus Christ mat has i masma ap'ech ga hu i wehpeg.
49003012	Kuch ap'ethag matt si s-gegokim ab wo i miabi g Jiosh ab s-wohochuthch g ha'ichu ahgaj ab amjed g alithaj.
49003013	Ab ani shoak em-wui mamt am wabsh wo si i e gewpkath k pi has wo e tahtkkath mani ni-sho'igchuth em-wehhejed. Wehs o d wabsh em-ap'ethag ihtha ni-sho'igthag.
49003014	Ith ani wehs am i chechegitod ch hekaj ab i gegshshe heg wui mat wehs ha'ichu nahto.
49003015	Wehs nahnko thakam hemajkam ch anghil o d nahtoij. T heg ab ha mah g ha-chechgig.
49003016	Wehs o edgith g gewkthag g Jiosh ch ge'e ab t-makiog. Kuni ab tahni mat ba'ich ab wo i em-mah. Hekia S-ap'ekam Gewkthag o am t-eda ha'ichug ch ab t-makiog g Jiosh gewkthag.
49003017	Ith o heg wa wepo mo g Christ am t-eda kih. Ab ani tahni g Jiosh mamt chum hekith hab wo masmak mo g Christ ch wo si pihk e elithath ab wehs ha wui.
49003018	Sho'o wa'i si ge'ej g Christ tatchuithag ab t-wui. Pi at hedai wo e nako mat wabsh hejel wo s-mai mo he'es i ge'ej. Kuni ab tahni g Jiosh mat am wo tashogithath em-wui mamt wo s-ap s-mahchk. T hab wo i em-shuhthath g Jiosh gewkthag.
49003020	Jiosh at wo e nako mat ba'ich i ge'e ha'ichu hab wo t-juni mach hems he'es ab i chum tahni o hems he'es i chegitod. Heg o hekaj hab t-junith e-gewkthag mo am chikpan t-eda.
49003021	Kutt chum hekith ab wo hehgchulithath ahchim mach d hemako g t-kownalig Jesus Christ wehm.
49004001	Thani lihso heg hekaj mani ahgachug g ha'ichu ahga ab amjed g t-kownalig Jesus. Kuni ab si s-em-ho'ige'itham am em-ahgith mamt hab wo masmak mo has masma g Jiosh em-tatchuith ch ab i em-gawulkai.
49004002	Pi g am wo chum si e ha'ichuchuthath ch wabshaba wo s-hehemajimak ch chum hekith ab wo s-e bahbgik ch ab a'ai wo e tatchuath. Am g wo e chehgithath mam ab a'ai e tatchua.
49004003	Ab at i t-hemakoch g Hekia S-ap'ekam Gewkthag. Pegih, mt wo si s-ap e tahtkkath ab a'ai e wui mamt pi gm hu a'ai wo i e ga'agwulkai.
49004004	Heg o wa wepo mach d honshpadaj g Christ nach pi d hemako ab wecho. Thach hemako no pi g Hekia S-ap'ekam Gewkthag d wa'i hemako ch am wehsijj t-eda. Kuch d hemako nach pi am t-wepo t-gewpkathch heg wui mo g Jiosh am t-wehhejed ap'echuthch thahm kahchim ch ed.
49004005	Wehsijj ach d hemako nach pi ab wecho g hemako kownal ch t-wepo ha'ichu ab s-wohochuth ch t-wepo t-pahl wapko.
49004006	Thach hemako no pi g Jiosh d wa'i hemako ch wehsijj d t-ohg ch wehs t-thahm d kownal ch an wehsko hab chu'ig ch am ep wehsijj t-eda ha'ichug.
49004007	Christ at wehsijj ab i t-mahkhi hegai matt hekaj ab a'ai wo i t-wehmajk.
49004008	Bo chu'ig g Jiosh heki hu o'ohana: T wo ha gewito g e-obga k am wo hih thahm kahchim wui k ab amjed wo i ha mahkhi g e-hemajkamga g nahnko mahs mahchig ch gewkthag.
49004009	Pegih, bo chu'ig mat g si Kehshaj gn hu uhpam ep wo hih thahm kahchim wui. K heg hekaj tasho mat ia wo jiwia jewed thahm.
49004010	Hegai mat ia jiwia jewed thahm o d hegai mat am uhpam hih e-kihthag wui an thahm kahchim ch ed k ab uhpam bei g e-gewkthag k am hahawa wehsko ha'ichug e-nahtoi ed.
49004011	Ab at t-mah ahchim e-hemajkamga g nahnko ha'ichu mahchig ch gewkthag. Kuch heg hekaj hab wua g nahnko mahs chikpan wehhejed. Am at ha'i i t-chuhcha matt an wo i oiopo k wo ah g ha'ichu ahgaj k am ha'i i t-chuhcha matt d wo Jiosh ha'ichu i tashogiththamk ch ha'i matt ab wo i ha wanim Jiosh wui ch ha'i matt wo ha nuhkuthath g t-wehm wohochuththam ch wo ha mashchamath g Jiosh ha'ichu ahga.
49004012	Ab o t-mahkch g Jiosh ihtha nahnko mahs chikpan matt hekaj am wo i ha ap'ech g Jiosh hemajkamga matt wehsijj wo t-nahtokchith matt am hab wo junihith g Christ chikpan ch ab a'ai wo i t-gewkemhunath.
49004013	Kutt heg hekaj ab wo i t-hemakoj k ab wo i ge'ege'ehogat t-wohochuthadag ed k wehs wo s-mahchk g wohokam ab amjed g Jiosh alithag ch wehs wo wepo masmak.
49004014	Pi att hab haha wo masmak mo g a'al machs in has a'ai gawul wo junihith g t-wohochuthadag. T hab pi wo e nako hegam mo am nahnko masma e nakog mat wo t-iattogi.
49004015	Am att wo ahgath g wohokam ab pihk t-elithch ha wui ch am wo i ge'ege'ehogat matt hab wo masmak mo g Christ. Heg o wa wepo mo g Christ d t-mo'o.
49004016	Ch ahchim d honshpadaj mach ab wui t-thagitokch ch s-ap t-wehm chikpan hab masma mach nahnko mahs d chuhchu'ithaj. Batt wa'i masma am wo i ge'ege'ehogat t-wohochuthadag ed matt ab a'ai wo si t-tatchuath ch am wo i t-wehmajk.
49004017	Pi g am hu ha oithk hab wo masmak hegam mo pi mahch g Jiosh. Ith o d t-kownalig Jesus chehanig. Hegam mo pi mahch g Jiosh o wabsh pehegi ha'ichu chegito
49004018	ch pi ha'ichu a'amichuth ch ep pi chechkaithag. Ith o heg wa wepo mo am s-chuhugam k ed hihim. K g Jiosh heg hekaj pi ab hu ha mahkch g wechij thoakag.
49004019	Pi o edgith g si edathag no pi am wabsh e thagitokch pi ap'ekam wui ch hab junihim g nahnko mahs si s-uam ha'ichu.
49004020	Mtsh wabshaba ahpim ab kah g tho'ibiathag ahga k am i s-mai g Christ. Am amsh em-mashcham g wohokam ab amjed. Mt amjed pi hab wo chum masmak mo hegam mo pi mahch g Jiosh.
49004022	Im g hu hab wo i juhni g pi ap e-tatchui. Heg o wa em-iattogith ch em-padchuth.
49004023	T wabshaba g Jiosh am hab wo em-juh mat g em-tatchui ch em-thoakag d wo hekia s-ap'ekamk.
49004024	Jiosh o ab t-mahkch g wechij thoakag. K ihtha thoakag wepo masma mo g Jiosh thoakag ch am e chehgithch mo heg wa'i tatchua s-ap'ekam. Am g wo himath g e-wechij thoakag ch am wabsh wo thagito g pi ap'ekam.
49004025	Thach t-wehm wohochuththam ch heg wa wepo mach d Christ honshpadag. K pi hab chum mahs machs a'ai wo t-iattogithath o hedai i ehp. Am g hab wo kaijjith g wohokam.
49004026	Hemho wa amt wo babgat ab pi ap'ekam wui k wabshaba pi heg hekaj hab wo juh g pi ap'ekam. S-hohtam g wo thagito g e-bagatalig.
49004027	T hab pi wo e nako g Jiawul mas am hab wo em-juh mamt hab wo juh g pi ap'ekam.
49004028	T wo ha'asa ha'ichu ha ehs hegam matp hedai ha'ichu ha ehsith. Ab o hab wa'ap ha ab mat wo chikpanath ch heg amjed ab wo edgithath mat haschukaj am wo i ha wehmt g sho'igkam.
49004029	Pi g am wo pi kehg neneokath ch wabshaba wo s-ap neneokath ch ab a'ai wo i e gewkemhunath. T g em-ne'oki hab masma d wo i ha wehmtadagk hegam mat hedai wo i em-kahkath.
49004030	Pi g am wo pi ap tahtchuth g Hekia S-ap'ekam Gewkthag. Tho hegai mo am t-eda ulinig. Kuch heg hekaj s-mahch mat g Jiosh s-ap am wo i t-wahpki e-kihthag ed.
49004031	Im g hu hab wo i juhni g keh'ithadag ch pi amkadag ch bagatalig ch kawhaina ch has ahgadag.
49004032	Jiosh at im hu hab i juh g pi ap t-chu'ichig matt ab i s-wohoch g Christ. Kumt ahpim hab wa masma ab a'ai wo s-e ho'ige'ithath ch im hu hab wabsh wo i juh matp hema i chum s-ko'okam has wo em-juh.
49005001	Ab o si t-tatchua g Jiosh. Kutt am oithch hab wo t-junihith nach pi d a'aligaj.
49005002	Christ o am hab junihim g e-ohg Jiosh tatchui ch ab si t-tatchua ch am t-wehhejed e muhkith. Kutt ahchim hab wa'ap ab aigo wo si tatchuath ch ab a'ai wo si t-tatchuath.
49005003	Thach Jiosh hemajkamga. K pi hab chum mahs machs wo ha wehm wo'iwua matp hedai pi d t-wehm kihkam o achs wo chegito g s-uam ha'ichu o achs wo s-behim matp haschu pi ab hu d t-wuikam.
49005004	S-mahch am mat pi am hu wo i ha wahpki g Jiosh hegam mo hab wa masma. Hegai mat wo s-behim mo haschu pi ab hu d wuikamaj o heg jioshchuth. (4) K pi hab chum mahs machs s-bihtagim wo neneokath o achs pehegi wo neneokath. Ab g wo ho'ige'ithath g Jiosh.
49005006	Ha'i oki hab kaij mo am wa s-ap'e hegam mo hab masma hab e junihim. Kumt wabshaba pi ab hu wo kaiha g pehegi ha-ne'oki. Jiosh at hemho wa s-ko'okam wo ha namkith hegam mat pi ab hu wo s-wohog el.
49005007	An g hu wabsh wo ha neithath hegam hab mahs hemajkam ch pi am hu ha oithch hab wo e junihith.
49005008	Ahpim amsh hab wa'ap masma heki hu. Heg o wa wepo mam wa am s-chuhugam k ed hihimath ch am hahawa i wuwha tonlig ch ed namt pi hahawa s-mai g t-kownalig Jesus Christ. Pegih, mt am wo hihimath g e-thoakag ith eda s-ap'ekam tonlig
49005009	ch hab masma hab wo junihith g s-ap'ekam ch wo ahgath g wohokam.
49005010	T g t-kownalig Jesus wo s-hohho'ithath hegai mam haschu hab wua.
49005011	Pi amt am hu wo ha wehmajk hegam mo hab junihim g pi ap'ekam. That wo s-ta edam ha'ichuk mamt chum hems heg ab wo neneokath mo haschu s-a'agi hab wua ihtham. Kumt wabshaba wo ha ahgi mo pi ap hab e junihim.
49005013	T haha wo s-e mahchk mo has chu'ig. Bo d ahga ihtha che'ithag mo hab chu'ig: Bam wa'i masma mo g kohkshtham o g ko'i ahpim mam hedai pi mahch g Jiosh. Ab g wo i wuwhaki no pi g Christ ab em-makiog g tonlig ch wechij thoakag.
49005015	Am g wo si s-e nen'oithk mamt has masma wo himchuthath g e-thoakthag ch pi hab wo masmak mam d wabsh pi ha'ichu a'amichuththam.
49005016	Ge'ej o g pi ap'ekam hemu. K wabshaba g Jiosh ab t-mahkch g ap'ethag matt hab wo junihith g s-ap'ekam. Am g s-ap wo hekaj g e-ap'ethag.
49005017	Jiosh o am em-wui tashogith g e-tatchui. Am g wo si i a'amichuth k wo s-mai mo haschu wud.
49005018	Pi g wo nawkkath namt pi heg hekaj wo padch g e-thoakag mamt pi wo e tho'ibia. Am g wehs wo i e thagitokchith Hekia S-ap'ekam Gewkthag wui. T heg an wo em-u'ukchith ch ab wo em-mahkchith g si ge'e s-ap tahhathkam.
49005019	Kumt hab ab a'ai wo i e gewkemhunath ch ab wo ihmath g Jiosh g heki hu mihshmetha nen'eikaj ch wechij mihshmetha nen'ei
49005020	ch chum hekith ab wo ho'ige'ithath g Jiosh t-ohg wehs ha'ichukaj am chehchegch g t-kownalig Jesus Christ.
49005021	Ab g a'ai wo i e thagito e wui mamtp woho ab si has elith g Christ.
49005022	Ahpim u'uwi amt ab wo i e thagito e-kuhkun ha wui. Ith o ab d em-wuikam nam pi d Christ wohochuththam.
49005023	Kun o gewkthag am thahm g e-hohnig hab masma mo g Christ gewkthag am t-thahm ahchim mach ab ihm ch ab si hiwig. Ahchim ach heg wa wepo mach d honshpadaj. K heg d t-tho'ibiakam.
49005024	Ab att wehs wo i chum t-thagitokch wui. Kumt ahpim u'uwi hab wa masma wehs ab wo i chum e thagitokch e-kuhkun ha wui.
49005025	Ahpim chechoj amt hab masma ab wo si ha tatchuath g e-hohonig mo g Christ ab si t-tatchua. Heg o ha'as ge'e ab si t-tatchua mat am t-wehhejed e thagito mamt wo mua.
49005026	Bat wa e juh mat hekaj wo t-wapkon k gm hu hab wo i juh g pi ap t-chu'ichig ahchim mach ab s-wohochuth ch ab hiwig. Kut hab wa masma ab i t-gawulkai
49005027	e wehhejed matt d wo hekia s-ap'ekam enigajk.
49005028	Kumt ahpim chechoj ab wo si ha tatchuath g e-hohonig hab masma mam ab si hejel e tatchua no pi heg wa wepo mam d hemako e wehm. Hejel e hekaj o si pihk e elith matp hedai g e-hohnigkaj si pihk e elith no pi d wa'i hemako.
49005029	Pi o hekith hedai hejel s-e keh'ith ch wabshaba am i e nakog mat wo e gegosithath ch wo e nuhkuthath. Kuch ahchim wohochuththam heg wa wepo mach d honshpadaj g Christ nach pi wehmaj d hemako. K heg s-ap t-nuhkuth.
49005031	Kumt ahpim chechoj hab wa masma hab wo ha juhkchith g e-hohonig no pi hab chu'ig g Jiosh o'ohana: Cheoj at am wo thagito g e-ohg ch e-je'e k wo ha hohnt k d haha wo hemakok g e-hohnig wehm.
49005032	Neh, bo chu'ig ihtha si s-has ha'ichu wohokam ab amjed g hohnta. Kuni ith amjed am i chum em-tashogith mach d hemako g Christ wehm.
49005033	K wabshaba hab wa'ap tasho mat g cheoj hemho wa ab wo si tatchuath g e-wehm kihkam hab masma mo ab si hejel e tatchua. T g uwi ab wo si has elithath g e-kun.
49006001	Ab o em-ab ahpim a'al mamt ab wo s-ha wohog elithath g e-jehj no pi ith d Christ tatchui ch d s-ap'ekam em-wehhejed.
49006002	Bo chu'ig g Jiosh heki hu o'ohana: Ab g wo si has ha elithath g e-ohg ch e-je'e. T wehs wo s-ap'ek em-wehhejed. Kumt ge'eho d wo thothakamk am jewed thahm.
49006003	Ith o d wehpeg chehanigaj g Jiosh mo ab wehnags g ha'ichu ahgaj mat ha'ichu hab wo juni hegai mat ab wo s-wohog elithath.
49006004	Ahpim jehj amt pi wabsh wo si s-gewkam ha shohbithath g e-a'aliga mamt wabsh wo ha babgach. Tho Jiosh tatchui mamt am wo i ha mashcha ab amjed g Christ hab masma mam ha gegosith k ab wo i ha shohbi pi ap'ekam amjed.
49006005	Ahpim nenehol amt ab wo s-wohog ha elithath g e-a'amo ch ab wo si has ha elithath ch ab si e-tatchui amjed hab wo junihith g e-chikpan hab masma mamtp hems g Christ hab masma wo chikpanthath
49006006	ch d wo piongajk. Pi amt hab wabsh wo junihith mas heg hekaj wo em-neithath g em-ahmo ch wo s-em-hohho'ithath ch wabshaba hab wo junihith wehs g e-ihbthagkaj, chum as hems pi am hu wo em-neithath. Ith o em-tatchuithch g Jiosh.
49006007	Kumt s-ap e tahtk k am hab wo junihith g e-chikpan nam pi g Jiosh ep chikpanith ch pi heg wa'i o'othham.
49006008	Mt wo s-chegitok mat g Jiosh ab uhpam wo i nodagi g em-namkithadag mamt haschu i s-kehg chikpan hab wo juh, chum ams hems d wo neholk o pi d wo neholk.
49006009	Ahpim mam d a'amo amt wo s-ap i ha nuhkuthath g e-pionag ch pi wo ha ebkiothath. Am g wo s-chegitok mam e wehm ahmo an thahm kahchim ch ed. Kut ihtha ahmo wehs t-wepo masma wo t-lothai.
49006010	Hemako ha'ichu ant hab ep wo chei. Ab g wo i e gewpkathch Jesus t ab no pi heg ab em-mahkch g ge'e gewkthag.
49006011	Ab g wo i hekaj hegai mo haschu g Jiosh ab em-mahkch k hab wo e nako mamt ab wui wo gegokiwua g ge Jiawul s-a'agi cheggiadag.
49006012	Pi ach g hemajkam ha cheggia ch wabshaba hegam ha cheggia mo d si pi ap'ekam gewpkthag in t-thahm ch ha-kokownalig ch ha-haha'ichuga ch g jijawul.
49006013	Mt heg hekaj ab wo si i hekaj g Jiosh gewkthag mamt wo e nahtokch hemu ch wo e nako mamt ab wui wo gegokiwua g pi ap'ekam mat hekith ab wo i em-cheggia. Kut pi wo sha'i i em-shul.
49006014	Neh, mt wo si e nahtokchith wehhejed ihtha cheggiadag. An g wo u'ukchith g wohokam. T ith heg wo wa wepok mo g cheggiakud giwud. Am g hab wo wa'i junihith g s-ap'ekam. T ith heg wo wa wepok mamt ab hab juh g wainomi lihwa.
49006015	Mt wo e nahtokchith mamt wo i ahgahi ihtha s-kehg ha'ichu ahga mo g Jiosh s-ha tho'ibiamk. T ith heg wo wa wepok mamt ab cheka g e-shuhshk.
49006016	Jiawul o chum s-em-padchuthamk hab sha masma mat wo ha mehi g hahpod k hekaj wo em-mummu. Mt wabshaba s-wihnam wo u'ukchith g e-wohochuthadag hab wa masma mamt g kawad am e tahgio wo ulinichith. T hab pi has wo em-juh.
49006017	Ab g wo s-wohochuth mat em-tho'ibia g Jiosh k pi hekith wo em-thagito. T ihtha em-tho'ibiathag hab wo wa masmak mo g wainomi wonami. An g wo u'ukchith g Jiosh ha'ichu ahga hab sha masma mamtp hems g is-pahyo. Ith o ab em-mahkch g Hekia S-ap'ekam Gewkthag mamt hekaj wo gewito g Jiawul.
49006018	Kumt chum hekith wo e ho'ige'ithahunath ch ab wo tahnith g Jiosh g i wehmtadag. Hekia S-ap'ekam Gewkthag o am i t-wehmaj t-ho'ige'ithahuna ed. Kumt wo s-nenenashank ch wo e ho'ige'ithahunath ha wehhejed g Jiosh hemajkamga.
49006019	Ahni amt am hab wa'ap wo e ho'ige'ithahunath ni-wehhejed mat g Jiosh ab wo ni-mah g ne'oki mat hekith wo i e ai mant am wo ha jehnigi. Nt hekaj s-ni-mamachim ch s-gewkam am wo ah ihtha s-kehg ha'ichu ahgaj g Jiosh mat ia'i ithani hahawa t-tashogi.
49006020	Ith ani hekaj d lihso mani ith ahgachug. Kumt am wo si e ho'ige'ithahunath mant s-gewkam wo ahgath mant has wo i chum masmak.
49006021	Ab ani chehani g t-wehnag Tychicus mat am wo i em-chehgimed k am wo em-ahgi mani has wa'i masma ch has ni-wua. Tho si s-ap piongaj g Christ ch si s-ap am wo i em-gewkemhu em-ahigthch mach has t-wua.
49006023	Am ani ni-ho'ige'ithahun mat g Jiosh t-ohg ch g t-kownalig Jesus Christ ab ba'ich wo i em-mah g s-ap tahhathkam ch pihk elithadag nam pi d wohochuththam.
49006024	Jiosh at ba'ich ep wo i s-em-ho'ige'el wehs ahpim mam woho ab si tatchua g t-kownalig Jesus Christ.
50001001	T-wepnag mam am kih Philippi t am: Am ant wo ha'ichu i em-o'ohani ahni Paul g Timothy wehm. S-mahch am mach d piongaj g Jesus Christ namt pi ab i s-wohoch g ha'ichu t-ahga ab amjed k d Jiosh hemajkamga. Am ach s-ha ahgithamk g em-wanimedtham ch hegam mo am i ha wehmt mat ab wo i s-t-ho'ige'el.
50001002	Ab o wa si s-em-ho'ige'ith g t-ohg Jiosh g t-kownalig Jesus Christ wehm ch ab wo wa ba'ich i em-mahkath g i wehmtadag ch s-ap tahhathkam.
50001003	Ab ani ho'ige'ith g Jiosh ch si s-ap ni-tattam ch ni-ho'ige'ithahun mani hekith i em-chechegitod.
50001005	Am am chikpanith g Jiosh ch ha'ichukaj am i ni-wehmaj gd hu i amjed mani wa am em-ahgith g s-kehg ha'ichu ahgaj g Jiosh.
50001006	Kuni heg hekaj s-mahch mat am wo himchuthahith g Jiosh ihtha tho'ibiathag em-wehhejed. Am at i shonwuich em-thoakag ed k wo nahto mat hekith ia ep wo jiwia g Jesus Christ jewed thahm.
50001007	Bani wa masma hab em-elith nani pi chum hekith am i em-chegitod. Kum ahpim hab wa'ap chum hekith s-ni-chegito ch ha'ichukaj i ni-wehmt, chum hems hemu mani ia hu d lihso.
50001008	Ab o ni-mahkch g Jesus Christ g si ge'e pihk elithadag em-hekaj. K g Jiosh s-mahch mo ith d wohokam mani em-ahgith.
50001009	Kuni ab tahni mat hab wo em-juh mat ba'ich wo i ge'etha g pihk em-elithadag ch ha'ichu em-mahchig ch ha'ichu em-amichuthadag.
50001010	Mt heg amjed wo s-mahchk hegai mo s-ap'e mamt hab wo junihith ch pi am hu wo edak g pi ap'ekam ch pi wo ha chu'ichigk mat hekith ep wo jiwia g Jesus Christ.
50001011	Heg o hab em-wua mamt am wo e chehgithch mam am hab wua g s-ap'ekam ha'ichu ch heg hekaj ab ha'ichuchuth g Jiosh ch ab hehgchulith.
50001012	S-em-ahgithamk ani mo ba'ich i e gantan ihtha s-kehg ha'ichu ahgaj g Jiosh heg hekaj mani ia kuhpi.
50001013	Wehsijj o s-mahch ia ge'e kownal kih am ch an wehgaj mani d lihso heg wa'i hekaj mani d piongaj g Jesus Christ.
50001014	K g t-wehm wohochuththam pi ha'ichu sha'i ehbith ch ba'ich i s-gewkam ia ahg g Jiosh ha'ichu ahga neithch mani wabsh s-ap ab nakog g ni-sho'igthag.
50001015	Ha'i o am hi chikpan ab si hejel e-tatchui amjed mat ba'ich wo i chum wahmuth g ha'ichu pi ni-ap'ethag hemuch mani wa hu d lihso no pi s-ni-hehgamk ch wabsh ni-pip'ichuth. K wabshaba ha'i ni-hekaj si pihk e elith ch ahgachug g Jiosh ha'ichu ahga no pi s-mahch mat g Jiosh am i ni-kei mant wo wohokamch g ha'ichu ahgaj.
50001018	K pi has chu'ig. Ni wabsh s-ap ni-tahtk mo e ahgachug g Jiosh ha'ichu ahga, chum as ha'i pi ap ha'ichu e-tatchui ab am wo ahgahi.
50001019	E am ho'ige'ithahun am ni-wehhejed. K g Hekia S-ap'ekam Gewkthag i ni-wehmaj. Ni heg hekaj si s-ap ni-tahtk ch s-mahch mamt wo i ni-wuhshath.
50001020	Tatchua ani mant chum hekith wehs hab wo juh mo haschu i ni-tatchuith g Christ pi ha'ichu ehbithch, wahm hemuch. Bant masma ab wo si has elithath wehs ni-ihbthagkaj, chum anis hems wo ni-muhkith heg hekaj.
50001021	Neh, pi o has d ahga g ni-thoakag ni-wehhejed. Chum ani hi wa s-wehmjimk g Christ. K heg hekaj chum s-ap'e mant hu wo i muh.
50001022	Ntp wabshaba d wo thoakamk ch ba'ich wo i chikpanthath g Christ. Ni-wehhejed o hi wa ba'ich i s-ap'e mant wo muhk k wo wehmajk g Christ.
50001024	K wabshaba em-wehhejed hi ba'ich i s-ap'e mant d wo thoakamk.
50001025	Ni heg hekaj s-mahch mant d wo thoakamk ch hab am wo i em-wehmajk. Mt wo i ge'ehogat am e-wohochuthadag ed ch hab wo si s-ap e tahtkkath.
50001026	Am ant wo em-wehmajk. Kumt ba'ich ab wo i si has elithath g Christ ni-hekaj.
50001027	Bamt masma wo himath g e-thoakag mamt wo ha'ichuch g s-kehg ha'ichu ahga ab amjed g Christ. Nt haha wo kah mam am e hemakochuthch ch s-ap ahgachug mat g hemajkam ab wo s-wohoch g s-kehg ha'ichu ahgaj g Jiosh, chum anis hems pi am hu ep wo em-nei.
50001028	Pi g wo sha'i ha ehbithath hegam mo ab em-wui gegok. T heg amjed wo s-mahchk mat ab wo bei g s-ko'ok e-namkithadag. Mt ahpim ab wo bei g e-tho'ibiathag ab amjed g Jiosh.
50001029	Tho Jiosh hab elitha mamt pi ab wabsh wo s-wohochuthath g Christ ch wabshaba am wehhejed ep wo e sho'igchuthath.
50001030	Ab amt wui wo gegokkath g pi ap'ekam hab masma mam am wa neith mani hab ni-wua ch hemu kah mani hab wabsh kia ni-wua.
50002001	Bani em-elith mam s-ap ab e thagitokch Jesus Christ wui. K heg ab si i em-gewkemhun. Kum si s-ap e tahtk no pi si em-tatchua. Hekia S-ap'ekam Gewkthag o am em-wehmaj. Kum a'ai e hekaj si pihk e elith.
50002002	Nt heg hekaj ab wo si i em-gewkemhu mamt wo i hemakoj g e-chegitoithag k ab ba'ich wo i e tatchuath ch ba'ich wo i s-ap e tahtkkath ab a'ai e wui. Nt heg amjed wo si s-ap ni-taht.
50002003	Pi amt wo s-chu tha'ath ch pi wo chum ge e ha'ichuchuthath. Ab amt wabsh wo i e sho'igchuthch ab a'ai e wui ch pi wa'i si hejel am wo e chegitoth.
50002004	Am g wo wa'i chegitoth g ha-ap'ethag ha'i ehp, pi heg wa'i hejel e-ap'ethag.
50002005	Bamt masma ha'ichu wo chum chegitok mash wa g Jesus Christ ch pi hejel wo chum si e ha'ichuch.
50002006	Jesus Christ o d Jiosh ch wabshaba pi hab e elith mat hejel wo e wepogi g e-ohg Jiosh.
50002007	Ga at hu hab wabsh sha'i juh g e-ap'ethag k wabsh e pionchuth k ia mahsi k wepo mahs mo g o'othham.
50002008	Ab o s-wohog elith g e-ohg Jiosh ch ia e sho'igchuthahim ch ab muh kots t ab heg wa wepo masma mo d wabsh pi ap hemajkam.
50002009	T g Jiosh ab i wamgith k am ba'ich i si uhgkaj thahm kahchim ch ed k ab mah g gewkthag wehs ha'ichu thahm.
50002010	T heg hekaj wehsijj ab wo si has i elith k ab wui wo i shul hegam mo an thahm kahchim ch ed ch hegam mo an jewed thahm ch hegam mo am jewed wecho
50002011	k am wo ah mo ihtha Jesus Christ wehs d ha-kownalig. Neh, batt masma ab wo si has elithath g Jiosh.
50002012	Ni-naipijju, chum am hekith s-wohog elith hegai Jiosh ha'ichu ahga mani wa am em-ahgith mani eda em-wehmaj. K ba'ich d i si ha'ichu mamt ab wo s-wohog elithath hemu mani wa chum pi am hu em-wehmaj. Am g wabsh wo chikpanath ch wo ge'ege'elhith am e-tho'ibiathag ed ch ab wo si has elithath g Jiosh.
50002013	Chum o hekith em-makiog g Jiosh g tatchuithag ch gewkthag mamt am hab wo junihith g hab elithaj.
50002014	Kumt heg am hab wo junihith pi has ahgch mamt hekith heg hekaj wo e sho'igch.
50002015	T hab pi wo em-chu'ichigch g Jiosh. Tham Jiosh a'aliga ch d wo chum si hekia s-ap'ekamk am ha shahgith hegam mo pi mahch g Jiosh. Ihtham o s-chu i'attomk ch totontodag. Kumt hab wo sha masmak am ha wehhejed mo g huhu'u am ha wehhejed g s-chuhugam k ed oiopotham
50002016	am ha ahgithch mo g Jiosh ab ha makiog g wechij thoakag. T g Jesus Christ ab wo si em-ha'ichuch mat hekith ia ep wo jiwia jewed thahm. Nt heg hekaj wo si s-hehgigk mat g ni-chikpan pi wabsh wo e nahnkogi.
50002017	Ab amt i s-wohoch g ha'ichu ni-ahga k am i e thagito Jiosh wui hab sha masma mo wa ab wui ha'ichu e iagchulith. Kunt hemho wa wo si s-ap ni-taht mamt am wui i e thagito, chum anis hems wo ni-muhkith nani pi ahgachug g Jiosh ha'ichu ahga. Ith at heg wo wa wepok mat g ni-eh'ed wo e iawua em-wehhejed hab sha masma mo wa g nawait e iawua ab ab g iagchulitha.
50002018	Pegih, ahpim g ep wo si s-ap e tahtk ni-wehm matp g Jiosh hab wa masma wo ha'ichuch g ni-chikpan.
50002019	Hemu ant wo cheha g Timothy mat am wo i em-chehgim matp d wo t-kownalig Jesus tatchuik. T heg ia wo u'apa g ha'ichu ahga ab em-amjed mat am wo i ni-gewkemhu.
50002020	Timothy o d wa'i hegai mo hab wa masma hab e tahtk ab em-amjed mani ahni ch si s-ap wo em-nuhkuth.
50002021	Ha'i o hi g hejel e-tatchui am hab elith ch wabsh pi ab hu ha'ichuchuth g hab elithaj g Jesus Christ.
50002022	Kum eda am wa s-mahch mo hab masma ni-wehm chikpan g Timothy mo g ha-alithag.
50002023	Hemu ant wo s-mai matp haschu has wo i mahsk am ni-wehhejed. T am haha wo hih g Timothy em-wui.
50002024	Bani elith mo d tatchuij g t-kownalig Jesus mant ahni am hab wa'ap wo i him k wo em-nei.
50002025	Ia ant wo cheha g em-kehsha Epaphroditus mat am uhpam ep wo hih em-wui. Ia o i ni-wehmaj hab masma mamsh am ahgith ch mu'i ha'ichu ni-wehm nakog.
50002026	Msh wabshaba kah mat wa mumku. K si s-em-neithamk ch e kudut mamsh ith kah.
50002027	Woho o wa mat si mumku k chum alo muh. T wabshaba g Jiosh ab si i s-ho'ige'ith k thoaj. K hab wa'ap d ni-ho'ige'ithadag mat pi muh nant pi wo si pi ap ni-taht mat hems wo sha muh.
50002028	Ni heg hekaj chehani mat am uhpam wo hih. Mt hab wo si s-hehgigk am neithok. Nt ahni hab wa'ap wo si s-hehgigk ch pi wo ni-kudu em-hekaj.
50002029	Kumt ab wo si has el nat pi pi huwi g e-thoakag mat hab wo juh g Christ tatchui k wo i ni-wehmt em-wehhejed.
50003001	Mt wabsh wo si s-hehgigk mo d em-kownalig g Jesus Christ. Pi ani has sha'i ni-tahtk mant am ep em-o'ohani hegai mant wa heki hu em-o'ohani. Kut ith d wo i em-wehmtadagk.
50003002	Ha'i o hab junihim g pi ap'ekam ch eda chum ahgahim mamt hab wo junihith g chehanig ch hab wo i e ap'ech am Jiosh tahgio. Mt wo si s-e nen'oithk ab ha amjed. Bo masma pi ha'ichu amichuth mo g gogogs.
50003003	Pi am tatchua mamt wo e pahl hikuch hab masma mo heki hu chehanis matt ahchim Tutuligo hab wo t-juh. Jiosh at heki hu i em-ap'ech e wehhejed namt pi ab i s-wohoch g ha'ichu ahgaj k ab i hiw g Jesus Christ. K ith heg wa wepo mam pahl hikuchkas. Hekia S-ap'ekam Gewkthag o ab t-mahkch g gewkthag ahchim mach ab s-wohochuth g Jiosh ha'ichu ahga. Kuch hekaj ab si ihm g Jiosh ch ab si has elith g Jesus Christ ch pi ab hu sha'i hejel t-hiwig machs am oithk hab wo t-juh g chehanig k hekaj wo t-tho'ibia.
50003004	Ahni ant ba'ich wo i ni-nako mo hegam mant ab wo hiwgath g chehanig
50003005	nani pi d Tuhligo ch ni-pahl hikuch mani eda d gigi'ik tash hab masma mo an o'ohanas chehanig ch ed. Benjaminbad o d ni-shohshon ch d hema hegam gamai gohk t-shohshon ahchim Tutuligo. Thani wa Palasi mo hegam hab e elith mo pi ha chu'ichig ab amjed g t-chehanig.
50003006	Ha anid sho'igchuth hegam mo ab ihm g Jesus Christ nani pi hab ha elith mo ab wui gegok g t-chehanig. Neh, banid wa masma hab ni-wua ch hekaj hab ni-elith mani pi ha chu'ichig.
50003007	T wabshaba am hahawa i e tashogi g Jesus Christ ni-wui. Kuni hemuch hahawa pi ab hu ha'ichuchuth wehs ihtha nani pi g Jesus Christ ab si ha'ichuchuth.
50003008	Wehs ha'ichu o d wabsh pi ha'ichu hahawa no pi ba'ich i s-ap'e mant wo s-mahchk g t-kownalig Jesus Christ. Wehs ant ha'ichu s-ohhoth mant wo s-mai g Jesus Christ
50003009	k am wo i ni-hemakoj heg wehm. Heki anid hu g chehanig oithch hab ni-elith mani s-ap'e am Jiosh tahgio. T wabshaba am hahawa i ni-tashogi g wohokam g Jesus Christ. Kunt ab i s-wohoch. T hekaj am i ni-ap'ech g Jiosh e tahgio.
50003010	Ni hahawa tatchua mant wo si s-mahchk g Jesus Christ ch ab wo taht hegai gewkthaj mat hekaj i wuhsh ab muhkig amjed, chum anis hems hab wa'ap wo ni-sho'igch.
50003011	Neh, bant wa masma hab wa'ap wo i wuhsh ab muhkig amjed mat d wo si oithchkam tashk.
50003012	Pi ani hab kaij manis heki hu wehs ab i neith ihtha ch wehs ap'echuthas ch wabshaba am ni-nakog mant heg ab wo bei mo haschu ab ni-makiog g Jesus Christ ch hekaj an ni-bei.
50003013	Heg ant hekaj pi wo chegito mat haschu heki hu has i e juh am ni-tahgio k am wui wo ni-gewkai hegai mo haschu am ni-ba'ich.
50003014	Neh, mo g s-melithkam am e gewkathch mat wo ha gehg k wo bei g s-ap e-namkithadag. Kuni ahni am hab wa'ap ni-gewkathch mant wo bei g s-ap ni-namkithadag. K d ihtha mant an haha wo wehmajk g Christ an Jiosh kihthag ed.
50003015	Wehsijj att hab wo wa chum t-junihith ahchim mach s-gegokim hihim g t-wohochuthadag. Ha'ijj amtp hems pi hab masma hab e junihim. T wabshaba g Jiosh wo mahsko em-wuij mam haschu i pi ap hab wua.
50003016	Am amt wo oithath g wohokam mam ab he'es i heki hu s-mahch ch am hab junihim.
50003017	Am ani si s-gewkam oith g Jiosh ha'ichu ahga ch am em-chehgith mamt has wo masmak. Mt wo si ha nenashanath hegam mo am hab e wua mani has i masma em-chehgith ch am ha oithk hab wo e junihith.
50003018	Ab at e muhkith g Jesus Christ kots t ab mat wo t-tho'ibia. K eda mu'ijj ab wui gegok ihtha s-kehg ha'ichu ahga. Ith o si pi ap ni-tahtchuth. Kuni wa mu'ikko am em-ahgith ihtha heki hu ch hemu am ep em-ahgith.
50003019	Ihtham o heg wa'i ab si has elith hejel e-tatchui ch heg wa'i s-hohho'ith jewed t ab ha'ichu. T g Jiosh gm hu wo i ha shul Jiawul kih ed no pi e hahaschuth heg hekaj mat hekaj wo chum si e eh'elithath.
50003020	Kuch wabshaba ahchim am chegito g thahm kahchim ch ed t-kihthag. Ab at amjed wo jiwia g t-tho'ibiakam Jesus Christ. Kuch ab nenida.
50003021	Heg at gawul wo juh g mukialig t-hon heg hekaj si ge'e e-gewkthag mat hekaj wehs ha'ichu wo thahmkath. T g t-hon si s-kehg hab wo masmak hab masma mo g honaj si s-kehg hab mahs ab i wuhshanik muhkig amjed.
50004001	Pegih, ab amt i s-wohoch g ha'ichu ni-ahga ab amjed g t-kownalig Jesus. M d hahawa si ni-tatchuithch ni-wepnag. Ni heg hekaj si s-ap ni-tahtk ch chum si s-em-neithamk. S-gegokim g wo gegokkath am eda g e-wohochuthadag.
50004002	Ab ani s-em-ahgithamk ahpim Euodia ch Syntyche mamt pi wo e ne'owinath ch am wabsh wo i e wehmajk nam pi d e wehm wohochuththam.
50004003	Ihtham u'uwi o am si i ni-wehmajkahim mach wa am ahgachug g Jiosh ha'ichu ahga. Ni heg hekaj am ep s-m-ahgithamk ahpi map hab e chechcheg I-ha-Wehmttham mapt woho am wo i ha wehmajk map hab masma i ni-wehmajkahim. Clement ch ha'i ehp o hab wa'ap i ni-wehmajkahim. Pi o wehs s-e mahch g ha-chechgig ch wabshaba an o'ohadag heg eda mo an e o'ohan g e tho'ibiakam ha-chechgig ch an kahch Jiosh kihthag ed.
50004004	Si g wo s-hehgig ab amjed g t-kownalig Jesus Christ mani hab masma chum hekith hab chech'e.
50004005	E o aihim mat ep wo jiwia. Kumt heg hekaj wabsh wo i s-hehemajimak ab wehs ha wui g hemajkam.
50004006	Pi g wo sha'i e kudut heg hekaj mam haschu i chum tatchua k ab wabsh wo i tai g Jiosh k ab wo i ho'ige'el matp haschu hab wo i t-juni.
50004007	T g Jiosh ab wo em-mahkath g s-ap tahhathkam. K ihtha s-ap tahhathkam pi ta amichuthama ch wabshaba wo chehmo g t-thothakag. Kutt hab pi ha'ichukaj wo t-kudutath ahchim matt ab i t-hemakoch g Jesus Christ wehm.
50004008	Am g wo chegitok wehs ihtha mo haschu d s-ap'ekam k ab wo hehgchulithath g Jiosh heg amjed mo haschu d wohokam ch haschu d si o'othhamthag ch haschu d s-ap'ekam ch haschu s-kehgaj.
50004009	Am g wo i e mashcham k hab wo junihith hegai mam haschu i kahk ch ab bei ni-amjed. Kut wo e chehgi mo am em-wehmaj hegai mat t-tho'ibia k ab t-mahkch g s-ap tahhathkam.
50004010	Si ge'e s-hehgig ant bei ab amjed g Jiosh mamt ab ep i e chehgi mam ab si pihk e elith ni-wui. Tash o pi am hu em-ap'e mams ab ha'ichu wo ni-mah k wo i ni-wehmt. Ni wabshaba s-mahch mam si pihk e elith ni-hekaj.
50004011	Ni pi hab ahgch hab kaij manis ha'ichu si tatchua nant pi s-mai mant ab wabsh wo si s-ap ni-tahtkk mani haschu i edgith,
50004012	chum anis hebaichujj wo bihugim k pi ha'ichu wo edgithath o hebaichujj ge'e ha'ichu wo edgithath.
50004013	Jesus Christ o ab ni-mahkch g gewkthag. Nt heg hekaj wo ni-nako mant s-ap am hab wo junihith g Jiosh tatchui.
50004014	K wabshaba si s-ap'e mamt am i ni-wehmt pi ni-ap'ethag ed.
50004015	S-mahch am ahpim Philippi t am wohochuththam mam d wa'i ahpim ch am i ni-wehmaj am i thahm mant am em-thagito am u'apak g s-kehg ha'ichu ahgaj g Jiosh amai Macedonia jewed ch ed.
50004016	Ni hebaichujj ha'ichu tatchua ab Thessalonica kihhim t ab. Kum ab ni-mamka.
50004017	Pi o hab mahs manis heg ab wa'i tatchua em-mahkig. Ba'ich ani i tatchua mamt ab wo bei g ho'ige'ithalig ab amjed g Jiosh.
50004018	Ia at u'apa g em-mahkig g Epaphroditus. Kuni hahawa pi ha'ichu sha'i tatchua. Em-mahkig o hab sha masma mo hegai s-ap uhw ha'ichu mo wa ab e iagchulith Jiosh wui. K g Jiosh ab si s-hohho'ith
50004019	ch hab wa'ap wo em-mahkath mam haschu i tatchua. Ab o e chehgithch ab amjed g Jesus Christ mo g Jiosh ge'e ha'ichu an to'akch am t-wehhejed.
50004020	Chum att hekith wo hehgchulithath g Jiosh t-ohg! Chum hekith!
50004021	Ab amt wo ha ahgi g t-wehm wohochuththam mat ab wo i s-ni-ho'ige'el. Ni-wehm chikpantham iia o hab wa'ap kaij mamt ab wo i s-ha ho'ige'el.
50004022	K wehsijj g t-wehm wohochuththam hab wa'ap kaij, wahm hegam mo ia ha'ichug ge'e kownal kih ed.
50004023	Neh, ab at wo wa ba'ich i s-em-ho'ige'ithath g t-kownalig Jesus Christ.
51001001	T-wepnag mam am kih Colossai t am: Am ant wo i em-o'ohani g Jiosh ha'ichu ahga ahni Paul mat g Jiosh am i ni-kei mant wo i ahgahi ab amjed g alithaj Jesus Christ. K ia i ni-wehmt g t-wehnag Timothy. Ab o wa si s-em-ho'ige'ith g Jiosh t-ohg ch ab wo wa ba'ich i em-mahkath g i wehmtadag ch s-ap tahhathkam.
51001003	Chum ach hekith ab i ho'ige'ith g Jiosh em-wehhejed t-ho'ige'ithahunch.
51001004	Ab amtsh i s-wohoch g wohokam ab amjed g t-kownalig Jesus Christ k ab hahawa si ha tatchua g e-wehm wohochuththam. Ith ach hekaj ab i ho'ige'ith g ohgaj Jiosh.
51001005	Bam masma nam pi ab wui i e gewpkathch hegai s-kehg kihthag mo g Jiosh am nahtokch t-wehhejed an thahm kahchim ch ed.
51001006	Am at em-wui jiwia ihtha s-kehg ha'ichu ahga no pi an wehsko chehmohim g jewed ch am ha ap'echuthahim hegam mo ab kaiham hab masma mo hab em-wua. Woho amsh s-mahch g Jiosh ho'ige'ithadag
51001007	nash pi am em-ahgith ihtha t-wehm chikpantham Epaphras. Ith ach ab si tatchua ch hab elith mo si s-ap hab wua g e-chikpan am em-shahgith.
51001008	Ia at hahawa jiwia k am t-ahgith mamsh ab a'ai si e tatchua g gewkthajkaj g Hekia S-ap'ekam Gewkthag.
51001009	Kuch heg hekaj chum hekith t-ho'ige'ithahun em-wehhejed. Hekia S-ap'ekam Gewkthag o ab em-mahkch g amichuthadag. Kuch ab tahni g Jiosh mat hab wo em-juh mamt s-ap wo hekaj hegai amichuthadag k wo s-mahchk g tatchuij.
51001010	Bamt masma ab wo si ha'ichuchuthath g t-kownalig Jesus ch ab wo hehgchulithath am hab junihithch g s-ap'ekam namt pi ba'ich i s-ap wo s-mahchk g Jiosh.
51001011	Jiosh o wehs edgith g gewkthag. Kuch ab tahni mat ba'ich ab wo i em-mahkath g gewkthag. Mt hekaj wehs ha'ichu s-e tahtk ch wo nakogath ch wo si s-hehgigk.
51001012	Jiosh kownaltalig o d hekia tonlig. K g Jiosh s-kehg ha'ichu an nahtokch t-wehhejed ahchim mach d hemajkamgaj. Kumt ab wo si i ho'ige'el mat am i em-ap'ech mam d hahawa hemajkamgaj ch ab wo bei hegai mo an nahtokch.
51001013	Jiawul o an wehs ha u'ukch hegam mo hedai pi mahch g Jiosh. K g kownaltaligaj d hekia s-chuhugam. T wabshaba g Jiosh ab i t-wuwhas ab gewkthaj amjed k am i t-wahpki si e-tatchuithch e-alithag kownaltalig ed.
51001014	T heg t-tho'ibia k gm hu hab i juh g pi ap t-chu'ichig.
51001015	Jiosh o pi ta neithagma ch wabshaba hemu e chehgithch gahi wuhshanim g e-alithag. Kutt hab wa'i masma ab wo nei g Jiosh matt wo nei g alithaj. Heki o hu an wehmaj g e-ohg mat eda koi an hu ha'ichu e nahto ch wehs ha'ichu ba'ich d i si s-has ha'ichu.
51001016	Jiosh at am i kei g e-alithag mat wehs ha'ichu wo nahto. T heg wehs nahto hegai mo haschu an hab i chu'ig thahm kahchim ch ed ch in jewed thahm, hegai mach haschu i neith ch hegai mach pi neith. K wehs d chuhchaij g nahnko mahs kokownal in jewed thahm ch an thahm kahchim ch ed. K d Jiosh tatchui mat wehs ha'ichu d wo enigajk g alithaj.
51001017	K wehs ha'ichu in hab chu'ig g alithaj gewkthagkaj.
51001018	K heg d t-mo'o am himtham ahchim mach ab ihm. Kuch ab amjed bekch g t-thoakag hab masma mo g honshpadag ab mo'o t amjed bekch g e-thoakag. Jiosh alithag o wehs d t-si'ihegi ch ab i wuhsh muhkig amjed mat d wo si s-has ha'ichuk am wehs ha'ichu thahm.
51001019	Chum as hab masma ia jiwia g Jesus mo g o'othham k eda d Jiosh wehmaj g e-ohg ch heg hekaj wepo chu'ig.
51001020	Ab amt naggai kots t ab k mua. Kut eda ha hiwigi g Jiosh no pi hab d elithaj mat g alithaj wo hejel e iagchul. T heg hekaj wehs ha'ichu wo e nako mat wo chum i e ap'ech am Jiosh wui.
51001021	Mehk am wa ab amjed g Jiosh ch d obgaj nam pi pi ap ha'ichu chegito ch pi ap ha'ichu hab junihim.
51001022	T wabshaba g Jiosh gm hu hab i juh g e-obgatalig k ab wabsh i chum em-hemakoj e wehm heg hekaj e-alithag muhkig. Kumt heg hekaj d wo hekia s-ap'ekamk ch pi ab hu wo ha chu'ichigk
51001023	mamtp am wabsh i s-gewkam wo wohochuthath g s-kehg ha'ichu ahgaj ab amjed g alithaj ch pi gm hu hab wo i e juh ab amjed. Ihtha s-kehg ha'ichu ahga o wehsijj ab d ha wuikam g hemajkam ch heg hekaj an wehsko chehmohim g jewed.
51001024	Bo sha mahs mach d honshpadaj g Christ ahchim mach ab ihm. Heg atsh si e sho'igch t-wehhejed. Kuni wabsh si s-ap ni-tahtk ch am oithch ni-sho'igchuth mat s-ap wo e nahto g honshpadaj hegam ha hekaj mat hab wa'ap ab wo i s-wohoch g ha'ichu ni-ahga.
51001025	Am at i ni-kei g Jiosh mant wo em-ahgithahi ihtha s-kehg ha'ichu ahgaj. Ni heg hekaj d em-pionag ch am em-ahgith.
51001026	E o ehstokch gd hu i shohshon k amjed mat woho has wo t-juni g Christ. T wabshaba hemuch am si tashogi g Jiosh t-wui.
51001027	K d ihtha mat g Christ ab wo t-mah g Hekai S-ap'ekam Gewkthag. Kut heg am wo t-edak, chum hems ahpim gawul mahs hemajkam, ch hab wo t-juh matt d wo Jiosh hemajkamgak ch wehmaj ab wo si has t-elithath am kihthaj ed.
51001028	Kuch am chum t-nakog matt wehs wo ha ahgi g hemajkam ab amjed g Jesus Christ k wo ha shohbith k ep wo ha mashcha mat has wo masmak ha'as mach he'es i s-amichuth. T hab s-ge'ema wo hihimath e-wohochuthadag ed. Kutt am wo ha chehgi Jiosh wui mo hab masma.
51001029	Ab o si ge'e ni-mahkch g Christ g gewkthag. Ni heg hekaj am si ni-gewkathch mant wo nahto ihtha chikpan.
51002001	Mamt hu wo i s-mahchk mani has i masma s-gewkam ni-ho'ige'ithahun am em-wehhejed ch am ep ha wehhejed hegam mo am kih Laodicea t am, pej wehs ha wehhejed hegam mo pi ni-mahch no ge ni-neith.
51002002	Jiosh o am chum wehs t-tashogith g e-amichuthadag ch e-mahchig gahi wuhshanim g e-alithag. Kuni ab tahni mat am wo si i em-gewkemhunath mamt wo s-ap s-mai hegai mo wa g Jiosh am t-tashogith k ab a'ai wo i e tatchuath hab masma mam d e-hajunim.
51002004	Ha'i o chum ha iattogith ch gm hu ha wanchshulig ab amjed g Christ. Kumt wabshaba pi ab hu wo ha kaiha, chum as hems hab wo e wuath mo s-ap'e.
51002005	Pi ani am hu ha'ichug em-wehm ch wabshaba chum hekith am em-chegito. Am amsh a'ai i e wehmt ch s-gewkam ab s-wohochuth g Jesus Christ. Kuni heg hekaj si s-ap ni-tahtk.
51002006	Ab amt i e thagito Jesus Christ wui mat d wo em-kownaligk. K d hahawa em-wuikam mamt ab wo wechok ch am wo himath g e-thoakag ch wehmaj d wo hemakok.
51002007	An g beh'i g e-gewkthag ab amjed mamt heg amjed ba'ich i s-gewkam ab wo wohochuthath mam has i masma mashchamas ch chum hekith ab wo i mahkchith g e-ho'ige'ithadag.
51002008	S-e g wo nen'oithk mat pi hedai wo em-iattogi. Ha'i ash chum s-em-mashchamamk hegai mo haschu d wabsh o'othham ha-mahchig ch em-ahgith mamt heg ab s-ap wo himath g e-thoakag. Tt wabshaba ab wo beihith g t-mashchamadag ab amjed g Christ
51002009	no pi heg d Jiosh am wehmaj g e-ohg, chum as hi wa hab masma ia jiwia mo g hemajkam.
51002010	Kumt am i e hemakoj g Christ wehm k wehmaj d hekiakam. K heg ab em-mahkch g wechij thoakag ch d kownal am wehs ha thahm g kokownal am jewed thahm ch an thahm kahchim ch ed.
51002011	Heki ach hu wa t-pahl hikuchk ahchim Tutuligo am t-chehanig oithch. K wabshaba d t-himthag ahchim matt ab ihm g Christ matt wo t-pahl wakon k hab wo t-chehgi matt ab i t-hemakoj heg wehm k ab i t-wul'o pi ap t-tatchui amjed. Gd att hu t-wachumch shuhthagi wecho t-pahl wakonch k am ep i wuhsh shuhthagi t amjed. K ith heg wa wepo matt gd hu t-hiash muhk k amjed ab uhpam i wuhsh muhkig amjed hab masma mat g Christ hab e juh.
51002013	Neh, ahpim mam d gawul mahs hemajkam ch pi edgith g t-chehanig am wa si gawulkthas ab Jiosh t amjed heg hekaj pi ap e-chu'ichig. T wabshaba g Jiosh ab em-wui mahtchul g e-alithag. Kumt ab i s-wohochuth k hab bei g wechij thoakag. Jiosh alithag at ab nako g s-ko'ok t-namkithadag kots t ab k gm hu hab i juh g pi ap t-chu'ichig.
51002015	Jiawul o chum s-wulshpamk g Jiosh alithag. T wabshaba ab i e wul'o gewkthaj amjed k gewito t-wehhejed k hab masma wehs ha gewito g jijawul.
51002016	Jiosh ash wa hab masma ha chehani g Tutuligo mat am wa has mahs ha'ichu hugi wo ko'ath ch am hab wo junihith g mihshmetha piast. Ihtham chehanig o am chum t-tashogithahim mat has wo masmak g Jiosh si Kehsha mat hekith wo jiwia. T wabshaba ia hahawa jiwia g Jiosh si Kehsha k am hejel i e tashogi t-wui. K hahawa pi hab mahs machs am hab wo junihith hegai hab mahs ha'ichu k ch hekaj wo chum s-mahchk g Jiosh si Kehsha.
51002018	Ha'i o hab e elith mo em-ba'ich i s-ap'e natsh pi ha'ichu nei am e-nena ed ch hab chum kaij mamt pi wo e tho'ibia k ho'ip ab i e sho'igchuth k ab wo i has ha elithath g anghil. Pi g wo sha'i ha wohochuth. Ho o wabsh chum si e hahaschuth g hejel e-chegitoithagkaj
51002019	ch pi ab hu hiwig g Jiosh si Kehsha. K eda heg d t-mo'o ch s-ap ab i t-thagio'ith ch t-ge'elith. Kuch ahchim ab ab gi'i k ch ab ep a'ai t-ab gi'i hab masma mo g hon ch hab wa'ap masma i ge'elhim.
51002020	Ith o heg wa wepo matt heki hu koi nach pi d hemako heg wehm mat t-wehhejed muh. Heg at ab i t-wul'o heg amjed mo d wabsh hemajkam ha-mashchama. Pi g heg hekaj am haha wo i chum e ap'echuth Jiosh tahgio.
51002021	Hegam mo em-kudut o ab chum em-chehani mamt pi an hu wo hudawgath ch jejkath ch tattamath ha'ichu i.
51002022	K wabshaba am wa s-ap'e mamt wabsh wo hekaj mo haschu i s-ap'e. T wabsh wo huhug e hekajk. Hegai mo d wabsh hemajkam ha-chehanig ch ha-mashchama
51002023	o pi woho d ha'ichu amichuthadag. Bo em-ahgith mamt heg oithk wo e mihshmethath ch wo e sho'igchuthath ch hab ab wo e sho'igchuthath Jiosh wui. T wabshaba ith pi wo sha'i thotholimagi g pi ap em-tatchui.
51003001	Jiosh at ab t-mah g wechij thoakag ahchim matt ab ihm g alithaj mo d t-tho'ibiakam. K ith heg wa wepo mat ab i t-wuwhas muhkig t amjed hab masma mat ab i wuhshath g e-alithag. Hemuch o an thaha g alithaj s-apkojed hugithaj an ch am t-wehhejed ap'echuth matt wo wehmajk. Kutt heg wui am wo i t-gewpkai.
51003002	Pi g am hu wo chegitokath g jewed thahm ha'ichu ch wabshaba g thahm kahchim ha'ichu wo tatchuath.
51003003	Jiosh at am i t-wehnathk g e-alithag. T heg heki hu muh k an hab chu'ig thahm kahchim ch ed. K ith heg wa wepo matt heki hu ko'o k an wehmaj.
51003004	Ia at ep wo i wuhsh g Christ jewed thahm. Kutt am wehmaj wo i wuwhag k wepo masma wo si s-kehgajk.
51003005	Mt gm hu hab wo i juh g pi kehg e-tatchui ch pi kehg e-chegitoi k pi wo wehmaj wo'iwua matp hedai pi d em-wehm kihkam k pi wo pihk e elithath mamt ge'e ha'ichu wo bei. Hegai mat wo s-behim mo haschu pi ab hu d wuikamaj o heg jioshchuth.
51003006	S-ko'ok namkithadag at ab ha ab wo gei hegam mo hab masma ha'ichu hab junihim.
51003007	Ahpim o wa an em-u'ukch g pi kehg tatchui. Kum wa g pi ap'ekam hab junihim.
51003008	An o wa em-u'ukch g bagatalig ch hehgamthadag ch keh'ithadag. Mt wabshaba hemuch im hu wehs hab wo i juh ihtha pi ap'ekam ab e amjed k pi hekith pad wo neokath
51003009	ch pi ha'ichu wo ha iattogithath. Wehs at mukito ihtha hab mahs ha'ichu ab em-ab.
51003010	Ab amt i e thagito Jiosh wui. T heg ab em-mah g wechij thoakag k em-tatchuith mamt wo wepo masmak ch ab wo s-ap s-mahchk.
51003011	Christ o d si s-has ha'ichu am t-wehhejed ahchim mach ab ihm. Heg thoakag o am ha'ichug t-thothakag ed. Kuch heg hekaj ab i t-hemakochuthch. Pi ach hahawa t-gawulkathch ab em-amjed ahchim mach d Tutuligo. Pi o has d ahga g pahl hikuchka. Pi o t-gawulkathch g ha'ichu t-amichuthadag. Nenehol o d hemako ahchim t-wehm mach pi d nenehol. Wehsijj ach d hemako ab ihmch g Christ.
51003012	Jiosh o si pihk e elith t-hekaj ch ab i t-gawulkai. Kutt heg hekaj wo si pihk t-elithath ha hekaj g hemajkam ch wo s-hemajimak ch s-t-tahtk ch wo nakogath ha'ichu ch pi hab wo chum t-wuath machs d s-has haha'ichu am ha-nena ed.
51003013	Jiosh at ab s-t-ho'ige'ith k gm hu hab i juh g pi ap t-chu'ichig. Kutt hab wa'ap wo s-ha bahbgi hegam mat hab wo juh g pi ap'ekam ab t-wui k hab wa'ap ab wo s-ha ho'ige'el.
51003014	Ab o t-ab matt a'ai t-hekaj wo si pihk t-elithath ch hab s-ap d wo hemakok.
51003015	Christ o ab em-makiog g s-ap tahhathkam. Ab g wo i ho'ige'ithath heg hekaj ch wo si s-ap e tahtkkath ab a'ai e wui nam pi d hemako heg wehm hab sha masma mam d honshpadaj.
51003016	Mt am wo s-chegitok g Christ ha'ichu ahga. Jiosh o ab em-makiog g amichuthadag. Kumt ab a'ai wo i e mashchamath ch wo ahgath g Jiosh o'ohana ed nen'ei ch mihshmetha nen'ei ch wo ne'ichuthath g Jiosh ch ab wo i mahkchith g ge'e ho'ige'ithadag.
51003017	Wehs amt hab wo junthath g t-kownalig Jesus hegai mamt haschu hab wo junihith. Kumt ab wo ho'ige'ithath g t-ohg Jiosh am gahi wuhshanim g Jesus.
51003018	Ahpim u'uwi mam ab ihm g Christ amt ab wo s-wohog ha elithath g e-wehm kihkam. Bo masma em-tatchuith g Jiosh.
51003019	Kumt ahpim chechoj wo si pihk e elithath ha hekaj g e-wehm kihkam ch ab wabsh wo i s-ha bahbgi.
51003020	Ahpim a'al amt ab wo s-wohog ha elithath g e-jehj chum hekith. Ith o d tatchuij g Jiosh.
51003021	Kumt ahpim ha-jehj pi am wo si ha babgachuthath g e-a'aliga mat pi wo heb hu wua g e-chegitoithag.
51003022	Ahpim mam d ha-pionag amt ab wo s-wohog ha elithath g e-a'amo woho'i e-tatchui ab heg wabsh hekaj mam ab si has elith g Jiosh ch pi heg hekaj mas am wo em-nei g em-a'amo k wo s-hohho'i g em-chikpan.
51003023	Pi o d wa'i o'othham mo em-chikpnachuth ch wabshaba d t-kownalig Jesus. Ab o him g tash mamt an wo wehmajk. T heg ab wo em-namkith heg hekaj em-chikpan. Kumt heg hekaj woho'i e-tatchui ab am hab wo junihith g e-chikpan.
51003025	T-kownalig Jesus at ep wo namkith hegai matp hedai hab wo juh g pi ap'ekam. Heg at wo bei g s-ko'ok e-namkithag. Jiosh at wehs wo ha lothai g hemajkam k hab masma wo ha namkith matp has i masma hab e junihim.
51004001	Ahpim a'amo amt s-ap ab wo ha neithath g e-pionag ch ep wo s-chegitok mam hab wa'ap ge ahmo. K heg an thaha thahm kahchim ch ed ch d Jiosh.
51004002	Ahpim wehs g chum hekith wo e ho'ige'ithahunath ch ab ep wo i ho'ige'ithath g Jiosh.
51004003	Chum ach s-ahgamk g Jiosh ha'ichu ahga ab amjed g alithaj. Kumt ab wo tai mat ab wo t-mah g ap'ethag matt hab wo t-juh. Thani lihso nani pi heg ahgachug.
51004004	Kumt ab wo tai g Jiosh mat hab wo ni-juh mant am si tasho wo ahgath.
51004005	Am g si s-e mamachim hab wo e junihith am ha-nena ed hegam mo pi ab hu ihm g Jiosh. Ab o em-mahkch g Jiosh g ap'ethag mamt hab wo junihith g s-ap'ekam. Am g s-ap wo hekaj g e-ap'ethag.
51004006	Kumt chum hekith s-hemajim wo neneokath ch wo s-ta kakaim ha'ichu ahgath. Tho em-wuikam mamt wo s-mahchk mamt has masma s-ap ab uhpam wo i nodagi g ne'oki ab wui g hemajkam ha'ichu kakkei.
51004007	Ia o t-wehmaj hegai mo hab chehgig Tychicus ch s-ap hab junihim g Jiosh chikpan.
51004008	Kuni chehani mat am wo i em-chehgimed k am wo i em-gewkemhu am em-ahgithk mach has wa'i masma.
51004009	T heg wo oi em-wehm kihkam Onesimus k d hahawa t-wehm wohochuththam. Ihtham at am wo i em-ahgi wehs ha'ichu mo hab e junihim iia.
51004010	Aristarcas o ni-wehm d ep lihso k ch am ep i em-ho'ige'elith. K hegai Mark mo d Barnabas ma'i am ep i em-ho'ige'elith. Heki ani hu em-ahgith mamt ith am wo i wahkith k wo kaiha matp am wo hih em-wui.
51004011	Joshua Justus o am hab wa'ap i em-ho'ige'elith. Tho wa'i ihtham waik mo d Tutuligo hemajkam ch ni-wehm chikpan am wehhejed g Jiosh. Kuni ha hekaj am si i ni-gewkemhun.
51004012	K ia ep thak ch am i em-ho'ige'elith hegai em-wehm kihkam mo hab chehgig Epaphras. Nt wo em-ahgi mo ith chum hekith si e ho'ige'ithahun am em-wehhejed ch am ha wehhejed hegam mo am kih Laodicea t am ch hegam mo am kih Hieropolis t am. Ab o tahni g mat Jiosh ab wo i gewkai g em-wohochuthadag. Mt hab s-ap wo s-wohog elithath g Jiosh.
51004014	Ihtha si t-tatchuithch t-nawoj Luke mo d mahkai o am ep i em-ho'ige'elith. K g Demas am ep i em-ho'ige'elith.
51004015	Am g wo ha ahgith g t-wehm wohochuththam am Laodicea t am ch hegam mo am e-mihshmath kihj am g Nymphas mat ab wo s-t-ho'ige'el.
51004016	Ihtha o'ohana amt am wo ne'okchulith k gm hu haha wo ha mah hegam mo am kih Laodicea t am. T am epai wo ne'okchul. T hegam ab epai wo em-mah hegai mant ha o'ohani. Kumt am epai wo ne'okchul.
51004017	Mt wo ahgi g Archipus mat am wo i nahto hegai Jiosh chikpan mani wa hab ahgith.
51004018	Hejel ant an wo o'oha ihtha wawnim ahni Paul mant am wo si em-ho'ige'el. Pi g wo sha'i pi chegito mani ia hu kuhpi. Neh, ab at wo wa ba'ich i s-em-ho'ige'el g Jiosh.
52001001	T-wepnag mam am kih Thessalonica t am: Am ant ha'ichu wo i em-o'ohani ahni Paul. K ia ni-wehmaj g Silas ch Timothy k ch am i ni-wehmaj. Tham woho hemajkamgaj g t-ohg Jiosh ab i e thagitok t-kownalig Jesus Christ wui. Ab o wa si s-em-ho'ige'ith g t-ohg Jiosh g t-kownalig Jesus Christ wehm ch ab wo wa ba'ich i em-mahkath g i wehmtadag ch s-ap tahhathkam.
52001002	Chum ach hekith ab ho'ige'ith g Jiosh em-hekaj ch em-wehhejed t-ho'ige'ithahun.
52001003	Ab am si s-wohochuth g t-kownalig Jesus Christ ch hekaj chum hekith hab s-junimk g s-ap'ekam. Pihk em-elithadag o hab em-wua mam si chikpanith g Jiosh. Kum si s-gewkam him g e-thoakag nam pi si nenida hegai matsh hab wo wa t-juni g Jesus. Ith ach am wa wehs s-chegito ch hekaj chum hekith ab ho'ige'ith g Jiosh.
52001004	Jiosh o ab si em-tatchua ch ab i em-ui mamt d wo a'aligajk.
52001005	Am att u'apa g s-kehg ha'ichu ahgaj em-wui. Kumt ab i s-wohoch. Pi ach wabsh neneok. Hekia S-ap'ekam Gewkthag at ab t-mah g gewkthag k am em-chehgi mo d wohokam g ha'ichu t-ahga. Am am wa s-mahch mach s-ap himchuth g t-thoakag am em-shahgith. Bach wa masma am em-chehgith mamt has wo i chum masmak.
52001006	Kum am t-oithch s-ap hab e junihim ch hab s-ap hab junihim g t-kownalig Jesus tatchui. Chum ams em-sho'igchuth, mt ab i s-wohoch g Jiosh ha'ichu ahga. T g Hekia S-ap'ekam Gewkthag ab em-mah g si ge'e s-hehgig.
52001007	An amsh e wehgaj ha chehgithch g e-wehm wohochuththam mat has wo chum masmak. Mu'ijj ash ab em-amjed ha'ichu mahchim hegam mo am kih Macedonia ch Greece jejewed ch ed.
52001008	T g Jiosh ha'ichu ahga gm hu a'ai ep jejewed thahm i hih ab em-amjed. Wehsko o an e a'aga mam ab s-wohochuth g Jiosh. K ab hahawa d em-wuikam mamt wo ha ahgi g Jiosh ha'ichu ahga. Kuch ab wabsh em-wui thagitokch.
52001009	Si amt s-ap ab i t-neith k ab i s-wohoch g s-wohokam Jiosh k gm hu ha thagito hegam mo d wabsh hemajkam ha-nahtoi. Ith o wehsko an a'aga g hemajkam.
52001010	Ab o wa t-aihim g s-ko'ok namkitha ab amjed g Jiosh. T wabshaba g Jiosh alithag am t-wehhejed e muhkith mat wo t-tho'ibia. T g Jiosh ab i wuhshath muhkig amjed k ab uhpam ep bei. Hemuch amsh s-ap nenida mat ia ep wo jiwia g Jiosh. Alithag ab thahm kahchim t amjed.
52002001	Am am wa s-mahch ahpim t-wehm wohochuththam mat s-ap ha'ichu am hab e juh heg hekaj matt am thatha am ahgachugch g Jiosh ha'ichu ahga.
52002002	Am ach wa em-ahgith mat ha'i t-sho'igch amai Philippi kihhim t am matt eda koi am hu thatha em-wui. T wabshaba g Jiosh ab i t-mah g gewkthag. Kutt am wabsh s-chechojim ahgachug g s-kehg ha'ichu ahgaj em-wui, chum as mu'i ab t-wui gegok.
52002003	Ha'ichu t-chegitoithag o am wabsh si s-ap'e. Pi ach em-iattogith ch wabshaba wabsh s-chechojim ahg g Jiosh ha'ichu ahga mamt ab wui wo i e thagito.
52002004	Jiosh at t-a'appem k am i t-chuhcha matt wo i ahgahi g s-kehg ha'ichu ahgaj. Kuch heg hab wa'i junihim mo haschu d tatchuij ch pi wabsh g hemajkam ha-tatchui hab junimk. Jiosh o am t-mamche mach haschu ahgch hab ha'ichu junihim.
52002005	Am am wa s-mahch mach pi wabsh em-hehosimhun ch pi em-iattogith machs wo ha'ichu em-wohppo'i. Jiosh o s-mahch mo d wohokam ihtha.
52002006	Pi ach hekith am hu t-gahgith mas g o'othham ab wo ge has t-elithath ch ab wo t-hehgchulithath.
52002007	Bo hi wa chum mahs mamt ab wo si has t-elithath ch ha'ichukaj wo i t-wehmtath ahchim mach d Jesus chuhchai. Kuch wabshaba pi am hu t-gahgith ihtha nach pi si s-hemajim ab em-neith hab masma mat g ha-je'e ab wo ha neithath g e-a'aliga.
52002008	Si ach pihk t-elith ab em-wui ch hekaj am wabsh i t-thagitokch em-wehhejed mach em-ahgithahim g s-kehg ha'ichu ahgaj g Jiosh, chum achs hems heg hekaj wo t-ko'ij.
52002009	Am amtp hu wa'i s-chegito mach si chikpan wabsh i si'alim amjed ch mehk s-chuhugam k ed matt pi ha'ichukaj wo em-kudu.
52002010	Si ach wa s-ap ab em-neith ch pi hekith hab wua g pi ap'ekam ab hema i em-wui. Jiosh o s-mahch ihtha. Kum ahpim hab wa'ap s-mahch.
52002011	Jiosh o ab i em-waith mamt am wo ap'ethagk kihthaj ed ch ab wehmaj wo u'ukchith g ab has elithadag. Kum s-mahch mach am i em-gewkemhun wepo masma mo g ha-ohg ch ab s-ap i em-neneokith ch i em-chehani mamt am hab wo masmak mam d Jiosh a'aliga.
52002013	Heg ach wa'i ahgachug Jiosh ha'ichu ahga ch pi g hemajkam ha'ichu ha-ahga. Kumt hab wa'i masma hab elith k hekaj ab i s-wohoch. Jiosh o am i chikpan em-shahgith ch am wohokamchuth mo d ha'ichu ahgaj. Kuch hekaj chum hekith ab si ho'ige'elith.
52002014	Am am ha oithch hab e wua hegam e-wehm wohochuththam mo am a'ai kih Judea ch ed. Ha-wehm o'othham o ha sho'igchuth. K hegam wabsh s-ap ab nakog. Kum ahpim hab wa'ap wabsh s-ap ab nakog mo g em-wehm o'othham em-sho'igchuth.
52002015	Tho hegam ni-wehm o'othham mat wa mua g t-kownalig Jesus. Kush d t-shohshon mat wa ha koktha g Jiosh ha'ichu i tashogiththam. K hegam ni-wehm o'othham t-sho'igchuth ch gm hu i t-wuwhas ahchim mach am ahgachug g s-kehg ha'ichu ahgaj g Jiosh. K g Jiosh pi hohho'ith mo has e wua. Chum o hems ab wehs ha wui gegok g hemajkam
52002016	chum t-shohbithch ahchim mach ha ahgith g go'ol hemajkam hegai mat hekaj wo e tho'ibia. T ith ab wabsh ba'ich i ge'ethaj g pi ap ha-chu'ichig. Kut heg gm hu ai mat ab ha wui wo jiwia g wehs s-ko'ok ha-namkithadag.
52002017	Pi att sha'i pi em-chegito matt hekith am i t-gawulkai ab em-amjed. Chum ach s-em neithamk
52002018	ch am ha hekaj chum si i t-nako matt am uhpam wo hihi em-wui. Ahni Paul ant mu'ikko am chum uhpam s-himim. T am ni-kuh g jijawul ha-ge'ejig Satan.
52002019	M eda d ahpim mach am si em-hiwig ch em-hekaj wo si s-hehgigk ch ab wo si ho'ige'el g t-kownalig Jesus mat hekith ep wo jiwia.
52003001	Am att i pi t-nako am em-chegitokch. Kum s-mahch matt am i kei g t-wehnag Timothy mat am wo him k am wo em-nei. Tt ahchim am hejel wih Athens kihhim t am. Timothy o si s-ap ahgachug g s-kehg ha'ichu ahgaj g Jiosh ab amjed g Christ. Kutt hab i t-ah mat am wo him k am wo i em-gewkemhun k am wo i gewkai g em-wohochuthadag.
52003003	Kumt hab pi hedai wo sha'i thagito g Jiosh ha'ichu ahga heg hekaj e-sho'igchuthadag. Am am wa s-mahch matt wo t-sho'igch ith hekaj t-wohochuthadag.
52003004	Ith ach wa heki hu am em-ahgith mach eda am em-wehmajkahim. Kum s-mahch mat wa woho hab e juh.
52003005	Kunid s-gihug mat am hu wo i em-bijim g ge Jiawul. Kut wo heki e wua g t-chikpan am em-shahgith. Nt pi ni-nako manis am ba'ich ep wo i neahi k hekaj am i kei g Timothy mat wo s-mai mams am wabsh kia ab s-wohochuth.
52003006	T hemuch ia ep jiwia ab em-amjed k ia u'apa g s-ta hohho'itham ahga ab amjed g em-wohochuthadag ch pihk em-elithadag. Am o t-ahgith mam chum hekith si s-ap am t-chegito ch hab wa masma chum s-t-neithamk mach ahchim has i masma chum s-em-neithamk.
52003007	Mu'i ach ha'ichu nakog ch mu'i t-sho'igchuth. K wabshaba g em-wohochuthadag ab t-gewkemhun.
52003008	S-gegokim amki ab s-wohochuth g t-kownalig Jesus. Kuch ab si t-nenenashanichuth
52003009	ch ab si i ho'ige'elith g Jiosh mam hab wa masma ab t-mahkch g s-hehgig.
52003010	Chum ach hekith ab tahni g Jiosh wehs t-ihbthagkaj matt wo wa ep em-neith k ab wo i em-wehmt mamt s-ap ab wo s-wohochuthath g Jiosh ha'ichu ahga.
52003011	Mat hems wo wa'i t-hiwigi g t-ohg Jiosh ch t-kownalig Jesus matt am wo wa ep em-nei.
52003012	Ab ach tahni g Jiosh mat ba'ich ab wo i em-mah g gewkthag mamt hekaj wo si pihk e elithath ab a'ai e wui ch ab ha wui g wehs hemajkam.
52003013	Kumt s-gegokim ab wo wohochuthath g Jiosh ch ab wui wo gawulkthask ab amjed g pi ap'ekam mamt pi wo ha chu'ichigk mat hekith ep wo jiwia g t-kownalig Jesus wehs ha wehm hegam mo d hemajkamgaj ch heki hu koi.
52004001	Pegih, t-wepnag, am ach wa em-ahgith mamt has masma wo himath g e-thoakag ch hab wo hohho'ithach g Jiosh. Ab amt bei g ha'ichu t-ahga. Kuch hemuch ab si em-tahni ch ab em-chehani am wehhejed g t-kownalig Jesus mamt ba'ich am hab wo i junihith.
52004002	S-mahch am mach wa has masma am em-shelinith g gewkthajkaj.
52004003	Jiosh o em-tatchuith mamt ab wo si i e gawulkai pi ap'ekam amjed k wo si e nuhkuth g hejel e-wehm kihkam wehhejed.
52004004	Ahpim chechoj amt wo s-mahchk mamt wo si s-ap ha hohnt am tahgio g Jiosh ch am hemajkam ha tahgio.
52004005	Hegam mo pi mahch g Jiosh o wabsh hejel e-tatchui wehhejed bebhe g uwi. Mt wabshaba ahpim pi hab masma wo be
52004006	k hab pi ab hu hedai wui pi ap has wo chu'i. Heki ach hu am em-ahgith mat g Jiosh s-ko'okam wo ha namkith matp hedai am hab wo juh ihtha pi ap'ekam.
52004007	Jiosh at pi hab ahgk ab i t-gawulkai machs am hab wo junihith g s-uam ha'ichu. Tho tatchuij matt d wo hekia s-ap'ekamk.
52004008	K heg hekaj ab t-mahkch g Hekia S-ap'ekam Gewkthag. Hegai matp hedai wo s-ohhoth ihtha mashchama at wo s-ohhoth g Jiosh.
52004009	Heki atsh hu i em-tashogi g Jiosh mamt wo si pihk e elithath wehs ha hekaj g e-wehm wohochuththam. K pi hab chum mahs machs am hu ep wo ge em-o'ohani ab amjed.
52004010	Si amsh pihk e elith wehs ha hekaj g e-wehm wohochuththam am wehs Macedonia jewed ch ed. Kuch wabshaba ab si em-tahni mamt ba'ich am hab wo i e junihith.
52004011	Am g wo i e nakog mamt wo s-thotholimak ch am hab wo junihith g hejel e-chikpan ch wo ha'ichu e gahgithath. Ith ach wa heki hu hab em-ahgith.
52004012	Bamt masma pi hedai ab hu wo hiwgath mas ab wabsh wo em-mah hegai mam haschu i tatchua. T hegam mo pi mahch g Jiosh wo em-nei mam s-chikpnadag k ab wo si has em-elithath.
52004013	Si ach em-tatchuith mamt wo s-mahchk g wohokam ab ha amjed hegam mat heki hu koi. T hahawa pi wo i em-bijim g pi ap tahhathkam hab masma mat hab wo ha juh g pi wohochuththam.
52004014	Neh, ab at i wuhsh g Jesus muhkig amjed. Kuch s-wohochuth ihtha ch hekaj ab wui nenea mat g Jiosh ab ep wo i ha wuwhas hegam mat koi ab s-wohochuthch g ha'ichu ahgaj ab amjed g Jesus.
52004015	Hegam atsh wo i wuwha ab amjed g muhkig matt koi an hu wo nam g t-kownalig Jesus.
52004016	Wehpeg at ab wo si s-kaitham t-wai g anghil ha-ge'ejig. T g Jiosh kuikud ab haha wo kaitha. T ab haha wo i hud g t-kownalig Jesus ab thahm kahchim t amjed. T hegam mat heki hu koi ab s-wohochuthch g Jesus ab wo i wuwha.
52004017	T hegam mat hedai in d wo kia thothakamk heg i tash ed ab haha wo i e hemapai ha wehm chewagi ch ed k an wo nam g t-kownalig. Kutt am i amjed chum hekith wo wehmajk g t-kownalig.
52004018	Ab g wo si e gewkemhunath ith hekaj ha'ichu ahga.
52005001	Pi o hab mahs manis am hu wo em-o'ohani ab amjed mas hekith hab wo i e juh ihtha ha'ichu mani am ahg.
52005002	Am am wa s-ap s-mahch mat chum s-a'agi wo e ai mat ep wo jiwia g t-kownalig Jesus. Neh, pi o ta machima mas hekith wo i jiwia g s-chu ehskam chuhug ch ed, o mas hekith wo i e ai mat g uwi ab wo taht g s-ko'ok k wo bei g ali. K hab wa'ap pi ta machima am ha wehhejed g pi e tho'ibiakam mas hekith ep wo jiwia g t-kownalig.
52005003	Ihtham at hab wo kaijjith mo wehs ha'ichu am wabsh i si s-ap'e ch s-thotholima. T am wabsh wo si e ai mat wo e ko'ijith k pi wo e tho'ibia.
52005004	Kum eda ahpim e tho'ibiakam s-mahch ihtha. K pi hab chum mahs mat s-a'agi wo jiwia hegai tash em-wui hab sha masma mo g s-chu ehskam.
52005005	Jiosh o ha'ichu t-tashogith. Kuch an u'ukch g tonlig hab masma mo hegam mo am tash ed hihim.
52005006	Pegih, tt wo chum s-nenenashanik ch pi hab wo masmak mo g nawkkoi.
52005007	Hegam mo pi nenenashanik ch nawkko'o o am eda g s-chuhugam.
52005008	Kutt wabshaba ahchim s-ap wo t-nahtokchith hab masma mo g shonthal. T-wohochuthadag ch pihk t-elithadag o d wainomi lihwa t-wehhejed. Kuch ab wui t-gewpkathch mat g t-tho'ibiathag s-ap wo e nahto. K ith hab sha masma mo g wainomi wonami t-wehhejed.
52005009	Pi at hab ahgk ab i t-gawulkai g Jiosh mas wo t-namkith heg hekaj pi ap t-chu'ichig k wabshaba hab ahgk mat g t-kownalig Jesus Christ wo t-tho'ibia.
52005010	Heg at muh t-wehhejed k i wuhsh matt d wo thothakamk wehmaj. K wabsh chum has masma s-ap'e chum achs wo heki hu koi o in d wabsh wo kia thothakamk mat wo jiwia.
52005011	Mt heg hekaj ab wabsh wo si a'ai e gewkemhunath ch ab a'ai ha'ichukaj wo i e wehmajk mam am hab wa e junihim.
52005012	Ab ach si em-tahni mamt s-ap ab wo ha neithath g e-wanimedtham ch hegam mo am em-mashcham ch ab shohbithch g pi ap'ekam em-shahgith. Tho Jiosh hab elitha mo hab wua.
52005013	Ab g wo si has ha elithath ch s-ha ho'ige'ithath no pi hab wua a Jiosh chikpan. Am g wabsh wo s-thotholim kihk e wehm.
52005014	Ab ach si em-tahni mamt wo ha ahgithath hegam mo s-papadma mat wo chikpanath. Ab g wo i ha gewkemhunath hegam mo pi wihnam gegok am e-wohochuthadag ed. I g wo ha wehmtath hegam mo pi ha gewpthag ch ab wehsijj wo si ha bahbgi.
52005015	Pi g am uhpam wo agwua mat hema s-ko'okam wo em-juh k wabshaba chum hekith am wo i e nakogath mamt s-ap ha'ichu hab wo wuath ab a'ai e wui ch ab wehs ha wui g hemajkam.
52005016	Chum g hekith wo s-ap e tahtkkath.
52005017	Chum g hekith wo e ho'ige'ithahunath.
52005018	Ab g wo s-ho'ige'ithath g Jiosh, chum atp haschu has wo i chu'igk. Ith o d Jiosh tatchui em-wehhejed ahpim mamt ab i e hemakoj g Jesus Christ wehm.
52005019	Pi g am hu wo shohbith g Hekia S-ap'ekam Gewkthag.
52005020	Pi g am wo s-kaihogi hegam mo g Jiosh ab ha mahkch g ha'ichu ahga
52005021	k wabshaba wehs ha'ichu wo i a'appemath ch g s-ap'ekam ab wo u'ukchith.
52005022	Im g hu wehs hab wo i juhni g pi ap'ekam.
52005023	Jiosh o ab t-mahkch g s-ap tahhathkam. Kuni ab tahni mat wehs gm hu hab wo i juh g pi ap'ekam ab em-amjed k wo si nuhkuthath g em-thoakag ch em-ihbthag ch em-hon mat d wo hekia s-ap'ekamk. Mt am hahawa pi wo ha chu'ichigk mat ep wo jiwia g t-kownalig Jesus Christ.
52005024	Jiosh at ab i em-wai e wui k chum hekith hab junihim mo has i kaij.
52005025	Am g wo t-wehhejed e ho'ige'ithahunath.
52005026	Am g wo ha ahgith g t-wehm wohochuththam mat ab wo i s-t-ho'ige'el.
52005027	Ni ab si em-chehani g t-kownalig Jesus gewkthagkaj mamt am wo ne'okchul ihtha o'ohana am wehs ha wui g t-wehm wohochuththam amai.
52005028	Neh, ab at wo wa ba'ich i s-em-ho'ige'el g t-kownalig Jesus Christ.
53001001	T-wepnag mam am kih Thessalonica t am: Am ant ep wo i em-o'ohani ahni Paul. K ia ni-wehmaj g Silas ch Timothy k ch am i ni-wehmaj. Tham woho hemajkamgaj g t-ohg Jiosh ab i e thagitok t-kownalig Jesus Christ wui.
53001002	Ab o wa si s-em-ho'ige'ith g t-ohg Jiosh g t-kownalig Jesus Christ wehm ch ab wo wa ba'ich i em-mahkath g i wehmtadag ch s-ap tahhathkam.
53001003	Chum ach hekith ab si ho'ige'ith g Jiosh em-hekaj, t-wepnag. Am amsh si i gewkahim e-wohochuthadag ed ch ba'ich i si pihk e elith ab a'ai e wui.
53001004	Kuch heg hekaj si s-ap t-tahtk ch wehsko ha ahgithahim g t-wehm wohochuththam ab em-amjed. Msh am em-sho'igchuth nam pi ab s-wohochuth g Jiosh. Kumsh eda s-ap ab nakog g e-sho'igthag am wehhejed g Jiosh.
53001005	Ith o am wohokamchuth mat am i em-ap'ech g Jiosh e wehhejed k pi ab hu ha'ichu wo em-abch am lothaita ch ed. Am am e sho'igchuth wehhejed g Jiosh kownaltalig. K g Jiosh hab em-elith mam d s-ap'ekam ch am wo i em-wahpki e-kihthag ed.
53001006	Jiosh at s-ap hab wo juh g lothaita. Hegam mo em-sho'igchuth at wo e sho'igch heg hekaj.
53001007	Kumt ahpim wo e tho'ibia ab amjed g e-sho'igchuthadag. Jiosh at hab wo juh ihtha mat hekith ep wo jiwia g t-kownalig Jesus ab thahm kahchim t amjed. T ia wehmaj wo thatha g anghiligaj k wo si s-gewkthagk.
53001008	T ia wehmaj ep wo e chehgi g si ge'e mei. T wo s-ko'okam ha namkith g Jesus hegam mo pi mahch g Jiosh ch pi ab hu wohog elith g s-kehg ha'ichu ahgaj ab amjed g t-kownalig Jesus.
53001009	Hegam at gm hu wo si i e gawulkai ab amjed g Jiosh k pi hekith wo bei g ge'e gewkthaj k chum hekith ab wo beihith g s-ko'ok e-namkithadag.
53001010	Ith at hab wo e juh mat hekith ia ep wo jiwia g t-kownalig Jesus. Kut g gewkthaj am haha wo i chehgi mat t-tho'ibia k ab i t-gawulkai e wehhejed.
53001011	Pegih, heg ach hekaj chum hekith ab t-ho'ige'ithahun Jiosh wui am em-wehhejed. Ab at i em-wai mamt wo e tho'ibia k d wo a'aligajk. M hab hahawa s-junimk g s-ap'ekam ab s-wohochuthch. Kuch ab tahni g Jiosh mat am e-tatchui oithk hab wo em-juh k hab s-ap hab wo em-elithath. Jiosh o gewkthag mat hab wo juh ihtha mach ab tahni.
53001012	Kumt ab wo si ha'ichuchuthath g t-kownalig Jesus. T heg hab wa'ap ab wo si em-ha'ichuchuthath. Jiosh at si s-hemajim am i ap'ech g e-alithag wehm mat ith hab wo em-juni.
53002001	Bach wa em-ahgith mat ep wo jiwia g t-kownalig Jesus Christ k ab e wui wo i t-ui.
53002002	Kush am hema em-ahgith mat heki hu hab e juh. Pi g am wo sha'i e kudut k pi sha'i ha wohochuth, chum as hems hab wabsh e wua mo heg am ha tashogith g Jiosh o atp hems em-ahgith matt ahchim hab masma ha'ichu o'oha.
53002003	Koi at e ai. Hemho wa at wehpeg am hab wo e juh mat mu'i ab wui wo gegokiwua g Jiosh hegam mo hab chum kaij mo ab s-wohochuth. T am hahawa hema wo i wuhsh g o'othham k wehs ha ba'iwechkim d wo pi ap'ekamk ch d wo si obgajk g Jiosh ch am wo i wah ge'e cheopi ch ed am Jerusalem t am k am wo thahiwua mat g hemajkam ab wo jiosht. Kut pi wo ha hiwigi mas ha'ichu ep wo jioshgak. T g Jiosh s-ko'okam wo namkithath chum hekith.
53002005	Am am wa s-chegito mani wa am wa heki hu em-ahgith ihtha mani eda am em-wehmaj.
53002006	S-mahch am mo g pi ap'ekam an e shohbithch hemu. T wabshaba has tash in hu hab wo i e juh hegai mo an shohbithch.
53002008	T am haha wo jiwia g t-kownalig Jesus k si s-masma ab wo e chehgith k ab ab wo ihbhe hegai si pi ap o'othham k hekaj wo mu'a k gm hu wo si i tha'ich mamt hebai wo ha nehnich g jijawul.
53002009	T g jijawul ha-ge'ejig Satan ab wo mah g gewkthag. Kut hab wo juh g nahnko mahs s-hasig ha'ichu ch s-ta neithamam ha'ichu mat wo ha iattogi g hemajkam.
53002010	Kut hegam ab wo i s-wohoch mo hedai d pi e tho'ibiakam.
53002011	Jiosh at hab wo ha juh mat wabsh g ha'ichu iattogi ab wo s-wohoch no pi ihtham s-hohho'ith g pi ap'ekam ch pi ab hu wo bei g wohokam mat hekaj wo chum e tho'ibia.
53002012	T hegam mo e iattogith ch ab s-wohochuth hab wa'ap ab wo bei g s-ko'ok e-namkithadag.
53002013	Mt wabshaba ahpim wo e tho'ibia ab amjed g s-ko'ok e-namkithadag. Si o pihk e elith g t-kownalig Jesus Christ em-hekaj. Kumt am wehmaj ab wo e ha'ichuchuthath. Gd hu i si wehpeg at am i ap'ech g Jiosh mat g Hekia S-ap'ekam Gewkthag ab wo i em-gawulkai wehhejed. Kumt ab i s-wohoch ihtha s-kehg ha'ichu ahgaj mach wa am em-ahgith. Ith ach hekaj ab i ho'ige'ith g Jiosh.
53002015	Pegih, am ach wa em-mashcham ihtha wohokam ch am ep em-o'ohanith ab amjed. Kumt s-wihnam wo gegokkath ch an wo u'ukchith.
53002016	Ab o t-wui si pihk e elith g t-kownalig Jesus Christ g Jiosh t-ohg wehm ch ab si s-t-ho'ige'el. Kuch heg hekaj ab wui t-gewpkathch.
53002017	Ahchim ach ab tahni mat ab wo i em-gewpkathch mamt g s-ap'ekam am hab wo junihith ch hab wo kaijjith.
53003001	Ab g wo e ho'ige'ithahun, t-wepnag, k ab wo tai g Jiosh mat pi ab hu wo e shohbi g ha'ichu t-ahga ab amjed t-kownalig Jesus. T mu'ijj ab wo si has i elith k ab wo s-wohog el hab masma mo am hab e wua em-shahgith.
53003002	Pi ap hehemajkam o pi ab hu wohochuth g Jiosh ha'ichu ahga ch ab t-wui gegok. Kumt am wo si e ho'ige'ithahunath mat wo t-tho'ibia g Jiosh ab ha amjed.
53003003	Jiosh at hemho wa am hab wo juh mo haschu i t-ahgith. S-mahch ach mat ab wo i em-mah g gewkthag k wo em-nuhkuth mat pi wo em-gehg g Jiawul.
53003004	Tham t-wehm wohochuththam. Kuch heg hekaj hab em-elith mam am hab junihim hegai mach ab i em-mashcham ch am hab wabsh wo i junihith.
53003005	Ch ab i tahni g t-kownalig Jesus mat hab wo em-juh mamt ba'ich wo i mai g Jiosh pihk elithadag k wo s-chu nakogath hab masma mo hab masma g Jesus Christ.
53003006	Heki ach hu em-mashcham mamt wo s-wapagimak. K eda ha'i hegam mo d wohochuththam s-papadma ch pi am hu oithch hab e junihim g t-mashchama. Ch ab em-chehani g t-kownalig Jesus Christ gewkthagkaj mamt pi am hu wo ha wehmajk.
53003007	Am am wa t-neith mach wa pi sha'i papadma mach wa am em-wehmajkahim. Kum am wa s-mahch mamt am chum t-oithk hab wo wa masmak.
53003008	Si ach wa chikpan chum hems s-chuhugam k ed matt am wo wa ha'ichu ha namkithath hegam mach hedai i kih am thadha mamt pi ha'ichu wo heki gei t-wehhejed.
53003009	Bo hi wa chum mahs mach ap'ethag mamt ab ha'ichu wo i t-namkith nach pi d Jiosh pionag em-wehhejed. Ch wa wabshaba hejel t-thagio'ith matt am wo em-chehgi mamt has wo chum masmak.
53003010	Bach wa em-ahgith mach eda am em-wehmaj mamt pi wo ha gegos hegam mo pi tatchua mat wo chikpanath.
53003011	Kah ach mo am em-shahgith ha'i s-papadma ch pi chikpan ch wabsh himchuth g has ahgadag.
53003012	Ch ab si ha chehani g t-kownalig Jesus Christ gewkthagkaj ch ab ha gewkemhun mat am wabsh wo i e bahbgi k wo chikpanath ch hekaj wo e thagio'ithath.
53003013	Kumt ahpim mam wabsh s-ap am hab e junihim am hab wabsh wo i junihith g s-ap'ekam ch pi wo thagito
53003014	ch wabshaba wabsh wo thagito hegai matp hedai pi ab hu wo wohog elithath ihtha mani ia em-chehani. Tp hems ab wo wa bei g si edathag k am wo i e ap'ech.
53003015	Am g wo s-chegitok mo pi d em-obga ch wabshaba d em-wepnag mamt ab wo shohbithath ha'ichukaj.
53003016	Chum at hekith am wo em-wehmajk g t-kownalig Jesus. Kuch ab tahni mat chum hekith ba'ich ab wo i em-mahkath g s-ap tahhathkam.
53003017	Ahni Paul ant ia hahawa si hejel ha'ichu wo o'oha hab masma mani hab wa wua an wehs ni-o'ohana ed. Mt hab masma wo s-mahchk mani d ahni.
53003018	Neh, ab at wo ba'ich i s-em-ho'ige'el g t-kownalig Jesus Christ.
54001001	Ni-wehnag Timothy: Ia ant ha'ichu wo i m-o'ohani ahni Paul mani d kehshaj g Jesus Christ. Jiosh at ni-cheha mant wo i ahgahi ab amjed g alithaj Jesus Christ. T hab ab wo hiwgath g hemajkam mat heg am wo ha u'apa Jiosh kihthag wui.
54001002	Ab g ni-kaiham ahpi Timothy map d ni-alithag ab i s-wohochuthk g ha'ichu ni-ahga ab amjed g Jesus Christ. Ab o wa si s-m-ho'ige'ith g t-ohg Jiosh g t-kownalig Jesus Christ wehm ch ab wo wa ba'ich i m-mahkath g i wehmtadag ch s-ap tahhathkam.
54001003	Ab ani wa si s-ap m-ahgith mapt am wo wih Ephesus t am mani wa am him gm hu wo himk Macedonia wui. Am g wabsh i thakath ch am wo si ha keshwua hegam mo g iattogi chum ha mashcham.
54001004	Ihtham o chum ha mashcham mo g hoho'oki a'agitha ab wehnags g Jiosh ha'ichu ahga ch ep chum ha mashcham mat hemho wa wo s-chegitok g e-shohshonbad ha-chechgig. T wabshaba ihtha ha-mashchama hab wo ha juh mat wo thagito g Jiosh hab elitha k ab wabsh a'ai wo e ne'owinath. Bat wa'i masma wo s-mahchk g Jiosh hab elitha mat ab wo i s-wohoch g ha'ichu ahgaj.
54001005	Pt wo ha ahgi mat woho ab wo s-wohochuthath g Jiosh ha'ichu ahga ch heg hab wo wa'i junihith mo haschu s-mahch mo d s-ap'ekam ch hab pi wo e kudutath. Ith at hab wo ha juh mat wo i ge'etha g ha-tatchuithag.
54001006	Ha'i at thagito g e-wohochuthadag k hekaj wabsh ha wehm e ne'owin.
54001007	Ihtham o hab chum e elith mo d chehanig ha mashchamtham ch wabshaba pi amichuth g Jiosh ha'ichu ahga chum as hab e elith mo s-e mahchk ch neneok.
54001008	S-ap'e o g chehanig. K wabshaba ihtham pi ap hekaj am chum ha shohbithch hegam mo hab wua g s-ap'ekam. K eda g chehanig chum e hekaj mat wo ha shohbi hegam mo g pi ap'ekam hab wua. Ihtham o pi ab hu has elith g Jiosh ch pi ab hu wohog elith. Ha'ijj o s-ha mu'amk chum hems g e-ohg o g e-je'e.
54001010	Ha'ijj o g s-totontom ha'ichu chegitok ch chum hems chum e u'uwichuth o e chechojchuth ch e wehm hab junihim g s-uam ha'ichu. Ha'ijj o ha lilsochuth wabsh hejel e wehhejed ch ha iattogith ch ab ha'ichu ha abchuth g s-ap'ekam o'othham. Nahnko masma o ab wui gegok g mashchamaj g Jiosh hegam mo chum ha mashcham g iattogi.
54001011	Jiosh o ni-nuhkuthachuth ihtha s-kehg ha'ichu e-ahga. K heg am t-tashogith ihtha mant em-ahgi.
54001012	T-kownalig Jesus oki hab ni-elith mant s-ap am hab wo junihith ihtha chickpan nat pi am i ni-kehsh k ab ni-mahkch g gewthag wehhejed. Kuni heg hekaj ab si ho'ige'ith.
54001013	Heki anid hu wa ha sho'igchuth hegam mo ab s-wohochuth g Jesus ch ab ha wui pi ap has ahg g Jesus. Kut eda heg ab si i s-ni-ho'ige'el nani pi pi ni-mahch ch hab junihim pi ab hu wohochuthch.
54001014	Si at s-hemajim ab ni-wui i e tashogi. Nt hab ab i s-wohochuth k ab i ni-hemakoj wehmaj k ab wui a pihk ni-elith.
54001015	Neh, hema hab che'ithag o hab chu'ig. “Ia at jiwia g t-kownalig Jesus jewed thahm mat wo ha tho'ibia g pi ap chu'ijkam.” K ith d si wohokam nat pi ab si s-ni-ho'ige'el. Ni eda shahag wepo mani wa wehs ha ba'iwechkim d si pi ap chu'ijkam mani wa cheggia g t-tho'ibiakam Jesus ha sho'igchuthch hegam mo ab s-wohochuth. T heg ab wabsh ni-bahbgi mat wehs am wo ha chehgi g hemajkam mat ab wabsh wo ha bahbgi. Tp hems hab wa'ap ab wo i s-wohochuth k ab wo bei g pi ha huhugetham thoakag.
54001017	Neh, wehs ha'ichu thahm o d kownal g Jiosh ch pi ta neithagma ch pi hekith im hu hab wo i e juh. Kutt ab wo si uhgk i ulin k ab wo hehgchulithath chum hekith. Neh, woho o wa ihtha.
54001018	Pegih, ni wehnag, Timothy, heki o hu am i t-tashogith g Jiosh maptki am hab wo junihith ihtha chikpan. Kuni ab ep i m-gewkemhun mapt hab wo wa junihith. Hegai Jiosh ha'ichu ahga ab m-wui at hab wo masmak mo g s-kehg cheggiakud. Pt hekaj ab wui kehkkath g ge Jiawul.
54001019	An g si u'ukchith g e-wohochuthadag ch heg hab wo wa'i junihith map haschu s-mahch mo d s-ap'ekam. Ha'ijj oki pi hab masma ch hekaj padch g e-wohochuthadag.
54001020	Hymanaeus ch Alexander oki ha'i hegam ch pi ap has ahg g Jiosh. Nt gm hu i ha thagito ge Jiawul wui mat wo e sho'igchuth k atp hems wo thagito g pi ap e-chu'ichig.
54002001	Si ani s-m-ahgithamk mapt wo ha'ichu ha ahgi g t-wehm wohochuththam. Tho si ha'ichu mat ab wo e ho'ige'ithahunath Jiosh wui. Pt wo ha ahgi mat ab wo tahnith g i wehmtadag ch wo e ho'ige'ithahunath am ha wehhejed g wehs nahnko mahs hemajkam.
54002002	K hab ep mahs mat wo e ho'ige'ithahunath am ha wehhejed g kokownal ch u'usagakam mat ihtham s-ap hab wo junihith g e-chikpan. Kutt hab s-thotholim wo kihthagk ch wo s-ap t-tahtkkath.
54002003	Neh, ith at wo hohho'ithach g Jiosh no pi d t-tho'ibiakam
54002004	ch tatchua mat wehs nahnko mahs hemajkam wo e tho'ibia k wo s-mai g wohokam ab amjed.
54002005	Tho wa'i hemako g t-ohg Jiosh. K hab wa'ap d wa'i hemako g si Kehshaj ch d Jesus Christ ch d wa'i hegai mat i t-hemakoch g Jiosh wehm. Jesus Christ at t-wepo e juh mat d wo o'othhamk
54002006	ch ab wo bei g s-ko'ok t-namkithadag k hab wo t-tho'ibia. Ith o am t-chehgithch mo wehs hemajkam s-ha tho'ibiamk g Jiosh.
54002007	Kut heg hekaj am i ni-kei mant wo i ahgahi ab amjed g alithaj k wo ha mashcha g gawul mahs hemajkam g wohokam. S-mahch ap wehs ihtha.
54002008	Bant wo chei mat wahm g chechoj ab wo e ho'ige'ithahunath Jiosh wui ch atp hems am wo uhgk uh'ul e-nohnhoi. S-ap at ha'ichu hab wo elithath ch pi wo sha'i s-bagak ab hedai i wui.
54002009	Kunt hab ep wo chei mat g u'uwi wabsh s-ap ab wo e enigadathch ch ep s-ap hab wo juhkchith g e-mo'o mat pi heg hekaj wo chum si e hahaschuthath.
54002010	Ab o ha ab mat chum hekith am hab wo junihith g s-ap'ekam ch heg amjed wo e chehgithch mo d wohochuththam.
54002011	Ab o d ep ha-wuikam mat wabsh s-bahbagi ch s-thotholim ab wo kaiham k wo mahchith g Jiosh himthag.
54002012	Ahni ani pi sha'i ha hiwgith g u'uwi mas wo ha mashcha g chechoj o am ha thahm wo e uh'ulinchith.
54002013	Ab o ha ab g chechoj mat am wo i ha wanim g hemajkam ith eda himthag. Jiosh at wehpeg nahto g cheoj k am haha wabsh oithk nahto g uwi. Ihtham ash wa hab chechgig Adam ch Eve.
54002014	Kush pi d Adambad mat e iattogi. Hegai uwi atsh e iattogith k melchkwua g Jiosh chehanig.
54002015	T g Jiosh heg hekaj ab ha mah g u'uwi mat wo e sho'igch hekith am i ha mamsijith g a'al. T wabshaba ab ha amjed wo mahsi g t-tho'ibiakam. Kut wo e tho'ibia matp ab wo s-wohochuthath g Jiosh ch wo si pihk e elithath wehs ha hekaj ch wo s-ap'ek ch wo s-e neimakath.
54003001	Tatchua o g si s-kehg chickpan hegam matp hedai s-ha wanimelimk g wohochuththam. Neh, ith o d hab ha che'ithag ch d wohokam.
54003002	Kunt am wo i em-chegitoch mat has wo chum masmak hegam mo hab s-e junimk. S-ap at d wo o'othhamk. T hab pi hedai wo e nako mas ab wo ha'ichu ha abch. Hemako at wo wa'i hohnigk ch wo si s-e tahtkk wehs ha'ichu k ed ch wo si s-ap hejel e nuhkuthath ch s-ap ha'ichu am hab wo junihith ch wo s-chechojimak hegam ha wui matp hedai am wo ha chehgio ha-kihki am. Ab o ha ab mat wo s-mahchk mat has masma wo ha mashcha.
54003003	Pi o hab chu'ig mas wo nawkko'oth o s-hohtam wo babgatath o wo ha kawnith o heg wa'i lial ab wo si tatchuath.
54003004	S-hemajim at am wo ha thahmk g e-wehm kihkam. T g a'aligaj ab wo wechok ch ab wo si has elithath.
54003005	Pi at has masma wo s-ap i ha wanim g e-wehm wohochuththam matp pi ap wo ha wanim g e-wehm kihkam.
54003006	Pi at d wo hema hegamk mat hemuch ab i s-wohoch g Jiosh ha'ichu ahga nat pi am hu wo chum si e haschuthath ch wo i gei hab masma matsh wa g ge Jiawul hab e juh.
54003007	Heg amt am wo i kei mo chum hems g pi wohochuththam ab si has elith. T hab pi hedai ab hu ha'ichu wo chu'ichigch mas heg hekaj wo i wua g ge Jiawul.
54003008	T hab wa'ap s-ap d wo o'Othhamk hegam mo am i ha wehmaj g ha wanimedtham. Pt wo ha ahgi mat pi wo chu iattomk ch pi wo nawkko'oth ch pi heg wa'i lial ab wo tatchuath.
54003009	Tho si ha'ichu mat am wo si wehs s-ap oithath g Jiosh ha'ichu ahga ch heg hab wo wa'i junihith mo haschu s-mahch mo d s-ap'ekam.
54003010	Wehpeg amt am wo i ha mamche k am haha wo i ha chuhcha matp s-ap am hab wo masmak.
54003011	U'uwi chikpantham at hab wa'ap s-ap d wo u'uwik ch pi wo chu ahgamk ch pi wo nawkko'oth ch pi wo chu iattomk.
54003012	Ihtham i ha-wehmttham at hehemako wo wehm kihkamk ch hab wa'ap s-ap wo ha thahmk g e-a'aliga ch s-ap wo himath g e-kihthag.
54003013	Hegam mat s-ap hab wo juh g e-chikpan at pi wo has e elith k si s-gewkam am hab wo junihith. Kumt ab wo si has ha elithath.
54003014	Bani chum ni-tahtk mant s-hohtam am wo i m-chehgim. Tp wabshaba hems pi wo ni-ap'et. Kunt heg hekaj am wo ha'ichu i m-o'ohani. Kumt ith ab wo s-mahchk mamt has masma hab wo e junihith mamt s-ap wo himchuthath g Jiosh himthag. Tham Jiosh hemajkamga ch d nuhkuththam g wohokam.
54003016	Pi o wa ta machima matt has masma wo s-ap'ekamk am Jiosh tahgio. T wabshaba ith am i t-tashogi g Jiosh. K d wohokam ihtha mo an hab chu'ig ne'i ed: T-wepo at hab e juh g Jiosh alithag k an e mahsith. T g Hekia S-ap'ekam Gewkthag am wohokamch mo d s-ap'ekam. S-ta neithamam at hab e juh, chum hems g anghil ha wehhejed. S-kehg ha'ichu ahga ab amjed o an e ahgahim nahnko mahs hemajkam ha wui. T mu'i hemajkam ab s-wohoch. Kut am uhpam ep i bei g Jiosh thahm kahchim wui. Neh, pi at hedai wo sha'i e nako mas wo pi wohokamch ihtha wohokam.
54004001	Si o tasho am i ni-tashogith g Hekia S-ap'ekam Gewkthag mat ab wo i e ai g tash mat mu'i wo thagito g e-wohochuthadag. Ha'i at wo ha mashcha g iattogi nat pi g jijawul wo i ha wahmuth. T mu'i hemajkam ab wo ha wohog el.
54004002	Hegam mat chum hekith wo ha iattogithath at pi wo sha'i e kudutath heg hekaj nat pi gd hu wabsh wo i ha ap'et.
54004003	Ihtham o ha mashcham mo d pi ap'ekam mat wo e hohont ch ep pi ha hiwgith mas wo ko'ath g has mahs ha'ichu hugi. K eda wehs ihtha d Jiosh nahtoi ch am wa s-ap'e am t-wehhejed. Ahchim mach s-mahch g wohokam att hekaj ab wo ho'ige'el g Jiosh k ab wo ui g nahtoij.
54004004	Jiosh at wehs ha'ichu nahto. K wehs s-kehgaj. Tt hekaj ab wo i ho'ige'ith k ab wo ui.
54004005	Bo kaij g Jiosh mat g ho'ige'ithahuna am wo i ap'ech nenaj ed.
54004006	Thapt wo s-ap'ekam piongajk g Jesus Christ maptp am wo i ha ahgi g t-wehm wohochuththam ihtha ha'ichu mashchama. Kupt an wabsh s-ap wo u'ukchith g e-wohochuthadag ch wehs ha'ichu mashchama ab amjed map hab hi wa masma hab e wua.
54004007	Pi g am hab masma hekaj g hoho'oki a'agitha mas d Jiosh ha'ichu ahga. Pi at hab wo em-juh mamt wo s-a'ap'ek am Jiosh nena ed. Am apt wo si e mashchamath mapt am hab wo junihith s-ap'ekam himthag.
54004008	S-ap'e mapt wo e momoisha k wo s-gewkk. K wabshaba ab him g tash mat wo huhug ihtha. K heg hekai ba'ich i s-ap'e mapt wo i e gewkai am e-wohochuthadag ed. Ith o ab m-mahkch g s-ap'ekam thoakag ithani ch imhab i ba'ich.
54004009	Tho si wohokam ihtha ha'ichu ahga. K hab chu'ig mat wehs ab wo i chum s-e wohoch.
54004010	Jiosh at wehs wo ha tho'ibia hegam mat ab wo i s-wohoch g ha'ichu ahgaj k am wo i e gewpkai wui. Kuch ab s-wohochuth ch heg hekaj am si t-nakog ch mu'i ha'ichu ab nakog matt wo ha ahgi hemajkam ab amjed ihtha.
54004011	Am g i ha mashcham ihtha mani m-ahgith k ab i ha chehani mat am hab wo junihith.
54004012	Bapt masma s-ap hab wo e junihith ch s-ap wo neokath. T pi hedai pad has wo m-elithath map d wabsh wechij hemajkam. Ab g si pihk e elithath wehs ha wui ch wo si e nuhkuthath ch pi hab wo junihith g pi ap'ekam. T hab wo e chehgithahith g em-wohochuthadag.
54004013	Am g i e nakog mapt am wo wa ne'okchulithath g Jiosh ha'ichu ahga am ha-namki ed ch wo ha mashchamath ch am wo i ha gewkemhunath.
54004014	Neh, ha wanimedtham at was e ho'ige'ithahu m-wehhejed k ab m-taht. T wa hegam mo d Jiosh ha'ichu i tashogiththam am ah mat has mahs chikpan ab m-mah g Jiosh. Pegih, am g i e nakogath ch heg am hab wo junihith.
54004015	T hab ab wo i e gewkemhunath g wohochuththam an m-neithch.
54004016	Si g s-e nen'oith map has e junihim ch haschu ha mashcham k hekaj pi wabsh wo heki wua g e-thoakag. T hegam mat ab wo m-kaiha hab wa'ap pi wo heki wua g e-thothakag.
54005001	Pi g ab wabsh si chehmoth g keli o'othham k wabshaba ab wabsh wo s-ap ha'ichu kakke hab masma mapt g hejel e-ohg hab chum masma hab wo juhkchith. Wechij o'othham apt hab masma ab wo ha neithath mo d m-wepnag.
54005002	ch g o'oki hab masma map g e-je'e ch g wechij u'uwi hab masma mo d m-u'uwiga. Pt wabsh si s-ap wo ha chegitokath.
54005003	Am g ha ahgith hegam mo am hemiap e mihshmath mat wo ha nuhkuth hegam mo d si hehe'ejel wi'ikam u'uwi.
54005004	K wabshaba pi ab hu ha ab mas wo ha nuhkuth hegam mo ge a'aliga. Ihtham ha-a'aliga at wo chum ha nuhkuth nat pi ha ge'egel. K d Jiosh tatchui mat aigo epai wo i ha wehmtath,
54005005	Hegam mo woho d si hehe'ejel wihpkam o heg ab wa'i hiwig Jiosh ch chum hekith ab tahni g i wehmtadag. Ihtham amt wo ha nuhkuthath
54005006	ch wabshaba wabsh wo ha thagito hegam mo wabsh e gahgith g s-tahhathkam.
54005007	Neh, pt wo ha ahgi hegam mo e wehm mihshmath mat hab wo juh ihtha mani m-ahgith. T hab pi hedai has wo ha ahgath.
54005008	Hegam mat pi wo ha nuhkuth g e-hajuni o ba'ich d i pi ap'ekam mo g mischini.
54005009	Pi at an hu wo ha ui g wechij u'uwi mat wo ha nuhkuth. Hegam mat wo i ha wehmtath at wo aisk g chuhthpo wehst-mahm a'ahithag ch d wo hegamk mo s-ap e nuhkuthahim g e-kunbad wehhejed
54005010	ch s-ap ha ge'egel g a'al ch s-ap ha nuhkuth g Jiosh wohochuththam ch wehsko s-e mahch mo ha'ichukaj i ha wehmt hegam mo tatchua g i wehmtadag, chum as hems pi d wo ha-machigak.
54005011	Wechij u'uwi atp hems ep wo s-kuhkuntam mo eda hab chum kaij mat pi hab wo e juh k wabsh wo chikpani g Jiosh, neh, k hab masma wo e chu'ichigchuth k gm hu hab wo i e juh ab amjed g Christ.
54005013	Ha'i atp hems wabsh wo s-e papadmakamch an oiopothch ha-kihki oithch, wahm ba'ich i pi ap'e mat wo mai g has ahgadag k an wo gantanath g pi kehg ha'ichu ahga.
54005014	Ha'i at heki hu hab masma hab e juh k am i oi g Jiawul. Ith o hekaj ba'ich i a-ap'e mat g wechij u'uwi ep wo kuhkunt k wo mahmadt k wo s-ap thagio'i g e-kihthag. T heg hekaj g t-obga pi wo e nako mas wo pi ap has t-ahgath.
54005016	Am g ha ahgith g u'uwi mat wo i ha thagio'i g hehe'ejel wihpkam e-hajuni k pi ab hu hedai wo mohto'i. Hegam mo am hemiap e mihshmath at hegam wo wa'i ha thagio'i mo d si hehe'ejel wihpkam
54005017	Am g wehs ha ahgith mat ab wo si has i ha elithath hegam mo d kekel em-wanimedtham ch s-ap am hab junihim g e-chikpan, wahm hegam mo si chikpan ch hab junihim g mashchama ch mihshmetha.
54005018	An o o'ohanas Jiosh heki hu o'ohana ed: Pi g an hu wo bishdath g woiwis chini mat wo kehimunath g ha'ichu em-bahithag. T am wo wa ha kamshshapath g ha'ichu em-bahithag. K hab d ahga ihtha mamt hab wa'ap wo ha namkithath hegam mo hab junihim g chickpan, chum hems g Jiosh pionag.
54005019	Pi g ab hu kaiham g ha'ichu abchutha ab hema i ha ab ihtham kekel, heg hi wa mat gohk o waik hab wo chei mo si s-ap s-mahch ha'ichu ab ha amjed, mt am haha wo i mamche.
54005020	Am apt hemajkam ha kailith k wo si s-ha keh'el hegam mat hedam pi gm hu wo thagito g pi ap'ekam. T hab masma wo s-e gihugath ha'i ehp.
54005021	Am g wehs wepo masma hab ha juhni ihtham mani m-shelinith k pi hedai sha'i gm hu wo i gawulkai. Ith ani si s-bahbagi ab m-chehani am ha tahgio g Jiosh ch Jesus ch am ha tahgio g hekia s-ap'ekam anghil.
54005022	Pi g am wabsh si s-e hohtkith mapt am wo hema i kei mat wo chikpani g Jiosh. Tp hems d pi ap chu'ijkam. Kut d wo m-chu'ichig mapt s-hohtam am i kei.
54005023	Ha'i o g pi ap ha-chu'ichig am tasho e neith. Kum s-ap s-mahch ch pi woho am hu wo i ha chuhcha ihtham. K wabshaba ha'ijj pi am hu tasho e neith g ha-chu'ichig. Mt heg hekaj am wo si i ha mamche mamt hedai am wo i ha chuhcha. (25) K hab wa masma g s-kehg ha-chikpan am tasho e neith. Chum as hi wa pi am hu i si tasho ch wabshaba pi wo ehsto g s-kehg ha-chikpan imhab i ba'ich. (23) Neh, s-e g nen'oithk, Timothy. Pi o kehgaj g shuhthagi amai. Kupt am wo sha'al wehnath g nawait. T hab pi wo m-mumkichuthath hegai shuhthagi.
54006001	Hegam wohochuththam mo d nenehol at ab wo si has ha elithath g e-a'amo. T heg hekaj pi hedai wo has ahgath g Jiosh ch pi wo has ahgath g t-mashchama.
54006002	Hegam mo g ha-a'amo hab wa'ap d wohochuththam at ba'ich ab wo i si has ha elithath ch ba'ich i s-ap wo ha chikpani nat pi g ha-chikpan d wo ha-ap'ethagk g ha-wehm wohochuththam. Ith apt hemho wa wo i ha mashcham k hekaj wo ha mihshmath mani wa m-ahgith.
54006003	Ho o wabsh chum si e hahaschuth ch d wabsh pi ha'ichu mahchim hegam mat hedai i pi heg hekaj wo ha mashcha t-kownalig Jesus Christ mashchama. Heg o d wohokam t-mashchama ch am t-tashogith g s-ap'ekam himthag. K ihtham wabsh tatchua mat wo ha ne'owinath ch wo ha kawnith. Ith o wabsh i wahmuth g hehgamthag ch bagatalig ch pi ap has ahgadag.
54006005	Kut hegam wo ha kawhainath matp hedam pi ap ha'ichu chegito ch pi mahch g wohokam ch hab chum elith mat g o'othham wo s-e kaisch ith hekaj t-himthag.
54006006	K wabshaba ith d s-wohokam s-t-kaisthag matt wo himath g s-ap'ekam ch wo si s-ap t-tahtkkath, chum achs pi ha'ichu wo edgithath.
54006007	Pi ach ha'ichu sha'i u'ath ch in mahsi ith thahm jewed ch pi ha'ichu sha'i be k wo hih.
54006008	Heg o am wa chum s-ap'e am t-wehhejed matt ab wo wa al he'es ha'ichu ko'ath ch ab s-ap wo t-enigadathch.
54006009	Hegam mo s-e kaischuthamk at heg hekaj hab wo s-junim g pi ap'ekam. T g ha-tatchui gm hu hab wo i ha juh ab amjed g Jiosh. Kut ha'i ep wo ha padch.
54006010	Nahnko mahs pi ap'ekam o ab shohshon heg amjed mat hema heg wa'i lialkaj wo si pihk e elithath. Ha'i at heg hekaj im hu hab i e juh ab amjed g e-wohochuthadag k oi wa mu'i ha'ichu pi ap tahhathkam ab nako.
54006011	Pi g hab masma hab e juhni mo hegam mani am ha ahg nap pi d Jiosh chikpanthamga. Ith apt eda am wo i e nako s-ap'ekam ch e-wohochuthadag ch pihk elithadag ch ha'ichu nakogadag ch hemajimatalig mapt wo wepo chu'igk mo g Jiosh.
54006012	Am g si e gewkath wehhejed g Jiosh k wo s-wihnam u'ukchith g e-wohochuthadag mapt hekaj am wo i wah Jiosh kihthag ed hab masma mat g s-melithkam hab wo e juh mat wo ha gehg. Ith at hekaj ab i m-bei g Jiosh mapt wa am si s-kehg ah g e-wohochuthadag am mu'i hemajkam ha kaichuthk.
54006013	Bapt wabsh masma hab wo e juh matsh wa g t-kownalig Jesus natsh pi heg s-ap ah g wohokam am tahgio hegai ge'e kownal mo hab chehgig Pontius Pilate. Kupt wehs am hab wo juh ihtha mani m-ahgith k ab wo ai mat ab ep wo i hih g Jesus. T hab pi hedai ab hu ha'ichu wo m-chu'ichigch. Ith ani ab si m-chehani am tahgio g Jesus ch am tahgio g Jiosh. Jiosh o ab ha mahkch g thoakag wehs ha'ichu thothakam ch ab ep wo i m-wehmt mapt hab wo juh g ni-chehanig.
54006015	Jesus at ia ep wo i e chehgi heg i tash ed mo kehshch g Jiosh. Jiosh o si s-hemajima ch wehs ha'ichu nuhkuth ch d kownal wehs ha thahm g kokownal.
54006016	ch pi hekith ha mumkku. Pi o hedai neith ch pi hedai wo e nako mas wo nei. An o ha'ichug hab mahs tonlig ch ed mat pi hedai wo e nako mas ab wo miabi. Pi at hekith wo huhug g gewkthaj. Kutt ab wo si has elithath chum hekith. Neh, bo masma.
54006017	Ab g i ha chehani hegam mo d s-kakais mat pi wo si e hahaschuthath heg hekaj ha'ichu e-eniga ch pi ab hu wo hiwgath ch wabshaba ab wo hiwgath g Jiosh. Heg o wud mo s-ba'ama ab t-mahk wehs ha'ichu mach haschu i hekaj s-ap t-tahtk.
54006018	Ab g i ha chehani mat am hab wo i junihi g s-kehg chikpan ha wehhejed hegam mo tatchua g i wehmta k pi wo chu tha'ath ch wo ha'ichu ha ho'ithath g sho'igkam. Ith o d woho s-kaisthag.
54006019	Bo masma heg wa wepo mo e to'ithahim g s-namkig ha'ichu an thahm kahchim ch ed hekaj wo si s-ap tahtkkath chum hekith.
54006020	Si g s-ap nuhkuth hegai mamt ab m-nuhkuthach. Pi g am hu ha wehmajk hegam mo wabsh pehegi e ne'owin heg hekaj mo hab chum elith mo d ha'ichu mahchig. Ith at pi wo sha'i i t-wehmajk matt ba'ich i s-ap wo s-mai g Jiosh.
54006021	Ha'i o hab chum e ahg mo edgith ihtha mahchig ch oi wa wabsh heb hu wua g e-wohochuthadag. Neh, Jiosh at wo wa s-m-ho'ige'el.
55001001	Ni-wehnag Timothy: Ia ant ep wo ha'ichu i m-o'ohani ahni Paul mani d kehshaj g Jesus Christ. Tho Jiosh tatchui mant wo i ahgahi ab amjed g alithaj. T hab wo bei g wechij thoakag hegam mat ab wo i s-wohoch ab amjed g alithaj hab masma mash wa heki hu hab kaij matsh hab wo e juh.
55001002	Ab g ni-kaiham ahpi map d ni-alithag t-wohochuthadag ed. Ab o wa si s-m-ho'ige'ith g t-ohg Jiosh g t-kownalig Jesus Christ wehm ch ab wo wa ba'ich i m-mahkath g i wehmtadag ch s-ap tahhathkam.
55001003	Chum ani hekith ab si ho'ige'ith g Jiosh mani hekith i ni-ho'ige'ithahun m-wehhejed. Jiosh ash wa am ha tashogith g t-shohshon matt has masma wo himath g t-thoakag ch ab wo si has elithath. Kuni hab masma hab ni-wua ch hab pi sha'i ni-kudut.
55001004	P ahpi hab wa'ap ab s-wohochuth g s-kehg ha'ichu ahgaj g Jiosh. Kuni s-chegito mapt si pi ap e taht mant hekith am i m-thagito. Kuni s-m-neithamk mapt ep wo si s-hehgigk.
55001005	Am apt ha oithk hab e juh g e-hu'ul Lois ch e-je'e Eunice mapt ab i s-wohoch g Jiosh ha'ichu ahga.
55001006	Pt wo s-chegito matt ab toa g t-nohnhoi m-ab k am m-wehhejed t-ho'ige'ithahu. T g Jiosh ab m-mah g gewkthag k am m-chehgi mapt has i mahs chikpan hab wo junihith wehhejed. Pegih, pt wo i e gewkath k am hab wo junihith.
55001007	Jiosh at ab t-mah g Hekia S-ap'ekam Gewkthag mat an wo t-u'ukchith ch ab wo t-mahkchith g gewkthag ch pihk elithadag ch thotholimadag ahchim mach d hemajkamgaj. Kutt heg hekaj pi ha'ichu wo sha'i ehbithath.
55001008	Pegih, pt pi has wo e elithath am wehhejed neokch g t-kownalig Jesus ch hab wa masma pi has wo e elithath ab ni-amjed mani wehhejed d lihso. Ab o t-mahkch g Jiosh g gewkthag matt am wehhejed wo t-sho'igch. Kupt wo si nako g e-sho'igthag am ahgachugch g s-kehg ha'ichu ahgaj.
55001009	Tho Jiosh mat t-tho'ibia ab pi ap'ekam t amjed. Pi att has masma has wo t-juh k wo t-tho'ibia. Gd hu i si wehpeg at am i ap'ech mat wo s-t-ho'ige'el am gahi wuhshanim g e-alithag Jesus Christ matt d wo Jiosh hemajkamgak.
55001010	Ia at jiwia g t-tho'ibiakam Jesus Christ k am i t-tashogi g Jiosh ho'ige'ithadag. Kah att g s-kehg ha'ichu ahgaj k s-mai matt has masma s-ap am wo gahi wuwha g muhkig edgithch g pi ha huhugetham thoakag.
55001011	Jiosh at am i ni-kei mant wo ahgachugath g s-kehg ha'ichu ahgaj ch wo ha mashchamath.
55001012	Kuni heg hekaj hab mu'i ni-sho'igchuth ch pi sha'i has ni-elith ith amjed nani pi s-mahch hegai mani ab s-wohochuth. T heg wo e nako mat s-ap wo ni-nuhkuthath mant wehs am hab wo juh mat haschu wehhejed ab i ni-gawulkai k ab wo ai mat ep wo jiwia.
55001013	Ab ani m-mashcham mo has chu'ig g Jiosh ha'ichu ahga. Kupt heg wo wa'i ahgahith nap pi heg s-wohochuth ch ab si tatchua g Christ ch d hemako heg wehm.
55001014	Am o t-eda g Hekia S-ap'ekam Gewkthag ch ab t-mahkch g gewkthag. Kutt hekaj am wo si s-ap nuhkuth g s-kehg ha'ichu ahgaj g Jiosh.
55001015	Am ap wa s-mahch mat ia wabsh i ni-thagito hegam mo ab Asia t amjed ia ni-wehmajkahim, chum wa g Phygelus ch Hermogenes.
55001016	K wabshaba g Onesiphorus pi has e elith mani d lihso ch an i ni-gahghi ia jiwiak Rome kihhim t am am hugkam mat ni-cheh k mu'ikko ia i ni-chehgimed k ab ni-mamka g s-ap tahhathkam. Kuni ab tahni g Jiosh mat ba'ich ab wo i s-ha ho'ige'el hegam Onesiphorus.
55001018	Jiosh at wo wa s-ho'ige'el g Onesiphorus heg i tash ed matt ab wo nam g Jiosh. S-mahch ap mat he'es ha'ichu s-ap am hab ni-juni g Onesiphorus amai Ephesus kihhim t am.
55002001	Jiosh o si s-hemajim ab t-mahkch g gewkthag ahchim matt ab i t-hemakoch g Jesus Christ wehm. Kuni heg hekaj m-ahgith mapt s-gegokim wo himath g e-chikpan wehhejed.
55002002	Mu'i hemajkam ani ha mihshmath m-kaichuthch. Kupt ahpi epai wo ha mashcha hegam mat am wo i e nakog k ha'ijj epai wo ha mashcha ihtha.
55002003	Neh, bapt masma wo e sho'igch mat g shonthal am hab junihithch g e-chikpan am wehhejed g Jesus Christ.
55002004	S-mahch ap mat g shonthal wehs hab wo junihith hegai mat g uhgchugaj ab wo cheha ch pi ha'ichu wo hiwigi mas wo shohbi. Kupt ahpi hab wa'ap wo masmak am wehhejed g Jiosh.
55002005	S-mahch ap mat g s-melithkam pi ab hu wo bei g e-gehgewi heg hi wa mat am hab wo junihith g ha-chehanig. Kupt ahpi hab wa'i masma wo bei g e-gehgewi mapt am Jiosh tatchui oithk hab wo e junihith.
55002006	Hegai mo si chikpan g e-esha at wehpeg ab wo ui g e-oda mat wo bai. Kupt ahpi hab wa'ap ab ha'ichu wo i nei am chikpank g Jiosh wehhejed.
55002007	Am g i oithahim ihtha mani m-ahgith. T g Jiosh am wo i m-wehmt mapt wo s-amich.
55002008	Jesus Christ o hab wa'ap d o'othham ch ab s-ap nakog g sho'igthag. T g Jiosh ab uhpam i wuhshath heg i thahm mat muh. Tho ihtha s-kehg ha'ichu ahga mani am ahgachug. Kupt am wo oithahith mat haschu ab nako g Christ ch s-ap ab wo nako g e-sho'igthag.
55002009	Ni ahni hab wa'ap ni-sho'igchuth am ahgachugch ihtha s-kehg ha'ichu ahga hask mam ep ge ni-wulshch g e hukshchim wapainomikaj hab masma mantp d si pi ap hemajkam. K wabshaba g Jiosh ne'oki pi e wulshch.
55002010	Am ani wabsh i ni-thagitokch mantp haschu ab wo i nako ha wehhejed hegam mat g Jiosh am i ap'ech mat wo e tho'ibia. Ihtham at ab wo i s-wohoch g ha'ichu t-ahga ab amjed g Jesus Christ. T g Jiosh chum hekith ab wo si has ha elithath.
55002011	Tho si wohokam ihtha hab ha-che'i: Chum att hekith d wo thothakamk g Christ wehm mach hedai ab i t-thagitokch wui nat pi t-wehhejed muh.
55002012	T heg ab wo t-hiwigi matt wo i wehmt am eda g kownaltaligaj ahchim matt an wo u'ukchith g t-wohochuthadag am t-sho'igthag ed. T wabshaba im hu hab wo i e juh ab ha amjed hegam mat wo thagito g e-wohochuthadag.
55002013	Hemho wa at am hab wo juh mo has i kaij. Kut pi gm hu hab wo i e juh ab t-amjed, heg hi wa mattp wo thagito g t-wohochuthadag.
55002014	Am g i ha chegitochuth ihtha mani wa m-ahgith k ab ha shohbith g Jiosh gewkthagkaj mat pi wabsh pehegi wo neneokath ch pi wo e cheggiath. Ith at wo ha padch hegam mat wo kaiha.
55002015	Am g si i e nakog mapt d wo si s-ap piongajk g Jiosh ch si s-ap am wo ha mashchamath g Jiosh wohokam mapt pi wo sha'i si e elithath.
55002016	Ha'i at thagito g wohokam k ha mashcham mat heki hu ab i wuwha g ko'i muhkig amjed. Gohkajj ihtham mo ith hekaj ha iattogith o d Hymanaeus ch Phyletus. K g ha-mashchama padchuth g ha-wohochuthadag hab masma mat g pi kehg hihwthag wo em-cheawuagi. Pi g ha wehm a'agath g ha-mashchama. Gm at hu hab wo i m-juh ab amjed g Jiosh.
55002019	T wabshaba g Jiosh s-wihnam shondath g e-ne'oki mat pi hedai wo sha'i gawul juh. K an o'ohanas: Jiosh o s-ha mahch mo hedai woho ab s-wohochuth. K an ep o'ohanas: Matp hedai hab wo chei mo d Jiosh hemajkamga k hemho wa gm hu hab wo i e juh ab amjed g pi ap'ekam.
55002020	Neh, matp hems am wo ha'ichugk g nahnko mahs hohashaha'a am s-kais kih ed. Tp hems ha'i d wo ohlak ch ha'i d wo plahtak ch ha'i d wo uhsk ch ha'i d wo bithk. Kut wo e hekaj hegam mo s-namkig ha wehhejed g s-has haha'ichu. T g pi namkigchu wabsh chum has masma wo e hekaj.
55002021	Pegih, t g Jiosh hab wa masma si s-has ha'ichukaj wo t-hekaj mattp hedai wo t-kegchuthch ab amjed g pi ap'ekam natt pi wo t-nahtokch ch wo i t-gawulkathch wehhejed.
55002022	Pegih, pi g am i e thagito pi ap'ekam ch ed k am s-ap wo i e gewkathch s-ap'ekam k ed ch am hab wo junihith mapt haschu wo ha ahgi ch wo si pihk e elithath wehs ha hekaj ch wo si s-ap e tahtkkath ab ha wui g e-wehm wohochuththam. T hegam mo ab ihm g Jiosh ch s-ap ha'ichu chegito m-wehm hab wo masmak.
55002023	Bant ep wo chei mapt pi wo ha ne'owi hegam mat wabsh wo has hu kaijjith ch pi e mahch ch e ne'owin. S-mahch ap mat ith am wabsh wo ha u'apa kawhaina ch ed.
55002024	Jiosh pionag at pi wo chum ha kawhainath ch wabsh wo si s-hemajimak ab wehs ha wui ch wo si s-ap ha mashchamath
55002025	ch si s-hemajim wo ha shohbithath hegam mat ab wui wo gegokiwua ch wo ha mashchamath. Tp hems ab wo ha mah g Jiosh g ap'ethag mat wo s-ohhoth g pi ap e-chegitoi k ab wo s-mai g wohokam.
55002026	T hab masma uhpam wo bei g s-ap e-chegitoithag k wo e tho'ibia ab amjed g Jiawul.
55003001	Si g s-chegitok mat wehs ha'ichu wo s-hasigk mat d wo i ha oithch tatshk.
55003002	Hemajkam at wo s-chu tha'ath ch wo si pihk e elithath g lialkaj ch wo chum si e hahaschuthath. Mu'i hemajkam at wo a'ai s-ko'okam has e ahgath ch pi ab hu uhpam wo i nodgithath g s-ap'ekam. Mu'i at wo has ahgath g Jiosh. T g a'al pi ab hu wo wohog ha elithath g e-ge'egedga.
55003003	Mu'i hemajkam at wo pi a'amdagk ch pi hedai ha hekaj wo pihk e elithath ch ha'ichu wo e iattogithath ab a'ai e amjed ch wo s-ta ehbithamak ch wo s-ta keke'ithamak. Mu'i at wo s-ohhothath g s-ap'ekam.
55003004	Mu'i at pi ab hu wo ha tatchuath hegam mo d chum ha-naipijju ch has am wabsh wo si e wuath ch pi ab hu wo tatchuath g Jiosh ch wabshaba g pi kehg s-tahhathkam ab wo tatchuath.
55003005	Hemajkam at hi wo wa e mihshmethath ch wabsh pi wo wohochuthath hegai mo haschu ab chum kah ch im hu hab wabsh wo i juh g Jiosh gewkthag. Pi g am hu ha wehmajk ihtham hab mahs hemajkam.
55003006	Ha'i at am wabsh ep wo si i wahpkath ha-kihki ed ch wo s-ap ha iattogi g u'uwi. T hegam mo pi gewkpthag am e-wohochuthadag ed ab wo ha kaihamath no pi tatchua g pi ap'ekam ch e kudut g e-chu'ichigkaj
55003007	ch pi mahch g wohokam, chum as hems hi wa chum s-mahchimk.
55003008	Hegam mo ha iattogith o ab wui gegok g wohokam hab masma mo wa Jannesbad ch Jambresbad ab wui gegok g Mosesbad. Ho o wabsh pi ap ha'ichu chegito ch d ep hegam mat pi e nako am Jesus wohochuthadag ed.
55003009	T wabshaba wehsijj wo s-mai mo pi ha'ichu a'amichuth hab masma mat wa am hab e juh ha tahgio g Jannesbad ch Jambresbad. Kut heg hekaj pi wo e nako mat ge'e ha'ichu wo padch.
55003010	P wabshaba ahpi hig am oith g ha'ichu ni-mashchama ch ha'ichu hab ni-juni ch ha'ichu hab ni-elitha. S-mahch ap mani haschu ab s-wohochuth ch has masma ab i s-ha bahbgi g hemajkam ch pihk ni-elith ha hekaj ch nakog ha'ichu.
55003011	S-mahch ap mam ni-sho'igchuth. Kuni mu'i ha'ichu s-ko'ok nakog. S-mahch ap mant mu'i ha'ichu nako am Antiok t am ch Iconium t am ch Lystra t am. T wabshaba g Jiosh ni-tho'ibia wehs amjed ihtha.
55003012	Kupt ahpi hab wa'ap wo e sho'igch natt pi wehs wo t-sho'igch ahchim mach tatchua matt am wo oithath g s-ap'ekam thoakag ab si i t-thagitok Jesus wui.
55003013	T wo i e gewpkai g pi ap'ekam ch s-chu i'attomkam k ba'ich wo i ha iattogithath g hemajkam ch hejel wo e iattogithath.
55003014	Tt wabshaba ab i m-mashcha g wohokam. Kupt ab si s-gewkam i s-wohochuth k wo s-wihnam u'ukchith s-mahchch matt hedai m-mashcha.
55003015	S-mahch ap map ga hu i e-alijk amjed ab kaiham g Jiosh o'ohana. K ith d hegai map amjed ab bekch g e-amichuthadag. Kupt hekaj ab i s-wohoch g Jesus Christ k e tho'ibia.
55003016	Ab o tashogith g Hekia S-ap'ekam Gewkthag hegai mo g Jiosh tatchua mat an wo e o'ohan k d wo t-mashchamak. K heg wehs d i t-wehmtadag matt hekaj a'ai wo t-mashcham k wo s-mahchk g wohokam ch wo shohbithath g pi t-ap'ekam ch am wo i t-shelinith matt has masma s-ap wo himchuthath g t-thoakag.
55003017	Kutt heg hekaj wo s-ap t-nahtokch ahchim mach ab ihm g Jiosh matt am hab wo juh wabsh chum has mahs s-kehg chikpan wehhejed.
55004001	Jesus at am s-ap wo i nahto g e-kownaltalig ia ep jiwiak k wo ha lothai wehs hemajkam, chum hems hegam mat eda d wabsh wo kia thothakamk. Heg ani hekaj si m-chehani am tahgio g Jiosh
55004002	mapt am wo si ahgahi g Jiosh ha'ichu ahga k am wo si e gewkathch mapt am wo ahgath wabsh chum hekith ch pi am hu wo chum ge nenidath mat hekith am wo s-apkot mapt am wo ahgath. Ab g i ha shohbith pi ap'ekam amjed k am i ha gewkemhun mat hab wo junihith g s-ap'ekam wabsh s-bahbgim ha mashchamch.
55004003	Ab o him g tash mat wo i mu'itha hegam mat gawul ha'ichu wo ha mashcha. Kut mu'i hemajkam ab wo s-ha kaim
55004004	k g wohokam mashchama wo thagito k ab wo hiwgath g hoho'oki a'agitha.
55004005	Pt wabshaba ahpi wo si s-e nen'oithk ch wo s-e chegitok wehs ha'ichu k ed ch ab wo nako g sho'igthag. Am g wehs hab juhni g e-chikpan am ahgachugch g Jiosh ha'ichu ahga nap pi d piongaj g Jiosh.
55004006	Ahni at hi e ai g ni-tashga mant wo ni-muhkith.
55004007	S-ap ant nahto g ni-chikpan am s-gewkam i oithk hab masma mo g s-melithkam am si i e nakog mat wo bei g s-ap'ekam e-gehgewi.
55004008	K heg am wa'i wi'is mant wo bei g s-ap'ekam ni-gehgewi nani pi g s-ap'ekam am hab junihim. Jiosh alithag o d s-ap'ekam usagakam ch ab wo i ni-mah ihtha mat hekith ep wo jiwia k ab wo i t-gawulkai ge'e lothaita ch ed. Kut wehsijj hab wa'ap ab wo bei g e-gehgewi hegam mo hedai ab si pihk e elith hekaj g Jiosh alithag ch nenida mat ep wo jiwia.
55004009	Am g i e nakog k s-hohtam ab i ni-chehgimed
55004010	nant pi hejel ia wih. Crescens at gm hu hih Galasia jewed wui. T g Titus gm hu hih Dalmasia jewed wui. Demas at ab si tatchua g jewed t ab ha'ichu k ia wabsh i ni-thagito k gm hu hih Thessalonica wui.
55004011	Heg o wa'i Luke ia ni-chechga. Ab apt wo i bek g Mark. T am wo i ni-wehmt ith eda chikpan.
55004012	Ab ant cheha g Tychicus mat am wo hih Ephesus kihhim wui.
55004013	Ab g i ni-behith g ni-lihwa ch ni-o'ohana, wahm hegam mant hejel o'oha. Ab ant nuhkuthach g Carpus amai Troas kihhim t am.
55004014	S-ko'okam at wa has ni-thohththa hegai Alexander mo d hihliyo. T g Jiosh wo wa mah g s-ko'ok namkithadag.
55004015	Neh, pt wo si s-e nen'oithath ab amjed no pi sha'i si wui kehk g ha'ichu t-ahga.
55004016	Hegam mat wo chum i ni-wehmt at ia wabsh i ni-thagito mamt wa wehpeg ni-lothai. Ab ani tahni g Jiosh mat pi ab hu wo ha abch ihtha.
55004017	Jiosh at wa i ni-wehmt k ab i ni-mah g gewkthag. Nt hekaj hab ni-nako mant am s-ap ah g Jiosh ha'ichu ahga am ha wui hegam mo am ha'ichug nahnko mahs hemajkam. T ab i ni-tho'ibia mamt pi am hu ni-wua maipith ha wui
55004018	k hab wa'ap wo ni-tho'ibia ab wehs amjed g pi ap'ekam ha'ichu k an wo ni-u'apa thahm kahchim ch ed. Ab att wo si has elithath g Jiosh chum hekith. Neh, ith o wa'i si.
55004019	Am apt wo ha ahgi g Priscilla ch Aquila ch hegam Onesiphorus wehm kihkam mat ab wo i s-ni-ho'ige'el.
55004020	Ga at hu wih g Erastus Corinth kihhim t am. Nt g Trophimus ga hu wuiok Miletus kihhim t am nat pi mumku.
55004021	Am g i e nakog k ab wo i hih mat koi wo e ai g s-hehpich'edkam. Ihtham wehsijj o ab s-em-ho'ige'ith Eubulus ch Pudens ch Linus ch Claudia ch wehsijj g t-wehm wohochuththam iia.
55004022	Neh, am at wo wa em-wehmajk g t-kownalig Jesus. T g Jiosh wo wa s-em-ho'ige'el.
56001001	Ni-wehnag Titus: Am ant wo ha'ichu i m-o'ohani ahni Paul mani d Jiosh pionag ch m-ahgi g s-kehg ha'ichu ahgaj. S-mahch ap mat g Jesus Christ am i ni-kei mant ith wo ahgachugath. K hab d elithaj mant am wo i ha gewkemhunath hegam mat g Jiosh ab i ha gawulkai mat d wo hemajkamgajk. T hab wo i gewka g ha-wohochuthadag. T ba'ich wo i mai ihtha wohokam ab amjed g Jiosh.
56001002	Bo kaij g Jiosh mat eda pi koi ha'ichu sha'i nahto matsh ab wo ha mah g pi ha huhugetham thoakag hegam mat ab wo i s-wohoch.
56001003	T hemu am i e ai mat s-ap maskogi g ha'ichu e-ahga.
56001004	Kupt ab i s-wohoch ab ni-ab k hahawa wepogithas map d ni-alithag. Ab o wa si s-m-ho'ige'ith g t-ohg Jiosh g t-tho'ibiakam Jesus Christ wehm ch ab wo wa ba'ich i m-mahkath g i wehmtadag ch s-ap tahhathkam.
56001005	Am ant i m-thagito Crete jewed t am mapt am wo i ap'ech mo haschu koi ap'echuthas am ha sha'ashagith hegam mo hemiap e mihshmath. Am apt wo i ha chuhcha wehs kihhim ed hegam mat wo ha wanimedath mani wa ith heki hu m-chehani. Kunt am wo i m-chegitoch mat has wo chum masmak.
56001006	That wo si s-ap o'othhamk ch hemako wo hohnigk ch pi wo ha chu'ichigk. T g ha-a'aliga hemho wa d wo wohochuththamk ch ab wo ha kaihamath g e-ge'egedga. T hab pi hedai wo e nako mas ab wo ha'ichu ha abch.
56001007	Pi o hab chu'ig mas g ha wanimedtham wo ge e haschuthath o s-hohtam wo babgatath o wo nawkko'oth o wo ha cheggiath o mu'i ha'ichu wo si s-behimkkath.
56001008	K wabshaba hab chu'ig mat wo s-thotholimak ch hab wo junihith g s-ap'ekam ch chum hekith wo i ha wehmajk hegam mo tatchua g i wehmtadag.
56001009	Am ap ha mashcham g Jiosh ha'ichu ahga. Kut ith an wo si u'ukchith mat heg hekaj wo i ha gewkemhunath g hemajkam ch wo i ha shohbithath hegam mo ab wui gegok g Jiosh ha'ichu ahga.
56001010	Heki at hu mu'i i wuwha hegam mo chum s-keshwuimk g Jiosh ha'ichu ahga ch ha iattogith g hemajkam ch heg hekaj ab ha wanchkwup mat wo ui g lial, wahm hegam mo d ni-wepo Tutuligo o'othham. Kumt heg hekaj wehs e wehm am wo i ha shohbi.
56001012	Hema ash hab kaij g s-chu amichuththam am Crete t am, “Ahchim Crete t am o'othham ach s-chu i'attomk ch s-ta keke'ithama ch s-papadma ch wehs ha'ichu si s-behimk.”
56001013	Woho o wa mo has i kaij. Kupt heg hekaj si s-gewkam wo i ha shohbi. T hab ab wo m-kaiham k ab wo s-wohochuthath g wohokam.
56001014	Pt wo ha ahgi mat pi wo wohochuthath g Tutuligo ha-hoho'oki a'agitha ch hegai mo d wabsh ha-chehanig hegam mo pi tatchua g wohokam.
56001015	Wehs o s-kehgaj g Jiosh ha'ichu nahtoi am ha wehhejed hegam mo s-kehg ha'ichu chegitoithag. K wabshaba pi ha'ichu s-kehgaj am ha wehhejed hegam mo pi kehg ha'ichu chegitoithag ch pi wohochuth g wohokam no pi g pi kehg ha'ichu ha-chegitoithag wehs ha'ichu padchuth ha wehhejed. K pi has ab hu sha'i tahhathag g ha-i'ibthag mo am hab junihim g pi ap'ekam.
56001016	Ihtham o hab kaij mo s-mahch g Jiosh ch wabshaba hab e wua mo pi mahch no pi s-ta keke'ithama ch pi chechkaithag. K g ha-thoakag pi kehg hab mahs. K pi ab hu sha'i ha ab ulini mas hab wo juh g s-ap'ekam.
56002001	Kupt wabshaba ahpi am wo ha mashcha g wohochuththam mat has wo e junihith ch hekaj wo e chehgithath mo s-kehgaj g Jiosh mashchamadag.
56002002	Pt wo ha ahgi g kekel o'othham mat d wo si o'othhamk ch pi wabsh wo i e wahmuth k wabshaba wabsh wo i e bahbgi wehs ha'ichu k ed. T wabsh shelinim wo oithath g e-wohochuthadag ch wo pihk e elithath ab wehs ha wui ch s-e tahtk ch ab wo nakogath ha'ichu.
56002003	Kupt hab wa'ap wo ha ahgi g o'oki mat wo s-thotholimak ch wo e chehgithch mo am oithch hab e junihim g s-ap'ekam ch pi wo nawkko'oth ch pi wo pi kehg neneokath ab hedai k amjed.
56002004	T g wechij u'uwi ab ha amjed wo mai mat has wo chum masmak ch ab wo i ha tatchuath g e-wehm kihkam ch e-a'aliga
56002005	ch wo e nuhkuthath mat pi hab wo wuath g pi ap'ekam ch wo si s-wapagimak am e-kihthag ed ch ab wo ha wohog elithath g e-wehm kihkam. T hab pi hedai has wo ahgath g Jiosh ha'ichu ahga.
56002006	Kupt hab wa'ap wo ha ahgi g wihpiop mat d wo si o'othhamk.
56002007	Chum apt hekith hab wo wuath g s-ap'ekam ch hab masma wo ha chehgi mat has wo chum e junihith.
56002008	Kupt ab wo si has elithath g wohokam ab amjed g Jiosh ch heg wo wa'i ha mashchamath. T hab wo si e elithath hegam mo ab wui gegok g Jiosh ha'ichu ahga ch pi wo e nako mas has wo m-ahgath.
56002009	Ab g ha ahgith wabsh chum hedai ha-pionag mat ab wo kaihamath g e-ahmo ch pi ab hu wo ne'owinath
56002010	ch pi ha'ichu wo ehsithath ch wabshaba wo e chehgithahith mo s-ap d pion. Kut heg amjed am wo i e tashogi mo s-ap'e g ha'ichu ahgaj g Jiosh matt heg hekaj t-tho'ibia.
56002011	Jiosh o wehs s-ha ho'ige'ith g hemajkam ch hab juh g tho'ibiathag chum wehs ha wehhejed. T ith am wabsh s-ap i e chehgi.
56002012	Kutt heg hekaj wo s-ohhoth g pi ap'ekam k wo t-nuhkuth matt hab wo wuath g s-ap'ekam ch ab wo si ha'ichuch g Jiosh ith eda jewed.
56002013	Batt wo masmak nach pi nenida mach haschu s-wohochuth mat ia ep wo jiwia k si s-tondam wo e chehgi hegai mo d t-Jioshga ch d t-tho'ibiakam Jesus Christ.
56002014	Heg at am i e thagito mat s-ko'okam e muhkith k hekaj t-tho'ibia ab amjed g pi ap'ekam k i t-kegch mach d hahawa si hemajkamgaj k si tatchua matt hab wo junihith g s-ap'ekam.
56002015	Pegih, am g si ha ahgith wehs ihtha k i ha gewkemhun mat hab wo junihith g s-ap'ekam k ep i ha shohbith mat hedai hab wo i wuath g pi ap'ekam. Pi at hedai wo chum pi m-ha'ichuchuthath nap pi gewkthag mapt ith am hab wo junihith.
56003001	Pt am wo ha ahgithath g wohochuththam mat has wo chum masmak. T wo s-ha wohog elithath g e-kokownalig ch am oithk hab wo e junihith g chehanig ch chum hekith wo e nahtokchith mat wo s-ap chikpanath ch hab wo junihith g s-ap'ekam.
56003002	Am g ha ahgith mat pi wo pi kehg neneokath ab hedai i amjed ch wabshaba wo si s-ap e tahtkkath ch wo si s-hemajimak ab wehs ha wui.
56003003	Neh, heki ach hu wa hab masmakahim mo hegam mo pi ab hu wohochuth g Jiosh. Pi ach wa ab hu kaiham g Jiosh ch pi ha'ichu amichuth ch hab s-junimk g pi ap'ekam ch pi a'amdag ch s-chu hehgamk. Ha'i o s-t-keh'ith. Kuch ab epai s-ha keh'ith.
56003004	K wabshaba g t-tho'ibiakam Jiosh si pihk e elith t-hekaj ch ia i e chehgi jewed thahm
56003005	mat wo t-tho'ibia ab amjed g s-ko'ok t-namkithadag. Pi at hedai wo e nako mas wo e tho'ibia g hejel ha'ichu hab e-junikaj. T wabshaba g Jiosh ab i s-t-ho'ige'ith k gm hu wako g pi ap t-chu'ichig matt wo edagi g wechij thoakag. Heg at hekaj ia jiwia g t-tho'ibiakam Jesus Christ jewed thahm k heg hekaj ab t-mah g Hekia S-ap'ekam Gewkthag. Heg o am t-eda ch ab t-mahkch hegai wechij thoakag.
56003007	Jesus Christ o ab s-t-ho'ige'ith ch am i t-ap'ech matt wo s-ap'ek am Jiosh tahgio. Kuch heg hekaj edgith ihtha wechij thoakag ch hab am wehmaj wo kihkath chum hekith am i thahm matt wo koi.
56003008	Tho wohokam ihtha mani haschu m-ahgith. Kupt chum hekith am wo ha ahgithath g wohochuththam. T hekaj wo e nuhkuth mat wo s-wapagimak ch hab wo junihith g s-ap'ekam. Ith at d wo i ha-wehmtadagk g hemajkam.
56003009	Kupt pi wo ha ne'owinath hegam mo wabsh pehegi ha'ichu m-kaiam ch am chum m-pip'ichuth ab amjed g Tutuligo ha-chehanig ch chum ge e haschuth ch hab kaij mo ab d ha amjedkam g si s-has haha'ichu.
56003010	Gokko apt wo s-ha tha'i hegam mat hedai wo chum a'ai ha ga'agwulkai g wohochuththam. Hegam mat pi ab hu wo m-kaiha o pi ap'e. T g pi ap ha-chu'ichig am wo ha chehgi. Kumt wabsh wo ha thagito.
56003012	Ia o ni-wehm thadha g Artemas ch Tychicus. Kunt ihtham am hema wo i kei mat am m-wui wo jiwia. Kupt am haha wo hih Nicopolis kihhim wui mapt am wo ni-wehmajk nant pi am wo thakath s-hehpich'ed.
56003013	Kah ani mash am m-wehm tha hegai Zenas mo d chehanig hudawogtham ch atsh am hebai wo ha mihshmetham g Apollos wehm. Kupt he'es wo i e nakog k am wo i ha wehmt mat pi ha'ichu wo pi edagi.
56003014	Bat wo wa chum masmak g wohochuththam mat hab wa'ap wo i ha wehmajk hegam mo hab masma tatchua g i wehmtadag.
56003015	Wehsijj o am i m-ho'ige'ith ihtham t-wehm wohochuththam mo ia kih. Am g wehsijj i ha ho'ige'ith g t-wehm wohochuththam amai. Jiosh at wo wa s-em-ho'ige'el.
57001001	Ni-wehnag, Philemon: Ia ani kuhpi ahni Paul nani pi ahgachug g Jiosh ha'ichu ahga ab amjed g Jesus Christ. K ia ni-wehmaj g Timothy ch ab s-em-ho'ige'ith. Am ant ha'ichu wo m-o'ohani, Philemon, s-chegitokch map wa s-ap i t-wehmaj ith eda chikpan.
57001002	Kupt ith am wo ne'okchul Aphia wui ch heg wui Archipus mo wa t-wehm ahgahim g Jiosh ha'ichu ahga, pej wehs ha wui hegam mo am em-wehm e mihshmath em-kih am.
57001003	Ab o si s-em-ho'ige'ith g t-ohg Jiosh ch t-kownalig Jesus Christ ch ab wo wa ba'ich i em-mahkath g i wehmtadag ch g s-ap tahhathkam.
57001004	Ab apsh wabsh kia si hiwig g t-kownalig Jesus ch si pihk e elith ha hekaj g e-wehm wohochuththam. (7) Sh hegam ab si i e gewkemhun ab neithch map s-ap ha'ichu hab ha junith. Ni heg hekaj si s-ap ni-tahtk (4) ch ab ho'ige'ith g Jiosh ch ab tahni mat ba'ich wo i m-wehmt hemu. (6) Pt hab ba'ich ab wo i chehgi map ge'e edgith g s-ap'ekam ab ihmch g Jesus Christ.
57001008	Ab o ni-mahkch g Christ g gewkthag mant ab wo ha'ichu em-cheha ahpim mam ab ihm.
57001009	Nt wabshaba ab wabsh wo i m-gewkemhu mapt ha'ichu hab wo ni-juni heg wabsh hekaj map si pihk e elith t-hekaj. Thani keli hemu ch ia kuhpi Jesus Christ wehhejed. Kupt ab wo si pihk e el ni-wui k hekaj hab wo juh g ni-tatchui.
57001010	Ia o ni-wehmaj ihtha m-neholiga mo hab chehgig Onesimus. Ni am ahgith ab amjed g t-kownalig Jesus. T ab i s-wohoch. K heg wa wepo mo d ni-alithag am t-wohochuthadag ed.
57001011	Heki ash hu s-padmam chikpan m-wehhejed ch wabshaba hemu s-wagimam chikpan mo hab masma hab d ahga g chehgigaj ch hab ha'ichu ni-junith am m-wehhejed.
57001012	Ab ani chehani mat am uhpam ep wo hih m-wui. Kupt hab masma ab wo neithath mo d ni-alithag.
57001013	Chum ani hi wa tatchua mat ia wo i ni-wehmt m-wehhejed mani ia kuhpi ch ahg g s-kehg ha'ichu ahgaj g Jiosh. K wabshaba pi hab chum chu'ig manis wo m-wohppo'i g m-pionag. Ba'ich o i s-ap'e mat hejel hab wo i e ah mapt has masma wo i ni-wehmt.
57001015	Tho heb hu himkam ihtha m-pionag al he'es i tash. Kuki wabshaba hab d elithaj g Jiosh mat hab masma wo e chehg k d haha wo m-wehm wohochuththamk chum hekith.
57001016	Tho si t-wehnag, wahm ahpi, no pi d m-pionag ch am i thahm d hahawa m-wehm wohochuththam.
57001017	Bap masma hab ni-elith mani d si m-wehnag, pegih, k ch hab wa masma hab wo elithath g Onesimus mat d wo si m-wehnagk.
57001018	Ab atsh m-wui pi ap chu'i. Kupt wabshaba ahni ab wo ni-mohto'i.
57001019	Ahni ant wo m-namkith heg hekaj, chum aps ahpi ab ni-ab e wulshch nant pi am m-wui u'apa g Jiosh ha'ichu ahga mapt hekaj e tho'ibia.
57001020	Pegih, pt hab masma hab wo elithath g Onesimus mat d wo m-wehnagk. Ith at ab wo si i ni-gewkemhu am wehhejed g Jiosh alithag.
57001021	Ith ant am i m-o'ohani s-mahchch mapt ba'ich i thahm ha'ichu hab wo ni-juni mani m-tahni.
57001022	Jiosh at ab wo kaiha g em-ho'ige'ithahuna k ab wo i ni-wuhshath ab amjed g kukpaikud. Nt am ep wo i em-chehgim. Kumt heg hekaj am wo i ap'ech g kih ni-wehhejed.
57001023	Ia o ep ni-wehm kuhpi g Epaphras ch s-m-ho'ige'ith.
57001024	K ia ep thadha g Mark ch Aristarcas ch Demas ch Luke ch hab wa'ap s-m-ho'ige'ith.
57001025	T-kownalig Jesus Christ at wo wa s-em-ho'ige'el.
58001001	Heki atsh hu am ha'i i ha chuhcha g Jiosh g t-shohshonbad matsh am wo amogath g ha'ichu ahgaj. Kush ihtham Jiosh ha'ichu i tashogiththam he'es am al i ha tashogith g Jiosh a'ahithag oitham.
58001002	Kutsh g Jiosh am hahawa i kei g e-alithag. Tsh ith ia i wuhsh jewed thahm k si s-ap t-tashogith g Jiosh. Ith o wud matsh g Jiosh gd hu i si wehpeg am i kei matsh wehs ha'ichu wo nahto. K heg hekaj wehs ha'ichu d enigaj.
58001003	Kutsh eda ia jiwia k e sho'igchuth k e muhkith matsh gm hu hab wo i juh g s-ko'ok t-namkithadag mach d pi ap chu'ijkam. Tsh g Jiosh ab hahawa uhpam ep i be k an thai si e-hugith an. Kush si s-kehg s-masma am e chehgithch g s-has ha'ichuthaj mash woho si wepo chu'ig g e-ohg ch wehs an u'ukch g e-nahtoi matsh an s-ap hab wo chu'igk.
58001004	Neh, bo wa masma am e chehgithch mo ith d alithaj g Jiosh. K heg hekaj tasho mo ba'ich d i si s-has ha'ichu mo hi g anghil.
58001005	Jiosh ash pi hekith hema g anghil hab ahg mo d alithaj ch wabshaba hab kaij ith wui: Ni-alithag, hemu ant am wo ha chehgi g hemajkam map ahpi d wa'i ni-alithag. Kush hab ep kaij: That wo ni-alithagk ch am wo i wuhsh jewed thahm.
58001006	K an ep o'ohanas mash hab kaij: Wehs g anghil at hemho wa ab wo hehgchulithath.
58001007	K an ep o'ohanas: Anghil o ha'ichu wehhejed s-kehgaj hab sha masma mo g hewel ch mei.
58001008	Kush wabshaba g Jiosh alithag am wehmaj wehs ha'ichu thahm. Kush g Jiosh ab wui hab kaij: Thap Jiosh. Kut pi hebai wo ha hugk g m-kownaltalig mani ab m-hiwgith. K g m-chehanig chum hekith s-ap'e.
58001009	S-hohho'ith ap g s-ap'ekam ch g pi ap'ekam pi hohho'ith Nt heg hekaj am i m-kehsh k ab m-mah g si ge'e s-hehgig wehs ha ba'iwechkim.
58001010	Neh, bash kaij g Jiosh ch hab ep kaij ab wui: Ni-Kehsha, am apt nahto g jewed kahchim ch thahm kahchim.
58001011	T heg wehs wo hekit k gm hu hab wo i e juh hab masma mat g i'ikus. Kupt eda ahpi hi wabsh chum hekith d wo thoakamk ch pi hekith am gawul wo e juh.
58001013	Neh, bash kaij g Jiosh ab e-alithag wui ch hab ep kaij: In g hu thahiwua si ni-hugith an k ab wo ai mant wo ha gewito g m-obga. Neh, ith ash wehs hab kaij g Jiosh ab e-alithag wui ch pi hekith ab hu anghil ha wui hab sha'i kaij.
58001014	Anghil ash pi wepo masma g Jiosh alithag ch d wabsh gewpkthag mash am chikpan Jiosh wehhejed. Kuch ahchim d hahawa Jiosh a'aliga t-tho'ibiak ch am wo i wahp kihthaj ed. Kush g anghil d Jiosh pionag ch atsh am wo i t-wehmajk.
58002001	Neh, wehs ihtha o ab t-chehgithch mo g Jiosh alithag wehs thahm g e-nahtoi. Kutt heg hekaj ab wo si t-u'ukchith ith ab s-kehg ha'ichu ahgaj matt kah ch pi gm hu hab wo i t-juh ab amjed.
58002002	Pi ash d Jiosh alithag ch d wabsh anghil matsh wa ia u'apa g Jiosh ha'ichu ahga heki hu. Tsh wabshaba s-ko'okam bei g e-namkithadag hegam mash pi ab hu ha kaiham.
58002003	Sh eda d si alithaj g Jiosh hegai matsh hemu ia u'apa g ha'ichu ahgaj. Kutt hemho wa ab wo kaihamath. Am o t-tashogith g tho'ibiathag. Kutt pi has masma wo t-tho'ibia ab amjed g s-ko'ok t-namkithadag matt pi ab hu wo kaihamath. Hegam matsh ab kah g Jiosh alithag o s-ap am t-ahgith ihtha ha'ichu ahgaj matsh ia u'apa.
58002004	K g Jiosh hab ha junithahim g s-hasig ha'ichu ch hekaj am wohokamchuth g ha'ichu ha ahga. K g Hekia S-ap'ekam Gewkthag ab t-mahkch g gewkthag mach hekaj hab wua g nahnko mahs i wehmtadag ch i gewkemhunadag ab a'ai t-wui.
58002005	Pi ash d anghil mas g Jiosh am i ha chuhcha mat am wo himchuthath g kownaltaligaj. Thach ahchim hemajkam.
58002006	Neh, an o hebai hab chu'ig Jiosh o'ohana ed mash hema hab kaij ab Jiosh wui: Ni-Jioshga, thach wabsh al hemajkam maptsh ia wabsh t-shul mattsh am wo ha wechokath g anghil he'es i tash. Pi oki hab chum chu'ig maps ab wo has t-elithath ch wo t-thagio'ithath. Ptsh eda ab wo si t-haha'ichuchuth k ab wo t-mah g si s-kehg s-has ha'ichuthag
58002008	k am wo i t-chuhcha wehs ha'ichu thahm. Neh, bo chu'ig g Jiosh o'ohana ch hab d ahga mat wehs g Jiosh nahtoi am wo ha wechokath g hemajkam. Pi o hab chu'ig ithani.
58002009	Kuch wabshaba s-mahch matsh heki hu i shonwua ab Jesus amjed matsh hab wo e juh. Heg atsh wa i e jumalkath k t-wepo e juh k he'es i tash ha wecho g anghil ch chum hems e thagito muhkig wui am wehs t-wehhejed. Ith o d Jiosh hab elitha no pi si s-t-ho'ige'ith. T g Jiosh heg hekaj ab si ha'ichuchuth k an thai mat d wo t-kownaligk.
58002010	Wehs ha'ichu o d Jiosh nahtoi ch wehhejed an hab chu'ig. T heg si s-hemajim am i ap'ech mat g Jesus wo e sho'igchuth k hekaj wo t-tho'ibia matt d wo a'aligajk ch am hahawa chum hekith wo wehmajk si s-kehg kihthaj ed. Jiosh hab elitha o wehs s-ap'e.
58002011	Pegih, tsh hab wa masma ab i t-gawulkai g Jiosh alithag matt hab wa'ap d wo Jiosh a'aligak ch pi wo ha chu'ichigk. Kush heg hekaj pi sha'i e elith mat hab wo t-a'agath ‘ni-wepnag.’
58002012	An o hab chu'ig Jiosh o'ohana ed mash g alithaj s-t-nawojimk ch hab ahg g Jiosh: Bant wo ha a'agath mo d ni-wepnag hegam mat ab wo s-m-wohoch am i kahk g ha'ichu ni-ahga. Amt ant ha shahgith ab wo m-hehgchulithath.
58002013	Kush hab ep kaij: Ab ant hab wabsh masma wo s-m-wohochuthath mo g m-hemajkamga. K an ep o'ohadag matsh ia wo jiwia k wo ha wehmajk ch hab wo ah: Ihtham o d Jiosh a'aliga. Kut am ni-nuhkuthach. Neh, bash kaij ch hab t-a'aga ‘Jiosh a'aliga.’
58002014	Kush eda g Jiawul edgith g gewkthag mat ab wo t-abch g t-chu'ichig matt hekaj gm hu hab wo i t-juh ab amjed g Jiosh. Tsh wabshaba g Jiosh alithag t-wepo e juh mat hekaj s-ap ab wo bei g s-ko'ok t-namkithadag k wo hugio g Jiawul gewkthag mat hahawa pi wo e nako mas gm hu hab wo i t-juh ab amjed g Jiosh.
58002015	Jiosh alithag atsh gewito g Jiawul am t-wehhejed. Kutt heg hekaj pi wo ehbithath g muhkig.
58002016	Pi ash d anghil mas g Jiosh wo ha tho'ibia. Thach ahchim hemajkam mach ab s-wohochuth.
58002017	Tsh heg wa hekaj am t-wepo e juh k t-wepo masma ia oimmelhim ch ha'ichu nakog. Bat wa'i masma s-ap d wo t-uhgchu pahligk ch ab wo s-t-ho'ige'ithath ch gm hu hab wo i juh g t-chu'ichig am wehhejed g Jiosh.
58002018	Jiawul o chum t-chehani matt hab wo juh g pi ap'ekam. K wabshaba g Jesus s-ap e nakog mat am wo i t-gewkemhunath nash pi hab wa'ap nakog mash wa g Jiawul chum chehani g pi ap'ekam.
58003001	Pegih, ni-wehm wohochuththam, ab at i em-gawulkai g Jiosh gahi wuhshanim g e-alithag Jesus. Heg o d Jiosh si Kehsha ch d uhgchu t-pahlig. Kumt wo oithahith mo has chu'ig.
58003002	Jiosh atsh heki hu am i kei g Mosesbad ha thahm g e-hemajkamga. Kush heg s-ap am hab junihim g e-chikpan. Pegih, sh g Jesus hab wa'ap s-ap am hab junihim g e-chikpan am Jiosh wehhejed.
58003003	Kutt wabshaba ba'ich ab wo i si has elithath g Jesus mach g Mosesbad no pi d Jiosh ch wehs ha'ichu nahto.
58003005	Mosesbad ash s-ap am hab junihim g e-chikpan am ha shahgith g Jiosh hemajkamga ch wabshaba d wabsh Jiosh pionag. Tsh g Jiosh am i kei matsh wo ha'ichu a'aga wehhejed matsh gm hu ba'ich hahawa s-ap wo i e tashogit.
58003006	Kush eda g Jesus d Jiosh alithag ch d si kehshaj matsh wehs am wo ha thahmkath g hemajkamgaj. Kuch ahchim d hemajkamgaj mattp pi wo thagito g t-wohochuthadag k wabsh s-ap t-tahtkk ch wo nenida mat hab wo t-juni mo has i kaij.
58003007	Neh, bash masma hab chu'ig am t-wehhejed mash wa hab chu'ig am ha wehhejed g t-shohshonbad ahchim Tutuligo. Hegam ha wui ash hab kaij g Hekia S-ap'ekam Gewkthag: Ab o em-waith g Jiosh hab masma mo wa ab ha waith g em-ge'egedga.
58003008	Hegam o pi chechkaithag Kumt pi hab wo chum masmak. Jiosh o wa am ha wehhejed ap'echuthch g jewed ch ab ha waith mat s-ap am wo thadhaiwua heg eda. T wabshaba wa pi am hu i wahp
58003009	k wabsh pip'ichuth ch am thadha gm hu jegko am wa chum neithch mo haschu am hab ha junith gi'ikko wehst-mahm (40) a'ahith ab.
58003010	T g Jiosh pi am hu i ha wahpki heg oitham k s-ha keh'ith k hab kaij: Chum o hekith pi ap chegito ihtham hemajkam ch pi mai g ni-himthag.
58003011	Kunt hab si i ni-ah mat pi hekith am hu wo i wahp k pi hekith wo s-ap thadhaiwua ihtham ge'eged mo hab masma k wabshaba ab wo bei g s-ko'ok namkithadag.
58003012	Neh, tsh wa woho hab e juh g Jiosh ne'oki am ha wehhejed. Kumt heg hekaj wo s-e nen'eithath mamt pi hab masma wo pi chechkaithagk. Jiosh o d thoakam ch woho gm hu hab wo i em-juh mamtp pi ab hu wo kaihamath.
58003013	Ab o t-waith g Jiosh hemu ch wabshaba pi chum hekith ab wo t-waithath. Mt wo e iattogi g pi ap'ekamkaj mamtp pi ab hu wo kaihamath g Jiosh. Ab g a'ai wo i e gewkemhunath mamt ab wo kaihamath.
58003014	Thach s-wohom Christ hemajkamga mattp an wo si u'ukchith g t-wohochuthadag wehs t-thoakag oitham.
58003015	Mt heg hekaj wo s-chegitok ihtha mani am em-ahgith ch pi wo pi chechkaithagk hab masma mash wa hegam mash pi ab hu wohog elith g Jiosh.
58003016	Jiosh atsh wa am ha tho'ibia ab ha amjed g Egypt t am hemajkam am gahi wuhshanim g Mosesbad. Kush eda hahawa pi chechkaithag.
58003017	Sh g Jiosh s-ha keh'ith ch hab kaij matsh pi wo ha hiwigi mas am wo i wahp amai mash hebai am chum ap'echuthch ha wehhejed k ho'ip wehs koi hegam ge'eged mash pi ab hu wohog elith. Kush heg hekaj am oiopo tohono jewed ch ed gi'ikko wehst-mahm (40) a'ahith ab.
58003019	Neh, ith o am t-chehgithch matki heg hekaj pi am hu ha wahpki g Jiosh heg eda jewed mash pi ab hu wohochuth.
58004001	Kutki heg hekaj pi am hu ha ap'et g Jiosh waitha. Kutt ahchim wo s-t-gihugath matt pi hab wo masmak mash wa hegam. Jiosh ash am t-wehhejed ap'echuthch e-kihthag ed hab sha masma mash wa am ha wehhejed chum ap'echuthch hegai jewed.
58004003	Ith ash am ap'echuthas gd hu i amjed matsh am e nahto g jewed. Sh wabshaba hab masma hab chu'ig am t-wehhejed mash wa hab chu'ig am ha wehhejed. Jiosh ash hab kaij matsh pi hedai am hu wo i wah pi ab hu wohochuthch k wabshaba ab wo bei g s-ko'ok e-namkithadag. Kutt heg hekaj ab wo s-wohochuthath ch hab s-ap am wo i wahp kihthaj ed am i t-pihhunk ia jewed thahm.
58004004	An o hab chu'ig Jiosh heki hu o'ohana ed matsh nahto g jewed ch thahm kahchim chuhthp tashkaj k am hahawa i e pihhu heg eda wewa'ak tash.
58004005	Pegih, sh am t-wehhejed an hab chu'ig g s-ap heubagitha wehmaj g Jiosh. Sh wabshaba mu'ijj pi ab hu wohochuth g Jiosh. Kush hab kaij matsh pi hekith am hu wo i wahp.
58004006	Hegam mat ab wo s-wohoch g s-kehg ha'ichu ahgaj g Jiosh atsh am wo i wahp Jiosh kihthag ed. Neh, pi atsh am hu i wahp heg eda jewed mash g Jiosh am wui ha waith hegam matsh wehpeg kah g waithaj natsh pi pi ab hu wohoch.
58004007	Tsh wabshaba g ha-a'aliga am i wahp. Tsh g Joshuabad am i ha wanim. Kush ab ha wui hab hahawa kaij g Hekia S-ap'ekam Gewkthag ihtha mani wa am em-ahgith: Ab o em-waith g Jiosh hab masma mo wa ab ha waith g em-ge'egedga. Kumt pi wo pi chechkaithagk hab masma mo wa hegam. Heki atsh hu am i wahp heg eda jewed. K heg hekaj tasho mo pi ab hu heg wui ha waith g Jiosh
58004009	ch wabshaba ha waith matsh d wo hemajkamgajk. Kut hab wo e nahtokch mat am wo i wahp heg eda si s-kehg s-hehgig mash ha wehhejed ap'echuthch. Jiosh atsh am i nahto g e-chikpan k hahawa si s-hehgig. Kutt ahchim hab wa'ap wo nahto g t-chikpan k wo si s-hehgigk mattp wo t-nahtokch.
58004011	Pegih, oi g am wo e nakog mamt am wo i wahp k wo si s-hehgigk am wehmaj g Jiosh. Pi atsh am hu i wahp hegam matsh pi ab hu wohog el g Jiosh. Kutt wo s-t-nen'oith k pi hab wo masmak.
58004012	Sho'o wa'i si s-gewkthag g Jiosh ne'oki. K g Jiosh heg hekaj am chehgithch mo has chu'ig g t-thoakag ch t-chegitoithag. Bo masma g ne'okij mo g s-mu'uk wainomi mamtp hems heg hekaj gd hu wo si hikuch g chuhkug ch oh'o k wo cheh mo haschu gd hu si eda.
58004013	Pi att wo sha'i t-nako machs haschu gm hu wo ehsto ab amjed g Jiosh. Wehs o ha'ichu s-mahch. Kutt hemho wa hema tash am wo gegokiwua ba'ich k wehs wo ah g t-chu'ichig.
58004014	Tho si uhgchu t-pahlig ch d Jiosh alithag g Jesus ch an i wah Jiosh kihthag ed am t-wehhejed. Kutt heg hekaj ab wo s-wohochuthath chum hekith.
58004015	Ihtha uhgchu t-pahlig o si pihk e elith t-hekaj natsh pi ab nakog k s-mahch hegai mach ahchim ab nakog. Jiawul ash hab wa'ap chum chehani mat hab wo juh hegai mo haschu pi d Jiosh tatchui hab masma mo hemu ab t-chehani. Kush wabshaba s-ap ab wui kehk ch pi hekith hab juh g pi ap'ekam.
58004016	Pegih, ab o t-kaiham g Jiosh no pi g alithaj d uhgchu t-pahlig ch si pihk e elith t-hekaj. Kutt heg hekaj s-ap wo t-nako matt ab wo tahnith g i wehmtadag ch pi wo ehbithath. T heg ab wo i s-t-ho'ige'ith k ab wo i t-wehmt.
58005001	Jiosh atsh am i ap'ech matsh hema g t-wehm o'othham d wo uhgchu t-pahligk ch ab wui hab wo junihith g iagchulitha ch ho'ige'ithahuna am t-wehhejed ch hejel e wehhejed. Kut ith hemho wo wa chum s-hemajimak ab t-wui no pi hab wa'ap d o'othham ch hebai hab wua g pi ap'ekam.
58005004	Pi atsh hedai am wabsh wo hejel i e kei mat d wo uhgchu pahlk. Jiosh atsh am wo i kei hab masma matsh wa hab juh g Aaronbad gd hu i heki hu matsh g amjedkamaj d wo papalk.
58005005	Tsh hab wa masma pi am hu wabsh hejel i e kei g Christ. Jiosh atsh wa am i kehsh k ab wui hab kaij: Ni-alithag, hemu ant am wo ha chehgi g hemajkam map ahpi d wa'i ni-alithag.
58005006	An o hebai hab ep chu'ig mash hab ep kaij ab wui: Thapt wo pahlk heg hekaj mant am i m-kei hab masma mant g Melkisedekbad ch pi heg hekaj maps d Aaronbad amjedkam. Kupt chum hekith d wo pahlk. Neh, bash kaij g Jiosh ab wui.
58005007	Kush g Jesus ab wui e ho'ige'ithahun ch shoak ch iawua g e-oh'og mash eda ia oimmed ch ab aihim g muhkig. Kush g Jiosh ab kaiham nash pi heg si s-hemajima ch ab si has elith.
58005008	Thash Jiosh hab elitha matsh wo e sho'igchuth k wo e muhkith am t-wehhejed. Kutsh wa woho hab e juh k hab masma s-mai g wohog elithadag, chum as d Jiosh alithag.
58005009	Bat wa masma am i ap'ech g Jiosh mat hab wo juh g pi ha huhugetham tho'ibiathag wehsijj t-wehhejed mattp hedai ab wo s-wohog el.
58005010	Kush hab kaij g Jiosh mat am i kei mat d wo uhgchu pahlk hab masma mat am i kei g Melkisedek.
58005011	Mu'i ani ha'ichu chum s-em-mashchamimk ab amjed g Christ ith hekaj Melkisedek. Mt wabshaba pi wo amich.
58005012	Ithani amki tash d Jiosh wohochuththam ch hab wo chum chu'igk mamt ha'i ep wo ha mashcha. Kumtki eda koi si s-ap s-mai g wehpeg mashchama. Bam sha masma mam d wabsh kia al haha'as a'al ch hegai wa'i wihbi ih'e
58005013	nam pi pi amichuth g Jiosh ne'oki ab amjed g s-ap'ekam.
58005014	Hegam mat wo ge'ege'ehogat e-wohochuthadag ed at wo s-amich g Jiosh ne'oki k wo s-mahchk mo haschu d s-ap'ekam ch haschu d pi ap'ekam.
58006001	Gd hu i si wehpeg att am em-mashcha mamt gm hu wo s-ohhoth g pi ap e-chegitoi k ab wo i s-wohoch g Jiosh
58006002	k wo e pahl wapko. T g Jiosh ab wo i em-wuwhas muhkig t amjed k pi wo em-lothai. Kutt heki hu em-mashcha mamt ab wo ha taht hegam mat hab wa'ap ab wo i s-wohoch g Jiosh k wo e ho'ige'ithahu am ha wehhejed. Kut ab wo bei g gewkthaj g Hekia S-ap'ekam Gewkthag hab masma mamt ahpim.
58006003	Ith o d hema hegam wehpeg mashchama am t-wohochuthadag ed. K wabshaba ha'ichu d ep hegai mamt ep wo s-mai. Mt heg hekaj pi heg wo wa'i a'agath mo d si shondaj g t-wohochuthadag.
58006004	Pi at wo e nako hegam mat wo s-mahchk g Jiosh ch wo thagito mas gm hu ep wo s-ohhoth g pi ap e-chegito k ep wo bei g wechij thoakag. Heki o hu ha tonlith g Jiosh g ha-amichuthadag. K g Hekia S-ap'ekam Gewkthag am ha eda chikpan. Kut chum bei ihtha wechij thoakag
58006005	k chum s-mahch mo g Jiosh ha'ichu ahga s-ap'e ch neith g Jiosh gewkthag
58006006	ch wabshaba wehs thagito ihtha heg hekaj pi ap'ekam. Heg o wa wepo mat ab ep sisish g Jiosh alithag kots t ab k si edawua am ep i e nohnogithk pi ap'ekam wui. Kut pi wo sha'i e nako mas gm hu ep wo s-ohhoth g pi ap e-chegitoi.
58006007	Neh, no hig pi woho mam hab elith g e-e'es mat chum s-kehg wo bahithagt mat hekith wo juh. Kumt wo thagito hegai oithag mat wabsh g ho'i wo i wuhshath. Pegih, t hab wa masma wo em-thagito g Jiosh mamtp pi ha'ichu wehhejed wo s-kehgajk.
58006009	Ni wabshaba hab em-elith mamt woho e tho'ibia k hab masma ab ba'ich wo i bei g Jiosh ho'ige'ithadag.
58006010	S-ap am ha'ichu hab junihim ha wehhejed g e-wehm wohochuththam ch hab wabsh kia junihim nam pi si pihk e elith ha hekaj. T g Jiosh wo s-chegito hegai mam haschu hab junihim.
58006011	Tatchua ani mamt hab wa masma am hab wo junihith wehs e-thoakag oitham ch ab wo ai hegai mo g Jiosh ab t-makiog hahawa.
58006012	Hegam mash wa heki hu ab s-wohochuth g Jiosh ash s-bahbagi ab nenida mat hab wo ha juni mash haschu hab kaij mat hab wo juh. Kumt ahpim hab wo wa masmak.
58006013	Jiosh ash wa am si ahg g t-shohshonbad Abraham mash haschu ab t-makiog
58006014	ab wui hab kaijch: Hejel ni-wehhejed ani si m-ahgith mant ab wo si s-m-ho'ige'ith k ab mu'i wo i ha wuwhas g m-amjedkam.
58006015	Kutsh heg am wabsh s-bahbagi nenida k am nei matsh wa g Jiosh am i shonwuich mat haschu am ahgi mat hab wo juni.
58006016	Neh, s-mahch ach mat am Jiosh tahgio a'ai wo i ap'ech g hemajkam mat woho hab wo juh g ha'ichu e-ahga.
58006017	Pegih, t g Jiosh am hejel e tahgio i ap'ech g ha'ichu e-ahga Abrahambad wui no pi pi hedai ba'ich i ge'ej mas am tahgio wo i ap'ech. Bo masma am t-chehgithch ahchim mach ab s-wohochuth mat pi hekith am gawul wo juh g hab e-elitha.
58006018	Kutt heg hekaj ab wo t-gewkemhunath mat s-ap wo nahto g t-tho'ibiathag.
58006019	Jesus atsh am heki hu i wah thahm kahchim ch ed. Kuch heg hekaj s-mahch mat am wo i t-wahpki ahchim mach ab s-wohochuth. Jiosh atsh am i kei matsh d wo uhgchu t-pahligk chum hekith. Pi ash heg hekaj d pahl mas d papal ha amjedkam. Jiosh atsh am i kei hab masma matsh wa heki hu am i kei hegai mash hab chehgig Melkisedek.
58007001	Nt wo ha'ichu em-ahgi ab amjed hegai Melkisedekbad mant wo em-tashogi g Jesus chikpan. Jiosh atsh am i kei g Melkisedekbad. Kush d kownal am Salem kihhim ch ed ch d ep pahl. Kutsh ihtham Abrahambad gm hu hebai githahiop k am ha'i ha koktha g pi ap'ekam kokownal k ab uhpam hihim. Kutsh g Melkisedekbad ab ha nam k ab i s-ho'ige'el g Abrahambad am wehhejed g Jiosh.
58007002	Tsh g Abrahambad ab mah mo haschu ab d wuikamaj g Jiosh mash d hemako tahpna mo wehst-mahm e tahpanch g gehgewathaj. Melkisedekbad chehgig o hab d ahga ‘S-ap'ekam Kownal.’ K g Salem hab d ahga ‘Thotholimathag.’ K heg hekaj d ep thotholimkam kownal.
58007003	Pi o an hu hebai o'ohanas mas hedai d ha-amjedkam g Melkisedekbad ch has masma mahsi k has masma heb hu hih. K ith am t-chehgithch mat has masma in wo i wuhsh g Jiosh alithag ab thahm kahchim t amjed k am uhpam ep wo him k d wo uhgchu pahlk chum hekith.
58007004	Melkisedekbad oki ba'ich d i si s-has ha'ichu mo g Abrahambad. Tsh heg ab mah g hemako tahpna mo wehst-mahm e tahpanch g gehgewathaj matsh am ui cheggiadag ed
58007005	K hab chu'ig g t-chehanig matsh hegam t-wehm o'othham mo d Levibad amjedkam ch d papal ab t-amjed wo ui hegai hemako tahpna matsh wehst-mahm wo e tahpanch g t-gehgewathag.
58007006	Kush ihtha Melkisedekbad pi d Levibad amjedkam. Tsh eda g Abrahambad ab namkith hegai mo d Jiosh wuikam. Tsh g Melkisedekbad ab i s-ho'ige'el.
58007007	Kuch s-mahch mat g ge'echu ab wo s-ho'ige'el g chumchu. K heg hekaj ba'ich i ge'ej g Melkisedekbad mo g Abrahambad.
58007008	Melkisedekbad o ba'ich d i si s-has ha'ichu mo g t-papalig. Hegam o wabsh ko'ihim. K wabshaba pi an hu hebai o'ohanas mat muh g Melkisedekbad.
58007009	K heg wa wepo mat g t-papalig ha-shohshonbad Levi am namkith g Melkisedekbad
58007010	nash pi ab d Abrahambad amjedkam mash heg am namkith.
58007011	Jiosh atsh am i ha chuhcha g Levibad amjedkam matsh d wo t-papaligk ch ab wo t-mah g chehanigaj. T wabshaba pi wo sha'i e nako g t-papalig mas am wo i t-ap'ech g Jiosh wehhejed. Tsh heg hekaj ab hema ep i wuhsh mash gawul masma mo hegam ch wepo masma g Melkisedekbad.
58007012	Kut hemho wa am gawul juh g Jiosh g e-chehanig mat am wo i kei g Jesus mat d wo t-pahligk.
58007013	Heg ash pi ab hu d Levibad amjedkam ch wabshaba ab d Judabad amjedkam matsh ihtham pi d wo chum papalk am t-chehanig ed. K heg hekaj tasho mat g Jiosh am gawul juh g e-chehanig am t-wehhejed.
58007015	Neh, ba'ich ant am wo i em-tashogi mo g Jesus pi ha wepo masma g t-papalig ch wabshaba wepo masma g Melkisedekbad.
58007016	Pi atsh e pahlch g t-chehanigkaj k wabshaba e pahlch g gewkthajkaj g e-thoakag. K g thoakaj d pi ha huhugetham.
58007017	Heg o hekaj ab amjed o'ohanas mash ab wui hab kaij g Jiosh: Am ant i m-kei hab masma mant wa am i kei g Melkisedekbad. Kupt chum hekith d wo uhgchu pahlk. Neh, bo kaij g Jiosh am e-alithag wui.
58007018	Kut heg am i t-ap'ech Jiosh tahgio mach ab hahawa s-ap miabith. Heki hu t-chehanig o pi ab hu sha'i t-mahkch g gewkthag machs hekaj am wo i t-ap'ech Jiosh wehhejed. Kut hekaj g Jiosh gm hu hab i juh.
58007020	Jiosh ash hab wabsh kaij matsh g Levibad amjedkam d wo papalk
58007021	ch wabshaba g e-gewkthagkaj hab kaij ab wui g Jesus: Ahni ani g ni-gewkthagkaj hab si kaij mapt d wo uhgchu pahlk chum hekith. Kunt pi hekith am gawul wo juh g hab ni-elitha. Neh, bash kaij g Jiosh.
58007022	K ith am t-chehgithch mat g Jiosh am i ap'ech g ba'ich i s-kehg ap'echutha mat hi heki hu nat pi am i kei g hejel e-alithag mat d wo uhgchu pahlk chum hekith.
58007023	Hegam Levibad amjedkam at pi wo e nako mas d wo papalk chum hekith no pi ko'ihim.
58007024	T wabshaba g Jesus chum hekith d wo thoakamk. T hab pi hedai ep am kehkud ed wo i kekiwua.
58007025	Kut wo e nako mat wehs wo ha tho'ibia hegam mat am gahi wuhshanim ab wo i e nohnogi Jiosh wui nat pi chum hekith d wo thoakamk ch am ha wehhejed ab wo tahnith g Jiosh mat am wo i ha wehmt.
58007026	Tatchua ach g si s-ap uhgchu pahl. K g Jesus woho hab masma ch d hekia s-ap'ekam ch i e gawulkathch ab ha amjed g pi ap'ekam. Ithani o an thaha Jiosh wehm an thahm kahchim ch ed.
58007027	Pi o wepo masma hegam mo d u'ugchu papal am heki hu t-chehanig ed. (a) Hegam o d pi ap chu'ijkam ch wehpeg ab wo ha'ichu iagchul hejel e-chu'ichig wehhejed k ab haha wo iagchul g hemajkam ha-chu'ichig wehhejed. K wabshaba g Jesus pi ha chu'ichig. (b) Hegam o chum hekith ab ha'ichu iagchulith Jiosh wui. T wabshaba g Jesus hemho hab juh. T heg wehs am i ap'ech g pi ap ha-chu'ichig. (c) Hegam o ab ha'ichu chum namkith g Jiosh. T wabshaba g Jesus hejel am i e thagito mat hekaj ab wo iagchul.
58007028	Hegam mo d papal ab heki hu t-chehanig wecho o pi d sha'i hekiakam ch pi ap wo nahto g e-chikpan. T wabshaba g Jiosh am hahawa i kei g e-alithag g hejel e-gewkthagkaj. K heg d uhgchu t-pahlig ch d si hekiakam. Pi at hekith wo huhug g gewkthaj. T hab s-ap wo nahto g e-chikpan.
58008001	Neh, bo wa masma d uhgchu pahl g Jesus mant am i em-tashogi. Kush g Jiosh ab si has elith ch am e wehm thahshch e-kownal thaikud ed.
58008002	Jiosh kihthag o si s-wohom d ge'e cheopi ch pi d wabsh hemajkam ha-nahtoi. K heg eda am chikpan ihtha si s-wohom uhgchu t-pahlig.
58008003	U'ugchu papal at ab ha'ichu wo chum iagchul Jiosh wui am wehhejed g pi ap ha-chu'ichig g hemajkam. T ith hab wa'ap wo wa juh g Jesus.
58008004	K eda pi hiwgithas mas hab wo juh ia jewed thahm no ge d Levibad amjedkam. Tho wa'i ihtham mo am t-himthag chehanig ed hab wua g chu'ichig iagchulitha.
58008005	K eda g ha-chikpan wabsh t-chehgithch g Jiosh kihthag ch hegai si s-wohom chu'ichig iagchulitha. Jiosh atsh wa am chehgi g Mosesbad mo has masma g kihthaj an thahm kahchim ch ed. Kush wa neith g Mosesbad an kehkch tho'ag thahm. Kush wa hab kaij g Jiosh ab wui: Am ani m-chehgith mo has masma g ni-kihthag. Kupt am wo ha ahgi g hemajkam mat hab masma am hema hab wo juh g ikus kih mat d wo ni-cheopigak.
58008006	Neh, hegam u'ugchu papal o am i chum ha wehmt g hemajkam heg hekaj heki hu hab elithaj g Jiosh. K wabshaba ihtha wechij ha'ichu hab elithaj ba'ich i s-kehgaj no pi g Jiosh ba'ich i s-kehg ha'ichu ab t-makiog. K g Jesus ba'ich i s-ap i t-wehmt heg hekaj.
58008007	Pi at am hu hab wo juh g wechij apchutha g Jiosh matp g hekiukam s-ap am wo i t-ap'ech wehhejed.
58008008	Neh, bash kaij g Jiosh: Ab o him g tash mant am wo nahto g wechij hab ni-elitha am ha wehhejed g ni-hemajkamga.
58008009	Kut pi hab wo masmak mo hegai mant am chum nahto am ha wehhejed g ha-ge'egedga mant eda ab i ha wuwhas Egypt jewed t amjed. Hegam o pi ap am hu hab junihim g ha'ichu ni-apchutha. Kuni heg hekaj pi ha chegima.
58008010	Nt wabshaba am hab wo juh g wechij ha'ichu hab ni-elitha am ha wehhejed. K d ihtha mant am wo o'oha g ni-chehanig ha-chegitoi ed ch am ha-i'ibthag ed. Kut woho d wo ni-hemajkamgak. Nt ahni d wo ha-Jioshgak.
58008011	Kut pi hedai wo sha'i ha mashcha g e-wehm o'othham mat wo s-ni-mahchk. Wehs at wo s-ni-mahchk, chum as hedai wud wo k.
58008012	Gm ant hu hab wo i juh g pi ap ha-chu'ichig k pi hekith ep wo chegitok.
58008013	Neh, bash kaij g Jiosh. K heg hekaj tasho mat hekit hegai heki hu t-himthag chehanig k oi gm hu hab wo i e juh.
58009001	Am o apchuthas heg eda heki hu chehanig mat has masma g hemajkam ab has wo elithath g Jiosh ch am ep apchuthas mat g hemajkam am wo i kei g ikus kih mat hab d wo ahgak.
58009002	Ith ash wa an e eda kuhpi. K hegai wehpeg kih hab e a'aga ‘Hekia S-ap'ekam Kih.’ Sh ith eda am ha'ichug g lalampa chuhchakud ch mihsa. Sh heg ab mihsa g papal am tho'aw g pahn ch hekaj ab si has elith g Jiosh.
58009003	Kush hegai hema ep kih hab e a'aga ‘Si Hekia S-ap'ekam Kih.’
58009004	Ith ash eda am ha'ichug g ohla iagchulithakud. Kush ith ab g papal an memheith g s-ap uhw ha'ichu. Kush am ep ha'ichug hegai uhs washa mash d chehgitha mach d chum Jiosh hemajkamga ahchim Tutuligo. Ith ash wehsko e ma'ishch g ohlakaj. Am ash ith eda e thahshch g ohla ha'a. Sh ith eda ha'i nuhkuth hegai ha'ichu hugi mash hab e a'aga ‘manna.’ Kush am e chekch hegai Aaronbad usaga mash wa ab i i'iwgi. Kush wa am ep e to'akch hegai gohk ko'okmalk hohothai mo an ab o'ohanas g Jiosh chehanig.
58009005	An thahm ihtha uhs washa ash an nahtois g gohk anghil ch ab e wui gegok ch g e-a'ankaj am ehkchulithch matsh hebai wo e iawua g eh'edaj g ha-iagchulitha. Ith ash am e iawua matsh hekaj g Jiosh wo s-ha ho'ige'ith k gm hu hab wo i juh g ha-chu'ichig. Pi ant am hu wo kia wehs ha'ichu t tashogi ab amjed ihtha.
58009006	Neh, bash wa masma wehs apchuthas ihtham ha'ichu. Sh g papal am i wahpk wehpeg kih ch ed wehs tashkaj ch am hab wua g e-chikpan.
58009007	Kush wabshaba heg wa'i si uhgchu pahl gd hu i wapke heg eda ba'ich kih hemho ahith ab. Kush g ha'ichu thoakam eh'ed am iagchulith Jiosh wui am wehhejed g e-chu'ichig ch ha-chu'ichig g hemajkam matp hems am hab juh pi mahchch mo d pi ap chu'ichig.
58009008	Hegai Si Hekia S-ap'ekam Kih o wepogithas g Jiosh kihthag. K g Hekia S-ap'ekam Gewkthag am t-chehgithch mo pi koi ab hu kuhpi'oks g Jiosh kihthag am t-wehhejed mo eda wabsh kia an kuhpi hegai kih.
58009009	K d wabsh chehgitha mo g ha'ichu thoakam ab iagchulith Jiosh wui. Pi at woho am wo i ha ap'ech Jiosh tahgio. K heg hekaj am wabsh kia e kudut heg hekaj pi ap e-chu'ichig.
58009010	Ihtha heki hu chehanig o wa am ha chehgithch mat haschu wo ko'ath ch has masma wo i e ap'echuthath e lihmhunch am Jiosh wehhejed am hugkam mat hekith g Jiosh am wo i wechijith wehs ha'ichu am t-wehhejed.
58009011	Tsh wa ith am woho hab e juh g Christ k d si uhgchu pahl am thahm hegai s-kehg ha'ichu mash g Jiosh hab kaij matsh hab wo t-juni. Hegai apchutha mo am eda chikpan g Christ o ba'ich i ge'ej ch ba'ich i s-ap'e mo hegai ge'e cheopi mani am heki hu ahg. Pi at g o'othham am nahto. K pi d ihtha jewed thahm ha'ichu.
58009012	Hemho at am i wah g Christ heg eda apchutha s-ap nahtok g t-tho'ibiathag. Hegam mo d jewed thahm papal o wabsh g ha'ichu thoakam ha-eh'ed am iagchulith. T wabshaba g Jiosh alithag g hejel e-eh'edkaj ab t-behi g pi ha huhugetham thoakag.
58009013	Neh, mash wa g ha-eh'ed g siswat ch totolo ab e sihbanith ch g matai ab amjed g wisilo mehithag ab e nehnichuth ha thahm g hemajkam mat wo ha chehgi mat wo i ha kegch g Jiosh heg amjed matp hems pi ap am hu hab junihim g e-himthag chehanig.
58009014	Pegih, t ba'ich i ge'e ha'ichu hab t-juni g Christ mat am i e thagito Jiosh wui k am t-wehhejed e muhkith. Hekia S-ap'ekam Gewkthag o wa ab mahkch g gewkthag mat hab juh. K d hekia s-ap'ekam iagchulitha. Heki achd hu t-kudut heg hekaj pi ap t-chu'ichig. T wabshaba g Christ am iagchul g e-eh'ed Jiosh wui mat am wo i t-ap'ech. Kuch am hahawa g Jiosh wehhejed chikpan.
58009015	Bash kaij g Jiosh matsh ab wo t-mah g pi ha huhugetham thoakag k ab wo i t-wahpki e-kihthag ed. T g alithaj am i ap'ech ihtha wechij ha'ichu ahgaj t-wehhejed ahchim mo g Jiosh ab t-waith. Muhkigaj at am i t-wuwhas matt pi wo ai g t-namkithadag heg hekaj pi ap t-chu'ichig ab wecho hegai heki hu apchutha.
58009016	Neh, mat hema wo muh k am wo thagito g e-ahga mat hedai wo i ui g ha'ichu enigaj. T hemho wa am wo e wohokamch mat muh ihtha o'othham. Kut am hahawa hab wo e juh g ahgaj.
58009017	Pi at hab wo sha'i e juh g ahgaj mat wo kia thoakath. T hekith wo i muh, t hab haha wo e juh.
58009018	Chum hems hegai heki hu apchutha am ha shahgith g Jiosh ch hemajkam at i e ap'ech g eh'edkaj.
58009019	Mosesbad atsh wehpeg am wehs ha ahgi g chehanig mo has i masma an o'ohanas k am hahawa wasib g wisilo ch siswat ha-eh'ed k g shuhthagi am i wehnath k ith o'os heg ab o'ohana mo an hab chu'ig g chehanig ch ab ha thahm g hemajkam. Batsh juh ihtha am wa has mahs sha'ikaj mo hab e a'aga ‘hyssop’ ch kahwal wopo mo i wegiumthas.
58009020	Kush wa hab kaij g Mosesbad: Ith o d eh'ed mat hekaj i e shonwuich g apchuthaj g Jiosh mamt ab wo s-wohog elithath.
58009021	Bash wa kaij ch hab wa'ap masma ab o'os g eh'ed heg ab ikus kih ch wehs ha'ichu thahm mash hekaj am ihm g Jiosh.
58009022	Tho Jiosh chehanig am t-wehhejed ahchim Tutuligo mo wehs ha'ichu e kegchuth heg hekaj eh'ed. T g pi ap chu'ichig gm hu hab wo i e juh hab wa'i masma mat g eh'ed wo e iawua.
58009023	Neh, bo masma i e kegchuth ihtham mo am wabsh oithch hab chu'ig hegai mash am Jiosh kihthag ed. T wabshaba g thahm kahchim apchutha hemho wa ba'ich i s-ap'ekam iagchulithakaj wo i e kegch.
58009024	Hegai Si Hekia S-ap'ekam Kih ash am oithch hab junis g Jiosh kihthag. Tsh g Jiosh alithag pi am wabsh i wah heg eda k wabshaba am i wah Jiosh kihthag ed k ithani am t-wehhejed neok am tahgio g Jiosh.
58009025	Uhgchu t-pahlig ahchim Tutuligo o wabsh g ha'ichu thoakam t-mum'ajith ch ab Jiosh wui iagchulith. Tsh wabshaba g Jiosh alithag ba'ich i s-ap iagchulitha hab juh nat pi hejel e muhkith am t-wehhejed. Pi o hekith nahtois g ha-chikpan g u'ukchu t-papalig. K heg hekaj mu'ikko hab junihim.
58009026	Tsh wabshaba g Jiosh alithag wabsh hemho hab juh k pi mu'ikko e muhkith am t-wehhejed. Neh, k hab masma tasho mat s-ap nahto g e-chikpan mat gm hu hab i juh g pi ap t-chu'ichig. Kush hemu hahawa e aihim mat g jewed wo huhug.
58009027	Am o apchuthas mat hemho wa wo muh g o'othham hemho k heg i thahm ab wo ai g ge'e lothaita tash.
58009028	Bat wa masma g Christ hab wa'ap hemho am i e thagito t-wehhejed k gm hu hab i juh g pi ap t-chu'ichig. T ith pi am hahawa ep d wo chikpanajk. Tsh wabshaba ia ep wo i e maskogi mat wo t-tho'ibia ahchim mach ab si hiwig ch ab nenida mat ab ep wo jiwia.
58010001	Ab ash wa t-chehani g Jiosh matt ab wui wo ha iagchulithath g ha'ichu thoakam wehs a'ahith ab. Ith atki pi gm hu hab wo i juh g pi ap t-chu'ichig k wabshaba wabsh s-kohmagim t-chehgithch mat has masma g Jiosh gm hu hab haha wo i juh.
58010002	Pi at ep wo t-kudutath g pi ap t-chu'ichig matp gm hu s-ap hab wo i e juh heg hekaj iagchulitha. Kutt heki hu wa'i ha'asa hab wo juh.
58010003	Ihtha t-iagchulitha o am wabsh i t-chechegitolith g t-chu'ichig wehs ahith ab.
58010004	Pi at hekith wo sha'i e nako g totolo ch siswat ha-eh'ed mas gm hu hab wo i juh g t-chu'ichig.
58010005	Sh heg hekaj ab wui hab kaij g Jiosh g alithaj am wo jiwiak jewed thahm: Pi ap wa chum hohho'ith mat g hemajkam ab m-wui wo iagchul g ha'ichu thoakam. Ith o wabsh ha chehgith mant has masma gm hu hab wo i juh g pi ap ha-chu'ichig. Heg apt hekaj hab wo ni-juh mant d wo jewed thahm o'othhamk ch ab m-wui wo ni-iagchul.
58010007	Ni heg hekaj hab kaij mani ab m-wui ni-thagitokch ch am hab wo juh hegai mo an o'ohanas m-o'ohana ed map ni-tatchuith.
58010008	Neh, Jiosh o ab ha chehani g hemajkam mat ab wui wo ha iagchul g ha'ichu thoakam. Kumtp hems pi amichuth mas haschu ahgch hab e kaij mo chum pi hohho'ith hegai iagchulitha.
58010009	Pegih, bo e kaij no pi d wabsh chehgitha am hugkam mat hekith g alithaj hab wo juh g s-wohom iagchulitha am hejel e thagitok Jiosh wui. Heg ash hekaj ab wui hab kaij: Ab ani m-wui ni-thagitokch mant hab wo juh g m-tatchui.
58010010	Tho Jiosh hab elitha mat g alithaj wo e muhkith am t-wehhejed. Kut wa woho hab e juh k hab masma wehs gm hu hab i juh g pi ap t-chu'ichig.
58010011	Wehs tashkaj o am hab wua g e-chikpan g t-papalig ch mu'ikko hab wua g iagchulitha. T wabshaba ihtha iagchulitha pi hekith gm hu hab wo i juh g pi ap t-chu'ichig.
58010012	Jiosh alithag at hi hemako iagchulitha hab juh mat gm hu hab wo i juh. K ith chum hekith s-kehgaj heg wehhejed. T g Jiosh ab hahawa si has elith k an e wehm thahshch e-kownal thaikud ed.
58010013	K ithani ab thak ch ab wo ai mat g Jiosh wo ha gewitojel hegam mo ab wui gegok.
58010014	Pegih, t hemho am e iagchul t-wehhejed k hekaj i ha ap'ech ia'i amjed wehs hegam mat gm hu oa g pi ap'ekam ha-ihbthag ed.
58010015	Hekia S-ap'ekam Gewkthag o am hab wa'ap wohokamchuth ihtha hab masma:
58010016	Bo kaij g Jiosh: Ith o d wechij apchutha mant am hab wo juh ha wehhejed. Bant wo juh g ni-tatchuithag am ha-i'ibthag ed ch ha-chegitoi ed.
58010017	K hab ep kaij: Am ant hu wo pi chegito g pi ap ha-chu'ichig k pi thahm am hu ep wo sha'i i chegito.
58010018	Pegih, t gm hu hab i e juh g pi ap t-chu'ichig. Kutt hekaj hahawa pi heg hekaj hab wo sha'i juh g iagchulitha.
58010019	Ab ach hahawa si ap'ethag matt ab wo i miabi g Jiosh nat pi muh g Jesus am t-wehhejed. Ith o heg wa wepo mach ap'ethag matt am wo i wahp heg eda Si Hekia S-ap'ekam Kih.
58010020	E at muhkith g Christ am t-wehhejed k hab masma ab i kuhpi'o ihtha wechij himthag am t-wehhejed
58010021	no pi s-wohom d si uhgchu t-pahlig ahchim Jiosh hemajkamga.
58010022	Hekai ach hu t-kudut g pi ap t-chu'ichigkaj. T wabshaba ab i t-kegchuth k gm hu hab i juh g pi ap t-chu'ichig. Kuch heg hekai ab si hiwig ch d hekiakam ch ab wo i miabi g Jiosh.
58010023	Jiosh at woho ab wo t-juni mash has i kaij. Kutt heg hekaj si s-wihnam wo t-u'ukch heg ab.
58010024	Ab att hig a'ai wo si pihk t-elithath ch ab a'ai wo i t-wehmtath matt am wo chehgithath mach ab ha tatchua g hemajkam ch am wo i ha wehmajk.
58010025	Ha'i at ha'asa ha wehm e nam g e-wehm wohochuththam. Kumt wabshaba ahpim pi hab wo chum e juh k ab wo si a'ai i e gewkemhunath. E o aihim mat ep wo jiwia g t-kownalig Jesus. Kutt hekaj wahm ba'ich ab wo i t-gewkemhunath.
58010026	Pi at gm hu hab wo sha'i e juh g chu'ichigaj hegai mat am hab wo kia junihith g pi ap'ekam ha chum s-mahchch g wohokam. Pi o am hu hahawa ha'ichug mas haschu am wo e iagchul heg wehhejed.
58010027	Jiosh atsh wo ha lothait k gm hu wo ha shul s-ko'ok ha-namkithadag ed. K ith hab masma mo g pi ha huhugetham mei. Heg o am wa'i wi'is mat wo chum si s-ehbithath matsh has wo ha juh.
58010028	Mosesbad atki an o'ohana Jiosh heki hu o'ohana ed matsh gohk o waik wo wohokamch g chu'ichigaj hegai mat gm hu wo s-ohhoth g Jiosh chehanig. Kutsh wo e muhkith.
58010029	Kumt ba'ich i s-ko'ok namkithadag ab wo bei mamtp pi ab hu wo ha'ichuch g Jiosh alithag. Heg at iawua g e-eh'ed k e muhkith mat gm hu hab wo i chum juh g pi ap t-chu'ichig. Hekia S-ap'ekam Gewkthag o chum si s-hemajima ab em-wui. Kumt wabshaba wo si s-nen'oithk
58010030	nash pi hab kaij g Jiosh: Ani ant ab wo ha mah g ha-namkithadag. K an ep o'ohanas: Jiosh at wo ha lothai g e-hemajkamga.
58010031	Tho si s-ta ehbitham ha'ichu mamt wo muh pi am hu e ap'echuthch Jiosh wui. Hemho wa at gm hu wo em-shul s-ko'ok em-namkithadag ed.
58010032	Am g wo s-chegito mo wa has chu'ig ha'ichu am em-wehhejed. Mu'i ha'ichu amt nako amjed mamt ab s-mai g wohokam k eda pi sha'i e gehgch heg hekaj.
58010033	Mu'ikko am s-ko'okam has em-ahg ch em-sho'igchuth am hemajkam ha tahgio. Hebai am wa si pi ap e tahtk ha wehhejed hegam mo hab wa'ap hab masma e sho'igchuth.
58010034	Ab am ha wehm nakog g sho'igthag hegam mat e kuhpach. Ab am wa wabsh s-ap e tahtk mat wa chum wehs em-wohppo'i g ha'ichu em-eniga heg hekaj mam s-mahch mo ba'ich d i si ha'ichu hegai mamt ab bei mat ith pi hekith wo ha huhug.
58010035	Pi g am wo heb hu wua g e-wohochuthadag. Ith at wo em-u'apajel g ge'e em-mahkigdag.
58010036	Bamt wo junihith g Jiosh tatchui ch wo s-chu nakogath. T g Jiosh am hab wo em-juni mash haschu hab s-em-junimk.
58010037	Neh, bo chu'ig an Jiosh o'ohana ed mo hab kaij g Jiosh: Pi o ge'e tash am wi'is mat am wo jiwia g si ni-Kehsha.
58010038	Ni-hemajkamga at ab wo s-wohoch ihtha k wo e tho'ibia. Tp wabshaba hema wabsh wo sha kuhkam kekiwua, nt pi wo hohho'i ihtha. Neh, bash kaij g Jiosh.
58010039	Tt ahchim hi pi wo sha'i kuhkam gegokiwua machs im hu hab wo i t-juh ab amjed g Jiosh k wabshaba ab wo i s-wohochuth k wo t-tho'ibia.
58011001	T-wohochuthadag o hab d ahga mach s-mahch mo woho hegai mach am wui t-gewpkathch, chum achs hems pi t-wuhpuikaj neith.
58011002	Mu'ijj g t-shohshonbad ash ab s-wohochuth g Jiosh ha'ichu ahga. Sh hekaj ab s-ha hohho'ith g Jiosh.
58011003	Ab ach s-wohochuth g Jiosh ha'ichu ahga ch hekaj s-amichuth mat wehs ha'ichu nahto pi ha'ichu amjed am wabsh neokk.
58011004	Hema ash wa hab chehgig Abel ch ash ab s-wohochuth g Jiosh ch hekaj ab s-wohog elith k ab wui iagchul g ha'ichu thoakam e-mu'a. Tsh wabshaba g wehngajbad Cain pi hab masma hab e juh. Tsh g Jiosh ab si s-hohho'i g Abelbad natsh pi hab juh g tatchuij. Ith ach an ne'okchulith Jiosh o'ohana ed. K ith heg wa wepo mo g Abelbad am wabsh kia neok ch am ha'ichu t-ahgith.
58011005	Hema ash wa hab chehgig Enoc ch ash ab s-wohochuth g Jiosh. Sh g Jiosh s-hohho'ith ch gm hu i bei mash wabsh kia thoa. Kutsh pi hedai edagi.
58011006	Hegam at wo wa'i s-ha hohho'ithath g Jiosh mat hedai ab wo s-wohochuthath. Hegai mat ab wo i miabi g Jiosh at hemho wa wo s-wohoch mo an hema d Jiosh ch am i e tashogith ha wui hegam mo ab s-mahchimk.
58011007	Noahbad atsh ab i s-wohoch g Jiosh k ab si has elith. Jiosh ash wa am ahgith mat hema hab wo juh g si ge'e wahlko natsh pi wo ha wi'in. Tsh ihtham Noahbad woho hab e juh k heg eda e tho'ibia g e-wehm kihkam wehm ch e-a'aliga ha wehm. Bat masma am mahsko wua g Jiosh g hemajkam ha-chu'ichig natsh pi hegam pi ab hu wohoch. Kush hab kaij g Jiosh mash ihtham Noahbad d s-ap'ekam nash pi ab s-wohochuth.
58011008	Abrahambad ash ab s-wohochuth g Jiosh ch ab s-wohog el. Jiosh ash hab ahg matsh am hu hebai wo mah g mehk jewed. Kutsh ab wui wo hih. Tsh g Abrahambad woho thagito g e-kihthag k gm hu hih wa chum pi mahchch mas hebai wo hih.
58011009	Jiosh atsh pi oi ha mah hegai jewed. Kush am wabsh i e chiwiapadath ch am kihkahim ikus kih ch ed am ha wehm g e-amjedkam. Kush g Jiosh am hab wa'ap ha ahgith ihtham Abrahambad amjedkam matsh am hu hebai wo ha mah hegai jewed.
58011010	Abrahambad ash ab wui e gewkath hegai kihhim mo d Jiosh nahtoi ch pi hekith wo i gei.
58011011	Abrahambad ch Sarabad ash wa ab s-wohochuth g Jiosh mash wa hab ha ahgith matsh wo hema mahsith g ali matsh eda heki hu kekelit. Sh g Sarabad pi ha mamdat.
58011012	Neh, sh wa g Abrahambad d si keli mat pi ep wo chum e nako mas wo alitht. T eda ab amjed i hih mu'i hemajkam mo pi ta kuintama hab masma mo g huhu'u ch hab masma mo g o'od an ge kahchki babsho.
58011013	Wehsijj ihtham mach am ha chehcheg at ko'o k huhug koi wehs u'uk hegai mash haschu g Jiosh ab ha makiog. Heg o wa wepo wo mehkjed neith ch ab si tatchua hegai ha'ichu no pi s-mahch mo d wabsh chihpiatham ith thahm jewed.
58011014	Hegam mo hedai s-mahch ihtha o am tasho e gahgith g jewed mat d wo si ha-enigak.
58011015	Pi o am hu uhpam e chegito heg wui jewed mat am thagito. Jiosh at wo ha hiwigi mat wo uhpam hihi matp hab wo e el.
58011016	K wabshaba am e gewpkathch heg wui jewed mo ba'ich i s-ap'e, pej hegai thahm kahchim kihthag. Jiosh o s-hohho'ith mo hab a'aga mo d ha-Jioshga nat pi am heki hu nahto g kihhim ha wehhejed.
58011017	Abrahambad alithag ash hab chehgig Isaac. Tsh wa g Jiosh am wabsh a'appe g Abrahambad mash eda d thoakam mat wo mua g e-alithag k hekaj ab wui wo iagchul. Tsh g Abrahambad ab i s-wohochuth k hab chum juh, chum as g Isaacbad d si hejel alithag ch d Jiosh mahkigdag.
58011018	Jiosh ash wa hab ahgith mat ab Isaacbad amjed wo i hihi g amjedkamaj.
58011019	Abrahambad o ab s-wohochuth mat g Jiosh wo e nako mat ab uhpam wo i wuhshath g Isaacbad muhkig amjed. K heg wa wepo mat hab e juh nat pi oi wa tho'ibia.
58011020	Isaacbad ash wa ab s-wohochuth g Jiosh ch hekaj am ha ahgith g e-a'alithag Jacob ch Esau matsh has masma ab wo s-ha ho'ige'el g Jiosh.
58011021	Jacobbad ash wa ab s-wohochuth ch ab ihm g Jiosh ch am ha ahgith hegam e-wopsmad mash d Joseph a'alithag matsh has masma ab wo s-ha ho'ige'el g Jiosh. Ith at hab juh mo eda muhkhim an wabsh e-cheowikud an e gewishch.
58011022	Josephbad ash wa ab s-wohochuth g Jiosh ch hekaj hab kaij am i muhkhimk mat wo uhpam hihi g Tutuligo ab amjed g Egypt jewed ch am ep si shel ha ahgith mat has wo juh g oh'oj.
58011023	Mosesbad jehj ash wa ab s-wohochuth g Jiosh. Kownal ash chum ha chehani g Tutuligo mat wo ha koktha g chechoj e-a'aliga. Tsh eda g Mosesbad jehj pi sha'i ehbeni g kownal chehanig k e'esto g Mosesbad waik mashath amjed mat mahsi neithch mo s-ap ulini d ali.
58011024	Kownal alithag atsh an hahawa bei g Mosesbad k hab a'aga mo d madaj. K wabshaba g Mosesbad ab s-wohochuth g Jiosh ch pi hohho'ith am i ge'ehogatk mat hab wo e a'agath mo d madaj hegai mo pi d Jiosh hemajkamga.
58011025	Ba'ich i mat ab wo nako g sho'igthag ha wehm g Jiosh hemajkamga ki hegai mat am he'es wo si s-hehgigk ha wehm hegam mo pi ab hu wohochuth g Jiosh.
58011026	Am ash a'amichuth mat wo e sho'igch wehhejed g Jiosh si Kehsha. K wabshaba ith ba'ich d i si ha'ichu am wehhejed ki g Egypt jewed s-kaisthag no pi am wa s-chegitog mash haschu si s-kehg ha'ichu ab ha makiog g Jiosh g e-hemajkamga.
58011027	Kutsh heg hekaj pi sha'i ehbeni g kownal k am thagito g Egypt jewed. Heg o wa wepo mo ab neith g pi ta neithagam Jiosh nash pi ab nakog g sho'igthag am wehhejed.
58011028	Jiosh ash am ahgith g Mosesbad mat wo ha cheha g hemajkam mat wo ha koktha g kahwal mahmad k ab wui wo iagchul g ha-eh'ed ab e-pupualit ab. Tsh hab pi wo ha koktha g anghil g wehpeg cheoj ha-a'aliga. Tsh g Mosesbad ab i s-wohochuth k hab masma ha cheha g hemajkam.
58011029	Kush g Jiosh hab ha ahg g Tutuligo mat am gahi wo i huhud S-wegi Kahchki oithch. Kutsh ab i s-wohochuth k hab e juh. Kutsh am i tahp g shuhthagi. Tsh am wabsh s-gaki jewed oithk hihi. Tsh g Egypt t am shonthal am chum ha oithk heb e juh. Tsh ha ma'ish g shuhthagi k wehs ha koktha.
58011030	Neh, an ash wa uhgk hohothai kolhaidag g Jerico kihhim. Kutsh wa g Jiosh hab ha ah g t-shohshon matsh an wo e himtchul. Tsh ab i s-wohochuth k hab e juh. Tsh hekaj i shul g Jiosh hegai kolhai.
58011031	Tsh am i wahp k wehs ha koktha hegam mo pi ab hu wohog elith g Jiosh. Tsh wabshaba hema ab s-wohoch g Jiosh, chum as d chehpa'awi, k wa ha tho'ibia hegam Tutuligo mash wa am s-a'agi chechga g jewed. Kumtsh heg hekaj pi mua mamt hekith ha gewito.
58011032	Pi ant wo ni-nako manis wehs in wo o'oha ab ha amjed hegam kekelibad mash hab chechgig Gideon ch Barak ch Samson ch Jephtha ch David ch Samuel ch mu'i ehp g Jiosh ha'ichu i tashogiththam.
58011033	Jiosh ash wa hab ha ahg matsh haschu hab wo juh. Kutsh ab i s-wohochuth k hab e juh. Ha'ijj atsh g nahnko mahs jejewed ha gewito k hab wua g s-ap'ekam. Tsh g Jiosh ab ha mah mash haschu ha ahgith mat ab wo ha mah. Ha'i atsh wa e tho'ibia ab ha amjed g maipith
58011034	ch ab amjed mam chum s-ha kokthaimk g meikaj ch is-pahyokaj. Tho wabsh o'othham ch eda ab bei g ge'e gewkthag k am s-chechojim ha gewito g e-obga ab a'ai jejewed amjed.
58011035	Jiosh atsh wa ab uhpam i ha chegitoich g ha-ko'ithag ha'i u'uwi mo ab s-wohochuth. Ha'i atsh wa wabsh s-ap e taht k e ko'ij pi thagitoimk g e-wohochuthadag no pi s-mahch mat g Jiosh ba'ich i s-kehg thoakag ab wo ha mah.
58011036	Ha'ijj amsh wa s-ko'okam has ha ahg ch ha gewittan k ha'i ha wupulsh k gd hu si ha kuh.
58011037	Ha'ijj amtsh wa ha ma'ichshulig k ha'ijj an ha eda si ha hikuch k ha'ijj g is-pahyokaj am ha koktha. Mu'ijj ash sha'i si sho'ig ch wabsh g ha'ichu thoakam e'elithagkaj e e'enigadathch. Msh wa mu'i ha sho'igchuth ch pi ab hu ap ha neith.
58011038	Kumsh wa ha sho'igchuth no pi d si s-ap hemajkam. An o wabsh oiopo tohono jewed oithk ch ka'akwulk oithk ch am wabsh kih wahpag ch ed ch chehcho ch ed.
58011039	Ith o wehs d ha-ap'ethag am Jiosh wehhejed no pi ab s-wohochuth. T eda chum koi ab hu nei mo wa haschu ha ahgith g Jiosh mat hab wo ha juni.
58011040	Jiosh at hab masma ap'ech mat ab t-wehm wo bei g ba'ich i s-kehg ap'ethag.
58012001	Neh, ihtham mu'i hemajkam at e nako no pi ab s-wohochuth g Jiosh. K ith am t-chehgithch matt ahchim hab wa'ap masma wo t-nako. Mu'i o ha'ichu gd hu wabsh i chum t-wulshshap. Kutt hemho wa ab wo si i t-hawpkaj hab masma mat g e wopoichuththam. Hegam mo d e wopoichuththam at am s-gewkam wo wohp heg oithk mamt hebai wo i ha cheki. Kutt ahchim hab wa masma am s-gewkam wo i t-nako t-wohochuthadag ed.
58012002	Pegih, tt hig am wo i t-gewpkai Jesus wui. Heg at ab i t-mah g t-wohochuthadag k wo wa s-ap t-nahto heg eda. Pi at sha'i thagito g e-chikpan, chum as e muhkith ab kots t ab k ab nako g si edathag no pi ab behiog g s-ap tahhathkam. Tsh g Jiosh ab si has elith k an e wehm thahshch e-kownal thaikud ed.
58012003	Mu'i ha'ichu at ab nako g Jesus k ab ep nako g keh'ithadag ab ah amjed g pi ap hemajkam. Pegih, mt ahpim am hab wa'ap wo si e nakog k pi wo sha'i ha'asa.
58012004	Koi amt ha'ichu sha'i nako ab wui gegokch g pi ap'ekam.
58012005	Pi g am wo pi chegito mo ab si i em-gewkemhun g Jiosh ch hab masma ab em-wehm neok mam d a'aligaj mash wa hab kaij: Ni-a'aliga, s-gewkam ani em-shohbith heg hekaj pi ap em-chu'ichig nani pi si em-tatchua. Mt heg hekaj am wo si i oithahim k s-gewkam wo e nakogath.
58012007	Pegih, ab g wo nakogi g e-sho'igthag hab masma matp hems g em-ohg s-gewkam ha'ichukaj wo em-shohbi. Em-sho'igthag o am chehgithch mo g Jiosh hab masma hab em-juhkch mam d a'aligaj. Pi o woho d ha-alithag hegai mam pi ha'ichu i shohbith.
58012008	Jiosh at si s-ko'okam wo em-shohbithath. Kumt hekaj wo s-mahchk mam d a'aligaj.
58012009	Neh, em-jehj atp hems ab s-gewkam ha'ichu em-shohbi. Kum ab si has ha elith. Pegih, ba'ich o i matt ab wo i t-thagito t-ohg Jiosh wui k ab wo bei g pi ha huhugetham thoakag.
58012010	T-jehj ith thahm jewed o he'es ab ha'ichukaj s-gewkam t-shohbithahim hab elithch mo s-ap'e. K wabshaba g Jiosh ab ha'ichukaj i t-shohbith mat hab wo t-juh matt d wo hekia s-ap'ekamk mo heg hab masma.
58012011	Pi o ta hohho'ithama mo hekith i s-gewkam t-shohbith g Jiosh. Ch wabshaba heg amjed bebhe g si s-ap'ekam thoakag ch hahawa si s-ap t-tahtk.
58012012	Mt hekaj ab wo si e gewpkai Jiosh wui k wo s-gegokim gegokiwua.
58012013	Am g hab wo junihith g s-ap'ekam mamt am wo i gewpka e-himthag oithk. Kut am wo em-nei hegam mo pi gewpkthag k atp hems ab wo i gewpka.
58012014	Am g wo i e nakog k wehs s-ap ab wo ha neithath g hemajkam ch am hab wo junihith g s-ap'ekam ha'ichu namt pi hab wa'i masma am wo i wahp Jiosh kihthag ed.
58012015	Am at wo i wah g bagatalig em-shahgith mamtp wo thagito g Jiosh hemajimatalig. Am g a'ai wo si e nuhkuthath mat pi hab wo e juh.
58012016	Am g wo s-e nen'oithath mamt pi wo e uamhu g pi ap'ekamkaj wabsh pehegchuthch g Jiosh ha'ichu hab masma matsh wa hab e juh hegai mash hab chehgig Esau. Ith ash d ge'echu ha-alithag. K heg hekaj ha'ichu d chum ap'ethaj. Kush wabshaba pi ab hu has sha'i elith ch gagda mat si hemho gegosig ab i nei heg amjed.
58012017	S-mahch am matsh am hahawa chum gawul juh g pi ap e-chegitoi k chum shoak. Tsh wabshaba g ohgaj am hahawa pi e nako mas ab wo mah g Jiosh ho'ige'ithalig.
58012018	S-e g wo nen'oithk no pi d si s-has ha'ichu ihtha Jiosh ha'ichu ahga mamt ab i kaiha. Neh, t-shohshonbad atsh ab wui hihi g Sinai Tho'ag matsh ab wo kaiha g Jiosh chehanig. Kush g mehi an thahm wuhshani hegai tho'ag. K an ha wehgaj g s-chuhugam an kahch ch g s-gewk hewel an med
58012019	ch g kuikud ab kaitha. K ab hema g neok. Tsh am i kah g hemajkam ihtha mash ab neok k ab si shoani ch ab ahgith g Mosesbad mo pi kaimk hegai ne'oki.
58012020	Jiosh ash ab ha chehani ch hab kaij: Pi amt ab hu wo i chehchsh ith ab tho'ag. Kumt hemho wa wo mua matp hedai am hab wo e juh, chum as d wabsh wo ha'ichu thoakamk. Kush ith s-ehbith g hemajkam.
58012021	Kush sha'i si s-ta ehbitham ha'ichu hab mahs. Sh g Mosesbad hab kaij: Ih, sha'ani wa'i si s-ehbith ch si gigiwuk.
58012022	Pegih, ch ahchim hemuch hab wa'ap kaiham g Jiosh ha'ichu ahga. K g Jiosh kihthag d si s-wohom t-kihthag ch d thahm kahchim ch ed Jerusalem kihhim. Bach a'aga amai mo am ha'ichug Sion Tho'ag. K ith heg wa wepo mach ahchim hab wa'ap ab wui t-gewpkathch g tho'ag hab masma mash wa g t-shohshon. Mu'i mihl anghil o an ha'ichug anai Jiosh kihthag ed.
58012023	Kutt ahchim mach ab s-wohochuth g Jiosh ha'ichu ahga an wo i t-hemapath k an wo ha'ichugk ch wo si s-hehgigk. Heki o hu an o'ohadag g t-chechgig mach d a'aligaj g Jiosh. Kutt g si hemako alithaj wehm wo edgithath wehs ha'ichu. Jiosh o d si usagakam wehs hemajkam ha thahm. Kuch ab s-wohochuth. K heg wa wepo matt heki hu ab wui hihi. An o ha'ichug hegam mat heki hu koi am i e ap'echuthk Jiosh wui. Kutt am wo ha wehmajk.
58012024	Ab att i s-wohoch g Jesus nat pi heg am i ap'ech g wechij ha'ichu ahgaj g Jiosh t-wehhejed. E at iawua g Jesus eh'ed mat e muhkith k hab gm hu hab i juh g pi ap t-chu'ichig. Ith o ba'ich i s-kehg d ha'ichu mo hegai matsh wa g Abelbad hab e juh.
58012025	Neh, nahnko masma o ab t-wui neok g Jiosh ithani. Kumt pi gm hu wabsh wo s-ohhoth g ne'okij. Hegam mash wa pi ab hu kaiham hegai mash am ha ahgith g Jiosh ha'ichu ahga ash wa pi e tho'ibia. Kutt ba'ich wo i bei g s-ko'ok t-namkithadag mattp pi ab hu wo kaiha hegai mo ab neok thahm kahchim t amjed.
58012026	Ne'okij ash wa u'ugij g jewed ab Sinai Tho'ag amjed. K wabshaba ia'i ithani hab kaij: Am ant ep wo u'ugij pi heg wa'i jewed ch wabshaba g thahm kahchim ehp.
58012027	Neh, ith o hab d ahga mat g ha'ichu nahtoij wo e u'ugijith k im hu hab wo i e juh. Tsh heg an wo wa'i wih mat haschu pi ap wo e u'ugij.
58012028	Pegih, tt ab wo si i ho'ige'el g Jiosh mat ab i t-ui ith eda kownaltalig mat pi ha'ichu wo e nako mat wo u'ugij. Ab att hig wo si ihm g Jiosh am hohho'ithaj oithch ab has elithch ch ab ep s-wohog elith.
58012029	Jiosh atsh wehs wo hugio g pi ap'ekam hab masma mat g mehi wo hugio g s-mehithkam.
58013001	Neh, ab am a'ai e wui si pihk e elith hab masma mam d e-hajunim ab ihmch g Jesus Christ. Pegih, pi g wo sha'i thagito ihtha.
58013002	Nt ep wo em-ahgi mamt am wo i ha wahpki g sho'igkam e-kihki ed, chum ams pi ha mahch. Batsh wa e juh ha'i k hahawa chum nei moki d anghil.
58013003	Am g wo wa s-ha chegitok hegam mam gd hu si ha kuhpch hab sha masma mamtp hems ahpim am ha wehm kuhpi. Am g wo s-ha chegitok hegam mo e sho'igchuth hab sha masma mamtp hems ha wehm e sho'igchuth.
58013004	Ab amt wo si has elithath g hohnta ch wo si e nuhkuth a'ai e wehhejed. Jiosh at ab wo ha mah g s-ko'ok namkithadag hegam mat pi wo e nuhkuth ch hegam mat wo ha ehs g ha-wehm kihkam.
58013005	Pi g heg wa'i s-kaisthag ab wo tatchuath ch wabshaba wabsh wo s-ap e tahtkkath heg hekaj mam haschu i edgith. Jiosh ash hab kaij: Pi ant hekith wo sha'i em-thagito. Chum ant hekith wo em-wehmajk.
58013006	Pegih, tt ab hig wo si i t-gewpkath k hab wo chei: Jiosh o i ni-wehmaj. Kunt pi hekith ha'ichu wo sha'i ehbithath. Pi at hedai has wo ni-juh, heg hi wa mat g Jiosh wo hiwigi.
58013007	Am g wo s-chegitok g ha'ichu ha-ahga hegam mo wehpeg am ahgahim g Jiosh ha'ichu ahga. Am g wo i chegito mo has masma in d thothakamkahim ch has masma e ko'ij k am oithk hab wo i juh g ha-wohochuthadag.
58013008	Jesus Christ o am hab wabsh i masma ith i tashkaj mo wa gd hu i heki hu ch am hab wabsh wo i masmak chum hekith.
58013009	Kumt pi wo sha'i hiwigi mas g gawul mahs mashchama im hu hab wo i em-juh ab amjed g s-ap'ekam himthag. Ha'i o an u'ukch g heki hu t-himthag chehanig hab e elithch mat hab masma wo i gewkai g e-wohochuthadag. T wabshaba ith pi wo sha'i i ha wehmt. An att wo u'ukchith g Jiosh hemajimatalig. Bat wa masma wo i gewka g t-wohochuthadag.
58013010	Hegam mo an u'ukch g heki hu e-himthag chehanig o ge iagchulithakud. Pegih, ch ahchim hab wa'ap ge iagchulithakud. K d hegai kots mat g Jiosh si Kehsha ab ab e muhkith. T hegam mat hedai wabsh g chehanigkaj wo chum i e gahgithahi g e-tho'ibiathag pi wo sha'i bei ab amjed ihtha t-iagchulithakud.
58013011	Uhgchu pahl o am iagchulith g ha'ichu thoakam eh'ed am heg eda Si Hekia S-ap'ekam Kih mat heg hekaj im hu hab wo i juh g pi ap ha-chu'ichig g hemajkam. Kush g ha-chuhkug g ha'ichu thoakam gm hu jeg ed e memheith.
58013012	Pegih, t g Jesus heg hekaj gm hu jeg ed e muhkith k g e-eh'ed iawua mat im hu hab wo i juh g hemajkam pi ap ha-chu'ichig.
58013013	Ahchim o d t-edathag g pi ap t-chu'ichig. Kut eda heg ab moht am t-wehhejed. Pegih, tt wo si s-hehgigam a'agath mo d t-tho'ibiakam am i thagitok g heki hu t-himthag.
58013014	Pi ach ia hu d si kihkam ith thahm jewed. An ash hab chu'ig g s-kehg kihhim am t-wehhejed. Kuch heg wui am nenea.
58013015	Ab o t-ab matt chum hekith ab wo si has elithath g Jiosh. Ith o heg wa wepo mo d t-iagchulitha Jiosh wui. K g Jesus i t-wehmt mach hab wua. Chum att hekith ab wo ho'ige'ithath g Jiosh am chehchegch.
58013016	Pi g am ha'asa hab wo juhni g s-ap'ekam k ab wabsh a'ai wo i e wehmajk. K ith hab wa'ap heg wa wepo mo d t-iagchulitha. K g Jiosh s-hohho'ith.
58013017	Ab g wo s-ha wohog elithath g e-wanimedtham. Ihtham o chum hekith am nuhkuth g s-ap'ekam em-thothakag nat pi hemho wa am wo i ahgahi g e-chikpan am Jiosh wui. Kumt ab wo ha mah g s-ap tahhathkam ha-chikpan ed mamt ab wo ha wohog elithath. Pi at ha'ichu em-wehhejed wo s-kehgajk mamt ab wo ha mah g pi ap tahhathkam.
58013018	Am g wo wa tahnith g Jiosh mat wo i ni-wehmajkath. Bani wabsh s-junimk g s-ap'ekam ch pi sha'i ha'ichu hab wua manis hekaj ni-kudut.
58013019	Kumt heg hekaj ab wo i tai g Jiosh mant s-hohtam am wo i ni-thagito. Nt hab s-hohtam am uhpam wo i em-chehgim.
58013020	Ahni ani hab wa'ap ab ha'ichu tahni g Jiosh mat hab wo em-juni. S-mahch am mat g t-kownalig Jesus e muhkith mat wo i t-ap'ech Jiosh wehhejed. T g Jiosh ab i wuhshath muhkig t amjed s-hohho'ithch mat has e juh. Kut g hab elithaj hahawa pi hekith gawul wo e juh. Jesus at chum hekith wo t-nuhkuthath.
58013021	Pegih, ni ab tahni g Jiosh mat ab wo em-mahkath mam haschu i tatchua mamt hekaj am hab wo junihith g tatchuij. Jesus o ab t-makiog g gewkthag. Kutt ab wo si has elithath chum hekith.
58013022	Neh, pi o sha'i chewaj ihtha ni-o'ohana. Kuni ab si em-ahgith ahpim ni-wehm wohochuththam mamt wabsh si s-ap e taht k wo kaiham k ab wo bei g i wehmtadag.
58013023	Am ant wo em-ahgi mamt i wuhshath g Timothy mamt wa gd hu si kuh. Kunt wo bek am i em-chehgimedk matp wo sha s-hohtam jiwia.
58013024	Am g wo ha ahgith g e-wanimedtham ch wehs g t-wehm wohochuththam mat ab wo i s-t-ho'ige'el. T-wepnag iia Italy t am o am hab wa'ap s-em-ho'ige'ith.
58013025	Jiosh at wo wa s-em-ho'ige'el.
59001001	Am ant wo i em-o'ohani ahni James mani d piongaj g t-kownalig Jesus Christ.
59001002	Am g wabsh wo si s-ap e tahtkkath mat hekith ab wo em-a'ahe g sho'igthag.
59001003	Ith o a'appem g em-wohochuthadag ch wo i gewkai. Kumt hab s-ap wo nahtoisk ch s-ap wo nakogath g e-sho'igthag.
59001005	Ha'ijj amtp hems ha'ichu pi amichuth. Kuni am em-ahgith mamt ab wo tai g Jiosh g amichuthadag. T ab wo i em-mah. Jiosh o si s-ba'ama ab ha mamka g hemajkam mo haschu i tatchua ch pi ha keh'ith.
59001006	Mt wabshaba hemho wa wo s-wohochuthath mat hab wo em-juni g Jiosh mam haschu ab i tahni. Hegam mo pi wohochuth at wabsh ha'ichukaj wo e kudu hab sha masma mat g shuhthagi g hewelkaj wo e kudut k an a'ai has wo e wuath.
59001007	Ihtham at g Jiosh pi am hu hab wo ha juni mat haschu ab wo i tai
59001008	no pi pi am hu shelinim wawani g ha-wohochuthadag.
59001009	Chum achs hems ha'ijj d sho'igkam ch eda wo chum si s-ap t-tahtkkath nat pi t-tho'ibia g Jiosh.
59001010	Kut g s-kakais hab wa'ap wo chum si s-ap e tahtkkath e tho'ibiak. Jiosh o am wehs t-wepo t-ha'ichuchuth. S-kakais at ha'as s-hohtam gm hu hab wo i e juh mat g sho'igkam.
59001011	T g si s-has ha'ichu hab ha-juni wo huhug hab sha masma mat g ha'ichu wuhshanig wo huhug mat hekith wo gaksh g jewed am s-toni k ed.
59001012	Tt wo si s-ap t-tahtkk matt hekith s-ap ab wo nako g t-sho'igthag. Ab o t-mahkch g Jiosh g wechij thoakag ahchim mach ab si tatchua ch am wo i t-wahpki e-kihthag ed matt hekith wehs wo gahi wuwha g t-a'appemadag.
59001013	Pi g hab wo sha'i cheh'i mas g Jiosh hab chum em-wua mamtp wo sha pi ap nako g e-a'appemadag k hab wo juh g pi ap'ekam. Jiosh o pi hekith hab wua g pi ap'ekam ch pi hedai hab chum ha wua mas hab wo juh g pi ap'ekam.
59001014	O'othham o wabsh hejel e-tatchuikaj hab wua g pi ap'ekam. T g Jiosh ab wo i ha mah g s-ko'ok namkithadag heg wehhejed.
59001016	Ha'i o chum ha iattogith ch hab chech'e mo g pi ap'ekam ab d Jiosh amjedkam. Pi g ab hu wo sha'i ha wohochuth, ahpim ni-wehm wohochuththam.
59001017	Jiosh at s-kehg nahto wehs ha'ichu. K wehs s-kehgaj hegai mo ab t-mahkch. Tash ch mashath ch huhu'u hebaichuj pi ab hu t-mahkch g tonlig no pi g jewed e nodgith. K wabshaba g Jiosh pi hekith gawul e wua ch chum hekith tonlithch g t-chegitoithag g wohokamkaj.
59001018	Jiosh at am i t-tashogi g wohokam. Kutt ab i s-wohoch. T hekaj ab i t-gawulkath k ab i t-mah g wechij thoakag matt d wo a'aligajk.
59001019	Pi g wo s-e hohtkith mamt ha'ichu hab wo chei. Ba'ich o i s-ap'e mamt wo ha'ichu kaihamath. Pi g am wabsh pehegi ha'ichukaj wo babgat.
59001020	Pi at hab masma wo i e ap'ech g pi em-ap'ethag. Jiosh at am wo wa'i ap'ech g pi t-ap'ethag.
59001021	Gam g hu hab wo i juhni wehs ha'ichu mo s-bihtagi am em-chegitoi ed ch am em-thoakag ed. Ab g wabsh wo i e sho'igchuth Jiosh wui k ab wo i s-wohoch g ha'ichu ahgaj. Kut heg hekaj wo em-tho'ibia.
59001022	Pi g am wo hejel e iattogithath mamt wabsh wo kaihamath g Jiosh ha'ichu ahga ch eda pi am hu hab wo junihith.
59001023	Jiosh o'ohana o hab sha masma mo g neithakud matt heg eda ab wo i t-neith k wo cheh mo haschu pi kehg hab mahs am t-thoakag ed.
59001024	Pi g gm hu wabsh wo hihim pi am hu i chegitok mo has mahs g em-thoakag
59001025	k wabshaba am wo si oithahith g Jiosh ha'ichu ahga ch am hab wo junihith. T g Jiosh ab wo si i s-em-ho'ige'ith k ab wo i em-wehmt wehs ha'ichu hab em-juni ed. Kut g ha'ichu ahgaj ab wo i em-wuwhas pi ap'ekam t amjed.
59001026	Hegam mo hedai hab kaij mo d Jiosh wohochuththam ch eda wo pi ap neneokath o wabsh hejel e iattogith. K g ha-himthag pi ha'ichu wehhejed s-kehgajk.
59001027	Bo d elithag g Jiosh mat g t-wohochuthadag ha'ichu wehhejed wo s-kehgajk. Hemho wa att wo si t-nuhkuthath mat pi wo t-padch g jewed t ab ha'ichu. Kut hab ep wo t-juh g t-wohochuthadag matt ha'ichukaj wo i ha wehmajk hegam mo d hehe'ejel wihpkam u'uwi ch a'al. T hab pi wo e sho'igchuthath.
59002001	Ab am s-wohochuth g t-kownalig Jesus Christ. Pegih, k pi hab chum chu'ig mams pi ab hu wo ha ha'ichuch g sho'igkam.
59002002	Pi o ap'e mamtp hema wo si s-ap thai g s-kais o'othham k eda hab wo ah g sho'igkam mat gm hu wabsh wo kehkkath o wo thahiwua jewedo.
59002004	Pi o ap'e g em-tatchui mamtp ha ba'ich ab wo i ha'ichuch g s-kais o'othham.
59002005	Jiosh ash ab ha makiog g sho'ig hemajkam g ge'e wohochuthadag mat am wo ap'ethagk kihthaj ed. Kutsh wehsijj ab wo i ha wahpki hegam mo ab tatchua.
59002006	M eda ha'i pi ab hu has ha elith g sho'igkam ch hegam wa'i s-kakais ab si has ha elith. Am g wo i oithahim mo ha'i g s-kakais em-sho'igchuth ch am i em-wahpkith chehanig ch ed
59002007	ch s-ko'okam has ahg hegai mach ab ihm mo d t-tho'ibiakam.
59002008	Am g hab wo junihith g Jiosh chehanig mo hab masma an o'ohanas: Ab amt wo si pihk e elithath wehs ha wui g hemajkam hab masma mam has i masma hejel e wehhejed si pihk e elith.
59002009	Mt wo melchkwuhith g Jiosh chehanig mamtp ab a'ai wo i ha ga'agwulkathath g hemajkam ab ha neithch mo has i mahs.
59002010	Kumt d wo pi ap chu'ijkamk am Jiosh chehanig ed mamtp chum hems al hemako chehanig wo melchkwua.
59002011	An o hab chu'ig mamt wo si e nuhkuth heg wa'i wehhejed hejel e-wehm kihkam ch an hab ep chu'ig mamt pi wo mua g hemajkam. Kumtp hems s-ap wo e nuhkuth g e-wehm kihkam wehhejed k wabshaba d wo pi ap chu'ijkamk mamtp wo hema mua.
59002012	T wabshaba g Jiosh gm hu hab i juh g pi ap t-chu'ichig mat wo t-tho'ibia ab amjed g s-ko'ok t-namkithadag mat hekith wo t-lothai. Pegih, tt hemho wa hab masma hab wo t-junihith ch hab wo kaijjith mach d t-tho'ibiakam ch ab wo i s-ha ho'ige'ithath g hemajkam. Pi at ab hu wo i ha ho'ige'el g Jiosh hegam mat pi ab hu wo ha ho'ige'ithath g hemajkam.
59002014	Pi o woho d Jiosh wohochuththam hegam mat pi hab wo junihith g tatchuij. Kut pi wo ha tho'ibia. Ha'ichu hab t-juni at wo t-wohokamch machs d wohochuththam.
59002015	Neh, matp hems ha'i g t-wehm wohochuththam d wo sho'igkamk ch wo ha'ichu si tatchua.
59002016	Pi o ap'e machs pi am hu wo i ha wehmt k hab wabsh wo chei, “Jiosh at wo wa'i i em-wehmt.”
59002017	Pi ach woho wohochuth g Jiosh mattp pi am hu hab wo junihith g tatchuij.
59002018	Ha'ijj amki hab e elith mamt ab wabsh wo s-wohochuthath g Jiosh ch eda pi am hu hab wo junihith g tatchuij. K eda hab chu'ig mat g ha'ichu hab t-juni wo tashogi g t-wohochuthadag.
59002019	Jijawul o hab wa'ap chum s-wohochuth mo an hema d Jiosh ch sha'i si s-ehbith ch eda pi am hu hab junihim g tatchuij ch hab masma e chehgithch mo pi d sha'i e tho'ibiakam.
59002020	K heg hekaj tasho mo pi woho wohochuth g Jiosh hegam matp hedai pi hab wo junihith g e-wohochuthadag. Am ant ha'ichu ep wo em-ahgi mant hekaj wo si tasho em-chehgi ihtha.
59002021	Ab ach d amjedkam hegai mash hab chehgig Abraham. Kush heg ab s-wohochuth g Jiosh. Tsh g Jiosh am cheha matsh ab wui wo iagchul g e-alithag mu'ak. Tsh g Abrahambad am woho hab chum juh k hekaj e chehgith mo ab s-wohochuth g Jiosh ch d e tho'ibiakam. Tsh g Jiosh am hahawa pi hiwigi mas wo mua g e-alithag no pi wabsh a'appem g wohochuthadgaj.
59002022	Abrahambad at ab wehnath g ha'ichu hab e-juni g e-wohochuthadag. Wohochuthadgaj at s-ap i e nahto heg hekaj ha'ichu hab junij.
59002023	T hekaj am e wohokamch hegai mo an o'ohanas: Abraham at ab i s-wohoch g Jiosh. K heg hekaj hab kaij g Jiosh mo d e tho'ibiakam ch pi ha chu'ichig. Neh sh g Jiosh am hahawa hab masma ihm mo d nawojij.
59002024	Pegih, ith o am t-chehgithch mo pi d e tho'ibiakam hegam mat hab wabsh wo kaijjith mo d wohochuththam. Hemho wa att am hab wo junihith g t-wohochuthadag ch hab wa masma am wo t-chehgi mach d t-tho'ibiakam.
59002025	Am g wo s-chegitok mo haschu an o'ohanas ab amjed g Rahabbad. Heg atsh wa ha'i ha tho'ibia g t-shohshonbad mash eda g wehmaj o'othham s-ha kokthaimk. Ith at am wohokamch mo ab s-wohochuth g Jiosh. Kutsh g Jiosh tho'ibia.
59002026	Pegih, am ach t-chehgithch g ha'ichu hab t-junikaj mach haschu ab i s-wohochuth. K hegam mat pi am hu hab wo junihith g Jiosh tatchui pi ab hu wohochuth g Jiosh.
59003001	Pi g am wabsh wo s-e hohtkithath mamt d wo ha mashchamthamk ch wo ha ahgithath g ha-chu'ichig. Jiosh at ba'ich i s-gewkam wo hudaw mach haschu has i junihim ahchim mach d ha mashchamtham natt pi chum ba'ich wo i s-mahchk mo haschu d s-ap'ekam.
59003002	S-ap at d wo o'othhamk ch s-ap wo nuhkuthath g e-thoakag hegam matp hedai s-ap wo nuhkuth g e-nehni mat pi wo pi ap neo.
59003003	Chum as si chumaj g t-nehni ch eda d si s-has ha'ichu hab masma mo g pilin. Pilin o d al chum ha'ichu. Kutt eda wo pilindath g kawyu k hekaj wo t-nako matt wo i nodagi mattp hebai wo i s-nodgitham.
59003004	Nt ep wo wepogi g wahlko nodgithakud matt hekaj wo i nodagi g ge'e wahlko, chum as has masma s-gewkam wo medath g hewel.
59003005	Nt ep wo wepogi g al chum chuhthagi mat mu'i wo mehi g u'us. Pegih, k am wa tasho matt hab wa'ap wo t-nako matt ge'e ha'ichu wo padch g t-ne'okikaj.
59003006	Pi kehg ne'oki o ab d Jiawul amjedkam. Kutt hekaj wo padch g t-chegitoi ch t-thoakag hab masma neneokch.
59003007	T wo e nako g hemajkam mat wabsh chum has mahs ha'ichu thoakam wo mahshoch nat pi ha mahshoch g jewed t ab ha'ichu oiopotham ch ha'ichu tha'atham ch wahammad ch waptopi.
59003008	T wabshaba pi hedai wo e nako mas wo hejel thotholimagi g e-nehni. Chum o hekith e nahtokch mat hab wo juh g pi ap ne'oki k hekaj wo padch g t-chegitoi.
59003009	Hebaichujj ach i thagitokch g t-nehni am Jiosh wui ch hekaj hehgchulith ch eda hebaichujj has ha ahg g hemajkam. K eda g hemajkam d Jiosh nahtoi. T e wepo masma chum ha nahto.
59003010	Ith o heg wa wepo mach has ahg g Jiosh mach eda chum hehgchulith.
59003011	Neh, no hig ab e wehm i tha'iwuni g s-kehg shuhthagi ch s-onk shuhthagi shon k amjed?
59003012	No ab i wushke g suhna uhdwis wa'ug ab? Pegih, k haschu ahgch ab em-amjed e wehm i wushke g hehgchulitha ab Jiosh wui ch has ahga ab hemajkam ha wui mo eda ihtham d Jiosh nahtoi?
59003013	Pi g hab wabsh wo cheh'i mam s-chu amichuth. Bag wo juhnith g s-ap'ekam ch hab masma wo e chehgi mam s-chu amichuth.
59003014	Pi g am wo ha iattogithath ch pi wo chum ge e haschuthath mo ab em-mahkch g Jiosh g amichuthadag mamtp wo s-ta ke'ithamak ch wo s-chu hehgamkk ch ep wo s-chu tha'ath.
59003015	Pi o ab hu d Jiosh amjedkam hegai s-ta ke'ithamadag ch s-chu hehgamthadag ch s-chu tha'amkam. T pi hab wo chum chu'igk hegam mo e tho'ibiakch. Tho wabsh jewed thahm ha'ichu ch ab d amjedkamaj g Jiawul hegai hab mahs ha'ichu.
59003016	Mu'i o ha'ichu pi ap'e mo hebai hab chu'ig g s-chu hehgamthadag ch s-chu tha'amkam. Wehs nahnko mahs pi ap'ekam o am hab chu'ig.
59003017	Kuch wabshaba ahchim mach u'ukch g amichuthadag ab Jiosh t amjed d hekia s-ap'ekam ch s-thotholima ch ab ha o'othhamchuth g hemajkam ch s-ha ho'ige'ith ch ha wehm s-hemajim neneok ch pi ha iattogith.
59003018	Am g wo ha thotholimachuth g hemajkam. Kut g Jiosh am wo i ha ap'ech mat am hahawa hab wo junihith g s-ap'ekam.
59004001	Ha'ijj amsh am a'ai e kam'on ch e cheggia mam eda d chum e tho'ibiakam. Nt wo em-ahgi mam hab masma hab e wua nam pi ha'ichu s-behimk mo pi ab hu d em-wuikam
59004002	ch wo ha cheggia k wo ha mua mamt wo bei. K eda g Jiosh ab chum em-makiog mam haschu i tatchua. Ab g wabsh wo tahni. T wo em-mah. Pi am edgith nam pi pi ab hu tahni.
59004003	T wabshaba g Jiosh pi ab hu wo em-mah mam haschu i tahni matp g em-tatchui pi wo ap'ek.
59004004	Ha'ijj am tatchua g pi ap'ekam ch hekaj d obgaj g Jiosh.
59004005	K wabshaba an hab chu'ig Jiosh heki hu o'ohana ed mash g Hekia S-ap'ekam Gewkthag ab wui kehk g pi ap t-tatchui.
59004006	Bo wa masma ab t-makiog g Jiosh g gewkthag matt pi hab wo junihith g hejel t-tatchui. Bo chu'ig g o'ohanaj: Jiosh o si s-ha ho'ige'ith hegam mo e sho'igchuth ch wabshaba ab ha wui kehk hegam mo si e hahaschuth.
59004007	Mt heg hekaj ab wo i e thagito Jiosh wui k ab wui wo gegokkath g ge Jiawul mamt pi hab wo junihith g tatchuij. T g Jiawul s-hohtam wo i e mehkoth ab em-amjed.
59004008	Ab g wo i miabith g Jiosh. Kut ab aigo epai wo i em-miabi. Am g wabsh wo thagito g pi ap ha'ichu hab e-juni ahpim mam ge gohkpa chegito mamtp woho wo s-kaim g Jiosh. T g Jiosh wo i ap'ech g em-thoakag.
59004009	Am g wabsh wo si pi ap e tahtk k wo iawua g e-oh'og heg hekaj pi ap ha'ichu hab e-juni ch pi wabsh wo hehemath ch pi wo s-e tahhathchuthath heg hekaj.
59004010	Ab g wo i e sho'igchuth wui g Jiosh. T heg ab wo si em-ha'ichuch.
59004011	Pi g am wo a'ai has e ahgath, ahpim ni-wehm wohochuththam. Hegam mat hab wo e junihith o ab wui gegok hegai chehanig mo hab chu'ig matt ab a'ai wo si pihk t-elithath. Heg o wa wepo mo hudawk mas s-ap'e g Jiosh chehanig. K eda hab chum mahs matt hab wabsh wo junihith.
59004012	Heg at wo wa'i t-lothai mo hedai t-mahkch g chehanig. Ab o hejel ab g Jiosh mas wo t-tho'ibia o im hu hab wo i t-juh ab e amjed. K heg hekaj pi ab hu em-ab mams am wo has ha ahgath. Ab g wabsh wo thagito g lothaita Jiosh wui.
59004013	Ab g wo i ni-kaiham ahpim mam ab si e hiwig ha'ichu k ab. Tp hems hema hab wo chei mat hemu s-hohtam wo chihpia am hema kihhim wui k am wo kihkath ahith ab mat wo ha'ichu chikpan k mu'i wo nahto g lial.
59004014	Kum eda pi mahch mas haschu has wo e juh ba'ich tash. An amt al he'es wo i e neith k an wabsh wo i huhug hab sha masma mo g kuhbs.
59004015	Bamt wo chum chei, “Matp d wo Jiosh tatchuik, kutt hab wo juh ha'ichu.”
59004016	M eda am ge e hahaschuth mamt haschu hab wo juh. Pi o ap'e mams hab masma wo ge hahaschuthath.
59004017	Kut d wo pi ap chu'ijkamk matp hedai pi am hu hab wo junihith g s-ap'ekam mo eda s-mahch mat has wo chum e juh.
59005001	Ab g wo kaiham mant haschu wo o'oha mamtp hedai s-e kakaischuth hab wuathch g pi ap'ekam. Bamki chum e elith mamt ge'e ha'ichu wo edgithath kekeltk. T wabshaba g em-kaisthag wabsh wo huhug. Kumt wo shoanith ch ab wo ai g s-ko'ok e-namkithadag.
59005004	Em-kaisthag o si ge'ej ch wohokamchuth mam pi ap ha namkith g e-pionag. Hegam o d wabsh sho'igkam ch am em-ahgith g pi e-ap'ethag ch shoani. M wabshaba pi ab hu ha kaiham ch chum hems ab ha'ichu ha abchuth ch ha koktha. K ihtham pi e nakog mas wo e tho'ibia. K wabshaba g Jiosh ab ha kaiham ch wo ha tho'ibia. Ahpim mam e kakaischuth ha sho'igchuthch am ab aihim g lothaita hab masma mat g wipsilo wo e gi'ichuth k ab wo ai mamt wo ha koktha.
59005007	Pegih neh, ahpim ni-wehm wohochuththam, am g wabsh wo s-e tahtk ch nenida mat ep wo jiwia g t-kownalig Jesus Christ. Am g wo neith mo has masma nenida g eshtham g juhki mat wo i wuhsh g eshaj.
59005008	Mt hab wa'ap s-e tahtkk ch wo nenidath ch am wo si e gewkemhu no pi e aihim mat ep wo jiwia g ge'echu t-kownalig.
59005009	E o nahtokch mat hab wo juh g lothaita. Pi g hedai has wo ahgath. Kut hab wa masma pi hedai has wo em-ahgath.
59005010	Am g wo i ha chegito g Jiosh ha'ichu i tashogiththam. Hegam ash wa s-e tahtk ch nakog g e-sho'igthag. Kumt am ha oithk hab wo chum masmak
59005011	nam pi s-mahch mo g Jiosh ab ha mahkch g s-ap tahhathkam. Hegai kelibad mash hab chehgig Job ash hab wa'ap s-e tahtk ch nakog g e-sho'igthag. Tsh g Jiosh am hahawa wehhejed ge'e ha'ichu i ap'ech. Ith o am t-chehgithch mo si s-t-ho'ige'ith ch si pihk e elith t-hekaj.
59005012	Am g hab wabsh wo juhni mamt haschu hedai wo i ha ahgi mamt hab wo juh. Pi o ap'e mams wabsh chum hekith wo i gewkathch g e-ne'oki am chehchegch g Jiosh. Jiosh at wo em-lothai mamtp hab wo e juh.
59005013	Nam am hu ha'i ha'ichukaj i e kudut? Pegih, e g wo ho'ige'ithahun. Nam ha'i s-hehgig? Pegih, ab g wo si hehgchulith g Jiosh g nen'eikaj.
59005014	Nam am hu ha'i kok'o? Bo chum mahs mamt ab wo i ha wai hegam mo am d ge'eged em-shahgith. T hegam ab wo em-huhu g e ko'atham a-saithihkaj k wo e ho'ige'ithahu em-wehhejed
59005015	s-wohochuthch mat g Jiosh wo em-thoaj. Kut woho hab wo e juh. Mamtp g pi ap e-chu'ichigkaj kok'o, t g Jiosh gm hu hab wo i juh g em-chu'ichig.
59005016	Kumt heg hekaj ab a'ai wo e ahgi g pi ap e-chu'ichig k wo e ho'ige'ithahu a'ai e wehhejed. T wo em-thoaj g Jiosh. Mu'i at ha'ichu hab wo ha juni g Jiosh hegam mat ab wo tahnith ch d wo s-ap'ekam o'othhamk.
59005017	Heg at hekaj hab e juh mash haschu g Elijabad ab tahni g Jiosh. Heg ash d wabsh o'othham ch ab si tai g Jiosh mat hab wo juh mat pi wo ha juhkath. Kush wa woho pi ha juhk gi'ik a'ahith ab.
59005018	Kutsh ab hahawa tai g Jiosh mat wo juh. Kutsh hahawa juh. Tsh ab i wuhsh g ha'ichu bahithag ab amjed g jewed kahchim.
59005019	Neh, tp hems hema wo heb hu hih g em-wehm wohochuththam ab amjed g wohokam. Kumt am uhpam wo i nodagi ab amjed g pi ap'ekam. T g Jiosh gm hu hab wo i juh g pi ap chu'ichigaj k wo tho'ibia ab amjed g s-ko'ok namkithadgaj.
60001001	Ni-wepnag: Am ant ha'ichu wo i em-o'ohani ahni Peter mani d kehshaj g Jesus Christ. Heg at am i ni-kei mant wo i ahgahi ab amjed. Kuni ha'ichu s-em-ahgithamk ahpim mam am a'ai kih Pontus ch Galasia ch Cappadocia ch Asia ch Bithynia jejewed ch ed hab masma mo g ni-wehm Tutuligo.
60001002	Jiosh at ab i em-gawulkai mamt d wo hemajkamgajk k ab em-mah g Hekia S-ap'ekam Gewkthag mat wo em-wehmajk ch am wo i kegch g em-thothakag. Mt hekaj ab wo s-wohog elithath g Jesus Christ ab i s-wohochuthk mat iawua g e-eh'ed k e muhkith em-wehhejed. Ab o wa si s-em-ho'ige'ith g Jiosh ch ab wo wa ba'ich i em-mahkath g i wehmtadag ch s-ap tahhathkam.
60001003	Ab att hig wo si i ho'ige'el g Jiosh heg hekaj t-kownalig Jesus Christ. Heg ohg Jiosh at ab i wuhshath muhkig t amjed. K ith am t-chehgithch mat hab wa'ap ab wo i t-wuwhas muhkig t amjed. Tt heg hekaj ab i s-wohochuth k ab bei g wechij thoakag.
60001004	Jiosh o an nahtokch g si s-kehg kihthag am t-wehhejed an thahm kahchim ch ed. T ihtha ap'echuthaj chum hekith d wo hekiakamk ch pi hekith wo e padch.
60001005	Ab ach s-wohochuth g Jesus Christ. K heg hekaj t-nuhkuth g Jiosh g si ge'e e-gewkthagkaj. Kuch ab nenida mat s-ap wo maskogi g t-tho'ibiathag mat hekith wo huhug ihtha jewed.
60001006	Si g wo s-hehgigk mamt wo e tho'ibia, chum ams hems ab wo nakogath g nahnko mahs sho'igchuthadag ch pi ap tahhathkam hemu.
60001007	Ihtha em-sho'igchuthadag at wo a'appe g em-wohochuthadag k wo chehgi mo d wohokam hab masma mat g ohla g meikaj wo e a'appe mas d wohokam. Ia atsh ep wo i e chehgi Jesus Christ. T g Jiosh am haha wo chehgi mo ab si has em-elith.
60001008	Pi am hi wa chum neith ch wabshaba ab si tatchua ch ab ep si s-wohochuth. K ith hekaj si ge'ej g s-em-hehgig. Kumt pi wo sha'i e nako mams wehs s-ap wo ah.
60001009	Jiosh at em-tho'ibia namt pi ab i s-wohoch g Jesus Christ.
60001010	Hegam mash d Jiosh ha'ichu i tashogiththam oki wa an o'ohan matsh an wo em-ai ihtha tho'ibiathag ha'ichu ahga ch eda an ep chum hoanahim g e-o'ohana ch an chum mamche
60001011	mas hekith wo i k ch has masma hab wo e juh. Christ atsh ab ha mah g Hekia S-ap'ekam Gewkthag. Sh heg am ha tashogith matsh gm hu si ha ba'ich hab wo e juh matsh wo e sho'igch g Christ k haha wo bei g ab si has elithadag.
60001012	S-mahch ash mat pi wabsh hejel e wehhejed o'oha hegai mash am ha wui i e tashogith. Hemu at hab e juh hegai matsh wa an o'oha. K ahpim d em-wehhejedkam mamt wo kah. Jiosh chuhchai ash am em-ahgith ihtha s-kehg ha'ichu ahgaj. K g Hekia S-ap'ekam Gewkthag ab ha mahkch g gewkthag mat an wo ahgahith. Ihtha wohokam o sha'i si s-ta kakaima chum hems g anghil ha wehhejed.
60001013	Am g wo i e nakog k ab wo si i e nenenashanichuth k ab wo si i e gewpkai heg ab ho'ige'ithadag mat g Jiosh wo em-mah mat hekith ep wo jiwia g Jesus Christ.
60001014	Ab g wo s-wohog elithath g Jiosh ch pi wo sha'i e hiwigi mams gd hu uhpam wo shul heg eda pi ap'ekam mam wa ab tatchua mam eda pi mahch g Jiosh.
60001015	Jiosh at ab i t-wai matt d wo hemajkamgajk. Kutt heg hekaj d wo chum si hekia s-ap'ekamk hab masma mo g Jiosh.
60001016	An o o'ohanas Jiosh o'ohana ed mo hab kaij: Hemho wa amt d wo hekia s-ap'ekamk nani pi ahni d hekia s-ap'ekam.
60001017	Bam masma ihm g Jiosh ab e ho'ige'ithahunch wui mo d em-ohg. Kut heg wehs wo ha a'appe. Pegih, mt ab wo si has elithath chum hekith mamt he'es i tash ia d wo thothakamk.
60001018	Heki o hu hab elithas mat wo em-tho'ibia g heki hu em-himthag. Em-shohshonbad ash wa chum em-mashcham mamtsh ha'ichu ab wo namkith g Jiosh k hekaj am wo i e ap'ech nenaj ed. Kumtp hems chum namkith g plahtha o g ohla o wabsh chum haschu. K wabshaba ihtha hab mahs ha'ichu d wabsh pi ha'ichu am Jiosh tahgio. Kum am hahawa s-mahch mat g Jiosh ba'ich i s-namkig ha'ichukaj em-tho'ibia.
60001019	Am o t-tashogith g Jiosh mat has masma wo t-tho'ibia am t-chehanich mattsh wo mua g si s-kehg kahwal k ab wui wo iagchul. Pegih, k g Jesus Christ d si hekia s-ap'ekam ch hab sha masma e muhkith am t-wehhejed mat wo t-tho'ibia ab amjed g s-ko'ok t-namkithadag mach d pi ap chu'ijkam.
60001020	Jiosh at am i kei mat eda koi in hu nahto g jewed k hemuch hahawa in i maskogi jewed thahm mat wo t-tho'ibia
60001021	k ab i wuhshath am i thahm mat e muhkith k ab uhgk i be k ab thai e-hugith an k ab si has elith. Kumt heg hekaj ab i s-wohoch g Jiosh k ab si hiwig.
60001022	Jiosh at ab i hekiagi g em-thoakag namt pi ab s-wohog el g wohokam ab amjed. Pegih, ab g a'ai wo e tatchuath wehs e-ihbthagkaj.
60001023	Pi at hekith wo huhug g Jiosh ha'ichu ahga. Kutt ab i s-wohochuth k hekaj ab bei g wechij thoakag. T ith hab wa'ap pi hekith wo huhug, chum as g t-chuhkug wo huhug.
60001024	Neh, an o hab chu'ig Jiosh o'ohana ed: Hemho wa at wehsijj wo koi g o'othham hab masma mat g washai wo gaksh. T g ha-gewkthag wehs wo huhug hab masma mat g ha'ichu heosig.
60001025	T wabshaba g Jiosh ha'ichu ahga pi hekith wo ha huhug. Neh, bo chu'ig. K d hegai ha'ichu ahgaj mat am em-wui e u'apa.
60002001	Gam g hu hab wo i juhni g s-padhog elithadag ch iattogitha ch hehgamthadag ch has ahgadag.
60002002	Jiosh ha'ichu ahga o d s-kehg gegosig g em-thoakag wehhejed. Ab at em-wui chehgi g e-ho'ige'ithadag. Kumt ab wo si tatchuath hab masma mo g s-moik ali tatchua g wihbi ch hekaj wo i ge'elhith am e-tho'ibiathag ed.
60002004	Ab g wehs wo i e thagito t-kownalig Jesus wui. Ha'i o chum s-ohhothamk g hemajkam. T wabshaba g Jiosh am i kei mat d wo t-shonk am t-wohochuthadag ed.
60002005	Kumt ab wo abkath hab sha masma mat g hohothai ab wo abkath g e-shon am ha-kihta ed. Heg o wa wepo mach ab ab kihtas g Jesus ch d ge'e cheopi no pi am hahawa t-eda g Jiosh. Jiosh at wehs am i t-chuhcha ahchim Jesus wohochuththam matt d wo hekiakam papalk ch ab wui wo t-ho'ige'ithahunath ch am hab wo junihith g tatchuij. T ith heg wo wa wepok mo g s-ap iagchulitha no pi g Jiosh s-hohho'ith.
60002006	Ith ani hab kaij no pi an o'ohanas mo g Jiosh hab kaij: Am ant wo hema i kei mat d wo ha-shondagk g ni-hemajkamga. T hegam mat ab wo i s-wohoch pi hekith heg hekaj wo si e elithath.
60002007	Neh, bo kaij g Jiosh. K ihtha kehshaj woho d si t-tatchui ahchim mach ab s-wohochuth. T wabshaba hegam mo pi ab hu wohochuth wabsh s-ohhoth. Ith o hab ahgch an o'ohanas mo g Jiosh hab kaij: Ni-kehsha at d wo ha-shondagk g ni-hemajkamga, chum as g ha-wanimedtham wo chum s-ohhoth.
60002008	K an ep o'ohanas: Hemajkam at ab ab wo keiko hegai mat d wo chum ha-shondagk. Ith o hab d ahga mat mu'ijj pi ab hu wo wohoch g Jiosh ne'oki k pi wo mahchk g kehshaj. K d Jiosh tatchui mat ihtham pi wo e tho'ibia.
60002009	Kum eda ahpim ab s-wohochuth ch d Jiosh hemajkamga ch wehs d papal am wehhejed g t-kownalig Jesus. Jiosh at am i em-chuhcha mamt wo i ahgahi g s-kehg ha'ichu tatchuij. Ab at i em-wuwhas s-chuhugam k amjed k ab i em-wahpki si s-kehg tonlig ch ed no p i ab em-mahkch g amichuthadag.
60002010	Heki am hu pi d ha'ichu ch wabshaba hemuch d hahawa Jiosh hemajkamga ch ab hahawa u'ukch g Jiosh ho'ige'ithadag.
60002011	Pegih, ni-wepnag, pi am ia hu d si kihkam jewed thahm. Chum o hems g hejel em-tatchui cheggia g em-tho'ibiathag. Kunt wo si em-ahgi mamt pi ab hu wui wo i e thagito
60002012	k wabshaba hab wo junihith g s-ap'ekam. T hab wo nei g s-ap ha'ichu hab em-juni hegam matp hedai ab ha'ichu em-abchuth. T ab wo i e ai g ge'e lothaita tash. T ihtham hemho wa wo wohokamch mat g Jiosh si s-kehg ha'ichu hab juh am em-thoakag ed.
60002013	Ab g wo s-wohog elithath g kownal ch wehs hegam mo d kownal chuhchai. Ihtham o chum s-ko'okam ha namkith g pi ap chu'ijkam ch ab i ha gewkemhun g s-ap chu'ijkam.
60002015	K d Jiosh tatchui mamt ab wo s-ha wohog elithath ch hab wo junihith g s-ap'ekam. T hab pi wo e nako mas has wo em-ah hegam matp hems nahnko em-ahg.
60002016	Ab at i em-wuwhas g Jiosh heki hu em-himthag amjed. Mt hab masma am hab wo e junihith mam d e tho'ibiakam ch d si piongaj g Jiosh ch wabshaba pi wo hekaj g e-ap'ethag mams am hu hab wo juh g pi ap'ekam.
60002017	Ab g wo ihmath g Jiosh ch ab wo si has ha elithath g kokownal ch s-ap ab wo ha neithath g hemajkam ch ab wo si pihk e elithath ha hekaj g e-wehm wohochuththam.
60002018	Ahpim pion, ab g wabsh wo i e thagitokchith e-a'amo ha wui ch ab wo has ha elithath, chum as ha'ijj wo s-ta kek'eithamak.
60002019	Kut g Jiosh ab wo s-em-ho'ige'ithath. S-ap'e o mamt s-ap wo nako g sho'igchuthadag s-chegitokch g Jiosh.
60002020	Ab o d t-wuikam g s-ko'ok namkithadag mattp hab wo junihith g pi ap'ekam. Ttp wabshaba s-ap wo nako g sho'igthag am hab chum junihithch g s-ap'ekam, t g Jiosh ab wo wa s-t-ho'ige'el ith hekaj
60002021	no pi hab d elithaj matt s-ap ab wo nako. Ith o wa am t-chehgithch g Christ mo wa eda s-ap ab nakog g sho'igthag am t-wehhejed.
60002022	Neh, pi at hekith hab juh g pi ap'ekam k pi hekith sha'i ha'ichu ha iattogith.
60002023	Ab amt wa si s-ko'okam has ah. T wabshaba pi ab hu aigo has ha ah. Si amt sho'igch. T wabshaba pi ha ebkioth k ab wabsh i e thagitokch Jiosh wui s-mahchch mo heg d si s-ap'ekam usagakam.
60002024	Christ at wehs moht g t-chu'ichig k heg hekaj ab e muhkith kots t ab mat wo t-tho'ibia. Kutt hab wo thagito g pi ap'ekam k am wo i hihi s-ap'ekam oithk. Sho'igchuthadaj at thoaj g t-thoakag.
60002025	Thach wa heb hu hihimkam hab sha masma mat g kahwal wo heb hu hih. T g Christ ab uhpam i t-ui e wui k s-ap nuhkuth g t-thoakag hab sha masma mat g kahwal ha nuhkuththam hab wo juh g heb hu himkam kahwal.
60003001	Ahpim u'uwi amt ab wo e thagitokch hehe'ejel e-kuhkun ha wui k ch s-ap wo ha nuhkuthath chum hems hegam mo pi ab hu wohochuth g Jiosh. Tp hems ab wo i s-wohoch
60003002	am neithch g s-ap ha'ichu hab em-juni, chum ams hems pi has wo kaijjith ab amjed g e-wohochuthadag.
60003003	S-ap amt ulinim d wo u'uwik ch wabshaba heg pi ab hu wo hiwgath mams ab wo si has masma e ap'ech. Pi at wo em-ap'ech am Jiosh tahgio mamt has masma wo ap'ech g e-mo'o o an hab wo juh g si s-namkig a'anilo ch sisishpakud ch eniga.
60003004	Ba'ich i mamt wo s-hemajimak ch wo s-thotholimak. T hab wo s-ap'ek g em-thoakag am Jiosh tahgio.
60003005	Bo wa masma hab chu'ig g Jiosh wohochuththam u'uwi ga hu i wehpeg ch ab i e thagitokch hehe'ejel e-kuhkun ha wui.
60003006	Sarabad o wa hab chu'ig ch ab s-wohog elith g Abrahambad mo heg d ha-wanimedtham am ha-kihthag ed. Kumt ahpim Jiosh wohochuththam u'uwi am hab wo junihith g s-ap'ekam ch pi ha'ichukaj wo e kudutath. T heg wo wa wepok mam d Sarabad amjedkam.
60003007	Ahpim chechoj amt ab wo has ha elithath g e-hohonig nam pi s-mahch mo pi am hu hugkam s-gewkthag mam ahpim. Bamt masma s-ap wo e ho'ige'ithahunath g e-hohonig ha wehm. T g Jiosh ab wo em-kaihamath. Am g wo s-chegitok mam e wehm u'ukch g pi ha huhugetham thoakag no pi g Jiosh ab em-mahkch.
60003008	Wehsijj amt ab wo i e hemakochuth k ab a'ai wo si i e tatchuath ch wo s-e ho'ige'ithath ch ab wo i e sho'igch a'ai e wui.
60003009	Pi g am wo e agwua g pi ap'ekamkaj k pi ab hu wo i nodagi g pi kehg ne'oki. Ab o t-ab matt ab wabsh wo i s-ha ho'ige'el. T g Jiosh ab epai wo i s-t-ho'ige'el nat pi heg hekaj ab i t-wai.
60003010	An o hab chu'ig Jiosh heki hu o'ohana ed: Pi g am wo pad neneokath ch pi ha'ichu wo ha iattogithath mamtp wo tatchuath mamt s-ap e tahtk ch in d wo thothakamk ch wo s-hehgigk.
60003011	Hemho wa amt wo s-ohhoth g pi ap'ekam k am hab wo junihith g s-ap'ekam ch am wo i e nako mamt wo s-ap e tahtkkath ab wehs ha wui.
60003012	T g Jiosh wo em-nuhkuthath ch ab wo kaihamath g em-ho'ige'ithahuna. Mtp wabshaba hab wo junihith g pi ap'ekam, t g Jiosh ab em-wui wo kehkkath. Neh, bo wa masma an o'ohadag.
60003013	K pi hab chum mahs mas hedai wo s-ko'okam em-juh mamt am wo si e nakogath mamt am hab wo junihith g s-ap'ekam.
60003014	Tp hab wo mahsk mamt wo e sho'igch am hab junihithch g s-ap'ekam, mt wabsh wo s-ap e tahtkkath nat pi g Jiosh ab wo wa s-em-ho'ige'el heg hekaj. Pi g wo sha'i ha ehbithath hegam mat wo em-sho'igchuthath.
60003015	Ab g wo has elithath g t-kownalig Jesus Christ ch chum hekith wo e nahtokchith mamt s-ap wo ahgi mat hedai ab wo i em-kakke mam haschu wui ab e gewpkathch.
60003016	Kumt wabsh si s-ap e taht k wabsh s-hemajim ab wo ha ahgi. Ha'i atp hems pi ap has wo em-ahg k ab wo chum em-abch g pi ap'ekam k wabshaba wo si e el mamtp chum hekith am hab wo junihith g s-ap'ekam.
60003017	S-ap'e o matt wo t-sho'igch am hab junihithch g s-ap'ekam matp d wo Jiosh tatchuik. K wabshaba d si edathag mattp am hab wo junihith g pi ap'ekam ch hekaj wo t-sho'igch.
60003018	Jesus Christ o d hekia s-ap'ekam ch wa eda e sho'igch. Pegih, tt ahchim hab wa'ap wo t-sho'igch. E at muhkith g Jesus Christ am t-wehhejed ahchim mach d pi ap chu'ijkam mat am wo i t-ui Jiosh wui. Chuhkugaj amt hi wa chum mua. T wabshaba g Hekia S-ap'ekam Gewkthag ba'ich i mah g gewkthag.
60003019	Ith gahi wuhshanim Hekia S-ap'ekam Gewkthag o wa g Jesus Christ am ha mihshmath hegam mo hemu d ko'i ch gm hu si kuhpi.
60003020	Jiosh ash wa si s-hemajim ab ha nenida g hemajkam mash eda g Noahbad ab s-wohog elith ch nahtohim g ge'e wahlko. Tsh wabshaba g hemajkam pi ab hu wohog el. Tsh hab ha wi'in. Tsh hegam wa'i Noahbad e tho'ibia am i wahpk wahlko ch ed matsh am i ha wi'in. Sh d gigi'ik hemajkam matsh e tho'ibia.
60003021	Ith ani wepogith g t-pahl wakonadag. Heg att hekaj am t-chehgi mach s-wohochuth mat g Jesus Christ s-ap gahi wuhsh g muhkig am t-wehhejed. Tt ahchim hab wa'ap s-ap wo gahi wuwha. Pi o hab d ahga g pahl wakonadag machs wabsh wako g t-chuhkug. Bo d ahga matt ab i t-thagito Jiosh wui nat pi gm hu hab i juh g pi ap t-chu'ichig. Ch hahawa pi heg hekaj t-kudut.
60003022	Christ at gm hu hih thahm kahchim wui. Kush g Jiosh ab si has elith an e-hugith an thahshch e-kownal thaikud an. Kush g anghil ch nahnko mahs gewpkthag an thahm kahchim ch ed ab wecho.
60004001	E at sho'igch g Christ k hekaj am gewito g pi ap'ekam t-wehhejed. Kumt ith wo s-chegitok namt pi hab wa'ap wo e sho'igch mamt wo gewito g pi ap'ekam.
60004002	Hemho wa amt am wo e-thagitokchith Jiosh wui wehs e-thoakthag oitham ch pi g hejel e-tatchui hab wo junihith.
60004003	Tash amt am hihi pi ap'ekam ch ed mam ab jioshga ihtha jewed t ab ha'ichu ch nawkko'o ch wabsh e totontochuth ch ha wehm wo'iwup hegam mo pi d em-wehm kihkam.
60004004	Hemu at e ai mamt ha'asa hab juh hegai hab mahs pi ap'ekam. K g em-wehm o'othham hahawa pi em-amichuth ch ab si has em-ahg.
60004005	E o nahtokch g Jiosh mat wehs wo ha lothai g hemajkam, chum hems hegam mat heki hu koi. Kut wehs wo ah g pi ap e-chu'ichig hegam mat pi thagito.
60004006	E ash wa ahgahim g s-kehg ha'ichu ahga chum hems wa hegam ha wui mat ithani heki hu koi matp hems ab wo bei g pi ha huhugetham thoakag k an haha wo wehmajk g Jiosh.
60004007	E o aihim mat wo huhug g jewed. Kumt wo si e nuhkuth ch wo si s-e tahtkkath ch hab s-ap wo e ho'ige'ithahunath.
60004008	Ith o d i si ha'ichu mamt ab wo si ha tatchua g e-wehm wohochuththam k hekaj wabsh wo pi chegito g pi ap ha-chu'ichig.
60004009	S-hohho'itham amt ab a'ai wo i e hiwgithath e-kihki ed.
60004010	Ab o t-mahkch g Jiosh g nahnko mahs mahchig ch ap'ethag. K hab d elithaj matt am a'ai wo i t-wehmtath ith hekaj t-ap'ethag.
60004011	Mamtp hedai wo ha mihshmath k heg wa'i Jiosh ha'ichu ahga wo ahgath. Mtp hedai ab wo mahksk mamt wo i ha wehmtath g hemajkam, mt am hab wo juh heg hekaj gewkthag mo g Jiosh ab em-mahkch. Bamt masma ab wo si has elithath g Jiosh am gahi wuhshanim g Jesus Christ. Neh, wehs o ab d t-wuikam matt ab wo wechokath ch ab wo hehgchulithath chum hekith.
60004012	Ni-tatchuithch ni-wepnag, pi g am wo has elithath mam ab nakog g sho'igthag.
60004013	Jesus Christ o wa heg ab nakog. Kumt wo si s-hehgigk mam hab wa'ap nakog am hab junihithch g chikpanaj. Ab o him g tash mat g gewkthaj wo i e maskogi. Kumt hahawa ba'ich wo i s-hehgigk.
60004014	Mtp hems s-ko'okam has wo em-ahgath nam pi ab si ihm g Christ. Kumt wabshaba wo si s-ap e tahtkkath no pi am em-wehmaj g Hekia S-ap'ekam Gewkthag.
60004015	Pi g am hu hab wo junihith g pi ap'ekam. T wo em-ai g s-ko'ok em-namkithadag. Pi g wo ha mua'i. Pi g wo s-chu e'eskath. Pi g wo hudawogath hegai mo haschu pi ab hu em-him.
60004016	Mt ab wo si i ho'ige'el g Jiosh k pi has wo e el mamtp wo sha e sho'igch heg hekaj mam ab si ihm g Christ.
60004017	E at ai mat g Jiosh wo t-a'appe. Kutt chum hems ahchim Jiosh hemajkamga wo t-a'appe g sho'igchuthakaj. Pegih, t hemho wa ba'ich ab wo i nei g sho'igthag hegam mo pi ab hu wohochuth g Jiosh ha'ichu ahga.
60004018	Neh, bo chu'ig g heki hu o'ohanaj g Jiosh: S-hasigam at wo e tho'ibia hegam mo hab elithas mo d s-ap'ekam. T eda g Jiosh ba'ich i s-gewkam wo ha a'appe hegam mo pi ab hu wohochuth.
60004019	Neh, Jiosh o d t-nahtokam ch woho hab wo juh hegai mo hab kaij mat hab wo juh. Kumt heg hekaj ab wui wo i e thagito, chum as hems wo hiwigi mamt wo e sho'igch am hab junihithch g s-ap'ekam.
60005001	Ahni ani wa g ni-wuhpuikaj neith mad wa mu'i e sho'igch g Jesus Christ. Jiosh o ab si has elith ch wehmaj ab si has t-elith ch ith am wo maskogi mat hekith ia ep wo jiwia g Christ jewed thahm. K ab ni-ab mant wo ahgahith ab amjed. Thani hema ha wanimedtham g Jiosh hemajkamga ch heg hekaj am i em-gewkemhun ahpim mam hab wa'ap d ha wanimedtham.
60005002	Am o ha'i em-nuhkuthachuth g Jiosh g hemajkam. Kumt wo si s-ap ha nuhkuthath hab masma mat g kahwal ha nuhkuththam hab wo ha juh g e-kahwaliga. S-mahch am mo pi ha shahthahim ch wabshaba s-ap ha wanimed. Kumt ahpim hab wa'ap wo ha wanimedath g hemajkam ch am wo ha chehgi g e-thoakagkaj mat has wo chum masmak. Pi o hab chum chu'ig mams ab wo ha'ichu si i ha chehanith. K pi hab chum chu'ig mams wo si tatchuath g e-namkithadag heg hekaj chikpan. Mt wo chum si tatchuath mamt si s-ap wo ha nuhkuthath.
60005004	T g Jesus Christ ab wo em-mah g pi ha huhugetham si has elithadag mat hekith ia ep wo jiwia jewed thahm no pi heg wehsijj d t-nuhkuththam.
60005005	Ab amt wo ha kaihamath g e-wanimedtham. Wehsijj amt wabsh wo i e sho'igchuthath. Neh, bo chu'ig g Jiosh o'ohana: Jiosh at ab ha wui wo kekiwua hegam mo chum si e haschuth k wabshaba wo ha mah g ho'ige'ithalig hegam mat ab wo i e sho'igch.
60005006	Pegih, mt ab wabsh wo i e sho'igch Jiosh wui. Kut heg ab haha wo si em-ha'ichuch mat hekith am wo s-ap'et.
60005007	Ab g wehs wo i thagito g e-kudutadag Jiosh wui no pi ab si em-tatchua.
60005008	Si g wo s-e tahtkkath ch wehs ha'ichu wo si nenashanath. Jiawul o chum s-t-u'imk ch s-ko'okam s-t-junimk hab masma matp g mawith wo sha t-be k hab wa'ap wo s-ko'okam t-juh.
60005009	Wehsijj g em-wehm wohochuththam o ab nakog ihtha hab mahs sho'igthag. Kumt heg hekaj s-wihnam wo gegokkath e-wohochuthadag ed ch ab wui wo gegokkath g Jiawul.
60005010	Jiosh at ab i em-gawulkai mamt ab wo i s-wohoch g Jesus Christ k chum hekith wehmaj wo edgithath g si s-kehg ap'ethag. Kumt al ha'as wo i taht g sho'igthag. T g Jiosh ab wo em-mah g gewkthag k hab wo em-juh mamt wo ge'ege'ehogat k s-wihnam wo gegokkath.
60005011	Jiosh o d gewkthag chum hekith. Kutt chum hekith ab wo hehgchulithath.
60005012	Ia o ni-wehmaj g Silas ch am o'oha ihtha al ha'ichu ni-ahga k am wo i bei em-wui. Ab ani si hiwig g Silas am eda ihtha chikpan. Jiosh o si s-hemajim ab i em-wehmt. Kuni am i em-gewkemhun mamt pi hekith wo pi chegito g i wehmtadaj.
60005013	Ihtham t-wehm wohochuththam mo ia d kihkam Rome t am o s-em-ahgithamk mamt ab wo i s-ha ho'ige'el. Ia o ep ni-wehmaj g t-wehnag Mark ch hab wa'ap s-em-ahgithamk mamt ab wo s-ho'ige'el.
60005014	Ab g wo a'ai si e ihmath, ahpim e wehm wohochuththam. Ab at wo wa ba'ich i em-mah g Jiosh g s-ap tahhathkam.
61001001	Ni-wepnag: Ia ant ep wo i em-o'ohani g Jiosh ha'ichu ahga ahni Simon Peter. S-mahch am mani d hema piongaj ch kehshaj g Jesus Christ. Heg o d t-tho'ibiakam Jiosh ch gm hu hab i juh g pi ap t-chu'ichig. Mt ab i s-wohoch. K g em-wohochuthadag wepo masma mo g t-wohochuthadag ahchim Tutuligo matt wa ab i s-wohoch.
61001002	S-mahch am g Jiosh ch ep s-mahch g t-kownalig Jesus. K heg hekaj ab si s-em-ho'ige'ith ch ab ba'ich wo i em-mahkath g s-ap tahhathkam.
61001003	Pegih, s-mahch ach g Jiosh. K heg hekaj ab t-mahkch wehs hegai mach tatchua matt hekaj s-ap wo himchuthath g t-thoakag ch d wo s-ap'ekamk. Ab at i t-gawulkai ab t-chehgithch g si s-tondam e-gewkthag ch s-e-ap'ekam.
61001004	Si ge'e ha'ichu atsh hab wo t-juni g Jiosh. Kumt ab i s-wohochuth k hab wo edgithath g Jiosh thoakag ch wo e tho'ibia ab amjed hegai pi ap'ekam mo in ha'ichug heg hekaj pi ap ha-tatchui g hemajkam.
61001005	Pegih, ab o em-mahks g wohochuthadag. Kumt wo si e nakogath mamt wo s-ap'ek ch am wo si i mamche g s-ap'ekam
61001006	ch wo s-thotholimak ch s-chechojim ab wo nakogath ha'ichu ch ab wo ihmath g Jiosh.
61001007	Ab o em-ab mamt ab ep wo si ha tatchuath g e-wehm wohochuththam ch ab wo si pihk e elithath chum hems ha hekaj g hemajkam.
61001008	Neh, ith amt wehs eda am wo e nakogath ch hekaj s-wapagim am hab wo junihith g tatchuij g t-kownalig Jesus Christ.
61001009	Kutp hedai pi hab wo junihith ihtha ch hab wo masmak mo g pi neatham no pi pi ap neith mat gm hu hab i juh g Jiosh g pi ap chu'ichigaj.
61001010	Neh, mt hekaj am ba'ich wo i si e nako mamt si s-wihnam wo bei hegai mat haschu wehhejed ab i em-waith k ab i em-gawulkai g Jiosh. T hab pi hekith hab wo e juh mams wo i shul ab amjed g Jiosh.
61001011	Jiosh at s-ap ab wo em-mah g ap'ethag mamt am wo i wahp t-tho'ibiakam Jesus Christ kownaltalig ed.
61001012	Heki amki hu s-mahch ihtha mani ia em-ahgith ch s-wihnam gegok heg eda wohokam mamt ab bei. Nt wabshaba am wo i em-chechegitolithath mamt wo s-chegitok ch ab s-ap wo bei g e-ap'ethag.
61001013	E o aihim mant im hu hab wo i ni-juh mad hab ni-ahgith g t-kownalig Jesus Christ. Ni hekaj hab ni-ahg mant am wo si em-chechegitolithath wehs ihtha am hugkam mant hebai hugkam d wo thoakamk.
61001015	Am ant wo i ni-nako mant am wo o'oha wehs ihtha. Mt hab masma chum hekith wo s-chegitokath am i thahm mant hekith im hu hab wo i ni-juh.
61001016	Ia atsh ep wo jiwia g t-kownalig Jesus Christ jewed thahm. T g gewkthaj am ep wo e chehgi. Wohokam ach am em-ahgith ith amjed ch pi g hoho'oki a'agitha ahchim machd heki hu am neith g si s-tondam gewkthaj g si t-wuhpuikaj.
61001017	An achd wehmaj g Jesus. Kud g ohgaj Jiosh ab mah g si has elithadag k ab neok ch hab kaij, “Ith o d si ni-tatchuithch ni-alithag.”
61001018	Ith achd kah mo ab neok thahm kahchim t amjed anai machd an wehmaj tho'ag thahm.
61001019	Ith o am si wohokamchuth mo haschu heki hu am ahg g Jiosh ha'ichu i tashogiththam. Ha'ichu ha-ahga o wabsh he'es ab i t-mahkch g amichuthadag hab sha masma matp hems g kanjel t-tonlithch am s-chuhugam k ed. K wabshaba g Jesus am t-mahtchulith ch ba'ich i ge'e ab t-mahkch g amichuthadag hab sha masma mo g s-mahs hu'u ba'ich i t-tonlithch mat hekith ab wo i chesh mo e aihim g mahsithag. Mt heg hekaj wo s-chegitok g ha'ichu ha-ahga g Jiosh ha'ichu i tashogiththam k ab wo e thagitokch Jesus wui.
61001020	Ha'ichu ha-ahga o pi d wabsh hemajkam ha'ichu ha-ahga. Hekia S-ap'ekam Gewkthag o am ha tashogith g Jiosh ha'ichu ahga. T heg hekaj pi hedai wo e nako mas wabsh g hejel e-mahchigkaj wo i tashogi g ha'ichu ha-ahga.
61002001	An atsh wa ha'i i wuwha mash wa e wepogith g Jiosh ha'ichu i tashogiththam ch wabshaba wabsh ha iattogith g hemajkam. Kut hab wa'ap in wo i wuwha em-shahgith hegam mat wo chum em-mashcha g pi wohokam k wo padch g em-wohochuthadag. Jesus Christ o d t-tho'ibiakam. K wabshaba ihtham pi wohokamchuth. S-hohtam at im hu hab wo i ha juh g Jiosh mat hekith wo e ai g ha-tashga.
61002002	Mu'ijj at am ha oithch hab wo junihith g s-bihtagi ha'ichu hab ha-juni. T heg hekaj mu'i hemajkam wo pad has ahgath g Jesus himthag.
61002003	Hegam mo em-iattogith ab amjed g Jiosh ha'ichu ahga o wabsh s-u'imkch g em-lialiga. K wabshaba am e nahtokch g Jiosh mat wo ha lothait k im hu hab wo i ha juh.
61002004	Si o tasho mo e aihim g lothaita tash. Ha'i atsh am shul g anghil pi ap'ekam ch ed. Tsh g Jiosh am ha shul s-chuhugam k ed k am ha u'ukch mat haha wo ha lothai ge'e lothaita tash ed.
61002005	Mu'ijj g heki hu hemajkam ash wa pi ab hu wohog elith g Jiosh. Kutsh hab juh g ge'e wi'inthag matsh ha wi'in. Sh eda am wa chum ahgahim g s-ap'ekam ihtha mash hab chehgig Noah. Tsh ith tho'ibia g Jiosh ch wewa'ak ehp g wehmaj kihkam.
61002006	Sh gm hu ba'ich, kush sha'i si pi ap'e hegam mash am d kihkam Sodom ch Gomorra t am. Tsh g Jiosh am wabsh i ha hugio ihtham kihhim g meikaj mat wo ha chehgi g pi ap hemajkam mat has wo ha juh.
61002007	Kush am hema kih g s-ap'ekam o'othham ch hab chehgig Lot ch si s-wohom pi hohho'ith g pi ap ha'ichu hab ha-juni. Tsh ith g Jiosh tho'ibia matsh hekith i ha hugio hegam kihhim.
61002009	Wehs ihtha o am t-tashogith mo g Jiosh e nahtokch mat wo ha tho'ibia g s-ap'ekam o'othham ab amjed g ha-kudutadag k s-ko'okam ab wo ha namkith g pi ap'ekam mat wo e ai g ge'e lothaita tash.
61002010	Jiosh at ba'ich i si s-ko'okam wo ha namkith hegam mo d wabsh totonto ch pi ap hekaj g e-chuhkug ch pi ab hu wohog elith g t-kownalig Jesus Christ. Hegam mo ahgachug g pi wohokam o e sheshmachuth ch si e hahaschuth ch s-ta kek'eitham neneok ch s-ko'okam has ha ahg hegam mo d haha'ichu an thahm kahchim ch ed.
61002011	Anghil o ha ba'ich i s-gewpkthag ch eda pi sha'i ko'okam ab ha abchuth hegam haha'ichu am tahgio g Jiosh.
61002012	K eda hegam s-chu i'attomkam pi ha'ichu am hu chegito hab masma mo g mischini ha'ichu thoakam ch s-ko'okam has ahg hegai mo haschu pi amichuth. T g Jiosh wo ha hugio hab masma mamtp hems wo mua g ha'ichu thoakam.
61002013	S-ko'okam at ab wo bei g e-namkithadag heg hekaj mo am hab junihim g pi ap'ekam. Thash ha-hohho'itha mat chum hems tash ed hab wo junihith g si s-uam ha'ichu. Am ash em-wehm e gegosith. K d si edathag mo hab s-junimk g iattogitha.
61002014	Heg o wa'i tatchua mat g u'uwi an wo ha neithath ch pi ap ha'ichu am wo chegitoth. Shahag wepo mo pi ha huhuge g pi ap ha-tatchui. S-u'imk o hegai mo pi ab hu d ha-wuikam ch im hu hab pi apko i ha wanimed hegam mo pi gewpkthag. Jiosh o heki hu ab ha mohto'ithch g s-ko'ok namkithadag.
61002015	Heki at hu i e mehkoth ab amjed g s-ap'ekam hab masma matsh wa hema hab e juh mash hab chehgig Balaam. Ihtha Balaambad ash d chum Jiosh ha'ichu i tashogiththam ch wabshaba s-u'imk g lial am hab junihithch g pi ap'ekam.
61002016	Tsh g Jiosh shohbi g pi ap ha'ichu hab elithaj am hab juhk g wuhlu shoigaj mat haha wabsh neo.
61002017	No hig pi woho mo pi ha'ichu wehhejed s-kehgaj g shongam matp wo gaksh o g s-chuchk chewagi matp gm hu wabsh wo wi'ichkwua? Pegih, k hab wa'ap pi ha'ichu wehhejed s-kehgaj ihtham mo pi ahg g wohokam. Jiosh at am wo ha shul si s-chuhugam k ed.
61002018	Chum o si s-gimaim ch pehegi neneok ch s-uam ha'ichukaj i ha wanchshulig hegam mo chum e nakog mat wo e tho'ibia
61002019	no pi am ha ahgith mo wabsh chum haschu s-ap'e ch eda hejel e wupulshch g pi ap'ekamkaj. Matp haschukaj wo e gewito g o'othham k heg hekaj wo e wulshchith.
61002020	Hegam s-chu i'attomkam at s-mai g wohokam ab amjed g t-kownalig Jesus Christ k hekaj wo chum e tho'ibia. Kut heg hekaj ba'ich wo i pi ap'ek mat am ep wo e wupulsh g pi ap'ekamkaj.
61002021	Ab o ha mahkch g Jiosh g ha'ichu e-ahga. K wabshaba ba'ich i s-ap'e mat hems pi wo kah matp wabsh gm hu wo s-ohhoth.
61002022	T am wo e wohokamch ihtha hab ha-che'ithag: Gogs at am uhpam wo bah g e-wihos, ch ith ehp, Kohji o tatchua mat am uhpam wo gei bith ch ed, chum as wo si e kegch.
61003001	Pegih neh, ni-wepnag, ith o d wa'i gokkokam mant am i em-o'ohanith k am i em-chegitol ihtham ha'ichu.
61003002	Chum ani si em-tatchuith mamt wo s-chegitok g ha'ichu ha-ahga g Jiosh ha'ichu i tashogiththam ch ep wo s-chegitok hegai chehanigaj g t-tho'ibiakam kownal Jesus mo g am chuhchaij am wa em-ahgith.
61003003	Mt wo s-mahchkath mat am wo i e aihi mat ep wo jiwia g Jesus, t an ha'i wo i wuwha mo heg wa'i hejel e-tatchui am hab s-junimk. Ihtham at wo has em-ahgath
61003004	ch pi ab hu has wo elithath g wohokam ch hab wo kaijjith, “Mki wabsh hejel e iattogith mam hab chech'e matsh ep wo uhpam jiwia g Jesus. T eda pi jiwia. T mu'ijj heki hu wa'i koi g t-shohshon. Wehs ha'ichu o am hab wabsh i e junihim mo has i e junihim ga hu hebai i amjed mashp hekith in i e nahto g jewed.”
61003005	Ihtham o hab s-e junimk mo pi mahch mo ith d wohokam matsh wa g Jiosh am neok k am nahto g thahm kahchim ch jewed. Ihtha jewed atsh ab i wuhsh shuhthagi t amjed k g shuhthagikaj e nahto.
61003006	K am i himtham, sh d wa ep shuhthagi mat ha wi'in k ha hugio g hemajkam.
61003007	K hab wa masma wabsh g e-ne'okikaj an u'ukch g Jiosh g thahm kahchim ch jewed ch ab wo ai mat wo ha lothai g pi ap hemajkam k im hu hab wo i ha juh mei ch ed.
61003008	Ith amt ep wo s-chegitok mo g mihl a'ahithag hab wa'i masma mo g hemako tash am wehhejed g Jiosh.
61003009	K wabshaba am hemajkam t-wehhejed shahag wepo mo si chewaj g tash mat g Jiosh am hab wo juh hegai mash hab s-t-junithamk. K eda g Jiosh si s-ha bahbgi g hemajkam ch ab chum ha nenida no pi pi hab chum sha'i elith mas hedai wo huhug am pi ap'ekam ch e d pi gm hu s-ohhothk g pi ap e-chegitoi.
61003010	Neh, no hig pi woho mo pi ta machima mas hekith g s-chu ehskam am wo wah em-kih ed? Pegih, k hab wa'ap pi ta machima mas hekith ep wo jiwia g t-kownalig Jesus. S-hohtam atsh wo jiwia. Kutsh wo si s-kaitham huhug g thahm kahchim k wo meitto g tash ch huhu'u ch jewed.
61003011	Wehs ha'ichu atsh wo huhug. Mt heg hekaj ab wo chum si i e thagitokch Jiosh wui
61003012	ch ab wo nenidath hegai tash ch am wo e nakogath mat hems s-hohtam wo e ai. Tsh hi wo wa chum meitto g thahm kahchim ch jewed.
61003013	Sh wabshaba g Jiosh hab kaij mat heg i thahm am haha wo nahto g wechij thahm kahchim ch wechij jewed. Tsh g s-ap'ekam an hab wo wa'i e junihith anai. Neh, ith ach ab si nenida.
61003014	Pegih oi g wo, tt hig am wo si i t-nako matt wo si s-ap'ek am Jiosh tahgio k wo si s-ap t-tahtkkath ab a'ai t-wui. T g Jiosh s-ap ab wo t-neithath.
61003015	Am g wo s-amichuthath mo g Jiosh am wabsh s-t-bahbgi mattp hems wehsijj wo t-tho'ibia. Paul at wa am hab wa'ap em-o'ohani ihtha heg hekaj amichuthadag mo g Jiosh ab mahkch.
61003016	Bo wa masma hab chu'ig wehs o'ohanaj ed mo am ha o'ohanith g a'ai hemajkam ith amjed. Hahasko o s-hasigam hab kaithag g o'ohanaj. K pi ap am hu i tashogith hegam mo pi amichuth g e-wohochuthadag ch pi wihnam gegok heg eda mo hab wa masma hab ep wua g heki hu o'ohanaj g Jiosh. Ho o wabsh hejel ab e mohto'ith g pi ap chu'ichig. T im hu hab wo i ha juh g Jiosh.
61003017	Am am wa heki hu s-mahch wehs ihtha, ni-wepnag. Hegam mat pi ab hu wo wohog elithath g Jiosh at gm hu hab wo i e juh ab amjed. Kumt wo s-e nen'oithath mamt pi am hu ha oithk hab wo e junihith.
61003018	Am att hig wo i t-nako matt ab ba'ich wo i mahchith g t-tho'ibiakam kownal Jesus Christ ch ba'ich wo i bei g i wehmtadag ab amjed. Heg ach ab si hehgchulith ch chum hekith ab wo si ihmath.
62001001	Ni-wepnag: Am ant wo i em-o'ohani ab amjed hegai mat ia u'apa g Jiosh ha'ichu ahga jewed thahm k ab t-mahkch g wechij thoakag. Chum ash hekith wehmaj g e-ohg Jiosh an thahm kahchim ch ed ch wabshaba ia i wuhsh jewed thahm. Kuni si neith g hejel ni-wuhpuikaj ch kahk ch ab tahtk g ni-nohnhoikaj.
62001003	Ahchim mach wa neith g Jiosh alithag ach am em-ahgith ab amjed mamt hekaj t-wehm ab wo ihmath g Jiosh. Jesus Christ o d Jiosh alithag.
62001004	Kuni am em-o'ohanith ahpim mam ab s-wohochuth mamt hekaj wo si s-ap e tahtkkath. Nt ahni hab wa'ap wo si s-ap ni-tahtkkath em-wehm.
62001005	Jesus o am t-ahgith mash g Jiosh d hekia tonlig.
62001006	T wo ha iattogi matp hedai hab wo chei mo s-mahch g Jiosh k eda hab wo junihith g pi ap'ekam. Ith o am s-chuhugam k ed him.
62001007	Jiosh o d wohokam. Kutt wo si s-ap t-tahtkkath ab a'ai t-wui am oithch hihimathch g wohokam. Kut heg gm hu hab wo i junihith g pi ap t-chu'ichig nat pi heg hekaj t-wehhejed muh g alithaj. Heg o wa wepo mo g alithaj eh'ed gm hu wakon g pi ap t-chu'ichig.
62001008	Pi g hab wo sha'i cheh'i mams pi ha chu'ichig. Heg o d iattogi.
62001009	Tt wo mahsko wua g t-chu'ichig. T g Jiosh gm hu hab wo i juh k wo i t-kegch. Heg at hekaj ab nako g Jiosh alithag g s-ko'ok t-namkithadag ab e sho'igchuthk kots t ab.
62001010	Jiosh o am t-tashogith matt wehsijj hab juh g pi ap'ekam. Kut hedai hab wo chei mo pi ha chu'ichig k am wo e chehgi mo pi ab hu wohochuth g Jiosh.
62002001	Tham ni-a'aliga ab i s-wohochuthk g ha'ichu ni-ahga. Kuni ab i em-gewkemhun mamt pi am hu hab wo junihith g pi ap'ekam. Jesus Christ o d hekia s-ap'ekam ch ab e ho'ige'ithahun Jiosh wui am t-wehhejed. Kutt am wo ahgi g Jiosh g t-chu'ichig matt hekith am hab wo juh g pi ap'ekam.
62002002	T heg gm hu hab wo i juh g t-chu'ichig nat pi g alithaj heg hekaj nako g s-ko'ok t-namkithadag. Kut wabsh chum hedai wo chum e nako mat ab wo i e nodagi wui.
62002003	Tt wo s-mahchk mach woho'i s-mahch g Jiosh matt am hab wo junihith mo haschu ab i t-chehani.
62002004	Hegai mat pi am hu oithk hab wo e junihith g Jiosh chehanig o pi mahch g Jiosh, chum as hems hab wo chum chei mo s-mahch.
62002005	Ahchim mach hab wua g Jiosh tatchui ach woho'i ab si tatchua. Ith at am wo t-chehgi mach woho d a'aligaj.
62002006	Jiosh alithag o chum hekith am hab junihim g e-ohg tatchui. Kutt ahchim hab wo chum masmak mattp woho d a'aligaj g Jiosh.
62002007	Pegih, ni-tatchui, pi ani em-ahgith g wechij chehanig am em-ahgithch mamt ab a'ai wo si e tatchuath. Jiosh o wa heki hu hab masma t-chehani. Kum ith ab kaichug heki hu wa'i amjed.
62002008	T eda g Jiosh alithag am i wechijith t-wehhejed mat ab i t-mah g wechij thoakag. Tonlig o gm hu hab i wua g s-chuhugam am t-wehhejed.
62002009	Am o wabsh kia him s-chuhugam k ed matp hedai s-keh'ith g e-wehnag, chum as hab wo kaijjith mo hab wua g s-ap'ekam.
62002010	Tt am tonlig ch ed wo hihimath mattp woho ab wo si ha tatchuath g t-wepnag. T pi hedai wo pihk chu'i heg hekaj mach has masma.
62002011	K wabshaba am s-chuhugam k ed him hegai matp hedai wo s-ha keh'ithath.
62002012	Pi ant hab ahgk am wo em-o'ohani mams pi mahch g Jiosh. Gm at hu hab i juh g em-chu'ichig. Kum s-mahch.
62002013	Ahpim mam d si ge'eged am s-mahch mo g Jesus chum hekith d thoakam. Kum ahpim wechij hemajkam s-gewkthag ch am gewito g Jiawul nam pi s-gegokim ab e u'ukch Jiosh ha'ichu ahga ab. Heg ant hekaj am wo i em-o'ohanith k ab wo i em-gewkemhu.
62002015	Pi g wo sha'i si pihk e elithath heg ab mo d wabsh jewed t ab ha'ichu. Hegam matp hedai wo si pihk e elithath ith ab ha'ichu at pi wo sha'i pihk e elithath ab Jiosh wui.
62002016	Pi o d sha'i Jiosh hab elitha matt hab wo s-junim g pi ap'ekam o si s-wohom wo s-behim mach haschu i neith o machs haschukaj wo si t-haschuthath. Wehs ihtha o d wabsh jewed t ab ha'ichu
62002017	ch hab wa masma d wabsh huhugetham ha'ichu. T wabshaba pi hekith wo huhug hegai wechij thoakag mo g Jiosh ab t-mahkch ahchim mach am hab junihim g tatchuij.
62002018	Am am wa kah matsh an wo i e maskogi hegai mash d si obgaj g Jiosh alithag. Heki at hu mu'i an i wuwha t-shahgith mo d obgaj. Kuch heg hekaj s-mahch mo e aihim mat wo huhug g jewed.
62002019	T wo chum t-wehm wih matp d t-wehm wohochuththam k wabshaba am i t-thagito. K heg hekaj tasho mo pi woho d t-wehm wohochuththam.
62002020	Jiosh alithag at ab t-mah g Hekia S-ap'ekam Gewkthag. K heg am t-wehmaj ch i t-wehmt. Kuch heg hekaj s-mahch g wohokam.
62002021	Pi o hekith g iattogi d wohokam. Kum s-mahch ihtha nam pi s-mahch g wohokam. Nt heg hekaj am em-o'ohani ihtha.
62002022	Hegam mo hab kaij mo g Jesus pi d Jiosh alithag o wehs ha ba'ich d i s-chu i'attomkam ch d obgaj. Heg o hekaj e chehgith mo pi ab hu wohochuth g Jiosh.
62002023	Hegam mo pi ab hu ihm g Jiosh alithag o hab wa'ap pi ab hu ihm g Jiosh. Hegam o ab wa'i ihm g Jiosh mo hedai ab ihm g alithaj.
62002024	Mt am wabsh wo i wohochuthath ihtha s-kehg ha'ichu ahga mam ga hu i wehpeg amjed kaichug. Kut heg hekaj chum hekith am wo em-wehmajk g Jiosh g e-alithag wehm.
62002025	Heki o hu hab kaij g Jiosh matsh ab wo t-mah ihtha wechij thoakag matsh pi hekith wo huhug.
62002026	Am ant em-o'ohani ab ha amjed hegam mo em-iattogith ch im hu hab i s-em-junimk ab amjed g Jesus. Kumt pi ab hu ha'ichu wo mahchim ha ab.
62002027	Pi o hab chum mahs mams wabsh chum hasko amjed wo i e gahgithahi mam haschu i pi amichuth. Jiosh alithag at ab em-mah g Hekia S-ap'ekam Gewkthag. Kut heg chum hekith am wo em-wehmajk ch wehs wo em-mashchamath g wohokam. Kumt ab wo kaihamath g mashchamaj ch ab wo s-wohog elithath g Jiosh alithag
62002028	ch hab masma pi wo si e el mat hekith ep wo jiwia.
62002029	Tho hekia s-ap'ekam g Jiosh. Kumt heg hekaj wo s-mahchk mamtp hedai hab junihim g s-ap'ekam ch d a'aligaj.
62003001	Jiosh at hab t-juh mach d hahawa a'aligaj no pi si pihk e elith ab t-wui. Hegam mo pi mahch g Jiosh alithag o pi mahch mach ahchim hab wa'ap d Jiosh a'aliga.
62003002	Batt wo chum masmak mo g Jiosh alithag nach pi hab wa'ap d a'aligaj. K pi koi am hu i si tasho matt has wo masmak nach pi wabsh s-kohmagim neith mo has i masma g Jiosh alithag. T hekith ep wo jiwia k ab wo i e chehgi t-wui. Kutt haha wo wepo masmak natt pi wo s-mai mo has masma.
62003003	K eda hemu tasho mo d si hekia s-ap'ekam g Jiosh alithag. Kutt ahchim wo si t-nuhkuthath matt d wo s-ap'ekamk nach pi s-mahch mat ep wo jiwia. Kutt wo neith k wo wepo masmak.
62003004	That wo pi ap chu'ijkamk am Jiosh chehanig ed hegai mat hedai hab wo junihith g pi ap'ekam.
62003005	Pi o ha chu'ichig g Jiosh alithag ch in i wuhsh jewed thahm wepo masma g o'othham mat gm hu hab wo i juh g pi ap t-chu'ichig.
62003006	Pi att am hu hab wo chum junihith g pi ap'ekam mattp ab wo s-wohochuthath g Jiosh alithag. Hegai mat hedai hab wo junihith g pi ap'ekam oki pi mahch g Jiosh alithag.
62003007	Ha'i o hab kaij mamt d wo s-ap'ekamk, chum hems pi am hu hab junihithch g s-ap'ekam. S-e g wo nen'oithk mat pi wo em-iattogi. Jesus o am t-chehgithch g hejel e-thoakagkaj matp hedai d wo s-ap'ekamk ch am hab wo junihith g s-ap'ekam.
62003008	Matp hedai hab wo junihith g pi ap'ekam ch d wo Jiawul pionagk nat pi hab wo junihith g tatchuij g Jiawul. Jiawul o hab junihim g pi ap'ekam gd hu i si wehpeg amjed. T ia jiwia g Jiosh alithag jewed thahm mat wo hugio g Jiawul chikpan.
62003009	Pi att am hu hab wo junihith g pi ap'ekam ahchim mach d a'aligaj g Jiosh nach pi edgith g wechij thoakag.
62003010	K ith hekaj tasho mo hedai d a'aligaj g Jiosh ch hedai am oith g Jiawul. Pi o d sha'i a'aligaj g Jiosh hegam mat hedai pi hab wo junihith g s-ap'ekam ch pi ab hu wo pihk e elithath ab ha wui hegam mo d chum ha-wepnag.
62003011	Ihtha mani em-ahgith o d hegai mam kaichug gd hu i amjed mamt wehpeg kah. Ab g wo si pihk e elithath a'ai e wui.
62003012	Neh, hema ash wa d Cain ch hab junihim g Jiawul tatchui. Kumt pi oithk am hab wo e junihith. Cain cheoj wehnag ash wa hab junihim g s-ap'ekam. Sh g Jiosh si tatchua. Tsh g Cain heg hekaj s-hehgam k mua.
62003013	Pi g wo sha'i e totothsith mat hems g hemajkam hab wa masma wo s-em-keh'ithath.
62003014	S-mahch ach mo ab t-mahkch g Jiosh g wechij thoakag nach pi si pihk t-elith ha hekaj g t-wehm wohochuththam ch hab masma ab ha neith mo d t-wepnag. Hegam mo pi pihk e elith ha hekaj g e-wepnag o hab sha masma mo g ko'i.
62003015	Heg o wa wepo mo d ha mu'akam matp hedai s-ha keh'ith. Kuch s-mahch mo pi edgith g wechij thoakag hegam mat hedai d wo ha mu'akamk.
62003016	Jiosh alithag at ab muh kots t ab t-wehhejed no pi t-hekaj si pihk e elith. Ith o hekaj tasho mo haschu d pihk elithadag. Kutt wo si pihk t-elithath ha hekaj g t-wepnag am hugkam matt chum hems wo t-muhkith am ha wehhejed.
62003017	Pi o sha'i pihk e elith ab Jiosh wui hegai mat hedai ha'ichu wo s-edgithath ch pi heg hekaj ab hu wo i wehmt g e-wehnag.
62003018	Ab att wo ha mah g t-wepnag g i wehmtadag matp wo tatchua k pi hab wabsh wo kaijjith mach si pihk t-elith ha hekaj. Pegih, si ach pihk t-elith ha hekaj g t-wepnag.
62003019	K heg hekaj tasho mach edgith g wohokam. Ith att hekaj ab wo i t-gewkemhu matt ab wo i miabi g Jiosh.
62003020	Hebaichujj ach ab ha'ichu t-chu'ichigchuth. K wabshaba g Jiosh ba'ich i s-gewkthag mach ahchim ch wehs ha'ichu s-mahch
62003021	ch gm hu hab i juh hegai t-chu'ichig. Tt hab pi ha'ichu ab hu wo t-chu'ichigchuth k ab wabsh wo i miabi g Jiosh pi sha'i has t-elithch.
62003022	Bach junihim g Jiosh tatchui ch hegai mo haschu ab t-chehani. K g Jiosh heg hekaj am hab t-junith mach haschu ab i tahni.
62003023	K ith d chehanigaj g Jiosh matt ab wo s-wohochuthath g alithaj ch ab a'ai t-wui wo si pihk t-elithath mo hab masma t-chehani g alithaj.
62003024	Mach hedai ab s-wohog elith g Jiosh att ab si t-hemakoj heg wehm. Jiosh at ab t-mah g Hekia S-ap'ekam Gewkthag. K ith d Jiosh ch t-wehmaj. Kuch heg hekaj s-mahch mach d a'aligaj.
62004001	Mu'i at an i wuwhag k hab chum e wua mo d ha mihshmaththam. K eda pi ha wehmaj g Hekia S-ap'ekam Gewkthag. Kumt heg hekaj pi wabsh chum hedai ab wo s-ha wohochuth k ho'ip ha a'appe mas woho ha wehmaj g Hekia S-ap'ekam Gewkthag.
62004002	Ahchim o wa'i t-wehmaj g Hekia S-ap'ekam Gewkthag mach hedai wohokamchuth mo g Jesus d Jiosh alithag ch ia mahsi k d o'othham hab masma mach ahchim.
62004003	Pi o am hu ha wehmaj g Hekia S-ap'ekam Gewkthag hegam mo hedai pi ab hu wohochuth g Jiosh alithag. Am o hema ha wehmaj ch d Jesus obga. Heki am hu kah mat an wo i wuhsh g obgaj. K hemuch in ha'ichug no pi an ha wehmaj hegam mo pi ab hu wohochuth g Jiosh alithag.
62004004	Jiosh alithag obga o am ha wehmaj hegam mo g iattogi chum ha mihshmethahim. K wabshaba g Hekia S-ap'ekam Gewkthag in t-wehmaj. Kutt heg hekaj ha gewito no pi heg ba'ich i s-gewkthag mo hi g Jiosh alithag obga.
62004005	Hegam o ab wabsh jewed t ab ha'ichu k amjed neneok. K hegam ab ha kaiham mo hab wa'ap pi mahch g Jiosh.
62004006	Pi o ab hu t-kaiham mach chum neneok ab amjed g Jiosh no pi pi mahch g Jiosh. Hegam o ab wa'i t-kaiham mo hedai s-mahch g Jiosh. Bach masma s-mahch mo hedai edgith g Hekia S-ap'ekam Gewkthag. Heg o am ha tashogith g wohokam.
62004007	Ab att wo chum si pihk t-elithath a'ai t-wui no pi g Jiosh ab t-mahkch g pihk elithadag. Mamtp woho wo s-mahchk g Jiosh ch d a'aligaj ch wo si pihk e elithath.
62004008	Jiosh o si t-tatchua ch heg hekaj si pihk e elith ab t-wui. K hegam mo pi edgith g pihk elithadag pi d sha'i a'aligaj.
62004009	Jiosh at ab i wuhshath g si hemako e alithag ith thahm jewed. T heg ab nako g s-ko'ok t-namkithadag mach heg ab beihog. Kut hab masma ab t-mah g wechij thoakag. Bat wa masma am t-tashogi g Jiosh mo si pihk e elith ab t-wui. Kutt heg amjed i s-mai g pihk elithadag k hahawa si pihk t-elith ab Jiosh wui.
62004011	Am o wa tasho mo ab t-wui si pihk e elith g Jiosh. Pegih, ni-wepnag, ahchim att hab wa'ap wo chum si pihk t-elithath ab a'ai t-wui.
62004012	Pi ach hedai hekith sha'i neith g Jiosh g t-wuhpuikaj. K wabshaba heg ab t-mahkch g si ge'e pihk elithadag. Kuch heg hekaj s-mahch mo t-wehmaj.
62004013	Jiosh at ab t-mah g Hekia S-ap'ekam Gewkthag. K heg d Jiosh ch ab t-wehm kihthag. Kuch heg hekaj s-mahch mach d a'aligaj.
62004014	Heki at hu am i kei g Jiosh g e-alithag mat ab wo i hih jewed wui k wo ha tho'ibia g hemajkam. Kuni si neith ihtha ch heg amjed am em-ahgith.
62004015	Wehsijj ach d a'aligaj g Jiosh matt hedai ab s-wohochuth k ah mo g Jesus d si alithaj.
62004016	Kuch heg hekaj s-mahch mo si pihk e elith g Jiosh ab t-wui ch ab si t-hemakojithch e wehm. Jiosh o ab si t-tatchua. Kuch s-mahch mach d a'aligaj nach pi ab a'ai si t-tatchua.
62004017	Ab o t-mahkch g si ge'e pihk elithadag. Kuch wepo masma ab si tatchua mo g alithaj ch hab s-ap t-taht k wo ai g lothaita
62004018	k pi wo ehbithath. Gm at hu hab i juh g pi ap t-namkithadag g Jiosh no pi si pihk e elith ab t-wui. Kutt heg hekaj pi wo ehbithath ch wabsh aigo wo si pihk t-elithath ab wui. Pi o pihk e elith ab Jiosh wui hegai mat hedai wo s-ehbithath.
62004019	Wehpeg o si pihk e elith g Jiosh ab t-wui. Kuch heg hekaj edgith g pihk elithadag.
62004020	Pi o woho d Jiosh wohochuththam mo hedai pi ab hu pihk e elith t-wui ahchim mach d wohochuththam. Ba'ich o i s-hasig matt ab wo si tatchua hegai mach pi neith. Pi at wo e nako mat ab wo si tatchua g Jiosh matp hedai pi ab hu wo si ha tatchua g e-wepnag.
62004021	Ab o t-chehani g Jiosh ahchim mach ab si tatchua matt ab epai wo si ha tatchuath g t-wepnag.
62005001	Thach Jiosh a'aliga wehsijj ahchim mach s-wohochuth mo g Jesus d alithaj g Jiosh ch d si Kehshaj. Kutt ab a'ai wo si t-tatchuath nach pi d t-wepngam. K g Jiosh d t-ohg.
62005002	S-mahch ach mo d wohokam g t-tatchuithag ab a'ai t-wui nach pi ab si tatchua g Jiosh.
62005003	K am wa tasho mach ab si tatchua g Jiosh nach pi ab s-wohog elith. K g chehanigaj pi sha'i wehch am t-wehhejed.
62005004	Jiosh o ab t-mahkch g gewkthag matt wo gewito g pi ap'ekam. Ab ach s-wohochuth g alithaj. K heg hekaj ab t-mahkch hegai gewkthag matt heg hekaj gewito g pi ap'ekam. Pi at wo e nako g pi wohochuththam mas wo gewito g pi ap'ekam.
62005006	Jesus Christ at ia jiwia jewed thahm k e pahl wakon k am hab juh g e-chikpan k am hahawa e muhkith am t-wehhejed.
62005007	T g pahl wakonaj ch muhkigaj am wohokamch mo d Jiosh alithag ch d thoakam ith thahm jewed. K g Hekia S-ap'ekam Gewkthag hab wa'ap wohokamchuth. Ihtham waik o am wohokamchuth mo g Jesus d Jiosh alithag.
62005009	Neh, ab ach s-wohochuth g o'othham mat ab ha'ijj wo t-ahgi mo si s-ap s-mahch. K g Jiosh ha'ichu ahga ba'ich i s-gewkthag mat heg am wohokamch g e-alithag.
62005010	Kutt hedai ab wo s-wohoch g Jiosh alithag k wo si s-ap s-mahchk mo d wohokam. Hekia S-ap'ekam Gewkthag at t-wehhejed wo wohokamch. Hegam mo pi wohochuth g Jiosh oki hab elith mo t-iattogith.
62005011	Ab o i t-tashogith g Jiosh mo ab t-makiog g pi ha huhugetham thoakag am gahi wuhshanim g e-alithag.
62005012	Ahchim mach ab ihm g alithaj ach edgith hegai thoakag. K hegam mo pi ab hu ihm pi edgith.
62005013	Ith ant am em-o'ohani ahpim mam ab ihm g Jiosh alithag mamt hekaj wo s-mahchk mam edgith ihtha wechij thoakag.
62005014	Si ach s-mahch mat ab wo t-kaiha g Jiosh matt ab ha'ichu wo tai matp ith am tatchuij oithch d wo ha'ichuk. Kutt heg hekaj ab wo i t-gewkemhunath ch ab wo ha'ichu tahnith nat pi woho am hab wo t-junithahith.
62005016	Ab att wo tahnith g Jiosh mat gm hu hab wo i juh g ha-chu'ichig g t-wehm wohochuththam matp ab wo e shohbi. Kut hab wo juh mach haschu ab tahni. Pi ani em-ahgith mams wo e ho'ige'ithahu ha wehhejed hegam mat pi ab hu wo sha'i e shohbi.
62005017	Wehs o ha'ichu d pi ap'ekam mo haschu i pi d Jiosh tatchui. T wabshaba g Jiosh gm hu hab wo i juh g ha-chu'ichig hegam mat ab wo e shohbi.
62005018	S-mahch ach mo g Jiawul edgith g gewkthag am wehs ha thahm hegam mo pi d Jiosh a'aliga. Kuch eda ahchim d Jiosh a'aliga. Jiosh alithag o t-nuhkuth. Kut pi wo sha'i e nako g Jiawul mas gm hu hab wo i t-juh ab amjed. Pi att am hu hab wo junihith g pi ap'ekam ahchim mach d Jiosh a'aliga.
62005020	K g Jiosh alithag ab t-mahkch g amichuthadag matt wo s-mahchk g wohokam Jiosh ch wo edgithath g wechij thoakag. Heg at hekaj ia jiwia g Jiosh alithag jewed thahm. Heg o d wa'i t-Jioshga mo d si wohokam Jiosh.
62005021	Kumt pi ha'ichu ep wo jioshchuth k pi hedai ep ab hu wui wo e ho'ige'ithahunath.
63001001	Ni-tatchui ni-wepnag: Am ant wo ha'ichu i em-o'ohani ahni mani d hema ha wanimedtham wehsijj hegam mo ab si ihm g Jesus Christ. Si ani pihk ni-elith em-hekaj nach pi d t-wehm wohochuththam. Wehs g t-wehm wohochuththam o hab wa'ap si pihk e elith em-hekaj. Pi at hekith gm hu hab wo i e juh g wohokam ab t-amjed.
63001003	Ab o wa si s-em-ho'ige'ith g t-ohg Jiosh g e-alithag Jesus Christ wehm ch ab wo wa ba'ich i em-mah g i wehmtadag ch s-ap tahhathkam. Kumt ab wo u'ukchith g wohokam ch wo si pihk e elithath wehs ha hekaj.
63001004	Si ani s-ap ni-tahtk ch ia ha'i ha neith g em-wehm kihkam. K ihtham an u'ukch g wohokam hab masma mo ab t-chehani g Jiosh.
63001005	Kuni ab wehs i em-gewkemhun mamt ab a'ai e wui wo si pihk e elithath. Pi o d wechij chehanig ihtha mani am em-ahgith. Edgith ach ihtha gd hu i shohshon k amjed.
63001006	Kutt ab a'ai t-wui wo si pihk t-elithath ch hekaj am wo t-chehgithath mach ab s-wohog elith ihtha chehanigaj g Jiosh.
63001007	Mu'i at an i wuwha mo chum s-ha mashchamamk g hemajkam ch eda d wabsh s-chu i'attomkam ch d obgaj g Jiosh alithag no pi pi ha mashcham mat ia mahsi k d o'othham hab masma mach ahchim.
63001008	Kumt heg hekaj wo s-e nen'oithk mamt pi gm hu hab wo i e juh ab amjed g Jiosh ha'ichu ahga k wabshaba wehs wo bei mo haschu ab em-makiog g Jiosh.
63001009	Hegam matp hedai am gawul wo juh g Jiosh alithag mashchama o pi sha'i mahch g Jiosh. S-mahch ach g Jiosh ch ep s-mahch g alithaj ahchim mach am oithch hab masma g alithaj mashchama.
63001010	Kumt heg hekaj pi ab hu wo ha kaihamath hegai mat hedai wo chum s-em-mashchamam k eda pi wo ahgachugath g Jiosh alithag mashchama. Pi g am hu wo i ha wahpkith e-kihki ed k chum hems pi hab wo chei ab ha wui. “Jiosh at wo wa em-wehmajk,”
63001011	mamt pi ab hu wo i ha wehmt hegam mat am wo ahgachugath g pi wohokam.
63001012	Mu'i ani ha'ichu s-em-ahgithamk ch wabshaba pi ith hekaj am i em-o'ohani nani pi am s-himimk mant wo em-neith k wo em-wehm neo. Kutt am t-wehm si s-ap wo t-tahtkk.
63001013	Ia o ha'i kih g t-wepnag ch ash si pihk e elith em-hekaj.
64001001	Ni-tatchui ni-wehnag, Gaius: Am ant wo ha'ichu i m-o'ohanith k d hema ha wanimedtham wehsijj hegam mo ab si ihm g Jesus Christ.
64001002	Ia at ha'i thatha hegam mash am em-wui ahgachug g Jiosh ha'ichu ahga k ia t-ahgith mapsh si s-ap himchuth g e-thoakag am oithch g Jiosh ha'ichu ahga map has i masma chum hekith hab e junihim. Si ani s-hohho'ith ch kah mapsh am wabsh kia si s-ap e tahtk am Jiosh wui. Kuni ab tahni g Jiosh mat wehs ha'ichu wo s-ap'ek am m-wehhejed. Kupt wabsh wo si s-thoak.
64001004	Tho si s-ap tahhathkam am ni-wehhejed mat hegam mani ha ahgith g Jiosh ha'ichu ahga wo si s-ap u'ukchith.
64001005	Kupsh am s-ap ha thagio'ith hegam mash am thaiw am ahgachugch g Jiosh ha'ichu ahga, chum as pi d m-machiga.
64001006	Ihtham mat ia thatha o t-ahgith mapsh si pihk e elith ha hekaj. Kuni ab si i m-gewkemhun mapt ba'ich wo i ha wehmajk mat gm hu hasko ep wo i ahgachugath g Jiosh ha'ichu ahga.
64001007	Ihtham o t-ahgith mash pi ha hiwgith hegam mo pi ab hu wohochuth g Jesus mas ha'ichu ab wo i ha mah.
64001008	Ahchim o ab d t-wuikam mach ab s-wohochuth g Jiosh alithag matt wo i ha wehmtath hegam mo ahgachug g Jiosh ha'ichu ahga.
64001009	Ith ani chum em-tashogith heki hu ni-o'ohana ed ahpim mam am e wehm e mihshmath. Kush wabshaba g Diotrephes pi chegima g ni-o'ohana ch am em-iattogith ch pad neok ab t-amjed ahchim mach ahgachug g Jiosh ha'ichu ahga. Tatchua ash g Diotrephes mat d wo em-wanimedthamk. Am ant wo em-tashogi am jiwiak mo pi ap'e hegai mo haschu am hab junihim. Pi ash ab hu i ha wahpkith ch pi ha thagio'ith hegam mo am thaiw am ahgachugch g Jiosh ha'ichu ahga ch ash pi em-hiwgith mams ahpim hab wo chum juh ch wo chum em-wuwhas ab em-namki amjed.
64001011	Matp hedai hab masma hab wo junihith g pi ap'ekam ch pi mahch g Jiosh. Pi g am hu s-ha wepom k wabshaba hegam s-ha wepom mat hab wo junihith g s-ap'ekam. Ihtham o d Jiosh a'aliga.
64001012	Hema hegam mo hab junihim g s-ap'ekam o d Demetrius. Wehsijj am hab wa kaij. Kuni s-mahch mo d wohokam. Kum ahpim s-mahch mani chum hekith g wohokam ahg.
64001013	Mu'i ani ha'ichu s-m-ahgithamk ch wabshaba pi ith hekaj am i m-o'ohani
64001014	nani pi am s-himimk mant wo m-neith k wo m-wehm neo ab amjed.
64001015	Si g s-ap e tahtk am Jiosh wui mat m-tho'ibia. Ia o ha'i kih g t-wepnag ch ash si pihk e elith m-hekaj. Am g wehs ha ahgith g t-wepnag mach si pihk t-elith ha hekaj.
65001001	Ni-wepnag: Am ant wo i em-o'ohani ahni mani d Jude ch d piongaj g Jesus Christ ch d James wehnag. Jiosh o si pihk e elith em-hekaj ch ab i em-gawulkath k em-nuhkuth am wehhejed g e-alithag Jesus Christ.
65001002	Ab ani tahni g Jiosh mat ab ba'ich wo i s-em-ho'ige'ithath ch ab ba'ich wo i em-mahkath g s-ap thahhathkam ch pihk elithadag.
65001003	Ab ant ha'ichu wo i chum em-o'ohani ab amjed g t-tho'ibiathag. T wabshaba ha'i i wuwha mo d s-chu i'attomkam ch am chum gawul s-junimk g Jiosh ha'ichu ahga ab amjed g tho'ibiathag ch ab wui gegok g t-kownalig Jesus Christ. Ihtham o hab s-junimk g pi ap'ekam ch heg hekaj hab kaij mat g o'othham wabsh chum haschu has wo junihith ab i s-wohochuthk g Jiosh ha'ichu ahga. K wabshaba heki hu an o'ohanas mat s-ko'okam wo ha namkith g Jiosh hegam mat ab wui wo gegokiwua. Heki o hu t-ahgith g Jiosh matt haschu ab wo chum s-wohochuthath. Kum ahpim ab s-wohochuth g ha'ichu ahgaj. Nt heg hekaj am wo i em-o'ohanith k ab wo i em-gewkemhu mamt si s-gewkam wo u'ukchith.
65001005	Am g wo s-chegitok mat has ha juh g Jiosh hegam mo pi ab hu wohog elith. Chum as wehs e tho'ibia g Tutuligo ab Egypt jewed t amjed, k eda mu'ijj pi ab hu wohog elith g Jiosh ch hekaj s-ko'okam e ko'ij.
65001006	Am g wo s-chegitok mat has e juh g anghil. Ab o chum s-wohog elith g Jiosh ch wabshaba ha'i gm hu hab i e juh ab amjed. T hegam am i ha kuh g Jiosh k am s-wihnam ha kuhpch s-chuhugam k ed mat wo ha lothai ge'e lothaita tash ch ed.
65001007	Am g wo s-chegitok mat has i ha juh hegam mo am kih Sodom kihhim t am ch Gomorra kihhim t am ch gn hu ha wehgaj. Bo wa ep pi ab hu wohog elith g Jiosh ch hab junihim g pi ap'ekam am ha wehm wohpiwup hegam mo pi d ha-wehm kihkam. Chechoj o am e wehm wohpiwup ch hab wua g pi ap'ekam. T g Jiosh ab i huduni g mehi am ha thahm ihtham kihhim k am wehs ha koktha g hemajkam. Bo wa masma i t-tashogith g Jiosh mat s-ko'okam wo ha namkith hegam mat pi wo thagito g pi ap'ekam. T g s-ko'ok ha-namkithadag pi hekith wo huhug.
65001008	Ihtham s-chu i'attomkam mo am ha'ichu chum em-mashcham ash ha'ichu chehchk ch heg oithch am hab e junihim ch hekaj e uamhun ch pi ab hu wohog elith g Jiosh ch nahnko ha ahg g anghil.
65001009	Chum ash wa hems hegai anghil ha-ge'ejig mash hab chehgig Michael pi s-ko'okam ab abchuth g ge Jiawul no pi heg hab wa'ap d chum anghilkahim. Jiawul ash wa pi ap hab e wua am chum s-behimkch g Mosesbad mat am i muh. Kush ihtha Michael am s-tha'ith ch wabshaba pi s-ko'okam has ahg ch hab hi wabsh kaij, “Jiosh at wo wa'i s-m-keh'el heg hekaj.”
65001010	Sh wabshaba hegam s-chu i'attomkam nahnko ahg mo haschu i pi amichuth ch hab wua mo haschu i tatchua hab masma mo g mischini ha'ichu thoakam ch hab masma e uamhun.
65001011	Jiosh at s-ko'okam wo ha namkith no pi pi ab hu wohog elith. Heki o hu mash wa hema d Cain ch mua g e-wehnag. Kush eda g wehngaj d s-ap'ekam. K ihtham s-chu i'attomkam am hab wa'ap e wua. Hema ash wa d Balaam ch am ahgachug g Jiosh ha'ichu ahga heg wabsh hekaj mat wo ui g lial. K ihtham s-chu i'attomkam hab wa'ap e wua. Hema ash wa d Kora ch ab wui kehk g Jiosh. K ihtham s-chu i'attomkam hab wa'ap e wua. T heg hekaj g Jiosh im hu hab wo i ha juh ab e amjed.
65001012	Kah ani mash ihtham s-chu i'attomkam am em-wehm e gegosith ch am chum em-uamhun. Neh, pi at am hu wo i em-wehmajk g chewagi matp gm hu wabsh wo wi'ichkwua k pi wo ha juh. T hab wa masma pi am hu wo i em-wehmajk ihtham mo wabsh hejel i e chegito. Neh, t wabsh wo e huhp g ha'ichu babhetham uhs matp pi ab hu wo ha babheth mat eda wo chum e ai mat ab wo bai. Kut ihtham s-chu i'attomkam hab wa masma wabsh wo huhug no pi pi sha'i e chehgith g ha'ichu s-ap'ekam ab ha amjed.
65001013	S-ta edam ha'ichu ash am wabsh e chehgith ab ha amjed hab masma mo g totshagi am e chehgith an shuhthagi hugith an. Ihtham o wabsh pi thotholima ch ab aihim mat g Jiosh gm hu wo ha shul ge'e s-chuhugam k ed.
65001014	Tsh wabshaba g Jiosh heki hu hema tashogi mat has wo ha juh. Sh ith hab chehgig Enoc ch d wosmdaj hegai mash g woskaj wosk d si wehpeg o'othham. Sh g Jiosh hab ahg mat wo ha ahgi g hemajkam mat ab wo i hih g Jiosh mat wehs wo ha lothait k s-ko'okam wo ha namkith hegam mo pi tatchua ch has ahg ch hab wua g pi ap'ekam. T wehst-mahm mihl anghil ab wo i oi.
65001016	Ihtham s-chu i'attomkam o chum hekith a'aga g pi e-ap'ethag ch hab wua g pi ap e-tatchui. Ge o e hahaschuth ch hab wabsh e wua mo ab ha'i si ha haha'ichuchuth mat hekaj ab aigo wo si ha haha'ichuch.
65001017	Am g wo s-chegitok mo haschu i em-ahgith hegam mo d chuhchaij g t-kownalig Jesus Christ.
65001018	Bo wa kaij ab em-wui, “Am at ha'i wo i wuwha em-shahgith mo eda e aihim g si ha oithch tash k hab wabsh wo junihith g hejel e-tatchui ch wo nahnko em-ahgath.”
65001019	T am wo tashok mo ihtham pi sha'i e thagitokch am wui g Hekia S-ap'ekam Gewkthag no pi am hab junihim g hejel e-tatchui ch hab chum em-wua mamt ab a'ai e wui wo gegokiwua.
65001020	Tho si hekia s-ap'ekam g t-wohochuthadag. Kumt heg ab ba'ich i s-wihnam wo e u'ukchith. T g Hekia S-ap'ekam Gewkthag ab wo em-mahkchith g gewkthag mamt hekaj am wo neneokath Jiosh wui.
65001021	Mt wabsh chum hekith am wo edak g Jiosh pihk elithadag ch s-e tahtk ch wo nenidath mat g t-kownalig Jesus ab wo i em-wahpki Jiosh kihthag ed mamt hahawa chum hekith an wo ha'ichugk.
65001022	Ab g wo i s-ha ho'ige'ith hegam mo pi mahch mas haschu wo s-wohoch
65001023	k am wo i ha ahgi g Jiosh ha'ichu ahga. T hab wo e tho'ibia ab i s-wohochuthk. Kumt wabshaba wo s-e nen'oithk mo haschu pi ap hab wua mamt ahpim hab wa'ap pi heg hekaj wo e uamhu.
65001024	Ab att wo si has elithath g Jiosh nat pi g alithaj Jesus Christ t-tho'ibia k d t-kownalig. Jiosh o si s-gewkthag ch wehs ha'ichu thahm chum hekith. Ab att wo i t-thagito wui. T wo e nako mat wo t-nuhkuth. Kutt pi gm hu hab wo i t-juh ab amjed. T am wo i t-wahpki e-kihthag ed. Kutt wo si s-hehgigk ch ab wo si has elithath chum hekith.
66001001	Hemu at am i tashogi g Jesus Christ hegai matsh haschu am hab wo e juh pi sha'i mehk i'ajed. Jiosh ash am ahgith matsh am wo t-chehgi ahchim mach d piongaj. Tki heg am hema i kei g anghil. T ith am ni-chehgi ahni John mani d piongaj g Jesus Christ.
66001002	Kuni ia o'ohan hegai mani haschu i neith. Ihtha ni-o'ohana o d Jiosh ha'ichu ahga ch d hegai wohokam mat am i maskogi g Jesus.
66001003	Jiosh at wo wa s-ha ho'ige'el hegam mat am wo i ne'okchul ch hegam mat ab wo kaihamath. E ash aihim mat am hab wo e juh wehs ihtha gm hu ba'ich ha'ichu ahga mant in wo o'oha.
66001004	Am ant wo i em-o'ohani ahpim wewa'ak thakam Jesus Christ ihmtham am Asia chekshani ch ed. Ab at wo wa ba'ich i s-em-ho'ige'ithath ch ab ba'ich wo i em-mahkath g i wehmtadag ch s-ap tahhathkam g t-ohg Jiosh ch Hekia S-ap'ekam Gewkthag ch Jesus Christ. T-ohg Jiosh o chum hekith an ha'ichug. K g Hekia S-ap'ekam Gewkthag am wehmaj ch wewa'ak masma e chehgithch am t-wehhejed. K g Jesus Christ si s-ap am i t-tashogith g wohokam ch d hegai mat si wehpeg ab uhpam s-ap i wuhsh ab muhkig amjed k am hahawa ha thahm g wehs kokownal ith thahm jewed. Ab o si t-tatchua ch heg hekaj e muhkith t-wehhejed k t-tho'ibia ab pi ap t-chu'ichig amjed
66001006	k hab t-juh mach d hahawa piongaj g t-ohg Jiosh ch am wo i ahgahith g ha'ichu ahgaj. Jesus Christ o wehs u'ukch g gewkthag. Kutt ab wo ihmath chum hekith.
66001007	Neh, e o aihim mat ep wo jiwia ab thahm kahchim amjed. Wehs hemajkam at wo neithath, chum wa hegam mat ab sisish kots t ab. Wehs nahnko mahs hemajkam at wo shoshani heg hekaj.
66001008	T-kownalig Jiosh o wehs u'ukch g gewkthag ch hab kaij, “Ahni ani d alpha ch d omega.” Ihtham o d si wehpeg ch si oithchkam o'ohana. K hab ahg g Jiosh mo si wehpeg an ha'ichug ch si ha oithch an wabsh wo kia ha'ichugk.
66001009	Thani em-wehm wohochuththam ahni John nach pi ab t-hemakochuthch g Jesus Christ wehm. Ni am em-wehm ap'ethag Jiosh kownaltalig ed ch hekaj em-wehm ni-sho'igchuth. An amt ni-wua heg ab al sikod jewed mo hab chehgig Patmos ch am ha'ichug shuhthagi ch ed nani wa pi si s-gewkam ahgahim g Jiosh ne'oki ch hegai wohokam mat g Jesus am i tashogi.
66001010	K am hu hebai d thomig tash. Ni ab ihm g Jiosh. K g Hekia S-ap'ekam Gewkthag am si i ni-wehmaj. Kuni kah mat ab hema si s-kaitham neo ab ni-wehgaj k hab sha kaithag mat g kuikud ab ku
66001011	k hab kaij, “An g o'ohan mapt haschu wo i nei k am haha wo ha cheha mat am wo i bei ihtha o'ohana hegam ha wui wewa'ak thakam Jesus ihmtham amai Ephesus t am ch Smyrna t am ch Pergamum t am ch Thyatira t am ch Sardis t am ch Philadelphia t am ch amai Laodicea t am.”
66001012	Neh, nt ab si sikol i kekiwua mant wo nei mas hedai ab ni-wui neok k haha wabsh nei mo g wewa'ak ohla lalampa an thadha chuhchakud t an.
66001013	K am ha shahgith hema kehk ch hab mahs mo g Jiosh si Kehsha. K g lihwaj gd hu si ais g tahtdaj. K g ohla giwud an hab juhkch e bahsho.
66001014	K g mo'oj si s-tohta hab masma mo g s-wihs gew. K g wuhpuij si s-masma tonod hab masma mo g s-toni nahtha.
66001015	K g tahtdaj si s-wegima tonod hab masma mo g kohwli hahgig. K g ne'okij hab masma hab kaithag mo g si ge'e shuhthagi an med.
66001016	Ith o an u'ukch g wewa'ak huhu'u s-apko e-nowi ed ch an kamshch g is-pahyo. K ith ab i wuhshanis chinij ab. K g wuhioshaj sha'i si tonod hab masma mo g tash tonlig thahm juhk.
66001017	Kunt am i neithok ab i gei wecho hab sha masma mo g muhki. Kut an ni-tahtam k hab kaij, “Pi g am sha'i ni-ehbenith. Thani ahni mani si wehpeg ia ha'ichug ch chum hekith ia wo ha'ichugk.
66001018	Am ant wa chum ni-muhkith k uhpam ep ni-chegito k chum hekith d haha wo thoakamk. Am ani thahm gewkthag g muhkig ch am thahm gewkthag amai mo am ha'ichug g ko'i.
66001019	“Pegih, am g o'ohan map haschu i neith mat hab wo e juh hemu ch haschu hab wo e juh imhab i thahm.
66001020	Am ant wo m-ahgi g s-a'agi ha'ichu ab amjed ihtham wewa'ak huhu'u mani in u'ukch ch ihtham wewa'ak lalampa. Ihtham wewa'ak lalampa o d hegam ni-ihmtham mo am kihthag hegam ha eda wewa'ak kihhim. K ihtham wewa'ak huhu'u o d ha-wanimedtham.”
66002001	K hab ep kaij ab ni-wui, “Am g o'ohanith g ha wanimedtham hegam mo ab ni-ihm ch am kihthag Ephesus t am. Ihtha ha wanimedtham at am wo ha ahgi mani hab kaij: “Ith o d ha'ichu ni-ahga ahni mani an ha u'ukch g s-apkojed ni-nowikaj g wewa'ak huhu'u ch an oimmed ha shahgith g wewa'ak lalampa.
66002002	S-mahch ani mam haschu hab junihim. S-ap am chikpan ch am wabsh s-e bahbgi ch pi ab hu sha'i ha bahbgi hegam mo ab ni-wui gegok. Ha'i o hab chum kaij mo d ni-chuhchai. Kumt eda ha a'appem k s-mai mo d wabsh s-chu i'attomkam.
66002003	Ab amt s-bahbagi nako g sho'igthag ni-wehhejed k pi sha'i ha'asa.
66002004	“Neh, ith o s-ta hohho'ithama. K wabshaba ha'ichu pi ta hohho'ithama ab em-ab. Pi am ab hu ni-tatchua hemuch hab masma mam wa gd hu i heki hu.
66002005	Am g wo i oithahim mamt he'esko i e mehkoth ab ni-amjed k gm hu wo s-ohhoth g pi ap e-chegitoi mamt hab ep wo masmak mam wa heki hu. Mtp sha pi gawul wo i e juh, nt gm hu wo i bei g em-tonligga.
66002006	Ith am hi wa s-ap am hab junihim mam si pi hohho'ith mo haschu s-ta edam hab junihim hegam mo am oith g Nicolas. Ith o wa chum pi apko ha wanimed g Jiosh hemajkamga. Ahni ani hab wa'ap si pi hohho'ith ihtha.
66002007	“Hekia S-ap'ekam Gewkthag o am i maskogith g ha'ichu ni-ahga am em-wui ahpim mam ab si ni-hiwig ch am kihthag ha e'eda hegam wewa'ak kihhim. Kumt wehsijj ab wo kaihamath. “Ab ant wo ha mah hegam mat gewito g pi ap'ekam g ap'ethag mat ab wo huh g bahidaj hegai uhs mo ab ha mahk g thoakag ch am kehk Jiosh oithag ed.”
66002008	K hab ep kaij ab ni-wui, “Am g o'ohanith g ha wanimedtham hegam mo ab si ni-hiwig ch am kihthag Smyrna t am. Ith at am wo ha ahgi mani hab kaij: “Ith o d ha'ichu ni-ahga ahni mani si wehpeg ia ha'ichug ch si ha oithch ia wabsh wo kia ha'ichugk, ahni mant muh k ep i wuhsh ab muhkig amjed.
66002009	S-mahch ani mam e kudut. Tham hi wa chum sho'igkam iia ch wabshaba d s-kakais am Jiosh tahgio. S-mahch ani mo ha'i si pi ap has em-ahg g Tutuligo. Ihtham o hab e elith mo d Jiosh hemajkamga ch eda wa chum pi woho no pi d wabsh Jiawul hemajkamga.
66002010	“Pi g am wo sha'i ehbithath mamtp haschu i s-ko'ok ab wo nako. Neh, mt wo em-kuh. K wabshaba d wabsh Jiawul chi'oitha ihtha. Kut am wa'i wehst-mahm tash hab wo mahsk ihtha em-kudutadag. Am amt wo hihimath e-wohochuthadag oithch am hugkam mamt hekith wo i koi. Kunt ab wo em-mah g pi ha huhugetham thoakag hab masma mamt g gihko wo mah hegai mat wo ha gewito.
66002011	“Hekia S-ap'ekam Gewkthag o am i maskogith g ha'ichu ni-ahga am em-wui ahpim mam ab si ni-hiwig ch am kihthag ha e'eda hegam wewa'ak kihhim. Kumt wehsijj ab wo kaihamath. “Hegam mat wo gewito g pi ap'ekam at pi wo ai g gokkokam muhkig.”
66002012	K hab ep kaij ab ni-wui, “Am g o'ohanith g ha wanimedtham hegam mo ab si ni-hiwig ch am kihthag Pergamum t am. T ith am wo ha ahgi mani hab kaij: “Ith o d ha'ichu ni-ahga ahni mo g ni-is-pahyo ge a'aijed mu'ukasig.
66002013	S-mahch ani mo g Jiawul himthag si s-gewkthag amai. M eda ab wabsh kia s-ni-mahch ch e ahg. Hegai mo d Antipas ch ab si s-ni-wohokamchuth at wa e muhkith amai. Kumt eda wa pi sha'i ni-thagito.
66002014	“K wabshaba am ha'ichu d hegai mani pi hoho'ith am em-shahgith. Am o ha'i em-wehmaj ch am hab wua hegai mat wa haschu ha mashcha g Tutuligo ihtham Balaambad ch Balakbad. Ihtham at wa ha mashcha mat wo huh hegai ha'ichu hugi mo wa ab e to'ith g ha-jijoshchutha ch ehp mat hab wo wuath g s-tohntom ha'ichu. Ith o wehs d pi ap'ekam am ni-tahgio.
66002015	Am o ha'i ep em-wehmaj mo g Nicolas mashchama ab s-wohochuth.
66002016	Gam g hu wo s-ohhoth ihtha pi ap'ekam. Nt wo em-cheggia heg hekaj is-pahyo mo ab i wuhshanis ni-chini amjed mamtp pi am hu wo i e ap'ech.
66002017	“Hekia S-ap'ekam Gewkthag o am i maskogith g ha'ichu ni-ahga am em-wui ahpim mam ab si ni-hiwig ch am kihthag ha e'eda hegam wewa'ak kihhim. Kumt wehsijj ab wo kaihamath. “Ab ant wo ha mah hegam mat wo gewito g pi ap'ekam hegai pi ta behima ha'ichu hugi mo hab e a'aga ‘manna.’ Ab ant ep wo i ha mahkhi ihtham g s-toa Hothai. T hegam ha ab an wo o'ohanask g wechij chehgig. T hegam wo wa'i hehe'ejel s-mahchk g chehgig mat hedai i bei.”
66002018	K hab ep kaij ab ni-wui, “Am g o'ohanith g ha wanimedtham hegam mo ab si ni-hiwig ch am kihthag Thyatira t am. T ith am wo ha ahgi mani hab kaij: “Ith o d ni-ahga ahni Jiosh alithag mo g ni-wuhpui hab masma tonod mo g nahtha. K g ni-tahtad hab masma tohonnod mo g thahpiunas kohwli.
66002019	S-mahch ani g s-ap'ekam em-chikpan, pihk em-elithadag, em-wohochuthadag ch em-hemajimathadag ch em-bahbgithadag. Ba'ich am hab i e junihim ia'i ithani.
66002020	“K wabshaba am ha'ichu d hegai mani pi hohho'ith am em-shahgith. Am am wabsh hiwgith hegai uwi mo e wepogith g Jezebelbad ch hab e a'aga mo d Jiosh ha'ichu i tashogiththam. Ith o ha mashcham g ni-ihmtham mat am hab wo junihith g pi ap'ekam ha'ichu ab a'ai e wehm ch ep wo ko'ath hegai ha'ichu hugi mo ab e to'ith g ha-jijoshchutha.
66002021	Ab ant wa he'es i mah g tash mat gm hu wo s-ohhoth g pi ap e-chegitoi. K wabshaba pi hohho'ith mat wo thagito g pi ap'ekam.
66002022	Kunt heg hekaj hab wo juh mat wo mumku k wo wo'iwua. T hegam chechoj mo am wehmaj wohppo am wehmaj ep wo e sho'igch. S-hohtam ant hab wo juh ihtha heg hi wa matp gm hu wo s-ohhoth g pi ap e-chegitoi.
66002023	Nt wo ha koktha g mahmdaj mat wehs g ni-ihmtham wo s-mai mani s-mahch g hemajkam ha-chegitoithag ch ha-tatchuithag. Ab ant wo em-namkith heg hekaj mam haschu has i junihim.
66002024	“Ha'ijj ahpim Thyatira t am hemajkam amt pi am hu i oi ihtha pi ap'ekam mashchamadag k pi mai hegai mo ha'ijj hab a'aga ‘Jiawul si s-juhk s-a'agi ha'ichu.’ Pi ant ab hu ba'ich ha'ichu s-wehch wo em-mohto'i.
66002025	Mt wabshaba hemho wa wo s-wihnam u'ukchith hegai mam haschu i edgith ch ab wo ai mant wo uhpam jiwia.
66002026	“Ni-ohg Jiosh at ab ni-mah g gewkthag mant wehs s-gewkam wo ha thahmkath g jejewed ch wo ha padch g pi ap'ekam kokownaltalig. Kunt ab wo ha mah ihtha gewkthag hegam mat wo gewito g pi ap'ekam k am hab wo junihith g ni-tatchui ch ab wo ai mant ep wo jiwia. T am ni-wehm wo ha thahmkath g jejewed. Kut am ha wehhejed wo mahsi g ho'ige'ithadag hab masma mat g s-mahs hu'u.
66002029	“Hekia S-ap'ekam Gewkthag o am i maskogith g ha'ichu ni-ahga am em-wui ahpim mam ab si ni-hiwig ch am kihthag ha e'eda hegam wewa'ak kihhim. Kumt wehsijj ab wo kaihamath.”
66003001	K hab ep kaij ab ni-wui, “Am g o'ohanith g ha wanimedtham hegam mo ab si ni-hiwig ch am kihthag Sardis t am. T heg am wo ha ahgi mani hab kaij: “Ith o d ha'ichu ni-ahga ahni mani an u'ukch g wewa'ak huhu'u ch am kehshch g Hekia S-ap'ekam Gewkthag mat wewa'ak masma wo e chehgithath em-wehhejed. S-mahch ani mam has chu'ig. Bam em-elith mam d s-ap'ekam. Mt eda e mehkoth ab ni-amjed.
66003002	Neh, mt ab wo i nehnen k ab wo i gewkai hegai mam haschu wabsh kia edgith mat koi wo s-ap muh. Pi o hohho'ith g Jiosh hegai mam haschu am hab junihim.
66003003	Am g wo s-chegitok mam wa haschu ab em-mashcham k ab wo i s-wohog elith k gm hu wo s-ohhoth g pi ap e-chegitoi. Kumtp pi wo sha nehnen, nt s-a'agi ia wo jiwia hab sha masma mo g s-chu ehskam. Kumt pi wo sha'i mahchk g ohla mant hekith wo i jiwia.
66003004	“Ha'ijj ahpim amai Sardis t am am hi wa si e nuhkuth mat pi ha'ichu wo em-uamhu. Ahpim mam s-ap am hab e junihim amt ni-wehm wo himath s-tohtam e enithadathch.
66003005	Hegam mat hedai wo gewito g pi ap'ekam at s-tohtam wo e enigadath. An o o'ohadag g ha-chechgig an thahm kahchim ch ed mo d e tho'ibiakam. Kunt pi wo sha'i oa g ha chechgig k wabshaba hab wo chei am tahgio g ni-ohg Jiosh ch am ha tahgio g anghiligaj mo d ni-hemajkamga.
66003006	“Hekia S-ap'ekam Gewkthag o am i maskogith g ha'ichu ni-ahga am em-wui ahpim mam ab si ni-hiwig ch am kihthag ha e'eda hegam wewa'ak kihhim. Kumt wehsijj ab wo kaihamath.”
66003007	K hab ep kaij ab ni-wui, “Am g o'ohanith g ha wanimedtham hegam mo ab si ni-hiwig ch am kihthag Philadelphia t am. T heg am wo ha ahgi mani hab kaij: “Ith o d ha'ichu ni-ahga ahni mani d hekia s-ap'ekam ch d wohokam ch an u'ukch g Davidbad yahwi. Ith ani hekaj ha'ichu kukpi'ok. T pi hedai wo e nako mas ab ep wo kuh. Kuni ha'ichu kukpa. T pi hedai wo e nako mas ab ep wo kuhpi'o.
66003008	S-mahch ani mam pi am hu i si s-gewpkthag ch wabshaba am oithch hab e junihim g ni-mashchama ch ab si ni-hiwig. Ab ant i hema kuhpi'o g kihjeg em-wehhejed. T pi hedai wo e nako mas ab ep wo kuh.
66003009	“Ha'i o hab e a'aga mo d Tutuligo ch d Jiosh hemajkamga. K eda hab chu'ig mo d wabsh Jiawul hemajkamga. Bant wo ha juh mat ab wo i hihi em-wui k ab wo i shulig k ab wo si has i em-el. T wo wehsijj s-mai mani ahpim ab si em-tatchua.
66003010	“Am am hab junihim g ni-chehanig ch s-bahbgim ab nakog ha'ichu. Nt heg hekaj wo em-nuhkuth heg amjed kudutadag mo ab him ha wui g wehs hemajkam mat am wo ha a'appe wehs jewed shuhthgim.
66003011	S-hohtam ant wo jiwia. Am g wo si nuhkuth hegai mani ab em-mahkch. T hab pi hedai wo sha'i em-wohppo'i hegai mani ab em-makiog hahawa.
66003012	“Bant wo ha juh hegam mat wo gewito g pi ap'ekam mat d wo u'ugchuk am Jiosh kihthag ed hab sha masma mo g che-tondag am ge'e cheopi ed. Kut ihtham pi hekith wo sha'i thagito g Jiosh kihthag. An ant ha ab wo o'oha g ni-Jioshga chehgig ch g Jiosh kihhim chehgig. Jiosh kihhim o d Wechij Jerusalem ch ab wo i hud Jiosh amjed an thahm kahchim ch ed. Ab ant ha ab ep wo o'oha g ni-wechij chehgig.
66003013	“Hekia S-ap'ekam Gewkthag o am i maskogith g ha'ichu ni-ahga am em-wui ahpim mam ab si ni-hiwig ch am kihthag ha e'eda hegam wewa'ak kihhim. Kumt wehsijj ab wo kaihamath.”
66003014	K hab ep kaij ab ni-wui, “Am g o'ohanith g ha wanimedtham hegam mo ab si ni-hiwig ch am kihthag Laodicea t am. T heg am wo ha ahgi mani hab kaij: “Ith o d ha'ichu ni-ahga ahni mani s-ap wohokamchuth g wohokam ab amjed g Jiosh ch am wehs thahm g Jiosh nahtoi.
66003015	S-mahch ani mam has chu'ig. Bam chum e elith mam s-ap ab ihm g Jiosh. Kum eda pi am hu woho i e thagitokch wui.
66003016	Nt heg hekaj gm hu hab wo i em-juh ab ni-amjed hab sha masma mamt gm hu wo wiho g wabsh s-huhk wasib.
66003017	Bam chech'e mo am wabsh i s-em-ap'e ha'ichu nam pi d s-kakais ch hab ep chech'e mam pi ha'ichu ep sha'i tatchua. Ni wabshaba em-ahgith mam si sho'ig ch s-ta ho'ige'ithama ch gm wabsh i s-thathpk ch pi nenea.
66003018	Ab g wo i e thagito ni-wui k hab masma wo edagi g s-wohom kaisthag ch s-kehg wehschuga ch kulani am wehhejed g em-wuhpui. Kumt hahawa pi wo sho'igk ch pi wo s-thathpk ch wo s-neneak.
66003019	Ha'ichu ani shohbith ch ha gewittan hegam mani ab si ha tatchua mat hekaj gm hu wo s-ohhoth g pi ap e-chegitoi.
66003020	“Neh, ab ani em-waith ni-wui. K heg wa wepo mani ab kehk em-kihjeg ab ch ab shontpag ch ab em-chehcheg. Kumt wo kah mani ab neok k wo i kuhpi'o g kihjeg. Nt ab wo i wah. Kutt ab a'ai wo t-ihmath ch t-wehm wo si s-hehgigk hab masma matt hems wo t-wehm t-gegosithath.
66003021	Ni-ohg Jiosh at an ni-thai e-hugith an kownal ni-thaikud an nant pi gewito g pi ap'ekam. Kunt ahni am hab wa'ap wo em-thai ni-hugith an kownal thaikud t ab mamtp hedai wo gewito g pi ap'ekam.
66003022	“Hekia S-ap'ekam Gewkthag o am i maskogith g ha'ichu ni-ahga am em-wui ahpim mam ab si ni-hiwig ch am kihthag ha e'eda hegam wewa'ak kihhim. Kumt wehsijj ab wo kaihamath.”
66004001	Ab ant hahawa i nen k ha'ichu ep neith. Am ni-tahgio o hab sha mahs mo ab kuhpi'okas g thahm kahchim hab sha masma mo ab ge kihjeg. Kuni ep kah g ne'okij g Jesus. K hab sha kaithag mo g kuikud ch hab kaij ab ni-wui, “Ab g i hihm. Nt am wo m-chehgi mat haschu hemho wa am hab wo e juh i'ajed imhab.”
66004002	T ha hekaj ab si i ni-wehmt g Hekia S-ap'ekam Gewkthag. K shahag wepo mat g thahm kahchim am e chehgi ni-wui. Kuki g ge'e kownal thaikud ab kehk. K an hema thaha ith ab.
66004003	K g wuhioshaj wabsh tonod hab masma mo hegam si s-kehg hohothai mo hab e a'aga ‘jasper’ ch ‘carnelian.’ K an kownal thaikud wehgaj hab chu'ig g kiohod. K ith s-chehthagi hab masma mo hegai s-kehg hothai mo hab e a'aga ‘emerald.’
66004004	Kuki an wehgaj hab ep chu'ig g gokko gamai gi'ik kownal thathaikud. Kuki an ha ab thadha g gokko gamai gi'ik ge'eged ch s-tohtakaj e enigadathch ch g ohla gigiko ab wahpkch.
66004005	Kuki ab ge'e kownal thaikud amjed ab si memhe g wepgi. Kuki ab toahim g tataniki. Kuki g wewa'ak kuhchki am memeihim ba'ich g ge'e kownal thaikud no pi g Hekia S-ap'ekam Gewkthag wewa'ak masma e chehgithch am t-wehhejed.
66004006	Am ba'ich g ge'e kownal thaikud oki sha'i si s-thahpk ch hab masma mo g mi-lihtha am tadani ch am wabsh gai tonod. An wehgaj g kownal thaikud oki an a'ai gegok g gi'ik ha'ichu thothakam ch wehsko wuhpui.
66004007	K hema hab sha mahs mo g mawith. K hema hab ep mahs mo g wisilo. K hema g wuhioshaj hab mahs mo g o'othham wuhiosha. K hema hab mahs mo g ba'ag ch an tha'a.
66004008	K wehsijj ihtham chuhthp a'an. K g ha-a'an wehsko wuhpui. K chum hekith ne'e hab masma: “Ab ach si has elith g t-kownalig Jiosh. Tho si hekia s-ap'ekam ch si s-gewkthag ch chum hekith an ha'ichug.”
66004009	Kuki am ne'e ihtham gi'ik ha'ichu thothakam ch ab mahk g has elitha ch ho'ige'elig hegai mo chum hekith an ha'ichug ch an tha kownal thaikud t an.
66004010	K heg wui ab hab wa'ap i shuhullig hegam ge'eged ch am wuashulig g e-gigiko ch am wecho shuhullig ch ab ihm ch hab chech'e:
66004011	“T-kownalig Jiosh, ab ap ap'ethag matt ab wo si m-hehgchulithath ch ab wo si has m-elithath nap pi wehs s-gewkthag ch wehs ha'ichu nahto. K hab d m-elitha mo in hab chu'ig.”
66005001	Ni haha wabsh neith. Kuki an u'ukch g holiwek o'ohana s-apkojed e-nowi ed hegai mo an tha kownal thaikud t an. K wehsko o'ohanas ab ab ihtha ch wewa'akpa ab si bithshpi ch cheposithas.
66005002	Neith ani ehp g si s-gewk anghil. K heg si s-kaitham amog ch hab kaij, “Thoh'o am hugkam ap'ethag mat wo e nako mat wo wantsh g chechposig k ab wo i kuhpi'o ihtha o'ohana?”
66005003	T wabshaba pi hedai e cheh an thahm kahchim ch ed ch in jewed thahm ch am jewed wecho mat wo e nakog k wo kuhpi'o k an wo i nei eda g o'ohana.
66005004	Ni heg hekaj si pi ap ni-tahtk ch shoak.
66005005	K hab hahawa kaij hema hegam ge'eged ab ni-wui, “Pi g am shoakath. Neh, Mawith Namkam at gewito g pi ap'ekam k hab wo e nako mat wo wantsh g wewa'ak chechposig k ab wo i kuhpi'o g holiwek o'ohana. Bo masma hab chu'ig mo hab masma o'ohadag mo ith ab d Judabad amjedkam ch d ep Davidbad amjedkam.”
66005006	Kuni hahawa neith hegai moki hab ahg. K eda ihtha Mawith Namkam hab masma ab i e chehgithch mo g kahwal mad ch atki heki hu e muhkith k ithani am kehk si eda g kownal thaikud. K an wehgaj gegok hegam gi'ik ha'ichu thothakam ch hegam ge'eged. K hegai mo kahwalkaj ab e chehgithch wewa'ak a'ag ch wewa'ak wuhpui. Ihtham wewa'ak wuhpui o hab d ahga mat ab amjed i hih g Hekia S-ap'ekam Gewkthag k an wehsko neith ch nuhkuth g Jiosh nahtoi.
66005007	T am hih hegai mo kahwalkaj ab e chehgithch k am bei g holiwek o'ohana ab s-apko nowij ab hegai mo ab tha kownal thaikud t ab.
66005008	T ha hekaj ab wui i shul hegam gi'ik ha'ichu thoakam ch hegam gokko gamai gi'ik ge'eged. K ihtham wehsijj ge ahlipa ch ohla hohas-haha'a. K hegam ha eda hohas-haha'a s-ap uhw shuhthagi ch ith d ha-ho'ige'ithahuna g Jiosh hemajkamga.
66005009	K am hema a'aga g wechij ne'i. K g ha-ne'i hab chu'ig: “Ahpi ap ge'e ap'ethag mapt wo e nakog k am wo bei g holiwek o'ohana k wo wantsh g chechposigaj napt pi e muhkith k hekaj ab uhpam i ha ui g hemajkam am wehhejed g Jiosh. K g m-u'i d wehsko thakam hemajkam ch d nahnko kaitham neneoktham ab wehs jejewed ha amjed.
66005010	Bapt ha juh mat wehs d wo papalk ch ab wo ihmath g Jiosh ch d wo kokownalk wehsko jewed thahm.”
66005011	Nt am hahawa nea k ha kah mu'i mihl anghil. Ihtham o an wehgaj gegok g ge'e kownal thaikud am ha wehm hegam gi'ik ha'ichu thoakam ch hegam ge'eged
66005012	ch si s-kaitham ne'e hab masma: “Hegai mat kahwalkaj e muhkith o ab ab ulini mamt am wo i kei wehs ha'ichu thahm k ab wehs wo mah g s-kaisthag ch ha'ichu amichuthadag ch gewkthag ch ab has elithadag ch hehgchulithadag ch ho'ige'ithadag.”
66005013	Kuni ha kah g wehs ha'ichu thoakam an thahm kahchim ch ed ch an jewed thahm ch am jewed wecho ch am ge'e kahchki ch ed. Wehs ihtham o am ne'e hab masma: “Tho ha wuikam g Jiosh heg wehm mat kahwalkaj ab e chehgithch mamb ab wo si pihk e elithath ha wui ch ab wo si has ha elithath ch ab wo ha hehgchulithath ch ab ha wui wo thagitokchith g e-gewkthag chum hekith.”
66005014	Tki hegam gi'ik ha'ichu thoakam ab wohokamchuth k hab kaij, “Am o wa woho ihtha.” T g ge'eged ab i shul wecho k ab si ihm.
66006001	Ni ab neith hegai mo kahwalkaj ab e chehgithch. Kutki hema gam wantsh hegam wewa'ak chechposig. K hema hab kaij hegam gi'ik ha'ichu thoakam, “Ab g i hihm.”
66006002	K g ne'okij hab sha kaithag mo g tataniki. Nt hahawa ep chum nei. Tki g s-toa kawyu am hema i wuhsh. Kuki ab hema cheshaj ch g gaht u'a. Mt g gihko an hab juh mo'oj an. Ge oki gewkthag ch am i wuhsh mat wo ha gewito g hemajkam.
66006003	Kutki am hahawa ab kuhpi'o g gokkokam cheposig hegai mo kahwalkaj ab e chehgithch. Kuni kah g gokkokam ha'ichu thoakam. K hab kaij, “Ab g i hihm.”
66006004	Tki ab hema ep i wuhsh g kawyu k ge s-wegi. K ab hema cheshaj. Kumt ab mah g gewkthag mat hab wo juh g cheggiadag an jewed thahm mat g hemajkam wo a'ai e koktha. Kumt g ge'e is-pahyo ab mah.
66006005	Tki ab hahawa i kuhpi'o g waikkokam cheposig hegai mo kahwalkaj ab e chehgithch. Kuni kah g waikkokam ha'ichu thoakam. K hab kaij, “Ab g i hihm.” Nt chum nei. T g s-chuk kawyu ab i wuhsh. K hema cheshaj ch g pisaltakud u'a.
66006006	K am hema neok ab ha shahgith hegam gi'ik ha'ichu thoakam ch hab kaij, “T wo si s-namkigk g ha'ichu hugi. Mt chum hems wo ha namkith g e-nahtoi am chikpank hemako tashkaj mamt wo ha nolawt g al hemako s-wehch pilkani o g waik s-wehch si-wahyo. Mt wabshaba pi wo shohbi g manjeki ch nawait.”
66006007	Tki gam hahawa wantsh k kuhpi'o g gi'ikkokam cheposig hegai mo kahwalkaj ab e chehgithch. Ni kah g gi'ikkokam ha'ichu thoakam. K hab kaij, “I hihm.”
66006008	Nt ab i chum nei. Tki g s-kohmagi kawyu ab i wuhsh. Kuki hema cheshaj ch hab chehgig Muhki. Kuki ab si mia oithch him hegai mash hab e a'aga Jiawul Kih. Mtki ihtham ab ha mah g gewkthag am thahm g hemako tahpani mo gi'ikko e tahpanch (¼) ihtha jewed. Kutki ha koktha cheggiadag ch ed ch g bihugigkaj ch mumkithagkaj. Tki g mischini ha'ichu thoakam hab wa'ap ha'i wo ha koktha.
66006009	Tki gam hahawa ep wantsh k kuhpi'o g hetaspokam cheposig hegai mo kahwalkaj ab e chehgithch. Kuni neith ab wecho g iagchulithakud g ha-thothakag hegam matki e ko'ij heg hekaj mo am ahgahim g Jiosh ha'ichu ahga ch pi sha'i thagito g ha'ichu e ahga.
66006010	Ihtham o si s-kaitham hihnk ch hab kaij, “Si s-gewkam kownal ch si s-ap'ekam ch si s-wohokam, he'es at wo i tashk mapt haha wo ha lothai g hemajkam an jewed thahm k ab wo ha mah g s-ko'ok namkithadag heg hekaj mat t-koktha?”
66006011	Mt ab hahawa wehsijj i ha mahkhi g s-tohta liliwa k hab ha ahg mat wo sha'al ba'ich i e uh'ulinihogith k ab wo ai mat wehs wo e ko'ij hegam ha wehm pion ch ha-wepnag mat ha wepo masma wo e ko'ij.
66006012	Tki gam hahawa ep wantsh k kuhpi'o g chuhthpokam cheposig hegai mo kahwalkaj ab e chehgithch. Tki am sha'i si u'ugij g jewed. Kutki g tash ge chuku hab masma mo g s-kowk s-chuk ikus. Kutki g mashath wehsko ge wegih hab masma mo g eh'ed.
66006013	Tki g huhu'u i shul ab thahm kahchim amjed an jewed thahm hab sha masma mat g pi bakam suhna wo i shul ab e-jehj amjed mat g s-gewk hewel wo si u'ugij.
66006014	Tki g thahm kahchim ab wabsh i huhug hab sha masma mat g tapial wo i e holiwkath k gd hu wo e cheh. Tki wehs g thohtha'ag ch g al si'iskod jejewed am shuhthagi ch ed gm hu gawulko i e uh'ul.
66006015	Ni ha neith matki wehs chum e e'esto g hemajkam, chum hems g kokownal ch si s-has haha'ichu ch shonthal ha-ge'ege'ejig ch s-gewpkkam ch hegam ehp mo d sho'igkam ch hegam mo d nenehol. Am atki chum e e'esto chehcho ch ed ch am hohothai wepcho
66006016	ch ab si hihnk thohtha'ag ch hohothai wui hab kaijch, “Ab g wo i shulig t-thahm mat pi wo t-neithath g Jiosh. Oi g wo t-e'esto ab amjed hegai mo kahwalkaj ab e chehgithch mat pi wo s-ko'okam t-namkith.
66006017	E o aihim g lothaita tash. Kutt pi wo sha'i t-nako matt ab wui wo gegokiwua.”
66007001	Ntki haha wabsh ha nei g gi'ik anghil. K hema ab kehk si'alig tahgio ch hema ab huduni tahgio ch hema ab wakolim tahgio k ch hema ab juhpin tahgio. Kuki ihtham an u'ukch g gi'ik hewel mat pi an hu wo hewedath jewed thahm o an kahchki thahm. Kuki gm hu wabsh i pi hoini wehs ha'ichu.
66007002	Kuni hahawa hema ep neith g anghil. Kuki ith ab him si'al wecho amjed ch g Jiosh cheposithakud u'a. Kuki eda ab mahks hegam gi'ik mat wo padch g jewed ch kahchki. K wabshaba ihtha hema ab ha wui hab kaij.
66007003	“Pi g am s-ko'okam has wo juhni g jewed ch kahchki ch kukui. Kutt ab ho'ip kia ha chepos g Jiosh pionag ab ha-koka ab.”
66007004	Kuni kah mash d siant gi'ikko wehst-mahm gamai gi'ik mihl (144,000) hegam mamt ha chepos heg hekaj Jiosh cheposithakud.
66007005	Am o ha'ichug g gamai gohk mihl (12,000) ab wehsijj i ha amjed g t-shohshonbad. Ihtham o wa d gamai gohk ch wa hab chechgig Judah, Reuben, Gad,
66007006	Asher, Naphtali, Manasseh,
66007007	Simeon, Levi, Issachar,
66007008	Zebulun, Joseph, Benjamin.
66007009	Ntki hahawa ep ha nei moki am sha'i si ge'e hemapig hab chu'ig. Kuki pi ta kuintama ihtham hemajkam ch ab amjed g wehsko jejewed ch d nahnko mahs o'othham ch nahnko kaitham neneoktham. Kuki am thaha e-kownal thaikud ab hegai mo kahwalkaj ab e chehgithch. Kuki hegam mu'i hemajkam am ba'ich gegok ch s-tohtakaj e enigadathch ch g ha'ichu i'ibhonig an uh'ukch
66007010	ch si s-kaitham neneok ch hab kaij: “T-tho'ibiathag o ab amjed g Jiosh ch ab amjed hegai mo kahwalkaj ab e chehgithch.”
66007011	Kuki wehsijj g anghil an ha wehgaj gegok ch am i shulig ch ab ihm g Jiosh ch hab ep kaij:
66007012	“Ab ach si ho'ige'ith ch si hehgchulith g Jiosh no pi wehs edgith g amichuthadag ch gewkthag chum hekith. Amen.”
66007013	Tki hema hegam ge'eged ab ni-kakke k hab kaij, “Thoh'o wud ihtham hemajkam mo s-tohtam e enigadathch ch hebai amjed hihim?”
66007014	Ni hab kaij ab wui, “Pi ani sha'i mahch. Ahpi ap wa s-mahch.” K hab kaij ab ni-wui, “Ihtham o d hegam mat ab s-ap gahi wuwha g si ge'e sho'igchuthadag. Heg o wa wepo mat am i wapko g e-wepschuga heg hekaj eh'edaj hegai mo kahwalkaj ab e chehgithch.
66007015	Heg o hekaj ia gegok Jiosh ba'ich ch ab ihm wehs tashkaj ch s-chuhugam oithk. Kut g Jiosh wo ha nuhkuthath chum hekith.
66007016	Pi at thahm d ep wo bihugkoik o d wo tonkkoik. Pi at hekith ep wo s-tonik ha wehhejed.
66007017	Hegai mo kahwalkaj ab e chehgithch at wo ha nuhkuthath hab masma mo g kahwal nuhkuththam ch am wo i ha wanim heg wui s-kehg thoakag mo heg wepogithas shonkam shuhthagi. Kut g Jiosh ab wehs wo i oa g ha-oh'og.”
66008001	Tki am hahawa wantsh k kuhpi'o g wewa'akkokam cheposig hegai mo kahwalkaj ab e chehgithch. Kuki gm hu wabsh i pi shahmuni an thahm kahchim ch ed am hu'i eda hugkam ohla.
66008002	Kuni haha wabsh ha neith hegam wewa'ak anghil moki am gegok Jiosh tahgio. Mtki ihtham ab i ha mahkhi g wewa'ak kukuikud.
66008003	Kuki am kehk g iagchulithakud kownal thaikud ba'ich. Tki heg wui am hema ep jiwia g anghil k g ohla ha'a u'a. Kumtki am eda ge'e to'i g s-ap uhwchu mat ab wo i wehnath g ha-ho'ige'ithalig g Jiosh hemajkamga k am wo iagchul Jiosh wui.
66008004	Kutki g anghil mehi g s-ap uhwchu. Tki g kuhbs ab amjed am uhgk i chesh wehnathk g ha-ho'ige'ithalig g hemajkam.
66008005	Tki am hahawa bei g mehi ab amjed g iagchulithakud heg hekaj ohla ha'a k am iawua jewed thahm. Kutki am sha'i si kop g tataniki k si s-kaithag. Kuki g wepgi an tohonnod ch g jewed si u'ugij.
66008006	Tki hegam wewa'ak anghil mo u'a g wewa'ak kukuikud am i e nako mat wo ku.
66008007	Tki g wehpeg anghil am si kuhu g e-kuikudkaj. Tki g chea ch mehi wehnathch g eh'ed ab i e iawua an thahm g jewed. Kutki hemako tahpani mei g jewed mo waik e tahpanch (⅓). Kutki g kukui hab wa'ap masma ha'as meitto. Tki g washai wehs meitto.
66008008	Tki g gokkokam anghil am hahawa epai kuhu g e-kuikudkaj. Tki am ha'ichu e tha'ich ge shuhthagi ch ed ch hab sha mahs mo g ge ge'e tho'ag ch meihim. Tki hemako tahpani mo waik e tahpanch g ge shuhthagi wabsh e eh'edch.
66008009	Tki ha'akia ep koi g ha'ichu thoakam am ge shuhthagi ch ed ch ha'akia ep wachkk g wapalko am shuhthagi ch ed.
66008010	Tki g waikkokam anghil am hahawa ep ku. Tki g ge'e hu'u ab i gei thahm kahchim t amjed k hab masma meihim mo g kuhchki ch ma'ish g hemako tahpani mo waik e tahpanch g a'akimel ch shohshonkam shuhthagi.
66008011	K hab chehgig ihtha hu'u S-siwkam. Kutki g hemako tahpani mo waik e tahpanch g shuhthagi wabsh ge siwa. Tki mu'i hemajkam koi chum i'ik ihtha shuhthagi no pi si s-siw.
66008012	Tki g gi'ikkokam anghil am hahawa epai kuhu g e-kuikudkaj. Kutki g hemako tahpani mo waik e tahpanch g tash ch mashath ch huhu'u ge chuku. Kutki heg hekaj ha'as huhug g ha-tonlig ch ha'as tash pi tonod tash oitham ch chuhug oitham.
66008013	Nt am hahawa ep i nen k kah. Kuki si s-kaitham hab kaij g ba'ag an uhgk tha'athch, “Eh, si s-ta ehbithama! That wo si s-ta ehbithamak am ha wehhejed hegam mo an kih jewed thahm mat ab wo kaitha g kuikud ab ha amjed hegam waik anghil mat am ep wo kuhk.”
66009001	Tki am hahawa ep kuhu g hetaspokam anghil g e-kuikudkaj. Kuni neith g hu'u. Tki ith am gei jewed thahm ab thahm kahchim t amjed. Kumtki ab mah hegai yahwi mo heg d wuikam wag mo pi hebai hug.
66009002	Kutki ihtha hu'u am kuhpi'o hegai wag. Tki g kuhbs hab masma ab i wuhsh mo ab amjed g si ge'e nahthakud. Kutki g tash tonlig wabsh wehsko chuku heg hekaj kuhbs ab amjed g wag.
66009003	Tki g ge'eged shosh'o ab i huhud amjed g kuhbs an thahm g jewed. Kumtki ab ha mah g gewkthag mat s-ko'okam wo ha juh hab masma mo g nanakshel.
66009004	Kum hab ha ahg mat pi wo ko'okam has juh g washai ch kukui ch wehs ha'ichu wuhshanig. Hegam atsh wo wa'i s-ko'okam has ha juh hemajkam mo pi ab hu cheposithas e-koka ab heg hekaj Jiosh cheposithakud.
66009005	Kumtki pi ha hiwigi ihtham shosh'o mat wo ha koktha ihtham hemajkam k wabshaba wabsh wo s-ko'okam ha sho'igch hetasp mashath ab. Kuki g s-ko'ok ab amjed g ha-sho'igchutha hab masma s-ko'ok mo g nakshel ke'i.
66009006	Kutki heg oitham hetasp mashath ihtham hemajkam wo chum si s-ko'im k wabshaba pi wo koi.
66009007	Kuki ihtham shosh'o hab mams mo hegam kakawyu mo e hekaj am cheggiadag ch ed. Kuki g ha-mohmi hab mams mo g u'uwi ha-mohmi. K an ha-mohmi an wahpkch g ohla gigiko.
66009008	Kuki g ha-wuhpiosha sha o'othham ha-wuhpiosha mams. Kuki g ha-tahtami hab mams mo g mawith tahtami.
66009009	Kuki g ha-babsho ab ha'ichukaj mam'aishch mo hab sha mams mo g wainomi koktoni. K g ha-a'an hab sha kaithag mo g mu'i cheggiakud kakalit an wohpo mat wo ha cheggia.
66009010	Kuki g ha-bahbhai ch ha-u'ush hab mams mo g nanakshel ha-u'ush. K g e-bahbhaikaj e nakog mat wo s-ko'okam has ha juh g hemajkam hetasp mashath ab.
66009011	Kuki ep ge kownalig. K ith am ha wanimed ch d hegai anghil mo nuhkuth g s-juhk wag ch hab chehgig am t-ne'oki ed Abbadon k ch am Greek ha-ne'oki ed hab chehgig Apollyon. K ith hab d ahga Ha'ichu Padchuththam.
66009012	Tki am i huhug ihtha wehpeg si s-ta ehbitham ha'ichu. K ith i thahm matki am hab ep wo e juh g gohk si s-ta ehbitham ha'ichu.
66009013	Tki g chuhthpokam anghil am hahawa epai kuhu g e-kuikudkaj. Kuni kah mo ab hema neok ab chuhchpulij amjed hegai ohla iagchulithakud mo am kehk ba'ich g Jiosh.
66009014	K hegai mo ab neok hab kaij heg wui anghil mo d chuhthpokam ch an u'ukch g kuikud, “Ha g thagito hegam gi'ik anghil mo am e wupulshch heg bahsho akimel mo hab chehgig Euphrates.”
66009015	Mtki am i ha thagito ihtham gi'ik anghil. Ihtham oki wa e nahtokch ith si wehhejed ohla ith si tash ed ith si mashath ab ch ith si ahithag ed mat wo ha koktha g hemako tahpani mo waik e tahpanch wehs hemajkam.
66009016	Kum am ni-ahgith mash d gohk siant mi-yohn (200,000,000) ihtham mo g kakawyu ha chehchejch.
66009017	Kuni am ni-tahgio neith g kakawyu ch hegam mo ha chehchejch. Kuki g ha-wainomi koktoni si s-wepegi ch ep s-o'am ch hab masma s-chehethagi mo g thahm kahchim. K g kakawyu ha-mohmi hab mams mo g maipith ha-mohmi. K ab ha-chihchini amjed ab i wuhshani g mei ch kuhbs ch s-uam uhw.
66009018	Tki g hemako tahpani mo waik e tahpanch g hemajkam e ko'ij ith hekaj waik ha'ichu mo ab wuhshani ha-chihchini amjed.
66009019	Kuki ihtham kakawyu hab wa'ap s-gewpkthag am ha bahbhai am. Ha-bahbhai oki hab mams mo g kohk'oi ch ab ge mohmi. K ith hekaj s-ko'okam has ha wua.
66009020	Kutki wabshaba hegam hemajkam mat an wih pi gm hu s-ohhoth g pi ap e-chu'ichig k ab wabsh kia ha ihm g jijawul ch ab ep ha ihm g e-jijoshchutha. Kuki eda ihtha pi am hu ha'ichu d i ha-wehmtadag. Ha-jijoshchutha o d wabsh ha'ichu ha-nahtoi ch pi ha'ichu neith ch pi ha'ichu kah ch pi sha'i oiopo no pi d wabsh ohla ch plahtha ch kohwli ch hothai ch uhs.
66009021	Ihtham hemajkam atki pi sha'i thagito g e-mu'adag ch e-hihoina ch ha'ichu ehsig ch hegai mo s-tohntom ha'ichu wua a'ai e wehm.
66010001	Ntki hahawa ab nei matki ab hema i hud g s-gewk anghil ab thahm kahchim amjed. Ith oki g chewagikaj e enigadathch ch g kiohod an hab juhkch e-mo'o an. Kuki g wuhioshaj hab mahs mo g tash. K g kakhioj hab mahs mo g mehi am wuhshanim.
66010002	Ith oki g s-apko e-tadkaj am keishch g ge shuhthagi ch g s-ohgig e-tadkaj am keishch g jewed. Kuki an hab chu'ig g o'ohana nowij ed ch pi holiwkas.
66010003	Kuki am si s-kaitham neok ch hab sha kaithag mo g mawith ab todk. Kutki g wewa'ak tataniki ab hahawa uhpam neneo todkch.
66010004	Nt am haha wabsh wo i chum o'oha. Tki wabshaba ab hema neo thahm kahchim t amjed k hab kaij, “Pi g am hedai sha'i ahgith mo has kaij ihtham wewa'ak tataniki. Pi g an hu sha'i o'ohan.”
66010005	Kutki ihtha anghil mo an thahm kehk g ge kahchki ch jewed ab si uhgk i bei g s-apkojed e-nowi ab thahm kahchim wui
66010006	k hab kaij, “Jiosh o chum hekith an ha'ichug ch nahto g thahm kahchim ch jewed kahchim ch ge kahchki ch wehs ha'ichu mo am ha eda ihtham k hab kaij mat am wa e ai mat ge'e ha'ichu hab wo e juh.
66010007	Wewa'akkokam anghil at am wo kuhu g e-kuikudkaj. T am hab haha wo juh g Jiosh g s-a'agi e-apchutha mo wa am ha ahgith hegam e-pionagbad mo d Jiosh ha'ichu i tashogiththam.”
66010008	Kutki hegai mo wa ab neok ni-wui ab thahm kahchim t amjed ab ep neok k hab kaij, “Neh, an o u'ukch g o'ohana hegai anghil mo an thahm kehk g kahchki ch jewed. Am g hihm k ab beh'i.”
66010009	Nt am hih wui hegai anghil k ab tahni mat wo ni-mah. K hab kaij ab ni-wui, “Ab g be k huhgi. T wo si s-i'owik mapt wo huh ch wabshaba wo siwa am m-wohk ed.”
66010010	Nt ab bei g al o'ohana nowij ab k huh. K s-wohom si s-i'owi mant huh. Nt wabshaba am i bah. T hahawa si siwa am ni-wohk ed.
66010011	Kum ab hahawa ep ni-ahgith ihtha, “Am apt ep wo o'oha g Jiosh ha'ichu ahga ab ha amjed mu'i nahnko mahs mehk jewed thakam hemajkam ch kokownal ch nahnko kaitham neneoktham.”
66011001	Kumtki ab hahawa hema ni-mah g kuintakud uhs k hab ni-ahg, “I g wuhshani k an kuint g Jiosh cheopiga ch g iagchulithakud k wo ha kuint hegam mo am e ho'ige'ithahun Jiosh wui amai.
66011002	T wabshaba hegai mo an wehgaj kolhaitas am i e thagito ha wui g nahnko mahs hemajkam. Pt pi an hu has wo i juh. Ihtham nahnko mahs hemajkam at wo kehiwia hegai mo d chum si Hekia S-ap'ekam Kihhim am oitham g gi'ikko wehst-mahm gamai gohk (42) mashath.
66011003	Jiosh o hab kaij, “Gohk ant wo ha mah g ni-pionag g gewkthag. T ihtham am wo ahgahi g ha'ichu ni-ahga ab wabsh sho'ig e enigadath g thahumkaj heg oitham hemako mihl gohk siant chuhthpo wehst-mahm (1260) tash.”
66011004	Neh, t am hahawa ni-chehgi matki has wo masmak ihtham gohk. Kutki hab wo masmak mo hegam gohk olive u'us wuhshanig mo wa heki hu o'ohanas ab ha amjed ch hab ep wo masmak mo hegam gohk lalampa mo am chuhch ge'e cheopi ch ed.
66011005	Kuki g mehi ab i wushke ha-chihchini amjed ch ha koktha g ha-obga. Kut hedai wo i chum s-ko'okam has ha juh k wo e koktha.
66011006	Ab oki mahks g ap'ethag mat wo kuh g thahm kahchim. T pi wo ha juhkath heg oitham mat am wo ahgath g Jiosh ha'ichu ahga. Ab oki ep mahks g ap'ethag mat wo eh'edch g shohshonkam shuhthagi k an wo i wuhshath g nahnko mahs si sho'igthag ch mumkithag ia jewed thahm.
66011007	Tki am wo i nahto g e-chikpan. Tki ab hema wo i wuhsh g s-ta ehbithamakam o'othham ge shuhthagi t amjed k e wepogithch g mischini ha'ichu thoakam ch wo ha cheggia k wo ha gewito k wo ha koktha ihtham gohk.
66011008	Tki g ha-ko'ithag am wo wehchkath wohg ch ed heg eda ge'e kihhim mat wa amai g s-ap'ekam t-kownalig ab e naggia kots t ab. Ihtha kihhim at e wepodath g si pi ap'ekam k hab e a'aga Sodom ch hab ep e a'aga Egypt.
66011009	Wehs nahnko kaitham neneoktham an wehs jewed thahm atki wo ha neithath mat ihtham gohk am wo wehchk waik eda hugkam tash. Kumtki pi wo ha hiwigi mamt gd hu wo ha hihash.
66011010	Tki g hemajkam wo si s-hehgigk mat koi ch wo pipiast k ab a'ai wo e mah g ha'ichu mahkigdag noki pi ha sho'igchuth ihtham gohk.
66011011	Am i thahm g waik eda hugkam tash, ni am neith matki g Jiosh ab haha wo i ha mah g thoakag. Tki wo gegokiwua. Kutki wehsijj hegam mat wo nei ihtha wo si s-ehbeni.
66011012	Kutki ihtham gohk wo kah mo ab hema si neok ab thahm kahchim t amjed ch hab kaij, “Ab g wo i hihim.” Kutki am wo i chehchsh thahm kahchim wui am chewagi ch ed am ha-neithag ed g e-obga.
66011013	Tki am wa'i hekaj am si s-gewkam wo u'ugij g jewed. Kutki g hemako tahpani mo wehst-mahm e tahpanch (1/10) g kihhim wo i gei. Kutki wewa'ak mihl (7000) hemajkam wo e ko'ij heg eda jewed u'ugij. Kutki hegam ha'i matki am wo wih wo sha'i si s-ehbeni k ab wo si has el g gewkthaj g Jiosh.
66011014	Ith o d i gokkokam ha'ichu s-ta ehbithamakam mat ia'i kuhgi. T wabshaba g waikkokam hahawa s-hohtam hab wo e juh.
66011015	Kut g wewa'akkokam anghil am hahawa kuhu g e-kuikudkaj. K am ha'i si s-kaitham neneok ab thahm kahchim t amjed ch hab kaij, “Wehs g kokownaltalig ia jewed thahm at d haha wo Jiosh kownaltaligk. Kut am wo ha thahmkath g si e-kehsha wehm i'ajed ch chum hekith.”
66011016	Kutki hegam gokko gamai gi'ik ge'eged ab i shulig k gd hu si kokawua k ab ihm g Jiosh
66011017	ch hab kaij: “T-kownalig Jiosh, chum ap hekith an ha'ichug ch am hahawa wehs i chehgi g e-gewkthag k am i himch g e-kownaltalig. Kuch heg hekaj ab si m-ho'ige'elith.
66011018	Hegam mo pi m-mahch o si s-babga. Kut e ai mapt wo ha lothai. Wehsijj g ko'i at wo i wuwhag k wo e lothaitach. Kupt wo ha mah g ha-mahkigdag g ha'ichu i m-tashogiththam ch wehs hegam mo d m-hemajkamga ch ab s-m-wohog elith, chum as hedai d wo k. E at ai mapt gm hu hab wo i ha juh hegam mo padchuth g jewed” Neh, bo kaij hegam ge'eged.
66011019	Kutki g Jiosh cheopi an thahm kahchim ch ed ab i e kuhpi'o. T am e chehgi hegai uhs washa mo am eda wehch g Jiosh ha'ichu ah'athadag. Kut am si tohonno g wepgi. K an kaithag g tataniki. T g jewed u'ugij. T g chea s-gewkam gei.
66012001	Am atki hahawa ha'ichu si ge'e e chehgi an thahm kahchim ch ed. Am aniki neith mat g uwi am hema i wuhsh. Kuki g ipudaj hab mahs mo g tash. Ihtha uwi oki an keishch g mashath ch g gihko ab wahkch e-mo'o ab. K ith ab gamai gohk huhu'u an thadha.
66012002	Kutki wo ge madt. Tki ab i hihhi g s-ko'ok matki wo mahmadho. K hekaj am si shoshshak.
66012003	Am atki hahawa ha'ichu ep i e chehgi thahm kahchim ch ed. Niki am neith matki am hema i wuhshani k e wepogith g ge'e nehbig hujud ch ge s-wegi ch ge wewa'ak mohmi ch wehst-mahm a'ag. K g gigiko an hab chuhchu'ig wehs ha ab g mohmij.
66012004	Kutki g e-baikaj i ha chewaim g hemako tahpani mo waik e tahpanch g huhu'u k im hu hab i ha juh ab thahm kahchim amjed ch am ha nehnich jewed thahm. Kutki wo mahmadho hegai uwi. T ihtha Nehbig Hujud e wepogiththam am wui i kekiwua mat wo huh g madaj mat wabsh wo chum mahsi.
66012005	Kutki am i mahmadho g uwi. Tsh g madaj am d wo kownalk wehs ha thahm g jejewed. Mtki am ha hekaj bei g ali k gm hu i bei Jiosh wui. K heg an tha kownal thaikud ed.
66012006	Tki hegai uwi gm hu heb hu meh am tohono jewed ch ed. Am atki i apch g Jiosh wehhejed mat am wo e nuhkuth hemako mihl gohk siant chuhthpo wehst-mahm (1260) tash.
66012007	Tki an haha wabsh g cheggiadag hab e juh Jiosh kihthag ed. Hegai anghil mo hab chehgig Michael g e-anghiliga ha wehm oki cheggia g Nehbig Hujud. K wehs g jijawul am i wehmt g Nehbig Hujud. Tki wabshaba hegam Michael ha gehg. Kumtki hahawa pi ha hiwigi mas an ep wo ha'ichugk Jiosh kihthag ed.
66012009	Ihtha Nehbig Hujud atki gm hu si e wua ab amjed g thahm kahchim. Heg oki wud mash wa ko'oi masma ch hab chehgig ge Jiawul ch hab ep chehgig Satan. Ith o ha iattogith g wehs hemajkam an jewed thahm. Ab amt i ha nehnich g piongaj wehmaj.
66012010	Ntki hahawa hema ep kah an thahm kahchim ch ed. Kuki ith si s-kaitham hab kaij, “Neh, chum o hekith ab kehk g ge Jiawul Jiosh ba'ich ch ab chum ha'ichu ha abchuth g Jiosh hemajkamga. T wabshaba g Jiosh gm hu i wuhshath k am i maskogi g si e-Kehsha gewkthag. Kut hab wa masma i e maskogi g ha-tho'ibiathag g Jiosh hemajkamga.
66012011	“Jiosh si Kehsha at am i e thagito mat g eh'edaj e iagchul ab Jiosh wui. K g hemajkamgaj heg hekaj ab si hiwig ch s-ap ahgachug g wohokam ab amjed ch hab gehg g Jiawul, chum as hems wo e muhkith.
66012012	T wo si s-hehgigk wehsijj hegam mo am ha'ichug Jiosh kihthag ed. T wabshaba wo si e sho'igch hegam mo am ha'ichug jewed thahm. Jiawul at si s-bagam ab wo i hud jewed thahm s-mahchch mo pi sha'i tash hiwgithas.”
66012013	Pegih, am amtki wa tha'ich jewed thahm ihtha Nehbig Hujud mo d Jiawul. Tki wa eda heki hu madt hegai uwi. T g Nehbig Hujud an ha hekaj i hu'ui.
66012014	Kumtki ab a'anch g uwi g ba'ag a'ankaj mat gm hu wo tha'a k gn hu wo e ehstokch tohono jewed ch ed. Kumtki am wo nuhkuthath waik eda hugkam a'ahithag mat g Nehbig Hujud pi wo mua.
66012015	Tki g Nehbig Hujud ab haha wabsh i iawua g shuhthagi e-chini amjed am oithk hegai uwi mat gm hu wo i chum moht.
66012016	Tki wabshaba g jewed ab i wehmt g uwi, heg wa wepo mat ab i kuhpi'o g e-chini k im hu bah hegai shuhthagi mo ab tha'iwuni Nehbig Hujud chini amjed.
66012017	Tki haha wabsh woho'i bagat g Nehbig Hujud ab wui g uwi k amjed am i ha cheggia hegam mo ab d amjedkamaj. Uwi amjedkam oki d hegam mo ab s-wohog elith g Jiosh chehanig ch ab s-wohochuth hegai wohokam mat am i ha tashogi g Jesus.
66012018	Kuki am hahawa kehk g Nehbig Hujud ge shuhthagi koa an.
66013001	Ntki haha wabsh nei hegai s-ta Ehbithamakam o'othham mo e wepogithch g mischini ha'ichu thoakam. Ith at ab i wuhsh ge shuhthagi t amjed k ge wehst-mahm a'ag ch wewa'ak mohmi. K an a'agaj an gigiko an shahsh'ai. K an mohmij an o'ohadag g si pi ap'ekam chechgig.
66013002	Ihtha s-ta Ehbithamakam oki hab sha mahs mo g ohshod. K g tahtdaj hab sha mams mo g judumi tahtad. K g chinij hab mahs mo g mawith chini. T g Nehbig Hujud ab mah g gewkthag ch e-kownaltalig wehs jewed thahm.
66013003	Hema g mo'oj o hab sha mahs matki wa e muhkith k wabshaba ep thoa k e chegito. Kut ab si has i el g hemajkam wehsko k am i oi ihtha s-ta Ehbithamakam. T wehs hemajkam ab i ihm g Nehbig Hujud nat pi ab mah g e-gewkthag hegai s-ta Ehbithamakam
66013004	k ab ep ihm g s-ta Ehbithamakam ch hab kaij, “Pi oki hedai hab sha'i masma mo ihtha. Pi atki hedai wo sha'i e nako mat wo cheggia.”
66013005	Kum wabsh hiwgith ihtha mat wo si pi kehg neokath. Kumtki ab ep mah g gewkthag am oitham g gi'ikko wehst-mahm gamai gohk (42) mashath.
66013006	Kut ihtha am ha hekaj pad neo ab wui g Jiosh k pi ap hekaj g chehgigaj ch nahnko ahg g Jiosh kihthag ch hegam mo an kih kihthaj ed.
66013007	Ab amtki hiwigi mat wo ha cheggia g Jiosh hemajkamga k wo ha gewito. Kumt ab ep mah g gewkthag am ha thahm g wehsko thakam hemajkam mo has i kaitham d neneoktham.
66013008	K wabshaba g Jiosh hemajkamga ha chechgig o an o'ohadag e tho'ibiakam ha-o'ohana ed. Ihtha o'ohana o d enigaj hegai mat kahwalkaj e muhkith am ha wehhejed. Ihtham e tho'ibiakam at pi ab hu wo ihm hegai s-ta Ehbithamakam. Hegam wa'i mo pi an hu o'ohadag heg eda o'ohana at ab wo ihmath hegai s-ta Ehbithamakam.
66013009	Am g wo s-ap i a'amichuth ihtha.
66013010	Hegam mo hedai d ha wuikam mat wo e kuhpach at hemho wa wo e kuhpach. Hegam mo d ha wuikam mat wo e ko'ij at hemho wa wo e ko'ij. K eda d ha-wuikam g Jiosh hemajkamga mat wo s-chu nakogath ch wo s-gewkk am e-wohochuthadag ed.
66013011	Ni hahawa ep neith matki ab hema ep i wuhsh gd hu jewed wecho amjed. Ith o hab wa'ap mahs mo g s-ta ehbithamakam ha'ichu thoakam ch ge gohk a'ag hab sha masma mo g kahwal a'ag ch hab masma neok mo g nehbig hujud.
66013012	Hegai s-ta Ehbithamakam mat wehpeg i wuhsh oki ab mahkch g gewkthag hegai mat am hahawa i wuhsh. K heg ab wehs ha chehani g hemajkam jewed thahm mat ab wo si has elithath hegai wehpeg s-ta Ehbithamakam matki uhpam e chegito.
66013013	K ith hiwgith mat am hab juh g si ge'e s-hasig ha'ichu. K wehs hemajkam neith mat ab i huduni g mehi thahm kahchim t amjed in jewed thahm. Bo wa masma wehs ha iattogith g hemajkam ith thahm jewed ch d s-chu Iattomakam Ha'ichu i Tashogiththam ch ab ha chehani mat am ha'ichu wo nahto mat heg wo wepogithask s-ta Ehbithamakam mat wehpeg i wuhshani k atki e muhkith g is-pahyokaj k uhpam e chegito.
66013015	Hegai s-chu Iattomakam Ha'ichu i Tashogiththam atki am ihbheiwua ith eda mat am e nahto. Tki heg hekaj e nako ihtha ha'ichu ha-nahtoi mat wo neok k ep wo ha koktha wehs hegam mat pi ab hu wo i shul wui.
66013016	Tki ihtha s-chu Iattomakam Ha'ichu i Tashogiththam i ha huilisamath wehs hemajkam matp hedai d wo i k mat an wo e chepos heg hekaj wehpeg s-ta Ehbithamakam cheposig. Kumtki wa woho an ge ha chechpos an s-apkojed ha-nohnhoi an ch ab ha-koka ab.
66013017	Pi atki hedai wo e nako mas ha'ichu wo ha nolawt o ha'ichu wo gagda, heg hi wa mat ab wo cheposigk g s-ta Ehbithamakam chehgigkaj o heg hekaj nuhmilo mo d chehgigaj nuhmilo.
66013018	Ith oki d si s-juhk ha'ichu. Kut am wo i mamche matp hedai wo s-chu amichuthath mo has d ahga hegai s-ta Ehbithamakam nuhmilo no pi hegai nuhmilo d chehgigaj hema o'othham. K ihtha nuhmilo d chuhthp siant chuhthpo gamai chuhthp (666).
66014001	Ntki ab ep nei Kuki hegai mo kahwalkaj ab e chehgithch an kehk Sion tho'ag t ab. K ith wehm g siant gi'ikko gamai gi'ik mihl (144,000) hemajkam am gegok. K an ha-koka an o'ohadag g chehgigaj hegai mo kahwalkaj ab e chehgithch ch heg ohg chehgig.
66014002	Kuni kah mo ab hema neok thahm kahchim t amjed ch hab kaithag mo g ge'e shuhthagi s-kaitham med ch hab kaithag mo g tataniki an thoahim. Hegai mani kah o hab kaithag mo mu'i a'alpa am e gew.
66014003	Hegam hemajkam mani wa ha neith oki am ahg g wechij ne'i ch am gegok wui hegai kownal thaikud ch hegam ha wui gi'ik ha'ichu thoakam ch hegam ge'eged. Kutki pi hedai ep wo e nako mas wo mai g ha-nei.
66014004	Ihtham oki d hegam mat pi sha'i ha hohont k si e nuhkuth mo pi ha wehm wohppo. Kut am ha wehhejed e muhkith hegai mo kahwalkaj ab e chehgithch k ha tho'ibia. Kuki ihtham an oithahim mo hebai i oimmed ch d wehpegkam e tho'ibiakam.
66014005	Pi oki hekith ha'ichu ha iattogith ch pi ha chu'ichig.
66014006	Ntki hahawa hema ep nei g anghil. K ith an tha'a uhgk ch ahgahim g pi ha huhugetham s-kehg ha'ichu ahgaj g Jiosh ab ha wui g nahnko kaitham neneoktham an wehsko jewed thahm.
66014007	Si o s-kaitham hab kaij, “Ab g wo si has elith g Jiosh ch ab ihm. E at ai mat wo ha lothai g hemajkam. Ab g wo i tohtonwua k ab wo i ihm g Jiosh. Heg at nahto g thahm kahchim ch jewed ch ge shuhthagi ch g shohshonkam shuhthagi.”
66014008	Tki am hahawa hema ep i oi hegai wehpeg anghil k hab kaij, “I at gei ihtha ge'e kihhim. Wehs hemajkam o am hab wua g pi ap'ekam a'ai e wehm ith hekaj kihhim. K heg hekaj hab e a'aga Babylon. Shahag wepo mo ha nawkkoichuth.” Neh, bo kaij hegai gokkokam anghil.
66014009	Tki g waikkokam anghil am i ha oi hegam gohk k si s-kaitham hab kaij, “T wo ha mah g Jiosh g s-ko'ok namkithadag wehs hegam mo hedai ab si has elith hegai s-ta Ehbithamakam ch ab chechposithas heg hekaj cheposigaj e-koka ab o an e-nohnhoi an. Ith o heg wa wepogithas mat g Jiosh ab wo ha mah g s-ko'ok nawait nat pi am wo s-ko'okam ha mehi g ha'ichu s-mehithagkaj am ha tahgio g s-ap'ekam anghil ch hegai mo kahwalkaj ab e chehgithch.
66014011	T g kuhbthaj hegai mehi mat s-ko'okam wo ha mehi am wo wuhshanith uhgk ia'i amjed ch chum hekith. Pi o am hu ha'ichug g ulinihogig ha wehhejed hegam mat ab i shul wui g s-ta Ehbithamakam ch ab wui g wepogithaj k ab e chepos heg hekaj chehgigaj.” Neh, bo kaij ihtha anghil.
66014012	Ith att hekaj hemho wo wa si s-chu nakogath ahchim mach d Jiosh hemajkamga ch ab s-wohog elith g Jiosh chehanig ch am s-gewkam oith g Jesus.
66014013	Ni hahawa hema ep kah. Kuki ith ab neok thahm kahchim t amjed ch hab kaij mantsh an wo o'oha ihtha, “T wo si s-ap e taht hegam mat wo koi, ab s-wohochuthch mo g Jesus d ha-kownalig.” K g Hekia S-ap'ekam Gewkthag hab kaij, “Tho si wohokam ihtha. T wo si s-ap e ulinihogi ihtham heg amjed s-wehch e-chikpan k ab wo bei g e-mahkigdag heg wehhejed.”
66014014	Ntki hahawa nei g s-toa chewagi. Kuki an ith thahm hema thak ch hab mahs mo g Jiosh si Kehsha. K g ohla gihko ab e wahkch mo'oj ab. K an u'ukch g s-mu'uk ohso.
66014015	T ab hema i wuhsh g anghil ab amjed g ge'e cheopi k ab si s-kaitham neok ch hab kaij heg wui mo an tha chewagi ch ed, “Heg o wa wepogithas mapt an wo hikkumia g uhdwis bahithag g e-ohsokaj am wehsko jewed thahm. E at ai g ge'e lothaita tash. Kupt am wo i ha hemapai g hemajkam heg wehhejed.”
66014016	Kut hegai mo an tha chewagi thahm ab si i widu g e-ohso an jewed thahm heg wa wepo mat am hab wo juh g oda.
66014017	Niki hahawa hema ep neith g anghil. T heg ab i wuhsh cheopi t amjed an thahm kahchim ch ed k an hab wa'ap hema u'ukch g s-mu'uk ohso.
66014018	K am hema ep kehk g anghil ch am nuhkuth g nahtha ab ab g iagchulithakud. Ith at am hih heg wui mo g s-mu'uk ohso an u'ukch k si s-kaitham hab kaij, “E at ai g ge'e lothaita tash. K heg wepogithas mapt an wo hikkumia g uhdwis g e-ohsokaj.”
66014019	Kut wa woho ab i widu g anghil g e-ohso an jewed thahm k am hikkumia g uhdwis k am ha shul kehiwinakud ch ed. Ith o am chehgithch mat g Jiosh s-ko'okam wo ha namkith.
66014020	Kum ha kehiwia g uhdwis gm hu jeg ed ab amjed g kihhim. T g ha-eh'ed ab i meh ab amjed g kehiwinakud hab masma mo g wi'inthag mo gohk siant mihya chewaj ch hetasp tad s-juhk.
66015001	Ntki hahawa ep nei g si ge'e chehgitha an thahm kahchim ch ed. Wewa'ak anghil oki u'a g wewa'ak sho'igthag. Ihtham oki d si ha oithchkam sho'igthag. Jiosh atki ith hekaj am wo i kuhgi g s-gewk e-a'appemadag.
66015002	Neith ani mo am ha'ichu tadani ch hab sha mahs mo g mi-lihtha ch g mehi wehnags. Ha ani ep neith hegam mat gewito hegai s-ta Ehbithamakam pi ab hu has elithch g wepogithaj ch ab hu cheposig heg hekaj chehgigaj ch nuhmilo. Am oki gegok hugithaj an ihtha mo sha mi-lihtha mahs ch g a'alpa an u'ukch mat g Jiosh ab ha mah.
66015003	Mosesbad ch hegai mo kahwalkaj ab e chehgithch oki ab ha mahkch g ne'i. K ith am a'aga: “T-kownalig Jiosh, thap si s-gewkthagkam. K g ha'ichu hab m-juni d si ge'e ha'ichu ch sha'i si s-kehgaj. T-kownalig an wehsko jewed thahm, tho si s-ap'ekam ch wohokam g m-himthag.
66015004	Wehsijj att ab wo si has i m-el. Pi at hedai wo sha'i pi am hu ah map d si ha'ichu nap pi ahpi d si hekia s-ap'ekam. Wehs nahnko mahs hemajkam at ab wo i hihim k ab wo i shul m-wui no pi wehsijj neith g si s-ap'ekam ha'ichu hab m-juni.”
66015005	Am i thahm ani hahawa ep neith moki ab kuhpi'okas g Jiosh cheopiga an thahm kahchim ch ed. Kuki heg eda am ha'ichug hegai ikus kih mo hab d ahga mo g Jiosh am ha wehmaj g e-hemajkamga.
66015006	Tki ab i wuwha g wewa'ak anghil k u'a g wewa'ak si oithchkam sho'igthag ab amjed g cheopi. Ihtham anghil oki si s-kehg s-tohtam e enigadathch ch g ohla babshodag an hab juhkch e-babsho an.
66015007	Tki hema hegam gi'ik ha'ichu thoakam ab ha mah ihtham wewa'ak anghil g wewa'ak ohla hohas-haha'a. Kuki ihtham shuhshuthch g s-ko'ok namkithadag.
66015008	Hegai cheopi o ab wabsh i shuhthags g kuhbskaj no pi am ha'ichug g s-tondam gewkthaj g Jiosh. Kut pi hedai wo e nako mas an hu wo i wah cheopi ch ed am hugkam mat wo kuhgi ihtham wewa'ak sho'igthag mat u'apa hegam wewa'ak anghil.
66016001	Kuni wa hema ep kah. K ith am s-kaitham neok ab amjed g cheopi ab ha wui ihtham wewa'ak anghil ch hab kaij, “Am g wo hihim k wo iawua g s-ko'ok namkithadag an jewed thahm ab ha amjed hegam hohas-haha'a.”
66016002	Tki g wehpegkam anghil am him k am iawua an thahm g jewed hegai mo wasibch e-hoas-ha'a ch ed. Kutki g si s-ko'ok ch s-ta ehbithama hihiwthag ha ai hegam mo ab ha ab hab chu'ig g s-ta Ehbithamakam cheposig ch ihtham mat i shul ab wui g wepogithaj.
66016003	Tki amjed g gokkokam anghil am hahawa epai iawua hegai mo wasibch an ge shuhthagi thahm. Tki g shuhthagi hab masma e eh'edch mo g muhki eh'ed. Tki wehs ha'ichu koi am ge shuhthagi ch ed.
66016004	Tki amjed g waikkokam anghil am epai iawua hegai mo wasibch an a'akimel ch ed ch shohshonkam shuhthagi ch ed. Kutki e eh'edch g shuhthagi.
66016005	Kuni kah mo hab kaij ab Jiosh wui hegai anghil mo nuhkuth g shuhthagi: “Thap si hekia s-ap'ekam Jiosh ch chum hekith an ha'ichug. K ab d ha-wuikam ihtham g s-ko'ok namkithadag.
66016006	Iawua at g ha-eh'ed g m-hemajkamga ch hegam ha'ichu i m-tashogiththam. Kupt heg hekaj g eh'ed ab ha mah mat wo ih. Ith o wa si e gahgith ihtham.”
66016007	Niki amjed hahawa hema ep kah. K ith ab neok iagchulithakud amjed ch hab kaij, “T-kownalig Jiosh, thap si s-gewkthagkam. K g m-lothaita si woho ch si s-ap'e.”
66016008	Tki amjed g gi'ikkokam anghil am iawua hegai mo wasibch an tash t an. Kut ha mehi g hemajkam g e-s-tonikaj.
66016009	T eda ihtham pi gm hu s-ohhoth g pi ap e-chegitoi. Jiosh o ha hiwgith mat wo e sho'igch. K heg hekaj ab si s-ko'okam has ahg ch pi ab hu has elith g gewkthaj.
66016010	Tki amjed g hetaspokam anghil am iawua hegai mo wasibch an thahm g s-ta Ehbithamakam kownal thaikud. Kutki g s-chuhugam an gei wehsko s-ta Ehbithamakam kownalitalig ed. Kuki g hemajkam si e kihk'ishch pi nakogch g s-ko'ok
66016011	ch si pi kehg neneok ab Jiosh wui heg hekaj e-hihiwthag ch ha'ichu s-ko'ok ch wabshaba pi gm hu s-ohhoth g pi ap e-chegitoi.
66016012	Tki amjed g chuhthpokam anghil am iawua hegai mo wasibch heg eda ge akimel mo hab chehgig Euphrates. Tki gaksh ihtha mat ab gahi wo i huhud g kokownal ab si'al wecho amjed.
66016013	Niki hahawa ep neith g waik pi kehg gewpkthag. K ihtham hab mahs mo g babath ch d jijawul ch ab i wuwha ha-chihchini amjed g Nehbig Hujud ch g s-ta Ehbithamakam ch g s-chu Iattomkam Ha'ichu i Tashogiththam ch hab wua g s-hasig ha'ichu.
66016014	Ihtham waik gewpkthag atki am hihi ha wui g kokownal an wehsko jewed thahm mat ab wo i ha hemapai. Kutki ihtham kokownal wo ha cheggia g Jiosh hemajkamga.
66016015	(Bo kaij g Jiosh alithag, “Ab g wo ni-kaiham. Bant masma s-a'agi wo jiwia mo g s-chu ehskam. T wo s-ap e tahtkkath hegam mat wo s-nenenashanik. T wabshaba hegam mat pi hab wo masmak wo si e elithath hab sha masma mo an wabsh s-thahpkam oiopo.”)
66016016	Tki amjed hegam waik gewpkthag am ha u'apa g kokownal amai mo g Tutuligo hab a'aga Armageddon.
66016017	Tki amjed g wewa'akkokam anghil am iawua hegai mo wasibch an hewel ch ed. K ab hema si s-kaitham neok ab amjed hegai kownal thaikud mo am tha cheopi ch ed hab kaij, “Am at hab e juh.”
66016018	Tki am si tohonno g wepgi k am si kokp g tataniki. Tki g jewed si s-gewkam u'ugij. Pi oki hekith hab sha'i masma u'ugij g jewed am i amjed mat an e nahto g o'othham. Ith oki d si ge'e jewed u'ugij mo pi hebai hab sha'i masma.
66016019	Tki hegai ge'e kihhim waikpa e tahp. Kutki wehsko g kihhim gn hu a'ai jewed thahm i shul. Jiosh o am wa s-chegitok hegai ge'e kihhim mo hab e a'aga Babylon ch ab mah g s-ko'ok namkithadag. Ith at heg wo wepogithask mat ab wo ih g si s-nawmthag nawait nat pi heg hekaj si s-ko'okam wo e juh.
66016020	Kutki wehs g si'iskod jejewed ch thohtha'ag wo heb hu hihi.
66016021	Tki g sha'i si ge'eged chea an wo i shul. Ihtham oki hehemako am hu i siant s-wehch ch atki ab wo i shul thahm kahchim amjed am ha thahm hegam pi ap'ekam hemajkam. Kutki ihtham ab wo si pad neneo Jiosh wui.
66017001	T amjed hegam hema wewa'ak anghil mo an uh'ukch g wewa'ak hohas-haha'a am jiwia ni-wui k hab kaij, “Ab g i hihm k neith ihtha ge'e kihhim mo am miabithch kehk g mu'i a'akimel ch heg wepogithas mo g si pi ap'ekam chehpa'awi. Ith at wehsko wo ma'ish g jewed g pi ap'ekamkaj.
66017002	Kokownal wehsko jewed thahm at heg hekaj hab wo juh g pi ap'ekam. T g hemajkam wehsko jewed thahm wo noda hab juhkch g s-tohntom ha'ichu hab masma mamt wo nawkk i'ok g nawait. Neh, nt am wo m-chehgi mat has masma ab wo bei g s-ko'ok e-namkithadag ihtha pi ap'ekam kihhim.”
66017003	T g Hekia S-ap'ekam Gewkthag ab si i ni-wehmt. Tki g anghil am i ni-bei tohono jewed wui. Ni am g uwi neith. Kuki ith an thaichug s-wegi s-ta ehbithamakam ha'ichu thoakam ab. K ith wewa'ak mohmi ch wehst-mahm a'ag. K g pi ap'ekam chechgig an o'ohadag wehsko ab.
66017004	Ihtha uwi o si s-ihbhaimagim ch s-wegima e enigadathch ch g ohlakaj ch s-kehg hohothaikaj e hehosithch. K an nowij ed hab chu'ig g ohla tahsa ch shuhthags g si s-uam ha'ichu. Ith o hab d ahga mo d wabsh tohnto ihtha kihhim.
66017005	Ab koaj ab o o'ohadag g chehgig. K ith s-a'agi has d ahga ch hab chu'ig, “Si Ge'e Babylon kihhim o hab sha masma mo d ha-je'e g wehs chechpa'awi ch totonto ith thahm jewed.”
66017006	Neith ani mat sha'i si s-ap e taht ihtha uwi mat e ko'ij hegam mat pi thagito g Jesus. Heg o wa wepo mat nawm i'ok g ha-eh'ed. Kunt am i neithok wabsh woho'i si has ni-taht.
66017007	K ab ni-kakke g anghil ch hab kaij, “Shahchu apt ahgk si has e taht. Am ant wo m-ahgi mo has d ahga ihtha map s-neithma.
66017008	Ihtha s-ta Ehbithamakam mo wewa'ak mohmi ch wehst-mahm a'ag o d chum thoakamkahim ch hahawa e muhkith k wabshaba ep wo e chegito k ab wo i wuhsh s-juhk wag t amjed k hahawa ep wo e muhkith. T heg hekaj wo si has i e taht g pi e tho'ibiakam. Ihtham o g ha-chechgig pi an hu o'ohadag heg eda o'ohana mo an g ha-chechgig o'ohadag g e tho'ibiakam.
66017009	“K d ha-wuikam g Jiosh hemajkamga mat wo s-amich ihtha. Hegam wewa'ak mohmi o d wewa'ak ka'akwulk. K ihtham ha thahm thaha ihtha uwi. Ihtham mohmi o d ep wewa'ak kokownal.
66017010	Hetasp ihtham at im hu hab i e juh. K hemako d wabsh kia kownal. Kut hemako koi am hu i thahiwua k hekith am wo i thahiwua k pi sha'i tash am hu wo thakath.
66017011	Hegai s-ta Ehbithamakam mat e muhkith at d wo gigi'ikkokam kownalk. Ith o ha wehm chikpan hegam wehpeg wewa'ak kokownal ch gm hu wo him k wo e muhkith.
66017012	“Hegam wehst-mahm a'ag map neith o hab d ahga mat wehst-mahm kokownal ab ep wo i wuwha. Ihtham at he'es ab wo i wehmt hegai s-ta Ehbithamakam
66017013	k ab wo mah g e-gewkthag no pi wehsijj e wepo masma ha'ichu hab elith.
66017014	Ihtham at wo cheggia hegai mo kahwalkaj ab e chehgithch. T oi wa heg wo ha gewito no pi d ge'e kownal am ha thahm g kokownal. T hegam mo si s-gewkam am oith ihtha mo kahwalkaj ab e chehgithch am wehmaj wo ha gewito nat pi ab i ha waith k am i ha chuhcha.”
66017015	K hab ep kaij g anghil ab ni-wui, “Am ap neith mo ihtha uwi am mu'i ha thahm thaha g ge shuhshugi. K ith hab d ahga mat g ge'e pi ap'ekam kihhim am wo thahmkath mu'i jejewed ch mu'i nahnko mahs hemajkam.
66017016	Kut g Jiosh hab wo ha juh hegam wehst-mahm kokownal mat ab wo wechokath g s-ta Ehbithamakam. Kut e wehm wo si s-keh'ithath hegai ge'e kihhim mo wepogithas g pi ap'ekam uwi ch wehs ha'ichu wo wohppo'i. T heg gm wabsh wo i thahpkath. T ihtham wo huh g chuhkugaj k wo hugio g meikaj. Neh, bat wa masma am oithk hab wo e juh mo has i kaij g Jiosh.
66017018	Ihtha uwi map neith o d hegai ge'e kihhim mat s-gewkam an wo ha u'ukch g kokownal a'ai jewed thahm”
66018001	Am i thahm, ni hahawa ep neith g anghil. Tki ith ab i hud thahm kahchim t amjed k ge'e u'ukch g gewkthag. K ab amjed g tonlig wabsh wehsko tonod an jewed thahm.
66018002	K am si s-kaitham neok ch hab kaij: “I at gei ihtha ge'e kihhim mo hab masma mo g chehpa'awi. Jijawul o ebkioth. Nahnko mahs s-u'amakam ch pi a'amkam u'uwhig o am kih eda.
66018003	Bat wa masma e padch g kihhim nat pi mu'i ha padch g hemajkam g pi ap'ekamkaj. Heg o wa wepo mat ha nawkkoich. T am wehmaj ab wo bei g s-ko'ok namkithadag. T g kokownal wehsko hab juh g pi ap'ekam ith hekaj kihhim mo g chehpa'awi wepogithas. T g s-kakais wehsko jewed thahm ba'ich i s-e kakaisch heg hekaj pi ap'ekam mo am hab e wua.” Neh, bo kaij g anghil.
66018004	Ni hahawa ep kah mo ab neok g Jiosh thahm kahchim amjed ch hab kaij: “Ab g wo i wuwhaki, ni-hemajkamga. Ab g wo i wuwhaki ab amjed ihtha kihhim mo hab sha masma mo g chehpa'awi. Pi g am hu wo wehmajk heg eda pi ap'ekam. Pi g ab hu wo wehmaj beh'i g s-ko'ok namkithadaj.
66018005	Pi ap chu'ichigaj o sha'i si uhgk sipulkas. Kuni s-chegito g pi ap chu'ichigaj.
66018006	S-ko'okam at hab em-juh. Kumt uhpam s-ko'okam hab wo juh. Ab g ba'ich wo i nodgith g chu'ichigaj wui. Heg at wo wa wepothagk mamt am wo i shuhthath g kohbaj heg hekaj i'ithag mo e thahm ba'ich i s-gewk mat wa has i masma am hab em-juh.
66018007	Ab g wo mahki g ha'as sho'igthag ch pi ap tahhathkam mo wa he'es hejel ab e mahkch g ab si has e-elithadag ch kaisthag. T wo si e sho'igch hab masma mo g hejel wi'ikam uwi k eda hab e elith mo d kownal ch pi hekith wo e sho'igch.
66018008	Kut ith hekaj g sho'igthaj wehs ab wo i shul thahm wabsh shel i e oitham. K g sho'igthaj d s-ko'ok mumkithag ch pi ap tahhathkam ch bihugig Am at wo meitto ihtha kihhim. S-gewkthag ani ch wo lothait k s-ko'okam wo namkith.” Neh, bo kaij g Jiosh.
66018009	Hegam kokownal mo wehmaj hab junihim g pi ap'ekam at wo si shoanith wehhejed am i neithok mamt mei.
66018010	Ihtham o ga hu wabsh mehk gegok no pi s-ehbith mat wo nei g sho'igthaj ch hab kaij: “Ih, sho'ig! Ihtha si ge'e s-gewk kihhim mo e wepogith g Babylon at sha'i si s-hohtam ab bei g s-ko'ok e-namkithadag.”
66018011	K g s-kakais ith thahm jewed hab wa'ap si shoani ch pi ap e tahtk wehhejed no pi hahawa pi hedai ha nolawt g ha-gagli.
66018012	Pi oki hedai ha nolawt g ha-ohlaga ch ha-plahthaga ch s-namkig hohothai ch g s-namkig ha-lohbaga ch g mamskal ch g s-namkig uhs. Nahnko ha'ichu oki hab wua g al-huanthi a'agkaj ch s-namkig uhs ch kohwli ch wainomi k ch s-namkig hothaikaj. K oi wa pi hedai ha nolawt.
66018013	Am o chum gagda hegai mo haschu am wehnaths g ha'ichu hugi ch nahnko mahs s-ap uhwchu ch nawait ch e ko'atham a-saithi ch chu'i ch pilkani ch haiwani ch kahwal ch kakawyu ch kakalit ch nenehol ch chum hems g o'othham thothakag. K pi hedai ha nolawt.
66018014	K hab kaij ihtham s-kakais ab wui hegai kihhim: “Wehs hegai map ab si tatchua at huhug. M-kaisthag ch s-m-kehgthag at im hu hab i e juh. Kupt pi thahm ep wo ha edagi.”
66018015	Hegam mat s-e kakaisch am ha'ichu gagdak atki ga hu wabsh mehk wo gegokk no pi s-ehbith g sho'igthaj. Ihtham at wo si shoanith ch wo pi ap e tahtkkath
66018016	ch hab wo kaijchith: “Ih, sha'i si sho'ig ihtha si ge'e kihhim mat wa eda ab wo si s-kehg e enigadathch g s-ihbhaimagi ch s-wegi lohbakaj k ab hab wo juhkchith g ohla hehosimhuna ch s-kehg hohothai.
66018017	T eda sha'i si s-hohtam wehs heb hu shul g e-kaisthag.” Wehsijj oki ga hu wabsh mehk gegok hegam mo d ha-ge'ege'ejig an wapalko ch ed ch hegam mo an thadhaichug ch hegam mo d pion an wapalko ch ed ch wehs hegam mo ab behe g e-kihthag ab ge shuhthagi t amjed.
66018018	Am o meihim g kihhim ch g kuhbs am wuhshani. K wehs ihtham am neith ch si hihnk ch hab kaij, “Pi o hekith hema kihhim hab sha'i masma d ge'e kihhim.”
66018019	T ihtham ab hahawa iawua g jewed e-mo'o ab k si s-kaitham hihnk ch si shoani ch hab kaij: “Sho'ig, sho'ig, ihtha si ge'e kihhim. Ihtha kihhim o wud mat ia s-e kakaisch hegam mo e'edgith g wapalko. Sha'i si s-hohtam at wehs ha'ichu heb hu shul ihtha kihhim.” Neh, bo kaij ihtham pi ap'ekam hemajkam.
66018020	Kut oi wa d wo si ge'e s-hehgigk an thahm kahchim ch ed mat i gei ihtha pi ap'ekam kihhim. Jesus chuhchai ch Jiosh ha'ichu i tashogiththam ch wehs g Jiosh hemajkamga at wo si s-hehgigk. Jiosh at ab wo abch ihtha kihhim g chu'ichig mo has ha juhkchkahim.
66018021	Kut am hahawa hema i e chehgi g si s-gewk anghil k am hema bei g hothai. Ihtha hothai oki ha'as ge'ej mo g si ge'e chu'ikud. T g anghil am tha'ich ge shuhthagi ch ed k hab kaij: “Bat masma am wo si e tha'ich ihtha ge'e kihhim mat pi hekith hedai ep wo neithath.
66018022	Hegam mumsigo mo ha gew g a'alpa ch uhs kukuikud ch kohwli kukuikud at pi hekith am hu ep wo piast amai. Pi at hekith am hu ep wo e chikp g nahnko mahs chikpan amai. Pi amt hekith am hu wo chu'ath.
66018023	Pi at hekith am hu ep wo e mehmheith g lalampa. Pi at hekith hedai am hu ep wo e hohont. Hegam mo d s-kakais iia o wa u'ukch g gewkthag wehsko jewed thahm. K wa ia ge has e wuihim g mamakai ch hekaj ha iattogith g hemajkam an wehs jewed thahm. T eda wehs huhug ihtha.” Neh, bo kaij hegai anghil.
66018024	Kumtki s-ko'okam wo namkith g kihhim nat pi ia e ko'ij g Jiosh ha'ichu i tashogiththam ch Jiosh hemajkamga. Chum o hems d chu'ichigaj hegam mat gn hu a'ai jewed thahm e ko'ij.
66019001	Nt amjed hahawa ha'ichu kah. K ith hab kaithag mo sha'i mu'i hemajkam am neneok an thahm kahchim ch ed ch hab kaij: “Ab ach si has elith g Jiosh. Tho'ibiathag ch ab has elithadag ch gewkthag o ab d amjedkamaj g Jiosh.
66019002	Tho wohokam ch s-ap'ekam g Jiosh lothaita nat pi s-ko'okam ab namkith ihtha si pi ap'ekam chehpa'awi mo padchuth g jewed heg hekaj e-tohntomthadag. Jiosh at s-ko'okam ab namkith nat pi ha koktha g piongaj.”
66019003	K am ep Hihnk ch hab kaij: “Ab ach si has elith g Jiosh. Mei at ihtha ge'e pi ap'ekam kihhim. T g kuhbs ab amjed chum hekith am wo wuhshanith.”
66019004	K eda an thahm kahchim ch ed thaha g Jiosh e-kownal thaikud an. T ab wui i tohtonwua hegam gokko gamai gi'ik ge'eged k ab si has elith ch hab kaij, “Pegih neh, ab ach si has elith g Jiosh.”
66019005	K ab hahawa hema neok miajed g Jiosh kownal thaikud ch hab kaij: “Ab g wo si has i elith g Jiosh ch ab s-wohog elith ahpim piongaj ch ahpim wehs hemajkam mam ha'i d s-has haha'ichu ch ha'i pi d has haha'ichu.”
66019006	Ni hahawa ep kah mu'i hemajkam. K g ha-ne'oki hab kaithag mo g s-gewk shuhthagi an med ch hab kaithag mat g tataniki ab si s-kaitham kop. Ha ani kah mo hab kaij: “Ab ach ihm g Jiosh no pi d si uhgk t-kownalig ch u'ukch g gewkthag am wehs hemajkam ha thahm.
66019007	Ab att wo si i s-hehgigk ch wo s-ap t-tahtkkath ch ab wo si has i el g gewkthaj. E at ai mat ab wo i ha hemapai g e-hemajkamga hegai mo kahwalkaj ab e chehgithch. T heg wo wa wepothagk mo g si ge'e hohnta. T g hemajkamgaj ab si e nahto wehhejed
66019008	hab sha masma mat g wo kuntam ab si s-tohama wo e enigadath. Ihtha lohba o wepogithas g s-ap'ekam ha'ichu hab ha-juni.”
66019009	K hab kaij g anghil ab ni-wui, “An g o'ohan ihtha: Ab at wo i ha hemapai g e-hemajkamga hegai mo kahwalkaj ab e chehgithch. Kut wo si s-hehgigk hab masma mamt wo si s-hehgigk am ha-gegosig ed g wo ha hohntam.” K hab ep kaij g anghil, “Ith o d si s-wohokam Jiosh ne'oki.”
66019010	Kunt am hahawa si i gei wecho k ab si has i el. K wabshaba hab kaij ab ni-wui, “Pi g hab masma ab si has ni-elith mani d Jiosh. Ab g si ihm g Jiosh. Thani wabsh piongaj hab masma mam ahpim mam ab s-wohochuth hegai wohokam mat g Jesus am i em-tashogi.” Neh, bo kaij g anghil. K ihtha wohokam d hegai mo ab amjed an u'ukch g e-amichuthadag g Jiosh ha'ichu i tashogiththam.
66019011	Nt hahawa ep nei g thahm kahchim. T i e kuhpi'o. K am hab chu'ig g s-toa kawyu. K an ab tha hegai mam hab a'aga Wohokam. Heg o d hegai mo am s-ap ha lothait ch s-ap hab wua g cheggiadag.
66019012	Wuhpuij o hab masma s-mahs mo ab mehmheihim. K mu'i gigiko an hab chuhchu'ig mo'oj an. An o hema o'ohadag g chehgig ab ab. K heg wa'i hejel s-mahch mo haschu wud.
66019013	K g lihwaj d wabsh i eh'ed. Kum hab a'aga Jiosh Ne'oki no pi g Jiosh am gahi wuhshanim neok ab t-wui.
66019014	T g mu'i anghil am i oi hab masma mo g shonthal k g s-tohta kakawyu ha chehchejch ch s-tohtam e e'enigadathch.
66019015	Is-pahyo o ab i wuhshanis chinij amjed hegai Jiosh Ne'oki. T ith heg hekaj wo ha gewito g jejewed k am hahawa s-gewkam wo i ha wanim g wainomi usagakaj k s-ko'okam wo ha namkith hegam mo bagachuth g Jiosh. Ith at heg wo wa wepothagk mamt g uhdwis wo kehiwia.
66019016	Ab lihwaj ab ch an kahioj an o ith chehgig an o'ohadag ‘Si Ge'e Kownal am Wehs ha Thahm g Kokownal.’
66019017	Ni hahawa hema ep neith g anghil. Ith o am kehk tash ch ed. K eda g u'uwhig an nen'e hewel ch ed. K ith ab ha wui si s-kaitham neok ch hab kaij, “Am g wo hihim k am wo i e hemapai mat g Jiosh am hab wo em-juni g si ge'e gegosig.
66019018	T wo em-gegos g pi ap hemajkam ha-chuhkugkaj. Kumt chum hems wo huh g ha-chuhkug g kokownal ch shonthal ha-ge'ege'ejig ch s-has haha'ichu ch ep wo huh g ha-chuhkug g kakawyu ch hegam mo ha chehchejch ch hegam mo d nenehol.”
66019019	Ni hahawa ep neith hegai s-ta Ehbithamakam mat wa heki hu in i wuhsh. Wehs g kokownal an jewed thahm at am i ha hemapai g e-shonthalig k am i wehmt g s-ta Ehbithamakam mat wo cheggia hegai mo g s-toa kawyu cheshaj. Kut ith g shonthaligaj i wehmt.
66019020	Kumt bei hegai s-ta Ehbithamakam ch heg ehp s-chu Iattomkam Ha'ichu i Tashogiththam. Tho ihtha mo wa ha iattogith g s-hasig ha'ichukaj hegam mo ab hab juhkch g s-ta Ehbithamakam cheposig ch hegam mat ab i shul wui g wepogithaj. Kumt ha ui hegam gohk k wabsh thoakk am ha nehnich heg eda kahchki mo chum hekith meihim.
66019021	Hegai mo wa g s-toa kawyu cheshaj at ha koktha g ha-shonthalig heg hekaj is-pahyo mo wa kamshch ab e-chini ed. Kut g u'uwhig am huh g ha-chuhkug k si s-kokwoth.
66020001	Ni amjed hahawa hema ep neith g anghil. T ith ab i hud thahm kahchim amjed k an u'ukch g yahwi ith wehhejed s-juhk wag ch an u'ukch g chew e hukshchim wainomi.
66020002	K am thaha g Nehbig Hujud ch d ge Jiawul ch hab chehgig Satan. Tki g anghil an si wulshp
66020003	k am tha'ich heg eda s-juhk wag k ab si yahwidath k ab ep si bithsh. T hab pi ab hu ep wo i wuhshani k pi ep wo ha iattogi g hemajkam am hugkam mat wo e ai g hemako mihl a'ahithag. Ith at i thahm am hi wa ep wo sha'i e thagito pi sha'i tash.
66020004	Kuni hahawa ep neith g kokownal thathaikud ch hegam mo an thadha. Ihtham amtki ab ha mah g gewkthag mat d wo u'usagakamk. Am ani ep ha neith hegam mat e ko'ij no pi am ahgachug hegai Jiosh ha'ichu ahga mo g Jesus am ha tashogith. Ihtham at pi ab hu sha'i has i el g s-ta Ehbithamakam ni'is g cheposigajkaj ab hu e chechpos e-koka an o e-nohnhoi an. Jiosh at ab ha mah g ap'ethag mat ab wo i wuwha muhkig amjed k am wo i ha wanimedath g hemajkam wehmaj g Christ hemako mihl a'ahith ab.
66020005	Hegam mat wehpeg ab wo i wuwha muhkig amjed at wo si s-hehgigk ch wo si s-ap e tahtkkath ch pi am hu gahi ep wo wuwha g muhkig. Jiosh at hab wo ha juh mat d wo papalk ch d wo piongajk g alithag. Kut heg wehm am wo i ha wanim g hemajkam hemako mihl a'ahith ab. (5) T wabshaba pi koi ab hu uhpam wo i e chechegito hegam mo pi mahch g Jiosh am hugkam mat wo huhug g hemako mihl a'ahithag.
66020007	Am i thahm g hemako mihl a'ahithag, mtki ab wo i wuhshath g ge Jiawul amjed mam am kuhpch.
66020008	Kutki am wo him k am ep wo ha iattogi g hemajkam an wehsko jewed thahm. Ihtham hemajkam at ha'i hab wo e a'agath Gog O'othham ch ha'i hab wo e a'agath Magog O'othham. Kut g Jiawul am wo i ha hemapai mat hab wo juh g cheggiadag. Kutki hab sha masma wo mu'ijk mo g o'od an shuhthagi bahsho
66020009	ch am wehskojed wo i e hemapath k an wo e keshwua ha wehgaj hegam mo d Jiosh hemajkamga ch am kih Jerusalem ch ed. T oi wa g mehi ab wo i hud thahm kahchim t amjed k wo ha hugio.
66020010	Mt amjed g ge Jiawul am tha'ich heg eda kahchki mo chum hekith meihim. Tho ihtha mei kahchki mamt am eda heki hu ha nehnich g s-ta Ehbithamakam ch s-chu Iattomkam Ha'ichu i Tashogiththam. Ihtham atki ab wo nako g s-ko'ok tash oitham ch chuhug oitham am i amjed ch chum hekith.
66020011	Ni hahawa ep neith mo g si ge'e s-toa kownal thaikud am kehk. K ab thaha g Jiosh. T g jewed ch thahm kahchim heb hu wohp ab amjed k pi hekith ep sha'i e neith.
66020012	Kuni ha neith hegam mo d ko'i ch d nahnko i mahs hemajkam. Ihtham o am gegok wui g kownal thaikud. Kut i e kuhkpi'o hegam o'ohana mo an o'ohadag g pi ap ha-chu'ichig. T am ep i e kuhpi'o hegai o'ohana mo am eda o'ohadag g e tho'ibiakam ha-chechgig. T g Jiosh ha lothai g ko'i.
66020013	Wehsijj at i wuwha ab ge shuhthagi t amjed ch ab hiha'ini t amjed an wehsko jewed thahm. T g Jiosh ha lothai heg hekaj mo haschu i pi ap has junihim.
66020014	Pi o an hu o'ohanas g ha-chechgig heg eda o'ohana mo an o'ohanas g e tho'ibiakam ha-chechgig. Kumt hekaj am ha shul heg eda kahchki mo meihim. Ith at hab wo masmak mo g gokkokam muhkig. T g Jiosh am wo hugio g muhkig k am ep wo hugio amai mo am ha'ichug g ko'i.
66021001	Ni hahawa ep neith g si wechij thahm kahchim ch si wechij jewed. Hegai wehpeg thahm kahchim ch wehpeg jewed at wa heb hu hihi. T g ge shuhthagi am wabsh i huhug.
66021002	K ab i hudunihim g si Hekia S-ap'ekam Kihhim thahm kahchim t amjed. Ith atki g Jiosh nahto. K hab e a'aga Wechij Jerusalem ch si e nahtokch am wehhejed g Jiosh alithag hab sha masma mat g wo kuntam wo si e nahtokch mat wo nam g wo e-kunta.
66021003	Ab o thaha g Jiosh e-kownal thaikud ab. Kuni kah mo hab kaij, “Ithani at g ni-kihthag ia i hud ha wui g hemajkam. Am ant ha wehm wo kihkath. Kut d wo ni-hemajkamgak. Am ant wo ha wehmajk ch d wo ha-Jioshgak
66021004	ch ab wo i thagi'o g ha-oh'og ab ha-wuhpui ab. Pi at hedai haha wo muh o pi ap wo e tahtkkath o wo shoakath o wo tahtkkath g s-ko'ok. Im at hu hab i e juh g hekiukam.”
66021005	Neh, bo kaij g Jiosh ch amjed hab ep kaij, “Ithani ant am hahawa si wechij nahto wehs ha'ichu,” ch hab ep kaij ab ni-wui, “An g o'ohan ihtha wohokam mani m-ahgith. Wehs hemajkam at ab wo chum s-wohoch,”
66021006	K hab ep kaij, “E at nahto wehs ha'ichu. Ahni ani d alpha ch d omega. Ith o hab d ahga mani si wehpeg ia ha'ichug ch si ha oithch ia wabsh wo kia ha'ichugk. Nt wo ha mah g pi ha huhugetham thoakag hegam matp hedai wo tatchua hab masma mamt wo ha wasibi g tonkkoi g shuhthagi.
66021007	Ab ant ni-wui wo i ha gawulkai mat d wo ni-a'aligak hegam mat hedai i gewito g pi ap'ekam.
66021008	T wabshaba wo e nehnich mei kahchki ch ed g s-chu ehbithkam ch pi wohochuththam ch hegam mo loligog ch chum e u'uwichuth o chum e chechojchuth ch ha mu'adkam ch totonto ch s-chu hihoinkam ch s-chu i'attomkam ch hegam mo wabsh g o'othham nahtoi ha jijoshchuth. Hegai mei kahchki o d gokkokam muhkig.”
66021009	Hema hegam wewa'ak anghil mat am u'apa g si oithchkam sho'igthag at am jiwia ni-wui k hab kaij. “Ab g i hihm. Nt am wo m-chehgi hegam mo d hohnigaj hegai mo kahwalkaj ab e chehgithch.”
66021010	T g Hekia S-ap'ekam Gewkthag ab si i ni-wehmt. T g anghil am i ni-be k am ni-u'apa si uhgk tho'ag thahm k ab i ni-chehgi hegai hekia s-ap'ekam kihhim mo d Wechij Jerusalem. Ith o ab hudunihim thahm kahchim t amjed ch d Jiosh nahtoi
66021011	ch si tonod g Jiosh tonligkaj hab masma mo hegai si s-kehg gai tondam hothai mo hab e a'aga jasper.
66021012	An kihhim wehgaj o hab chu'ig g uhgk kolhai. K ith eda hab chu'ig g gamai gohk kihkijeg. K g gamai gohk anghil ab ha nuhkuth g kihkijeg. An o kihkijeg t an hab chu'ig g ha-chechgig hegam gamai gohk thakam Tutuligo hemajkam.
66021013	Waik kihkijeg o hab chu'ig an si'alig tahgio ch waik an juhpin tahgio ch waik an wakolim tahgio ch waik an hudunig tahgio.
66021014	K ihtha kihhim kolhaidag o an hab junis gamai gohk hohothai thahm. K ihtham ha ab an o'ohadag g ha-chechgig hegam gamai gohk chuhchaij hegai mo kahwalkaj ab e chehgithch.
66021015	Hegai anghil mo ab ni-wui neok o g ohla kuintakud uhs an u'ukch mat hekaj wo kuint g kihhim ch g kolhaidaj ch g kihkijeg.
66021016	K ihtha kihhim si s-ap s-chuhchpul ch ha'as uhgk ch ha'as chewaj mo he'es i s-tadani. T g anghil am kuint. K d mihl hetasp siant (1500) mihya.
66021017	T g anghil am ep kuint g kolhaidag. K d gohk siant gamai chuhthp (216) tad uhgk.
66021018	K hegai kolhai heg hekaj hab junis hothai mo hab e a'aga jasper. K g kihhim d wabsh gai tondam ohla.
66021019	K g shondaj ith hekaj hab junis nahnko mahs si s-kehg hohothai. Wehpeg shondaj o d hegai hothai mo hab e a'aga jasper. K g gokkokam d hegai mo hab e a'aga sapphire. K g waikkokam d hegai mo hab e a'aga agate. K g gi'ikkokam d hegai mo hab e a'aga emerald.
66021020	K g hetaspokam d hegai mo hab e a'aga onyx. K g chuhthpokam d hegai mo hab e a'aga carnelian. K g wewa'akkokam s-oam ch d hegai mo hab e a'aga quartz. K g gigi'ikkokam d hegai mo ab e a'aga beryl. K g humuktokam d hegai mo hab e a'aga topaz. K g wehst-mahmhokam d hegai mo hab e a'aga chalcedony. K g gamai hemako d hegai mo hab e a'aga turquoise. K g gamai gokkokam d hegai mo hab e a'aga amethyst.
66021021	K g gamai gohk kihkijeg d hegai hothai mo hab e a'aga pearl. Wehsijj hegam kihkijeg o hab junis ab hehemako pearl amjed. K g kahya am kihhim ch ed d wabsh ohla ch am wabsh gai tonod hab masma mo g mi-lihtha.
66021022	Pi ani sha'i hema neith g cheopi. Wehs g kihhim o d wabsh ge cheopi no pi an eda kihthag g Jiosh ch hegai mo kahwalkaj ab e chehgithch.
66021023	Pi o an hu ha'ichug g tash ch mashath. Jiosh o an wehsko tonlithch g kihhim heg wehm mo kahwalkaj ab e chehgithch g si ge'e e-gewkthagkaj.
66021024	Hemajkam am jewed thahm at s-ap am wo hihimath ith hekaj tonlig. T g kokownal am wo u'apa g e-kakaisthag.
66021025	T g kihkijeg chum hekith ab wabsh wo kuhkpi'okask. Pi at hekith wo s-chuchkagath. T heg hekaj pi ab hu wo i e kuhkp g kihkijeg.
66021026	Si s-has haha'ichu am wehs jejewed ch ed at am wo u'apa g e-kakaisthag.
66021027	T wabshaba pi am hu wo hiwgithask g s-uam ha'ichu. T pi ab hu wo i wahp g s-chu i'attomkam ch hegam mo hab junihim g s-ta edam ha'ichu. Hegam at am wo wa'i wahpkath heg eda kihhim mo g ha-chechgig an o'ohadag heg eda mo g e tho'ibiakam ha-chechgig an o'ohadag. Ith o d o'ohanaj hegai mo kahwalkaj ab e chehgithch.
66022001	T am hahawa ni-chehgi g akimel hegai anghil. K ith ab tha'iwuni heg amjed kownal thaikud mo g Jiosh an thaha heg wehm mo kahwalkaj ab e chehgithch. K hab d ahga ihtha mo g Jiosh ab t-mahkch g pi ha huhugetham thoakag. Shuhthagi o si tohonnod hab masma mo g tondam hothai
66022002	ch an si eda med g kahya. K g thoakag uhs ge a'aijed shohshon ch an a'ai kehk ihtha akimel ch an babhe hemho wehs mashath ab. K g hahhagaj d ha-kulaniga g nahnko mahs hemajkam wehsko jewed thahm.
66022003	K pi an hu ha'ichug hegai mo pi hohho'ithachuth g Jiosh. Am at wo ha'ichugk g Jiosh kownal thaikud. Kut an wo thakath hegai mo kahwalkaj ab e chehgithch. T g piongaj ab wo si has elithath
66022004	ch wo neithath g wuhioshaj. T g chehgigaj an wo o'ohadagk ha-koka ab.
66022005	Pi at thahm ep wo s-chuhugamk nat pi g tonlig a'ai wo wuhshanith ab amjed g Jiosh. Kut pi an hu wo ha'ichugk g tash. T pi wo e tatchuath g lalampa. T g Jiosh hemajkamga am d wo kokownalk chum hekith.
66022006	K hab hahawa ep kaij g anghil ab ni-wui, “Ihtham ha'ichu ahga o woho. Kut wehsijj ab wo chum s-wohoch. Jiosh o wa ab ha mahkch g ha'ichu i e-tashogiththam g Hekia S-ap'ekam Gewkthag mat am wo ha'ichu ha chehgi ch am ep ni-chehani mant am wo em-chehgi hegai mat haschu has wo e juh s-hohtam.” Neh, bo kaij g anghil.
66022007	K g Jesus hab kaij, “Ab g wo i ni-kaiham. S-hohtam ant wo jiwia. Jiosh at wo wa s-ha ho'ige'el hegam mat ab wo s-wohog el wehs ihtha gm hu ba'ich ha'ichu ahga mo in o'ohanas.” Neh, bo kaij.
66022008	Kuni ahni John wehs kah ch wehs neith ihtha mani in o'ohan ith eda o'ohana. Am o wa kehk hegai anghil mo ab ni-wui neok. Nt ab i gei wecho k ab chum si has elith am i neithok k kaiok ihtha wehs.
66022009	K wabshaba hab kaij ab ni-wui, “Pi g am hab e juhni. Thani wabsh em-wehm pion ahpim Jiosh ha'ichu i tashogiththam ch wehs hegam mo ab s-wohog elith mo haschu an o'ohadag ith eda o'ohana. Ab g has i elith g Jiosh.”
66022010	K hab ep kaij ab ni-wui, “E o aihim mat wehs am hab wo e juh ihtha map neith ch kah ch an o'ohan. Pi g am ehsto.
66022011	“Pi at hedai wo sha'i e nako mas am gawul wo e juh mat hekith wo e ai ihtha. Hegam mo d p ap'ekam at d wabsh wo pi ap'ekamk. T hegam mo d s-ap'ekam am hab wabsh wo i chu'igkath ch am hab wo wa junihith g s-ap'ekam.”
66022012	K g Jesus hab kaij, “Ab g wo ni-kaiham. S-hohtam ant wo jiwia k wo u'ath g ni-mahkigdag mant ab wo i ha mahkhi ha'as mat hedai he'es ha'ichu hab i juh.
66022013	Ahni ani d alpha ch d omega. Ith o hab d ahga ‘si wehpegkam ch si oithchkam’ ch hab d ep ahga ‘i shonkam ch i kuhgkam.’ ”
66022014	Neh, no hig pi woho mat wo si s-ap e tahtkk ch pi wo si e el hegai mat g wehschugaj s-kehg wo wakonask, Pegih, mt hab wa masma wo si s-ap e tahtkk matp gm hu hab wo i e juh g pi ap em-chu'ichig. Jiosh at ab wo em-mah g ap'ethag mamt ab wo ko'ath g bahithaj hegai thoakag uhs ch ab wo i wahp kolhai kihjeg t ab heg eda Wechij Jerusalem. Kumt wo si s-hehgigk.
66022015	K wabshaba am jeg ed hab chu'ig hegam mo s-uam ha'ichu hab wua ch hegam mo hab wua g hihoina ch s-totontomkam ch ha mu'akam ch hegam mo jijoshchuth g hemajkam ha'ichu ha-nahtoi ch hegam mo s-hohho'ith g ha'ichu iattogi ch ha'ichu ha iattogith.
66022016	K hab kaij g Jesus, “Ahni ant am cheha g ni-anghiliga mat am wo em-ahgi ihtha wehs ahpim mam am kawod e nanmek ch ab has ni-elith. Ahni ani d Davidbad amjedkam ch wepo masma mo g si s-mahs si'alig hu'u.”
66022017	Hekia S-ap'ekam Gewkthag o ab i ha waith g hemajkam am gai ha wuhshanim hegam mo ab si has elith g Jesus Christ, Ihtham o hab kaij, “Ab g wo beh'i g pi ha huhugetham thoakag.” Kut wehsijj hegam mat ab wo kah ihtha at hab wa'ap wo chei, “Ab g wo beh'i g pi ha huhugetham thoakag.” Pegih, ab g wo beh'i wehsijj ahpim mam hedai i tatchua. Bo wa masma am em-wehhejed mo g shonkam shuhthagi am ha wehhejed g tonkkoi.
66022018	S-e g wo nen'oithk ahpim mamt ab wo i kah mamt pi am hu gawul wo juh ihtha gm hu ba'ich ha'ichu ahga mo in hab chu'ig ith eda o'ohana. Mu'i o ha'ichu in o'ohadag g sho'igthag. Kut ith ab wo i wehnath g Jiosh g s-ko'ok em-namkithadag mamtp ab ha'ichu wo i wehnath hegai mo in o'ohadag.
66022019	K in o'ohadag mach ap'ethag matt am wo i wahp Si Hekia S-ap'ekam Kihhim ed k wo huh g bahithag hegai uhs mo ab t-chehgithch g pi ha huhugetham thoakag. T wabshaba g Jiosh gm hu hab wo i juh g em-ap'ethag mamtp ahpim ha'ichu gm hu hab wo i juh ith amjed o'ohana.
66022020	Hegai mo am s-mahch ch ahg wehs ihtha o hab kaij, “Woho o wa. S-hohtam ant ab wo i hih.” Pegih oi g. Ab g i hihm, t-kownalig Jesus.
66022021	T wo wa s-em-ho'ige'el g t-kownalig Jesus k am wo em-wehmajk.
