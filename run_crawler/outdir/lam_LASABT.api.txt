40001001	!Ɩɩ na, Yeesu Kiriisitu ñɩ ci Tafiiti n'Aperaham wa yikee na, ɩ caasɩna.
40001002	Aperaham ka lel na Iisake, n'Iisake lel Sakɔpe. Sakɔpe lel Suta, na ɩ ritafala.
40001003	Suta lel Farɛse, na Seerake. (A ka yaa wa rii sɛ Tamar.) Farɛse lel Ɛserom, n'Ɛserom lel Aram.
40001004	Aram lel Amiinatape. Amiinatape lel Nasɔŋ. Nasɔŋ lel Salmɔŋ.
40001005	Salmɔŋ lel Poase. (A ka yaa ɩ rii sɛ Rahape.) Poase lel Opɛte. (Lɛ rii ka ci Ruti.) Opɛte lel Iisaɩ.
40001006	Iisaɩ lel Tafiiti. Tafiiti lel Salomɔŋ. (Ɩ rii kiɖinkiɖin waal ka ci Urii.)
40001007	Salomɔŋ lel Ropoam. Ropoam lel Apɩa. Apɩa lel Asa.
40001008	Asa lel Sosafate. Sosafate lel Soram. Soram lel Osɩase.
40001009	Osɩase lel Soatam. Soatam lel Akase. Akase lel Eeseekɩase.
40001010	Eeseekɩase lel Manasee. Manasee lel Amɔŋ. Amɔŋ lel Sosɩase.
40001011	Sosɩase lel Seekonɩase, na ɩ ritafala, k'alʋate nte taa a kpa Iiseraɛl ñempa n'a wan-wa Papiilon kɔrʋ taa na.
40001012	A kpa Iiseraɛl ñempa ka wonte n'a wan-wa Papiilon kɔrʋ taa n'ʋ kper na, Seekonɩase lel Salatɩɛl. Salatɩɛl lel Soropapɛl.
40001013	Soropapɛl lel Apiiuti. Apiiuti lel Eelɩakiim. Eelɩakiim lel Asɔr.
40001014	Asɔr lel Satɔke. Satɔke lel Asiim. Asiim lel Eeliiuti.
40001015	Eeliiuti lel Eeleeasar. Eeleeasar lel Mataŋ. Mataŋ lel Sakɔpe.
40001016	Sakɔpe lel Sosɛfe. Yeesu ñɩ a yaa-ɩ sɛ Kiriisitu na, ɩ rii Marɩ waal kelɛ Sosɛfe ñɩ.
40001017	Sʋ Aperaham n'ʋ rɛ n'ʋ tal Tafiiti, caasɩna lii hiiu na nnaʋsa, wa-n'wa wiisi. Ʋ sʋ Tafiiti n'ʋ rɛ n'ʋ tal alʋate nte taa, a kpa Iiseraɛl ñempa n'a wan-wa Papiilon kɔrʋ taa na, caasɩna lii kʋɖemte rerɛ-ɔ hiiu na nnaʋsa. Ʋ sʋ renaa n'ʋ rɛ n'ʋ tal Kiriisitu lelte taa, caasɩna lii hiiu na nnaʋsa rerɛ.
40001018	!Ɩɩ na, a lel Yeesu Kiriisitu ka wonɔn'ɔna. Ɩ rii Marɩ ka ci Sosɛfe arantʋ yal kena. Ama, se fɛ nɩ wa sem ɖemaŋ na, Asɛ Fiisu kam ɩ rɛɛ n'ɩ laʋ ho.
40001019	Sosɛfe ka ci riyuyutɩ kena, n'ɩ ñɔŋ Asɛ tentɛnte. Semp'ɔna, ɩ ciiwa s'ɩ kisi Marɩ k'amɛsɔŋ taa, nɩ yer ra nɩʋ.
40001020	N nɔɔn ɩ wɩ ɩ t'ɔ semp'ɔ wonte na, Asɛ tirir nɛɛr kam ɩ cal-ɔ reeser taa, n'ɩ yaa-ɩ sɛ: "Wuroo Tafiiti yikee Sosɛfe, !ɖa kisi s'n kan Marɩ, wonte rɛɛ na, Asɛ Fiisu kan-na ɩ rɛɛ, nɩ kʋ yeʋ n'ɩ laʋ ho.
40001021	Yo nka ɩ kaa s'ɩ lel-ka na, !n kaa s'n yaa-ka sɛ Yeesu, wonte rɛɛ na, ka kaa sɛ ka lese ka yera ka w'awarkase taa."
40001022	Ʋ laʋ sempe se fɛ n'Asɛ ka siir wonte na ɩ tentɛnte rɛser na, te laʋ. Nt'ɔlɛ sɛ:
40001023	"Asar kaa sɛ re laʋ ho, nɩ re lel yo k'a kaa s'a yaa-ka s'Eemanuɛl." (Yeɖe nɖe kutihuɖi kelɛ s'Asɛ wɛ ra cal.)
40001024	Sosɛfe hom wonte na, ɩ laʋ s'Asɛ tirir siir-ɩ wonɔn'ɔna, n'ɩ sʋ Marɩ ka ɩ tɛ s'ɩ yal,
40001025	nɩ wa ta sem ɖemaŋ, nɩ Marɩ rɛ n'ɩ lel yo. Sosɛfe yaa yo nka sɛ Yeesu.
40002001	A lel Yeesu ka Pɛteleehɛm kɔree t'ɔ Sutee kɔrʋ t'ɔ wonte na, n nɔɔn Eerote ka ci na wuroo. A lel Yeesu n'ʋ kper wonte na, lɛnciina mpa sem terase ñente na, wa kʋren na mɩse riliinɖi, nɩ wa kan Seerusalɛm kɔrʋ taa.
40002002	Wa wɔse wuroo Eerote sɛ: "Kaa yo nka, a kʋren ka lelʋʋ rɛɛ-ɔ ka kaa sɛ ka ci Suiifi ñempa wuroo na? Đe na ka terɔ ka ka lii na mɩse riliinɖi. Semp'ɔna, ɖe kan sɛ re kur ka tɛɛ, ɖe sɛɛ-ka."
40002003	Wuroo Eerote nɩʋ-te semp'ɔ wonte na, ñɩ-n'Seerusalɛm yera ka wa ten, ʋ ta kɔ wa t'ɔ akɔʋ sen.
40002004	Ɩ yaa kɔrʋ taa Asɛ laate laara taa sesɛmpa, na Moiisi ñasete wʋlɖa n'ɩ kpol-wa n'ɩ wɔse-wa sɛ: "A ka s'a lel Kiriisitu ka lɔ?"
40002005	Wa wʋsen-ɩ sɛ: "A kaa s'a lel-ɩ Sutee kɔrʋ t'ɔ Pɛteleehɛm kɔree taa, wonte rɛɛ na, Asɛ tentɛnte rɛser ka maa sɛ:
40002006	'Pɛteleehɛm ñempa mɩ wɛ Sutee kɔrʋ taa na, tʋfelem mɩ kɔree ta ci cunko ka Sutee kɔren cekpɔlen ten taa, wonte rɛɛ na, nka t'ɔna wuroo kaa sɛ ka lii, ka rʋkʋn Iiseraɛl yera mpa, m'ɔ Asɛ ma tɩ-wa na.' "
40002007	Ka nɩ wuroo Eerote ñɩ yaa lɛnciina mp'ɔ rehɛɛ k'amɛsɔŋ taa sɛ wa rɔn wa cɛse-ɩ alʋate nte taa teter wa na terɔ nka na.
40002008	Fɛ n'ɩ tir-wa Pɛteleehɛm kɔree taa n'ɩ siir-wa sɛ: "!Ɩɩ wal n'ɩɩ cii yo nk'ɔ sarte. ?Ɩɩ wala n'ɩɩ na-ka, !ɩɩ wʋse n'ɩɩ siir-m wunɖiinɖi ka wɛ na, fɛ nɩ ma rerɛ, me wal me kur ka tɛɛ, me sɛɛ-ka."
40002009	Wuroo nka siir-wa sempe n'ʋ kper wonte na, wa rɛ. Wa na terɔ nka, wa ka teem ka naʋ na mɩse riliinɖi na. Terɔ nka walʋ wa ñesa taa, ka tal yo awɔr t'ɔ wonte na, ka senɖe.
40002010	Wa na terɔ nk'ɔ wonte na, ʋ kɔ wa t'ɔ ten-ɔ ka rɛɛ.
40002011	Wa sɩ rɛɔ taa, wa nɔɔn yo nka, na ka rii Marɩ. Wa kur wa renkpa rɛɛ-ɔ yo nka tɛɛ, nɩ wa sɛɛ-ka. Wa tel wa hurin, nɩ wa ha-ka sika, na teraɖe nɖe wɛ yawɔ ka ten na, na sensemen nim.
40002012	Fɛ n'Asɛ siir-wa reeser taa sɛ wa ra wʋse-na wuroo Eerote tɛ. Đen'ɔna, wa kunta wa tenke ñempʋ nɛnkʋr, wa kpeem wa tɛ.
40002013	Lɛnciina mpa kpeem wonte na, Asɛ tirir nɛɛr kan Sosɛfe cal, n'ɩ siir-ɩ reeser taa sɛ: "!Kʋr kɔhen, n'n sʋ yo nka na ka rii, n'n wal Eesiipete kɔrʋ taa. !Cɔ renaa n'ʋ rɛ n'ʋ tal alʋate nte taa, me kaa sɛ me siir-n s'n wʋse n'n kan na, wonte rɛɛ na, wuroo Eerote kaa s'ɩ cii yo nka s'ɩ kʋ-ka."
40002014	Đen'ɔlɛ aho nya taa, Sosɛfe kʋra n'ɩ sʋ yo nka na ka rii, wa rɛ Eesiipete kɔrʋ taa.
40002015	Ɩ cɔ renaa n'ʋ rɛ n'ʋ tal alʋate nte taa wuroo Eerote sepa na. Ʋ laʋ sempe se fɛ n'Asɛ ka laʋ s'ɩ tentɛnte rɛser siir wonte na, te laʋ. Nt'ɔlɛ sɛ: "Me yaa me yo sɛ ka kʋr Eesiipete kɔrʋ taa, nɩ ka kan."
40002016	Wuroo Eerote na wonte sɛ lɛnciina tɛke-ɩ kena na, ʋ saa ɩ t'ɔ ten ɖekatekate. Ɩ tir n'a kʋ Pɛteleehɛm kɔree taa apalawiisi, na kɔrsi nse koote Pɛteleehɛm na, se taa ñense. A kʋ apalawiisi nse wɛ wʋse ka nasel, na wonse take tal sempe na. Ɩ lake sempe n'ʋ tɔŋ na alʋate nte taa lɛnciina ka siir-ɩ sɛ wa na terɔ ka ka kpaasa na.
40002017	Semp'ɔna, wonte Asɛ tentɛnte rɛser Seereemii ka siir-te na, te lapa. Nt'ɔlɛ sɛ:
40002018	"A nɩʋ yera kʋkoɩse na wulim ka Rama kɔrʋ taa. Rasɛl ko na ɩ wiisi rɛɛ, n'ɩ pe cii s'ɩ sim, wonte rɛɛ na, a kʋ-se, se ten." (J'e. 31:15)
40002019	Wuroo Eerote sepa n'ʋ kper wonte na, Asɛ tirir kan Sosɛfe cal-ɔ Eesiipete kɔrʋ taa,
40002020	n'ɩ siir-ɩ sɛ: "!Kʋr n'n sʋ yo nka na ka rii, n'n wʋse Iiseraɛl kɔrʋ taa, wonte rɛɛ na, wompa ka ciiwa sɛ wa kʋ yo nka na, wa sepa."
40002021	Sosɛfe kʋr n'ɩ sʋ yo nka na ka rii, n'ɩ wʋse Iiseraɛl kɔrʋ taa.
40002022	Ama, ɩ nɩʋ wonte s'Arkeelausi mʋ ɩ cii Eerote wurti ka Sutee kɔrʋ taa na, nafate kpa-ɩ ten s'ɩ cɔ kɔrʋ nkʋ taa. Asɛ tirir rɔna n'ɩ cɛse-ɩ wont'ɔ reeser taa na, ɩ kʋr n'ɩ wal na Kaliilee kɔrʋ taa,
40002023	n'ɩ cɔ Nasarɛte kɔree taa. Ʋ laʋ sempe se fɛ n'Asɛ tentɛnte rɛsera ka siir wonte na, te laʋ. Nt'ɔlɛ sɛ: "A kaa s'a yaa-ɩ sɛ Nasarɛte tɩ."
40003001	Te wara na, n nɔɔn Asɛ leem sɛr San ka wɛ Sutee ñɩte taa n'ɩ hosʋ sɛ:
40003002	"!Ɩɩ kisi mɩ awarkase, wonte rɛɛ na, Asɛ wurti ñʋta."
40003003	San ci woñɩ Asɛ tentɛnte rɛser Eesaɩ ka wʋte ɩ ñente na sɛ: "Yer nɛɛr hosʋ na ñɩte taa s'a rɔn Acii Sesɛɛ ñempʋ, n'a sese ɩ ñempen ka riyuyu."
40003004	San wɔwʋ hen na, a laʋ-kʋ na kɔnkakpɔna fente kena, n'ɩ sii-kʋ wonte na, ɩ kpɛkʋ kpɛɖʋ ka ɩ temɔ taa. Ɩ tʋkʋ alaka kena n'asoŋ tɩn tɩte.
40003005	Seerusalɛm kɔrʋ taa yera, na Sutee kɔrʋ taa yera, na Surtɛŋ carɔ cal yera, wa ten wa kɔŋ na ɩ rɛɛ,
40003006	wa yeeɖʋ w'awarkase rɛɛ-ɔ yera ñesa taa, nɩ San limsu-wa leem t'ɔ Surtɛŋ carɔ taa.
40003007	San na Fariisii akpar taa ñempa, na Satusee akpar taa ñempa ka wa kɔŋ na ɩ cal-ɔ tɛmpe ka wonte s'ɩ limsi-wa leem taa na, ɩ tam-wa sɛ: "Womɩ wɛ ñan se wasa na, anɔ wʋl-mɩ s'ɩɩ see Asɛ hʋhʋr nɖe kɔŋ na?
40003008	!Ɩɩ laʋ lakase nse pɩsʋ sɛ se wʋl s'ɩɩ kisi mɩ awarkase na.
40003009	!Ɩɩ ra mɔse mɩ taa n'ɩɩ siir s'Aperaham ci mɩ caase n'ʋ cɛse, wonte rɛɛ na, me siiru-mɩ sɛ wɛɛ nya wɛ cee hen na, Asɛ pɩsʋ s'ɩ sʋ-ya, n'ɩ wʋse-ya Aperaham ka yikiisi.
40003010	A teem laɖe rɩʋ ka teen tilila rɛɛ s'a pɛl-ñɩ. Semp'ɔna, teen ñɩ pe lelʋ wii sarteñenya na, a kaa s'a pɛl-ñɩ n'a re-ñɩ min taa.
40003011	Ma, me limsu-mɩ leem t'ɔna, se fɛ n'a na s'ɩɩ kisi mɩ awarkase. Ama, me kaa sɛ me tɛsʋ me temer nɩ woñɩ kan na, ɩ kaa s'ɩ limsi-mɩ Asɛ Fiisu taa, na min taa. Ma teter, me ta tal wʋr taa sɛ me sʋ ɩ nahentɛna nɩ me kan-ɩ. Ɩ wɛ cepate n'ɩ kelen-m.
40003012	Ɩ rʋkʋn ɩ niiŋ t'ɔ wolateyo nka a falʋ na-ka na. Ɩ kaa s'ɩ sii ɩ tʋte nt'ɔ ɩ kpu taa, n'ɩ wɛɖe lɛte ka min nɛñer t'ɔ ñɩ pe rʋŋ arem."
40003013	Yeesu kʋren na Kaliilee kɔrʋ taa, ɩ walʋ na Surtɛŋ carɔ cal, n'ɩ tal San cal sɛ lɛ limsi-ɩ leem taa.
40003014	San cii s'ɩ kisi, n'ɩ tam-ɩ sɛ: "Newʋr taa, ña'a kɔŋ-na s'n limsi-na-m'ɔ leem taa, ña kunti-na, n'n kɔŋ-na me rɛɛ sɛ me limsi-n leem taa ya?"
40003015	Yeesu wʋsen-ɩ sɛ: "!Yeʋ n'ʋ rʋkʋ-laʋ sempe, wonte rɛɛ na, semp'ɔna re kaa sɛ re laʋ wonte ten wɛ riyuyu na." Ka nɩ San tisi, n'ɩ limsi Yeesu ka leem taa.
40003016	A limsi-ɩ leem t'ɔ wonte n'ʋ kper na, Yeesu kʋren na leem taa n'ɩ lii. Asɛta hul, n'ɩ na Asɛ Fiisu ka kʋ tiu n'asɛta s'alɔnkuku, kʋ cɔ ɩ rɛɛ
40003017	n'a nɩʋ wʋtɔ n'asɛta sɛ: "Yer ñɩ hen ci-na, me Yo. Me wɛ-ka lu ka ten. Nñɩ yeke-na, n'ʋ kake me taa."
40004001	Ka n'Asɛ Fiisu wan Yeesu ka ñɩte taa, s'alʋacii take-ɩ.
40004002	Yeesu hɔʋ nɔ k'ayʋken ka hiin nniisa ka wont'ɔ ɩ ta tʋ wʋr na, ñʋse kʋ-ɩ.
40004003	Alʋacii tiisi n'ɩ kpɛʋn-ɩ, n'ɩ siir-ɩ sɛ: "?N ci Asɛ Yo, !wʋte nɩ wɛɛ nya wʋse tʋte."
40004004	Yeesu wʋsen-ɩ sɛ: "A maa Asɛ tekara taa sɛ: 'Ʋ ta ci yer tʋkʋ tʋte receel-ɔna, s'ɩ tɛl. Ama, na wʋtɔ se wʋtɔ nka lii n'Asɛ nɔ taa na.' "
40004005	Ɩ tam semp'ɔ wonte na, alʋacii wan-ɩ Seerusalɛm kɔrʋ taa n'ɩ re-ɩ Asɛ rɛɔ ñuŋ taa.
40004006	Ɩ tam-ɩ sɛ: "?N ci Asɛ Yo, !kʋr n'n maa atɛ, wonte rɛɛ na, a maa Asɛ tekara taa sɛ: 'Asɛ kaa s'ɩ tir ɩ tirira sɛ wa teemle-n wa niiŋ taa, se fɛ nɩ wɛɛr ra tul n nankpɔŋ.' "
40004007	Yeesu wʋsen-ɩ sɛ: "A maa Asɛ tekara taa rerɛ sɛ: '!Đa take Acii Sesɛɛ ñ'Asɛ.' "
40004008	Alʋacii ñɩ wan-ɩ wʋʋ nɛnkʋr rɛɛ-ɔ, kʋ kpɔl ten, n'ɩ wʋl-ɩ kɔren ka ñɩ ten-ɔ tɛte nte rɛɛ, na wonte wɛ kɔren ñɩ t'ɔ, te kpɔl ten na,
40004009	n'ɩ siir-ɩ sɛ: "?N kur me tɛɛ n'n sɛɛ-m, me kaa sɛ me ha-n wonte ten n na-te hen na."
40004010	Ka nɩ Yeesu wʋsen-ɩ sɛ: "Alʋacii Sataŋ, !wal na lii, wonte rɛɛ na, a maa Asɛ tekara taa sɛ: '!Sɛɛ Acii Sesɛɛ ñ'Asɛ, n'n laʋ nñɩ receel temer kena.' "
40004011	Ɩ tam semp'ɔ wonte na, alʋacii rɛ n'ɩ yeʋ-ɩ. Ka n'Asɛ tirira tenke wa kan Yeesu cal, wa sen-ɩ.
40004012	Yeesu nɩʋ wonte s'a kpa San n'a re-ɩ sarka na, ɩ wal Kaliilee kɔrʋ taa.
40004013	Ɩ ta cɔ Nasarɛte kɔree taa, ɩ wala n'ɩ cɔ Kapɛrnaum kɔree t'ɔna. Kɔree nka wɛ Kaliilee apʋ leem nɔ rɛɛ-ɔ Sapulɔŋ, na Nɛfetalii kɔrʋ cekpɔlʋ taa.
40004014	Ʋ laʋ sempe se fɛ nɩ wonte Asɛ tentɛnte rɛser Eesaɩ ka siir-te na, te laʋ. Nt'ɔlɛ sɛ:
40004015	"Sapulɔŋ na Nɛfetalii kɔren ñɩ wɛ apʋ leem cal-ɔ Surtɛŋ carɔ war'ɔ Kaliilee kɔrʋ nkʋ taa wompa ta ci Suiifi ñempa na, wa wɛ na,
40004016	kɔren ñɩ taa yera mpa cɔ tawunɖi taa na, wa na hʋlmɩn cekpɔlen. Hʋlmɩn kan ɖerɛ-ɔ wompa see sem ka nafate na, wa rɛɛ."
40004017	Alʋate nte t'ɔna, Yeesu paase tentɛnte hosʋʋ sɛ: "!Ɩɩ kisi mɩ awarkase, wonte rɛɛ na, Asɛ wurti ñʋta."
40004018	Yeesu walʋ Kaliilee apʋ leem nɔ rɛɛ, n'ɩ na yera ka naʋl-ɔ wa ci tunakpara. A yaa kʋɖem sɛ Siimɔŋ n'a tase-ɩ yeɖe sɛ Pɩɛr, n'a yaa nɛɛr s'Anterɩ. Wa ci raal na ritafal kena, wa kpa tuna ka Kaliilee apʋ leem taa.
40004019	Yeesu tam-wa sɛ: "!Ɩɩ tenke-m. Antaʋŋ ɩɩ ka kpa tuna, ʋ sɩn kɔhen ñɩ hen na, ɩɩ kaa s'ɩɩ kpa yera sɛ wa lii w'awarkase taa."
40004020	Wa tenke wa yeʋ wa wurin, wa tenke-ɩ.
40004021	Ɩ tase waɖe ka wonte na, ɩ na Seepeetee wiisi, a yaa-se sɛ Sake na San. N nɔɔn se wɛ se kpilu t'ɔna, se-n'se cii, ka wa rɔnʋ wa wurin. Yeesu yaa-se.
40004022	Se tenke se yeʋ se kpilu, na se cii, se tʋnkʋ-ɩ.
40004023	Yeesu wal ɖiinan ten-ɔ Kaliilee arekpolenɖe nampin taa, ɩ hosʋ tentɛnte sarteñente nte wʋtʋ Asɛ wurti ñente na, n'ɩ kʋsʋ wɩsetɩna n'atemenciina ka wa ten.
40004024	A nɩʋ Yeesu tan ka Siirii kɔrʋ t'ɔ kʋ ten, a kan-ɩ yera ka wa wɛ wɩsase ka kʋtɛkʋtɛ s'ɩ laʋ n'ʋ fɛ wa rɛɛ. Alʋa carʋ nɛmpar, nɛmpar seke tema, nɛmpar ci atintiiya, nɩ Yeesu kʋse-wa, wa ten.
40004025	Yera akpila kʋren na Kaliilee kɔrʋ taa, na Kɔren Hiiu kɔrʋ taa, na Seerusalɛm kɔrʋ taa, na Sutee kɔrʋ taa, na Surtɛŋ carɔ wara, ya tʋnkʋ Yeesu.
40005001	Yeesu na yera akpila ka wonte na, ɩ kpa wuro nɛnkar rɛɛ n'ɩ cɔ. Ɩ waratenkera kam ɩ cal
40005002	n'ɩ wʋlʋ-wa sɛ:
40005003	"Wompa sem sɛ wa ta tal nter t'ɔ Asɛ ñesa taa se wa ci ahʋsa na, wa nɩʋ lelen, wonte rɛɛ na, mpa kɔŋ-na sɛ wa sɩ Asɛ wurti taa.
40005004	Wompa tʋkʋ kʋñʋŋ na, wa nɩʋ lelen, wonte rɛɛ na, Asɛ kaa s'ɩ hɛse wa hɔya.
40005005	Wompa hɔya taa wɛ lelen na, wa nɩʋ lelen, wonte rɛɛ na, wa kaa sɛ wa hiiu wonte Asɛ yii-wa-te na.
40005006	Wompa cii ten sɛ wa laʋ wonte wɛ riyuyu na, wa nɩʋ lelen, wonte rɛɛ na, Asɛ kaa s'ɩ ha-wa wonte wa cii-te na.
40005007	Wompa na wa raana kʋñemen na, wa nɩʋ lelen, wonte rɛɛ na, Asɛ kaa s'ɩ na wa kʋñemen ɖerɛ.
40005008	Wompa hɔya kpese rekpesekpese na, wa nɩʋ lelen, wonte rɛɛ na, wa kaa sɛ wa na Asɛ.
40005009	Wompa lake sɛ rehɛser kan tɛte rɛɛ na, wa nɩʋ lelen, wonte rɛɛ na, Asɛ kaa s'ɩ yaa-wa s'ɩ wiisi.
40005010	Wompa a naasʋ-wa sɛ wa lake wonte wɛ riyuyu na, wa nɩʋ lelen, wonte rɛɛ na, mpa kɔŋ-na sɛ wa sɩ Asɛ wurti taa.
40005011	Nne yera naasʋ-mɩ, wa hɔke tentarɩya ka mɩ rɛɛ, nɩ wa siiru tansarteñente ka mɩ rɛɛ s'ɩɩ ci me waratenkera, ɩɩ kaa s'ɩɩ nɩʋ lelen.
40005012	!Ʋ kɔ mɩ taa, n'ɩɩ ñante, wonte rɛɛ na, Asɛ kaa s'ɩ rɛte-mɩ rɛter cekpɔlɖe k'asɛta. Semp'ɔna, a laʋ Asɛ tentɛnte rɛsera mpa ka wɛ mɩ nɛla na.
40005013	"Ɩɩ wɛ tɛte rɛɛ se yase. ?Yase nse tan tan, a lake-se senɔ se fɛ nɩ se laʋ tan? ?Se tan tan, a pe lake-se na wʋr. A sʋkʋ-se s'a wɛɖe awaren ɖɛɛ-ɔna nɩ yera waa-se naase.
40005014	Mɩ ci-na hʋlmɩn ka tɛte rɛɛ. Kɔrʋ nkʋ wɛ wuro ñuŋ ɖɛɛ na, yer ra pɩse s'ɩ tam s'ɩ pe na-kʋ.
40005015	A pe sɛke kanɖe s'a wɔm-ɖe risuŋ tɛɛ. A sɛke-re s'a wu-re lankɔ rɛɛ-ɔna, nɩ rɛɔ taa yera ka wa ten, wa na hʋlmɩn.
40005016	Ʋ mɔna sɛ mɩ hʋlmɩn mɛtelʋ yera ñesa taa semp'ɔna, fɛ nɩ wa na mɩ sarte lakase, nɩ wa wɔr mɩ Cii ñɩ wɛ asɛta na.
40005017	"!Ɩɩ ra cɔ n'ɩɩ hʋ sɛ me kampa sɛ me rese Moiisi ñasete, na wonte Asɛ tentɛnte rɛsera wʋl-te na. Me ta kan sɛ me rese-te. Ama, me kan sɛ me yeʋ wonte ten wa wʋl-te na, te laʋ tʋfelem.
40005018	Me siiru-mɩ tʋfelem kena, se fɛ n'asɛta na tɛte, wa teem na, wonte Moiisi, n'Asɛ tentɛnte rɛsera wʋl-te na, nter tan k'a wɛɖʋ-te, pa cekeyɔ, a pe kisu nter-ɔ akisu. Te mɩsʋ semp'ɔna s'ʋ rɛ n'ʋ tal alʋate nte taa wonte ten wa maa-te na, te laʋ.
40005019	Nte rɛɛ-ɔna, woñɩ pe ñɔŋ ñasete nte n'ɩ wʋlʋ yera sɛ wa laʋ s'nñɩ na, ?pa ñasete nte ta kɔr te raana taa, nñɩ kɔŋ-na s'ɩ wʋse cunku ka wompa wɛ Asɛ wurti taa na, wa taa. Ama, woñɩ ñɔŋ ñasete nte n'ɩ wʋlʋ yera sɛ wa ñam-te s'nñɩ na, ɩ kaa s'ɩ kpɔl wompa wɛ Asɛ wurti taa na, wa taa.
40005020	Me tasʋ mɩ te siiruu, ?ɩɩ tan ɖiyuyu s'ʋ kelen Moiisi ñasete wʋlɖa, na Fariisii akpar taa ñempa, ɩɩ ra pɩse s'ɩɩ sɩ Asɛ wurti taa.
40005021	"Ɩɩ nɩʋ s'a ka siir mɩ caasɩna s'a ra kʋ yer. Ɩɩ nɩʋ rerɛ sɛ: 'Woñɩ kʋ yer na, a kaa s'a hʋ na-ɩ.'
40005022	Ma hen na, me siiru-mɩ sɛ, yer ñɩ ñan kpa na ɩ rʋntɩ na, ʋ wɔsʋ s'a hʋ na-ɩ. Woñɩ tɩɩ ɩ rʋntɩ sɛ: 'Tankpa ña' na, ʋ wɔsʋ sɛ tentɛnte hʋra hɔm ɩ renɖe. Woñɩ tɩɩ ɩ rʋntɩ sɛ: 'Wɔkʋ ña' na, ʋ wɔsʋ s'a re-ɩ min cepan taa.
40005023	?N kɔŋ Asɛ rɛɔ taa s'n ha-ɩ wʋr-ɔ ɩ pempoɖe rɛɛ, n'n tal ɖenaa n'n tɛse s'n ɖʋntɩ rɩ-n wana na ɩ hɔɔr taa,
40005024	!yeʋ wonte n ka wan-te s'n ha Asɛ ka ɩ pempoɖe rɛɛ na, ka re cal, n'n wal nɛl, n'n na n ɖʋntɩ ñɩ, ña-n'ɩ ɩɩ kpaʋse tɛse, fɛ n'n kan n'n ha Asɛ ka n haaɖe.
40005025	?Yer laʋ-n sama nɩ ña-n'ɩ ɩɩ walʋ arehʋnɖe, !fiiti fɩfɩ nɩ ña-n'ɩ ɩɩ rɔn-te ñempʋ taa, s'ɩ ra maase-n tentɛnte hʋr niiŋ taa, fɛ nɩ tentɛnte hʋr ra maase-n apaterciina niiŋ taa, sɛ wa-l ɖe-n sarka.
40005026	Tʋfelem kena, me siiru-mɩ, n ɖa lii sarka nka t'ɔ n naken n take tɛse piiyeer nɖe n kaase-re na, ɖe rɛtʋʋ.
40005027	"Ɩɩ nɩʋ s'a ka siir s'a ra laʋ ayaɖete.
40005028	Ma hen na, me siiru-mɩ sɛ, woñɩ ñelʋ yal yer n'ayaɖete ñesa na, ɩ teem ayaɖete lape na yal ñ'ɔ ɩ hɔɔr taa.
40005029	Nne n mete niiŋ ñeser rɛɛ-ɔna n feetʋ awarkɔ taa, !lese-re n'n wɛɖe-re wolen, Ʋ sara n'ʋ kel s'n leese ñeser kʋɖemer, n'n tɛlse n tɛ s'n cɔ na n tɛnʋ ka kʋ ten, n'a wɛɖe-n min cepan taa.
40005030	?N mete niiŋ lake-n s'n feetʋ awarkɔ taa, !pɛl-ya, n'n wɛɖe-ya wolen. ?N cɔ na niiŋ ka kpaker, ʋ sara n'ʋ kel, s'n cɔ na n tɛnʋ ka kʋ ten, n'ayʋkʋ nɛnkʋr, a wɛɖe-n min cepan taa.
40005031	"A ka siir rerɛ sɛ: 'Woñɩ rʋnʋ ɩ yal na, ʋ mɔna s'ɩ maa-ɩ tekara, n'ɩ cel-ɩ s'ɩ rʋn-ɩ.'
40005032	Ma hen na, me siiru-mɩ sɛ, woñɩ rʋnʋ ɩ yal ka ɩ ta laʋ ayaɖete na, nne kuntincɔ nka tase waal nɛɛr tʋnkʋʋ, yer ñɩ yeʋ-na sɛ ka laʋ ayaɖete, nɩ woñɩ kan kuntincɔ na, mpetɩ rerɛ lake ayaɖete kena na-ka.
40005033	"Ɩɩ nɩʋ rerɛ s'a ka siir mɩ caasɩna sɛ: 'Nne yer reewa s'ɩ kaa s'ɩ laʋ nter-ɔ Asɛ ñesa taa, !ɩ ra kunti s'ɩ yeʋ-te.'
40005034	Ma hen na, me siiru-mɩ sɛ, !ɩɩ ra ree na nter-ɔ areeʋ. !Ɩɩ ra ree n'asɛta, wonte rɛɛ na, Asɛ arecɔnɖe kelɛ.
40005035	!Ɩɩ ra ree n'atɛ, wonte rɛɛ na, ɩ rɩ ɩ naase ka ren'ɔna. !Ɩɩ ra ree na Seerusalɛm kɔrʋ, wonte rɛɛ na, wuroo cekpɔlɔ kɔrʋ kelɛ.
40005036	!Đa ree na nter s'ʋ tam na n ñuŋ, wonte rɛɛ na, n ɖa pɩse s'n laʋ ñɩka kʋɖemɔ ka wʋse cehʋlemɔ nawʋr cipiino.
40005037	!Ɩɩ tam s'aaʋ nawʋr aɩ, wa receel-ɔna. Wonte ten yer tasʋ te ñuŋ taa na, te kɔŋ-na alʋacii cal-ɔna.
40005038	"Ɩɩ nɩʋ s'a ka siir sɛ: '?N ɖʋntɩ yʋke-n ñeser, !yʋke ɩ ñenɖe. ?N ɖʋntɩ kpase n ceeɖe, !kpase ɩ ñenɖe.'
40005039	Ma hen na, me siiru-mɩ s'ɩɩ ra lɔte woñɩ lake-mɩ teñɔ na. ?Yer maʋ-n atɔ ka n mete niiŋ ɖentampʋ, !yeʋ-ɩ, n'ɩ maʋ n nawɩtɩ ñenkʋ rerɛ.
40005040	?Yer cii s'ɩ wan-n wuroo tɛ n'ɩ mʋ n teekʋ cunku, !cel-ɩ n k-aniko wɔwʋ rerɛ.
40005041	?Yer ñasʋ-n na reen s'n sʋl sʋla nɛnyar n'n wan-ya akpar kʋɖemer, !sʋl-ya, n'n wan-ya akpaya naal.
40005042	Pa woñɩ fa-n wʋr na, ha-ɩ. ?Yer cii s'n sɩ-ɩ wʋr, !ɖa kisi.
40005043	"Ɩɩ nɩʋ s'a ka siir s'ʋ mɔna sɛ yer laʋ ɩ tantera ka lu, n'ɩ ra laʋ ɩ k-amʋra ka lu k'alape.
40005044	Ma hen na, me siiru-mɩ sɛ, !ɩɩ laʋ mɩ amʋrana ka leen n'ɩɩ sɛɛ Asɛ ka wompa lake-mɩ kpaʋkpaʋ na, wa rɛɛ,
40005045	se fɛ n'ɩɩ wʋse mɩ Cii ñɩ wɛ asɛta na, ɩ wiisi, wonte rɛɛ na, ɩ lake mɩse se lii sarteñempa rɛɛ, na ñanciina rɛɛ. Ɩ lake tuŋ nɩɩ riyuyuñempa rɛɛ, na tanɖiyuyuñempa rɛɛ.
40005046	Nne ɩɩ lake leen ka wompa wɛ-mɩ leen na, wa receel-ɔna, kaa wonte rɛɛ ɩɩ honkʋ Asɛ rɛter na? Lampen mʋra rerɛ lake sempe.
40005047	Nne ɩɩ sɛɛ mɩ raana receel-ɔna, kaa, ɩɩ lake wonte na ʋtɛ na? Wompa ta sem Asɛ na, wa-l lake semp'ɔna.
40005048	Sempe na, !ɩɩ cɔ rekpelkpel ka tam awarkɔ se mɩ Cii ñɩ wɛ asɛta na, ɩ wɛ wo rekpelkpel na.
40006001	"!Ɩɩ ra laʋ mɩ riyuyu lakase ka yera ñesa taa sɛ wa wɔr-mɩ. ?Ɩɩ cii s'ɩɩ lake-se n'a na-mɩ, mɩ Cii ñɩ wɛ asɛta na, ɩ kaa s'ɩ ra rɛte-mɩ.
40006002	Sempe na, ?n ha ahʋsa ka wʋr, !ɖa hose reen ka ten s'n kʋse yera ñesa. Tɛkera lake semp'ɔna arekpolenɖe nampin taa, na yapaya taa, sɛ yera wɔr-wa. Me siiru-mɩ tʋfelem kena, wa teem wa rɛter hiiuu.
40006003	Ña hen na, ?n ha ahʋsa ka wʋr, !ɖa yeʋ sɛ yer sem. Pa n ɖaa wan, !ɖa yeʋ s'ɩ na,
40006004	se fɛ nɩ wonte n ha-te na, te mɩse amɛsɔŋ taa. N Cii ñɩ wɛ asɛta n'ɩ na wonte n lake-te amɛsɔŋ taa na, nñɩ kɔŋ-na s'ɩ rɛte-n.
40006005	"Ɩɩ sɛɛ Asɛ ka wonte na, !ɩɩ ra laʋ se tɛkera. Wa cii sɛ wa senɖʋ wa naase t'ɔ arekpolenɖe nampin taa, na yapaya akata taa, wa sɛɛ Asɛ sɛ yer ten na-wa. Me siiru-mɩ tʋfelem kena, wa teem wa rɛter hiiuu.
40006006	Ña hen na, n cii s'n sɛɛ Asɛ ka wonte na, !sɩ n nampu taa, n'n ɖʋ kaɖʋ, n'n sɛɛ n Cii ñɩ wɛ amɛsɔŋ t'ɔ renaa na. N Cii ñɩ na wonte n lake-te amɛsɔŋ taa na, n'ɩ rɛte-n.
40006007	Ɩɩ sɛɛ Asɛ ka wonte na, !ɩɩ ra wʋtʋ n'ɩɩ mulu wʋtɔ kʋɖemɔ ka taman hiiu. Wompa ta sem Asɛ na, wa lake semp'ɔna. Wa mɔsʋ wa ñiin taa sɛ, ?wa wʋte kpater kena ya, Asɛ co na-wa.
40006008	!Ɩɩ ra taasen-wa, wonte rɛɛ na, mɩ Cii Asɛ teem sem ka wonte hɛn-mɩ na se fɛ n'ɩɩ fa-ɩ-te.
40006009	!Ɩɩ na wonɔn'ɔ ʋ mɔna s'ɩɩ sɛɛ Asɛ na. !Ɩɩ sɛɛ-ɩ sɛ: Đa Cii, woña wɛ n'asɛta na, !yeʋ nɩ yer ten ñam ña yeɖe.
40006010	!Ña wurti kan tɛte rɛɛ. !Ña sɛlem laʋ tɛte rɛɛ, s'a lake-pe asɛt'ɔ wo na.
40006011	!Ha-ra sɛŋ ka tʋte nte cɛsʋn-ɖa na.
40006012	!Tɩsen-ɖa, ɖ'awarkase se re tɩsʋn ɖ'awarkaselaɖa ka wo na.
40006013	!Đa yeʋ s'alʋacii take-ra. Ama, !lese-ra ɩ niiŋ taa, ((wonte rɛɛ na, wʋse se wʋse ña receel, ña ñasʋ-na, nɩ ña ci-na cepa n'ʋ mɔna s'a wɔr-n. !Ʋ laʋ sempe.))
40006014	?Ɩɩ tɩsʋn yera ka tansarteñente nte wa lake-mɩ-te na, mɩ Cii ñɩ wɛ asɛta na, ɩ kaa s'ɩ tɩsen-mɩ rerɛ.
40006015	Ama, ?ɩɩ pe tɩsʋn yera ka tansarteñente nte wa lake-mɩ-te na, mɩ Cii ñɩ wɛ asɛta na, ɩ ra tɩsen-mɩ rerɛ.
40006016	"Ɩɩ hɔke nɛse ka wonte na, !ɩɩ ra cɔ atilu, se tɛkera lake wo na. Wa kuutu wa ñesa taa, sɛ yer ten na sɛ wa hɔʋ nɛse. Me siiru-mɩ tʋfelem kena, wa teem wa rɛter hiiuu.
40006017	Ña hen na, n hɔke nɔ ka wonte na, !sɛ leem, n'n tiisi nim, n'n saa n ñuŋ taa,
40006018	se fɛ n'n yeʋ sɛ yera sem s'n hɔke nɔ. Ama, n Cii ñɩ wɛ amɛsɔŋ taa na, nñɩ receel sem-na-te. N Cii ñɩ na wonte n lake-te amɛsɔŋ taa na, n'ɩ rɛtʋ-n.
40006019	"!Ɩɩ ra kpol sauti ka tɛte nte rɛɛ-ɔ cee. Tʋrase tʋkʋ-te nɩ te ya calem, nɩ mɩla hɔrsʋ kaɖen nɩ wa mɩlʋ-te.
40006020	Ama, !ɩɩ kpol sauti k'asɛt'ɔna, wunɖiinɖi tʋrase ra pɩse sɛ se warke-te nɩ te ra ya calem na. Đenaa hen na, mɩla ra pɩse sɛ wa hɔrse kaɖen nɩ wa mɩl-te.
40006021	Semp'ɔna, wunɖiinɖi n sauti wɛ na, ɖen'ɔna, n hɔɔr wɛ rerɛ.
40006022	"Ñesa wɛ tɛnʋ rɛɛ se kanɖe. ?N ñesa na ya ten, n tɛnʋ wɛ sarte, ya wʋlʋ-kʋ hʋlmɩn.
40006023	?N ñesa ta sar, ya pe na, n tɛnʋ ka kʋ ten kʋ wɛ tawunɖi t'ɔna. Nne n hʋ sɛ hʋlmɩn wɛ-na n taa, wiisɛ, tawunɖi kena, tawunɖi nɖe kel ten.
40006024	"Yer ra pɩse s'ɩ cɔ pɔɩte ka ciina naʋl cal. Ɩ kaa s'ɩ ra laʋ kʋɖem ka lu k'alape, n'ɩ laʋ nɛɛr-ɔ lu, nawʋr ɩ hɔʋ ɩ tɛ na kʋɖem, n'ɩ pɛ nɛɛr-ɔ te tɛ. Ɩɩ ra pɩse s'ɩɩ laʋ Asɛ temer n'ɩɩ kpaʋse na warase.
40006025	"!Ɩɩ na, nte rɛɛ-ɔna, me siiru-mɩ s'ɩɩ ra wɩ mɩ t'ɔ wonte ɩɩ cii-te s'ɩɩ tʋ n'ɩɩ ñee na, nawʋr wɔwen ñɩ, ɩɩ cii-ñɩ s'ɩɩ sii mɩ tɛnen ɖɛɛ na. Ɩɩ pe na sɛ fiisucɔʋ kelen tʋte nɩ tɛnʋ kelen wɔwen na?
40006026	!Ɩɩ na, asimasi pe rii, se pe teeɖʋ sɛ se sii kpeen taa. Ama, mɩ Cii ñɩ wɛ asɛta na, ɩ celʋ-se tʋte. Mɩ hen na, ɩɩ ta kelen asimasi ka ten na?
40006027	Anɔ pɩsʋ s'ɩ wɩ ɩ taa n'ɩ tase ayʋkʋ kʋɖemʋ ka ɩ fiisucɔʋ taa?
40006028	Ar lapa n'ɩɩ wɩ mɩ t'ɔ wɔwen ɖɛɛ? !Ɩɩ na wonɔn'ɔ ñɩte ya hɛte na. Te pe lake temer, te pe lee wɔwen.
40006029	Ama, me siiru-mɩ sɛ, Salomɔŋ teter, na ɩ sauti ka te ten, ɩ ta tan wɔwʋ nɛnkʋr-ɔ kʋ sara kʋ tal ñɩte nte hɛrʋ kʋɖemʋ.
40006030	Nne Asɛ sii ñɩte nte wɛ sɛŋ ñɩ hen-ɔ ñɩte t'ɔ wɔwen, nkʋ, ceer a kaa s'a sɛʋ-te min, ar yeke s'ɩ ra sii-mɩ wɔwen? Mɩ teter hen na, ɩɩ ta tisi Asɛ rɛɛ-ɔ kpater laa.
40006031	Sempe na, !ɩɩ ra wɩ mɩ taa sɛ: 'Sɛŋ ɖe kaa sɛ re tʋ wɔ? ɖe ñee wɔ? ɖe sii wɔ?'
40006032	Wompa ta sem Asɛ na, mpa cii-na-te semp'ɔ ayʋkʋ s'ayʋkʋ. Ama, mɩ Cii ñɩ wɛ asɛta na, ɩ sem s'ʋ mɔna s'ɩɩ hiiu-te.
40006033	!Ɩɩ cii Asɛ wurti ka kiɖinkiɖin na ɩ riyuyuñente, fɛ n'ɩ ha-mɩ te ten ñɩ kaasa na.
40006034	Sempe na, !ɩɩ ra wɩ mɩ taa s'ʋ tɛɖe mɩ t'ɔ ceer ñente rɛɛ. ?Ceer ʋ hompa, ɩɩ na ceer ñente. Pa ayʋkʋ nkʋ na, na kʋ wahala kena.
40007001	"!Ɩɩ ra hʋ na mɩ raana, n'Asɛ ra hʋ na-mɩ,
40007002	wonte rɛɛ na, Asɛ kaa s'ɩ hʋ na-mɩ s'ɩɩ hʋ na nɛmpar-ɔ wo na. Asɛ kaa s'ɩ lɔte-mɩ wonte ɩɩ lake-te mɩ raana na.
40007003	Ar lapa n'n ñelʋ aseseeɖe ka n ɖʋntɩ ñeser taa? Nkʋ, n pe na n ñenɖe t'ɔ rakpaker.
40007004	N lake senɔ s'n siir n ɖʋntɩ sɛ: '!Yeʋ me lese n ñeser t'ɔ aseseeɖe'? Nkʋ, ña ñenɖe taa wɛ rakpaker.
40007005	Tɛker ña, !lese ña ñeser t'ɔ rakpaker nɖ'ɔ nɛl, fɛ n'n na sarte, n'n lese aseseeɖe nɖ'ɔ n ɖʋntɩ ñeser taa.
40007006	!Ɩɩ ra cel Asɛ ñente ka haase. Ñemɔ, se wʋse mɩ rɛɛ, nɩ se rem-mɩ. !Ɩɩ ra wɛɖe mɩ lɛte k'afana ñesa taa. Ñemɔ, wa hɔr-te.
40007007	"!Ɩɩ fa n'a ha-mɩ. !Ɩɩ cii n'ɩɩ hiiu. !Ɩɩ kɔte nampu nɔ n'a tel-mɩ,
40007008	wonte rɛɛ na, woñɩ fa na, a ha-ɩ. Woñɩ cii na, ɩ hiiuku. Woñɩ kɔtʋ nampu nɔ na, a telʋ-ɩ.
40007009	Nne mɩ taa nɛɛr ci acii, ɩ kaa s'ɩ cel ɩ yo ka wɛɛr ka n nɔɔn ka fa-ɩ kpɔnʋ na?
40007010	Nawʋr ɩ cel-ka rem ka n nɔɔn ka fa-ɩ tunɖi na?
40007011	Teñɛseciina mɩ, nne ɩɩ sem sarteñente celʋʋ ka mɩ wiisi, ar yeke sɛ mɩ Cii ñɩ wɛ asɛta na, ɩ ra ha sarteñente ka wompa fa-ɩ-te na?
40007012	!Ɩɩ laʋ mɩ raana ka wonte ɩɩ cii sɛ wa laʋ-mɩ-te na, se Moiisi ñasete, n'Asɛ tentɛnte rɛsera tekarɩna siiru wo na.
40007013	"!Ɩɩ sɩ na menɔŋ nka wɛ rekpɛwɩ na, wonte rɛɛ na, ñempʋ nkʋ yera tʋnkʋ-kʋ wa walʋ na min cepan taa na, kʋ tan kaaɖe. Kʋ menɔŋ wala, nɩ yera tɛmpe tʋnkʋ-kʋ.
40007014	Ama, ñempʋ nkʋ a tʋnkʋ-kʋ s'a hiiu fiisu nkʋ tam akperʋ na, kʋ wɛ kaaɖe tʋnkʋʋ, nɩ menɔŋ nka telʋ ñempʋ nkʋ rɛɛ na, ka ta wal. Yera mpa tʋnkʋ-kʋ na, wa ta tɛna.
40007015	"!Ɩɩ kpa mɩ tɛ na tantʋfelem Asɛ tentɛnte rɛsera mpa tɛkʋ-mɩ na. Wa kɔŋ na mɩ rɛɛ se mɛɛsiin ñɩ tan ñan na. Ama, wa hɔya taa hen na, wa wɛ se kparen kena.
40007016	Ɩɩ kaa s'ɩɩ sem-wa na wa lakase rɛɛ. A pe hɛ lɛmen k'asesawase rɛɛ, nawʋr mankuna k'awʋm tu rɛɛ.
40007017	Teen ñɩ ten sara na, ñɩ lelʋ sarte wii. Ama, tu nkʋ ta sar na, kʋ lelʋ tansarte wii.
40007018	Tu sarteñenkʋ pe lelʋ wii nya ta sar na, nɩ tu nkʋ ta sar na, kʋ pe lelʋ sarte wii.
40007019	Tu nkʋ pe lelʋ sarte wii na, a pɛlʋ-kʋ s'a wɛɖʋ-kʋ min taa.
40007020	Sempe na, ɩɩ kaa s'ɩɩ sem tantʋfelem Asɛ tentɛnte rɛsera, na wa lakase rɛɛ.
40007021	"Ʋ ta ci wompa ten yaa-m sɛ: 'Acii Sesɛɛ, Acii Sesɛɛ' na, mpa kɔŋ-na sɛ wa sɩ Asɛ wurti taa. Ama, wompa lake me Cii ñɩ wɛ asɛta na, ɩ sɛlem na, mpa kɔŋ-na sɛ wa sɩ te taa.
40007022	Ʋ kaa s'ʋ tal ayʋkʋ nk'ɔ wonte na, kpater siir-m sɛ: 'Acii Sesɛɛ, Acii Sesɛɛ, yaa na ña yeɖe rɛɛ-ɔna, ɖe rɛse n tentɛnte, nɩ re rʋn alʋa, nɩ re laʋ hampate lakase ka tɛmpe na?'
40007023	Đen'ɔna, me kaa sɛ me siir-wa sɛ: 'Womɩ lake teñɛse na, me ta sem-mɩ asem. !Ɩɩ fɛ me cal.'
40007024	"Semp'ɔna, yer ñɩ cokʋ tentɛnte nte, me siiru-te, n'ɩ lake-te na, ɩ nʋsen yer ñɩ ma ɩ rɛɔ ka wentɛnʋ rɛɛ na.
40007025	Tuŋ nɩwa, wose siir n'ʋ leente n'ʋ tal ɖɛɔ nka, ahiilim fɛte reen ka ten-ɔ ka rɛɛ. Ama, ka ta feete, wonte rɛɛ na, a sɩ k'akuɖi ka wentɛnʋ rɛɛ-ɔna.
40007026	Ama, yer ñɩ cokʋ tentɛnte nte me siiru-te, n'ɩ pe cii s'ɩ laʋ-te na, ɩ nʋsen yer ñɩ tan ñuŋ ka ɩ ma ɩ rɛɔ k'añinka rɛɛ na.
40007027	Tuŋ nɩwa, wose siir n'ʋ leente n'ʋ tal ɖɛɔ nka, ahiilim fɛte reen ka ten-ɔ ka rɛɛ, nɩ ka kul, ka ta kaase akaasʋ."
40007028	Yeesu kper ɩ tentɛnte wʋlʋʋ ka wonte na, ʋ laʋ yera akpila ka reyaʋ ka tɛmpe ka wonɔn'ɔ ɩ wʋla na,
40007029	wonte rɛɛ na, ɩ ka wʋlʋ-wa na huku, n'ʋ tan se Moiisi ñasete wʋlɖa wʋlʋ wo na.
40008001	Yeesu kʋren na wʋʋ rɛɛ n'ɩ tiki, ɩ na yera akpila ka ya tʋnkʋ ɩ wara,
40008002	nɩ womlʋ nɛnkʋr tiisi kʋ kpɛʋn-ɩ kʋ kur kʋ renkpa rɛɛ, kʋ tam sɛ: "Acii Sesɛɛ, ?n cii, n pɩse s'n laʋ n'ʋ fɛ me rɛɛ."
40008003	Yeesu wʋl ɩ niiŋ n'ɩ teeken-ɩ, n'ɩ tam sɛ: "Me cii. !Ʋ fɛ n ɖɛɛ." Womlɩte nte tenke te fɛ yer ñɩ rɛɛ.
40008004	Ka nɩ Yeesu tam-ɩ sɛ: "Wonte me laʋ-n-te hen na, !ɖa siir-te yer. Ama, !wal, n'n wʋl n tɛ-ɔ Asɛ laate laar, n'n ha haaɖe nɖe Moiisi ñasete wɔsʋ s'a ha-re na, fɛ nɩ wa na wonte lapa na."
40008005	N nɔɔn Yeesu sɩ Kapɛrnaum kɔrʋ t'ɔ wonte na, Rom sʋcana taa sesɛɛ nɛɛr see n'ɩ kpɛʋn-ɩ,
40008006	n'ɩ cɛr-ɩ sɛ: "Acii Sesɛɛ, me pɔɩ henɖe rɛɔ t'ɔ ʋ wɩ-ɩ reen ka ten. Ɩ naase, na ɩ niiŋ, wa sepa, n'ɩ lake kʋñʋŋ ka halɩ."
40008007	Yeesu tam-ɩ sɛ: "Me walʋ sɛ me laʋ n'ʋ fɛ ɩ rɛɛ."
40008008	Sʋcana taa sesɛɛ ñɩ wʋsen-ɩ sɛ: "Acii Sesɛɛ, me ta tal wʋr taa s'n kan me tɛ. !Wʋte wʋtɔ kʋɖemɔ, n'ʋ fɛ me pɔɩ rɛɛ.
40008009	Me wɛ na sesɛmpa ka wa ñasʋ-m. Ma rerɛ, me wɛ na sʋcana ka me ñasʋ-wa. ?Me tam kʋɖem sɛ: '!Wal lii', ɩ wal. Me tam nɛɛr sɛ: '!Kan cee', ɩ kan. Me tam me pɔɩ sɛ: '!Laʋ sen', ɩ laʋ."
40008010	Yeesu nɩʋ semp'ɔ wonte ɩ siir-te na, ʋ laʋ-ɩ reyaʋ, n'ɩ siir wompa tʋnkʋ-ɩ na sɛ: "Me siiru-mɩ tʋfelem kena, me take na yer-ɔ Iiseraɛl ñempa t'ɔ, ɩ tisi me rɛɛ-ɔ sen.
40008011	Me siiru-mɩ tʋfelem kena, yera kpater kaa sɛ wa kʋren ɖiinan ten, wa laʋ teenkar, wa-n'Aperaham, na Iisake, na Sakɔpe k'Asɛ wurti taa.
40008012	Ama, kɔrʋ taa ñempa mpa kaa sɛ wa cɔ renaa na, ayʋkʋ nkʋ a kaa s'a wɛɖe-wa n'awaren ɖɛɛ-ɔ tawunɖi taa. Đen'ɔna, wa kaa sɛ wa ko, n'ʋ nɩɩ-wa, wa kaker wa ceela."
40008013	Te war'ɔlɛ, Yeesu siir sʋcana taa sesɛɛ ñɩ sɛ: "!Kpeem n tɛ. Ʋ kaa s'ʋ laʋ-n se wonɔn'ɔ n tisa na." Ʋ tenke n'ʋ fɛ sʋcana taa sesɛɛ ñɩ pɔɩ rɛɛ.
40008014	Yeesu wal Pɩɛr tɛ, ɩ nɔɔn Pɩɛr yase nante saa min n'ɩ henɖe nampu taa.
40008015	Yeesu teeken-ɩ, n'ɩ nante nte saa min na, te hɛ, n'ɩ kʋr n'ɩ mʋ-ɩ akɔmte.
40008016	Đaan ɖan wonte na, a kan Yeesu ka wompa alʋa carʋ-wa tɛmpe na. Yeesu wʋte ɩ nɔ t'ɔna awʋtʋ, n'ɩ rʋn alʋa mpa, n'ɩ kʋse wɩsetɩna ka wa ten.
40008017	Ɩ laʋ sempe se fɛ nɩ wonte Asɛ tentɛnte rɛser Eesaɩ ka siir-te na, te laʋ. Nt'ɔlɛ sɛ: "Ɩ sʋ r'añemen, na re wɩsase."
40008018	Yeesu na yera akpiɖi ka re koote-ɩ. Ka n'ɩ tam sɛ: "!Đe tase n'apʋ leem leekɔ nɛnkar rɛɛ."
40008019	Moiisi ñasete wʋlɖe nɛɛr tiisi n'ɩ kpɛʋn-ɩ, n'ɩ siir-ɩ sɛ: "Wʋlɖe, pa wunɖiinɖi n walʋ na, me tʋnkʋ-n."
40008020	Yeesu wʋsen-ɩ sɛ: "Sɛɛna wɛ wɔn n'asimasi wɛ rana. Ama, Yer Yo tam awɔr sɛ ka henɖe."
40008021	Yer nɛɛr-ɔ lɛ ka ci ɩ waratenkera taa tɩ, lɛ siir-ɩ sɛ: "Acii Sesɛɛ, !ha-m ñempʋ, me wal me yim me cii ka nɛl."
40008022	Yeesu wʋsen-ɩ sɛ: "!Tenke-m, n'n yeʋ aseɖa, wa yim w'aseɖa."
40008023	Yeesu kpa kpilu taa, ñɩ-n'ɩ waratenkera, wa paase rɛʋ.
40008024	Ahiilim cekpɔlpe tenke pe fɛtʋ reen ka ten-ɔ apʋ leem ɖɛɛ nɩ leem cutu, pe limsu wa kpilu. N nɔɔn Yeesu ree.
40008025	Ɩ waratenkera wose-ɩ, wa siir-ɩ sɛ: "Acii Sesɛɛ, !tɛlse-ra. Đe kaa sɛ re seʋ."
40008026	Yeesu wʋsen-wa sɛ: "Ar lapa nafate kpa-mɩ? Ɩɩ ta tisi Asɛ rɛɛ-ɔ kpater." Ka n'ɩ kʋr n'ɩ fete ahiilim n'apʋ leem mp'ɔ reen, n'ʋ sim ɖekalkal.
40008027	Ʋ laʋ yera ten-ɔ reyaʋ, wa tam sɛ: "Wʋr taa, yer wo kelɛ n'ahiilim, n'apʋ leem ɖerɛ ñɔŋ-ɩ?"
40008028	Yeesu tase apʋ leem n'ɩ tal leekɔ nɛnkar rɛɛ-ɔ wonte-ɔ Katara ñempa tɛte taa na, yera naʋl lii na rawa rɛɛ, wa kɔŋ ɩ katenʋ. Yera mpa, n nɔɔn alʋa carʋ-wa na, wa ha yera ka nafate ka ten, yer pe tʋnkʋ na wa ñempʋ taa.
40008029	Wa paase koʋ sɛ: "Asɛ Yo, ɖa-n'ñ'ɔ wontɔ? N kan cee s'n naase-r'ɔna alʋate take tala ya?"
40008030	N nɔɔn afana wɛ tɛmpe ka ren'ɔ calcal-ɔ wa cii wa tʋte.
40008031	Alʋa mpa cɛrʋ Yeesu sɛ: "?N ɖʋn-ɖa, !wan-ɖa n'afana akpiɖi nɖe taa."
40008032	Yeesu wʋsen-wa sɛ: "!Ɩɩ wal." Alʋa mpa lii yera naʋl mpa taa, wa sɩ afana mpa taa. Afana mpa tenke wa see wa tiu wuro nka wa maa leem wa seʋ.
40008033	Afana mpa riikira see, wa wal kɔrʋ taa, wa siir tentɛnte nte sempe, nɩ wa siir wonɔn'ɔ ʋ fɛ yera naʋl mpa alʋa ka carʋ-wa na, wa rɛɛ na.
40008034	Đen'ɔna, kɔrʋ taa yera lii wa ten, wa walʋ Yeesu katenʋ. Wa na-ɩ wonte na, wa cɛr-ɩ s'ɩ kʋr wa kɔrʋ taa.
40009001	Yeesu kpa kpilu taa, ɩ wʋse n'ɩ tasʋ apʋ leem n'ɩ walʋ na ɩ kɔrʋ taa.
40009002	A kan-ɩ atintiir ka re henɖe canɖɩ rɛɛ. Yeesu na wonɔn'ɔ wa tisi ɩ rɛɛ na, ɩ tam atintiir nɖe sɛ: "Me yo, !ciisi n nante. Me tɩsen-n n k-awarkase."
40009003	Moiisi ñasete wʋlɖa miintu na wa taa sɛ: "Yer ñɩ hɔrsʋ Asɛ yeɖe."
40009004	Yeesu sem wa mɔsem n'ɩ wɔse sɛ: "Ar lapa n'ɩɩ wɛ mɔsem ka pe ta sar?
40009005	Kaa wonte wɛ kaaɖe sɛ me tam-ɖe sɛ: 'Me tɩsen-n n k-awarkase', nawʋr me tam-ɖe sɛ: '!Kʋr n'n wal' na?
40009006	Ama, me cii s'ɩɩ sem sɛ, Yer Yo wɛ huku ka tɛte rɛɛ sɛ ka tɩsen yera ka w'awarkase." Đen'ɔna, ɩ tam atintiir nɖe sɛ: "!Kʋr n'n sʋ n canɖɩ, n'n kpeem n tɛ."
40009007	Yer ñɩ kʋr n'ɩ kpeem ɩ tɛ.
40009008	Yera akpiɖi na semp'ɔ wonte na, nafate kpa-wa, nɩ wa wɔr Asɛ, wonte rɛɛ na, ɩ ha yera ka huku nkʋ sen.
40009009	Yeesu kʋren na renaa n'ɩ rɛ, ɩ na yer nɛɛr-ɔ a yaa-ɩ sɛ Matiio ka ɩ cɔ ɩ temer taa, n'ɩ tam-ɩ sɛ: "!Tenke-m." Matiio ñɩ kʋr n'ɩ tenke-ɩ.
40009010	N nɔɔn Yeesu tʋkʋ tʋte ka Matiio tɛ-ɔ wonte na, lampen mʋra ka tɛmpe, n'awarkaselaɖa, wa kan, wa-n'Yeesu, na ɩ waratenkera, wa kpol wa tʋkʋ taaper kʋɖemer rɛɛ.
40009011	Fariisii akpar taa ñempa na semp'ɔ wonte na, wa wɔsʋ Yeesu waratenkera sɛ: "Ar lapa mɩ cii tʋkʋ na lampen mʋra n'awarkaselaɖa?"
40009012	Yeesu nɩʋ wa wʋtɔ n'ɩ tam sɛ: "Yera mpa ʋ pe wɩ-wa na, wa pe cii rakʋta, wɩsetɩna cii-na-ɩ.
40009013	!Ɩɩ wal n'ɩɩ kpankel n'ɩɩ nɩʋ wʋtase nse kutihuɖi, ns'ɔlɛ sɛ: 'Me cii s'a na yera kʋñemen kena, n'ʋ ta cii s'a laa-m kpeena', wonte rɛɛ na, me ta kan sɛ me yaa riyuyuñempa. Ama, me kampa sɛ me yaa awarkaselaɖa kena."
40009014	Asɛ leem sɛr San waratenkera tiisi wa kpɛʋn Yeesu, wa wɔsʋ-ɩ sɛ: "Ar lapa ra-n'Fariisii akpar taa ñempa, ɖe hɔke nɛse ka tamtam, nɩ ña waratenkera pe hɔke?"
40009015	Yeesu wʋsen-wa sɛ: "Ɩɩ hʋ sɛ wompa a yaa-wa yal kanʋ teenkar na, wa kaa sɛ wa hɔʋ nɛse ka waal cal ya? Wa ra pɩse. Ama, alʋate nɛnter kɔŋ k'a kaa s'a kpɔr waal ñɩ-ɔ wa cal. Alʋate nte t'ɔna, wa kaa sɛ wa hɔʋ nɛse.
40009016	Nɛɛr pe sʋkʋ wɔwʋceekʋ cefalʋ s'ɩ tɔse wɔwʋ cepenʋ, wonte rɛɛ na, wɔwʋ cefalʋ nkʋ kaa sɛ kʋ hɔm wɔwʋ cepenʋ, nɩ kʋ cer n'ʋ wal n'ʋ tase.
40009017	A pe sʋkʋ rerɛ-ɔ hɛceeken s'a lase selfam ka taa. ?A laʋ sempe, selem mpe yeʋ nɩ ñɩ ya nɩ pe kpeem atɛ, n'a leese-ñɩ. Ʋ mɔna s'a lase-pe hɛse cefase t'ɔna, n'a ra leese-pe na hɛse nse."
40009018	Yeesu wʋte semp'ɔ wonte na, wuroo nɛnkar tal ka kur ɩ tɛɛ-ɔ ka renkpa rɛɛ, nɩ ka siir-ɩ sɛ: "Me yalayo kʋren sepe rɛɛ. Ama, !kan n'n ɖe n niiŋ ka ka rɛɛ, ka hom."
40009019	Yeesu kʋr n'ɩ tʋnkʋ wuroo nka, ñɩ-n'ɩ waratenkera.
40009020	N nɔɔn yal nɛɛr ka wɛ ka calem kpoŋ na ɩ tɛɛ-ɔ wʋse ka hiiu na nasel, n'ʋ pe senɖʋ, n'ɩ tiisi n'ɩ kpɛʋn Yeesu na ɩ wara, n'ɩ teeken ɩ wɔwʋ nantampiir, wonte rɛɛ na,
40009021	n nɔɔn ɩ rɩ ɩ taa sɛ: "?Me pɩsa me teeken ɩ wɔwen k'ateekenʋ, ʋ kaa s'ʋ fɛ me rɛɛ."
40009022	Yeesu cɛl ɩ tɛ, ɩ na-ɩ, n'ɩ siir-ɩ sɛ: "Me yalayo, !ciisi n nante. N tisi me rɛɛ sɛ me pɩsʋ sɛ me kʋse-n, ka n'Asɛ tɛlse-n." Ʋ tenke n'ʋ fɛ yal ñɩ rɛɛ.
40009023	Yeesu tal wuroo tɛ-ɔ wonte na, ɩ nɔɔn siin maɖa, na yeente yiira ka wa honkʋ s'a yim-ka, na yera tɛmpe ka, wa wulu reen ka ten.
40009024	Yeesu tam-wa sɛ: "!Ɩɩ lii cee, wonte rɛɛ na, yalayo nka ta seʋ, ka ree kena." Wa wonkʋ-ɩ.
40009025	Yera lii na tu tɛɛ n'ʋ kper wonte na, Yeesu sɩ nampu taa, n'ɩ kpa ka niiŋ, ka kʋr.
40009026	Tentɛnte nte yase riinan ten-ɔ kɔrʋ nkʋ taa.
40009027	Yeesu kʋren na ren'ɔ wonte na, ɩ rɛ n'awɔr nɛnɖel taa. Yeelempa naʋl tʋnkʋ-ɩ, wa ko sɛ: "Wuroo Tafiiti yikee, !na r'añʋŋ."
40009028	Yeesu tal ɖɛɔ t'ɔ wonte na, yeelempa tiisi wa kpɛʋn-ɩ, n'ɩ wɔse-wa sɛ: "Ɩɩ tisu sɛ me pɩsʋ sɛ me hul mɩ ñesa ya?" Wa wʋsen-ɩ sɛ: "Aaʋ, Acii Sesɛɛ, ɖe tisu."
40009029	Ka nɩ Yeesu teeken wa ñesa n'ɩ tam-wa sɛ: "!Ʋ laʋ-mɩ se wonɔn'ɔ ɩɩ tisi me rɛɛ na."
40009030	Wa ñesa hul, Yeesu hɔse-wa n'ɩ siir-wa sɛ: "Mɩ, !ɩɩ co n'ɩɩ nɩʋ sarte. Ʋ ta mɔna sɛ yer nɩʋ wonte me laʋ-mɩ-te na."
40009031	Ama, wa lii wonte na, wa wʋte sarteñente ka Yeesu rɛɛ-ɔ kɔrʋ t'ɔ ten.
40009032	Wa lii nampu t'ɔ wonte na, a kan Yeesu ka yer nɛɛr-ɔ ɩ pe wʋtʋ, wonte rɛɛ na, alʋʋ carʋ-ɩ.
40009033	Yeesu rʋn alʋʋ nk'ɔ wonte na, awʋtɔ nka paase wʋtʋʋ. Yera mpa ka wɛ tɛmpe ka renaa na, ʋ laʋ-wa reyaʋ. Wa wʋtʋ sɛ: "A take na yer-ɔ anaʋ ka Iiseraɛl kɔrʋ taa sen."
40009034	Ama, ʋ ta kɔ Fariisii akpar taa ñempa taa, nɩ wa tam sɛ: "Alʋacii yeke-na n'ɩ rʋnʋ alʋa."
40009035	Yeesu walʋ kɔren cepan ten taa, na kɔrsi taa, ɩ wʋlʋ Asɛ tentɛnte k'arekpolenɖe nampin taa, n'ɩ hosʋ tentɛnte sarteñente nte wʋtʋ Asɛ wurti ñente na, n'ɩ kʋsʋ wɩsetɩna n'atintiiya.
40009036	Ʋ laʋ-ɩ kʋñʋŋ ka ten-ɔ yera akpila nya ɩ na-ya na, ya rɛɛ, wonte rɛɛ na, n nɔɔn ʋ nɩɩ yera mp'ɔ ten n'ʋ tɛɖe wa taa se mɛɛsiin ñɩ tan nanɖiir na.
40009037	Ɩ siir ɩ waratenkera sɛ: "Tʋte wɛ tɛmpe s'a teeɖe-te. Ama, temerlaɖa ta tɛna sɛ wa teeɖe-te.
40009038	!Ɩɩ cɛr te Cii s'ɩ tir temerlaɖa ka tɛmpe nɩ wa teeɖe-te."
40010001	Yeesu yaa ɩ waratenkera ka hiiu na naʋl n'ɩ ha-wa huku sɛ wa rʋn n'alʋa, nɩ wa kʋse wɩsetɩna n'atemenciina.
40010002	!Ɩɩ na Yeesu tirira mpa hiiu na naʋl yela ka hen. Kiɖinkiɖintɩ kelɛ Siimɔŋ, n'a tase ɩ yeɖe sɛ Pɩɛr, na ɩ ritafal Anterɩ, na Seepeetee yo Sake, na lɛ ritafal San,
40010003	na Fiiliipi, na Parteeleemii, na Toma, na lampʋ mʋr Matiio, n'Alfee yo Sake, na Tatee,
40010004	na Siimɔŋ wo lɛ sɛl lɛ kɔrʋ na, na Suta Iisekarɩɔte wo maase Yeesu ka yera niiŋ taa na.
40010005	Yeesu tir ɩ waratenkera mp'ɔ hiiu na naʋl, n'ɩ rɔn n'ɩ cɛse-wa sarte sɛ: "!Ɩɩ ra wal kɔren ñɩ taa Iiseraɛl ñempa tan na, n'ɩɩ ra sɩ Samarii ñempa kɔrʋ taa.
40010006	!Ɩɩ wal na Iiseraɛl ñempa mpa wɛ se mɛɛsiin ñɩ leepa na, mpa rɛɛ-ɔna.
40010007	!Ɩɩ hosʋ n'ɩɩ walʋ n'ɩɩ siiru s'Asɛ wurti ñʋta.
40010008	!Ɩɩ kʋse wɩsetɩna, n'ɩɩ wose aseɖa, n'ɩɩ ha womla k'alafɛ. !Ɩɩ rʋn alʋa. Ɩɩ hiiu fala ka ɩɩ ta ka, !ɩɩ ha rerɛ-ɔ fala.
40010009	!Ɩɩ ra rʋken sika, na warase. !Ɩɩ ra rʋken pa farem.
40010010	!Ɩɩ ra rʋken ñempʋ hurin, n'ɩɩ ra kpaʋse wɔwen ka nɩɩl. !Ɩɩ ra sʋ nahentɛna, n'ɩɩ ra rʋken kpaɖen. Tʋfelem temerlaɖe tʋkʋ ɩ temer rɛɛ.
40010011	Nne ɩɩ tal kɔrʋ taa, nawʋr kɔree taa, !ɩɩ na woñɩ ñente wɛ sarte ka ɩ pɩsʋ s'ɩ mʋ-mɩ na. Nne ɩ mʋ-mɩ, !ɩɩ cɔ ɩ tɛ n'ʋ rɛ n'ʋ tal ayʋkʋ nkʋ, ɩɩ kʋrʋ kɔrʋ nkʋ taa na.
40010012	Nne ɩɩ sɩ rɛɔ nɛnkar taa, !ɩɩ tam sɛ: '!Ɩɩ cɔ rehɛser taa.'
40010013	Nne rɛɔ nka taa yera mʋ-mɩ, !mɩ rehɛser cɔ na-wa. Ama, nne wa kisu sɛ wa ra mʋ-mɩ, !ɩɩ cɛl mɩ tɛ, nɩ rehɛser ra cɔ na-wa.
40010014	Nne rɛɔ nɛnkar taa, nawʋr kɔrʋ nɛnkʋr taa, a kisu s'a ra mʋ-mɩ, nawʋr a kisu s'a ra co na-mɩ, !ɩɩ kʋr kʋ taa, n'ɩɩ kpiisi mɩ naase rɛɛ-ɔ kʋnkʋmer, sɛ wa na s'ɩɩ tan taa.
40010015	Me siiru-mɩ tʋfelem kena, ayʋkʋ nkʋ Asɛ kaa s'ɩ hʋ na kɔren ñɩ taa ñempa mpa ta mʋ-mɩ na, ɩ kaa s'ɩ hɔm wa rena n'ʋ kelen Sotɔm na Komɔr kɔren taa ñempa.
40010016	"!Ɩɩ kpa mɩ tɛ, n'ɩɩ co sarte. Me tiru-mɩ se mɛɛsiin kena kparen hɛkʋ taa. !Mɩ ñesa hul se remna, n'ɩɩ cɔ rehɛɛ s'alɔnkukuna wɛ wo wa pe hɔrsʋ wʋr na.
40010017	!Ɩɩ rɔn mɩ tɛ, wonte rɛɛ na, yera kaa sɛ wa wan-mɩ wursi tɛ, nɩ wa maʋ-mɩ kpara k'arekpolenɖe nampin taa.
40010018	A kaa s'a wan-mɩ kɔren ɖɛɛ ñelɖa ñesa taa, na wursi ñesa t'ɔ me rɛɛ, se fɛ n'ɩɩ pɩse n'ɩɩ wʋte me ñente ka wa ñesa taa, na kɔren ten yera ñesa taa.
40010019	Nne a wan-mɩ arehʋnɖe, !ɩɩ ra ñente mɩ tɛ-ɔ wonɔn'ɔ ɩɩ walʋ s'ɩɩ wʋte n'ɩɩ lii tɛm taa na, na wonte ɩɩ walʋ s'ɩɩ siir-te na. Asɛ tʋnkʋ s'ɩ cel-mɩ-te alʋate nte taa.
40010020	Ʋ ta cii mɩ teter mɩ kɔŋ-na s'ɩɩ wʋte. Ama, mɩ Cii Fiisu nkʋ wɛ mɩ taa na, nkʋ wʋtʋ-na mɩ awɔr taa.
40010021	Yera kaa sɛ wa lii wa teter wa ritafala, na wa raalna wara s'a kʋ-wa. Wiisi lelɖa rerɛ kaa sɛ wa laʋ kʋɖemte. Wiisi teter kaa sɛ se wʋse se lelɖa rɛɛ nɩ se kʋ-wa.
40010022	Yer se yer kaa s'ɩ ra laʋ-mɩ lu k'alape ka me rɛɛ. Ama, woñɩ kaa s'ɩ rʋken ɩ tɛ-ɔ sarte, n'ʋ rɛ n'ʋ tal atɛsenʋ ayʋkʋ na, Asɛ kaa s'ɩ tɛlse-ɩ.
40010023	Nne a rʋnʋ-mɩ n'a naasʋ-mɩ kɔrʋ nɛnkʋr taa, !ɩɩ kʋr n'ɩɩ calse na nɛnkʋr taa. Me siiru-mɩ tʋfelem kena, Yer Yo kaa sɛ ka kan ka n nɔɔn ɩɩ take wal Iiseraɛl kɔren ñɩ ten taa.
40010024	Waratenker nɛɛr tan ka ɩ kelen ɩ wʋlɖe, nɩ pɔɩ nɛɛr tan ka lɛ kelen lɛ cii.
40010025	Ʋ cɛsa s'a laʋ waratenker s'ɩ wʋlɖe, n'a laʋ pɔɩ se lɛ cii. Nne a tɩɩ rɛɔ cii n'a yaa-ɩ s'alʋacii Peeɛlseepul, ar yeke s'a kaa s'a ra tɩɩ rerɛ-ɔ ɩ rɛɔ yera sempe.
40010026	"Sempe na, !ɩɩ ra see yera. Wonte wɛ amɛsɔŋ taa na, a kaa s'a na-te, nɩ wonte wɛ yer liiti taa na, a kaa s'a sem-te.
40010027	Wonte me siiru-mɩ-te tawunɖi taa na, !ɩɩ siir-te hʋlmɩn taa. Wonte a miinti-mɩ-te na, !ɩɩ hose-te nampin ñiin taa.
40010028	!Ɩɩ ra see wompa kʋ tɛnʋ nɩ wa pe pɩsʋ sɛ wa kʋ leesɔ na. Ama, ʋ mɔna s'ɩɩ see Asɛ ñɩ pɩsʋ s'ɩ kʋ tɛnʋ, na leesɔ ka taman kʋɖem ka min cepan taa na.
40010029	A wɛtʋ asempɩtɩse nasel-ɔ piiyeer. Ama, pa kʋɖemɔ pe tɛlʋ atɛ-ɔ mɩ Cii ta ha ñempʋ.
40010030	Mɩ hen na, hal Asɛ kal mɩ ñiin taa ñɩse ka se ten.
40010031	Sempe na, !nafate ra kpa-mɩ, wonte rɛɛ na, ɩɩ kelen asempɩtɩse ka halɩ.
40010032	"Yer ñɩ wʋtʋ reyanta ka yera cal sɛ ma tɩ-na-ɩ na, ma rerɛ, me kaa sɛ me wʋte reyanta ka me Cii ñɩ wɛ asɛta na, ɩ cal sɛ ma tɩ-na-ɩ.
40010033	Ama, woñɩ fɛsʋ yera cal s'ɩ ta sem-m na, ma rerɛ, me kaa sɛ me fɛse sɛ me ta sem-ɩ me Cii ñɩ wɛ asɛta na, ɩ cal.
40010034	"!Ɩɩ ra re mɩ taa sɛ me kampa sɛ me kan ɖehɛser kena kɔrʋ taa. Me ta kan sɛ me kan ɖehɛser. Ama, yeeʋ kena me kan-kʋ.
40010035	Yera kaa sɛ wa yee me rɛɛ, yer na ɩ cii, yalayo na ka rii, wol na ɩ wan.
40010036	Đɛɔ kʋɖemɔ taa yera kaa sɛ wa cɔn ɖem'ɔ wana.
40010037	Woñɩ wɛ ɩ cii ka lu, nawʋr ɩ rii ka lu n'ʋ kelen ma na, ɩ ta tal nter-ɔ me cal. Woñɩ wɛ ɩ k-apalayo ka lu, nawʋr ɩ yalayo ka lu n'ʋ kelen ma na, ɩ ta tal nter-ɔ me cal.
40010038	Woñɩ pe waa ɩ k-akantemer s'ɩ hɔr me naase taa na, ɩ ta tal nter-ɔ me cal.
40010039	Woñɩ cii s'ɩ cɔ na ɩ fiisu nɩ kʋ ra tɛl atɛ na, ɩ kaa s'ɩ leese-kʋ. Ama, woñɩ fiisu kaa sɛ kʋ tɛl atɛ-ɔ me rɛɛ na, ɩ kaa s'ɩ hiiu-kʋ.
40010040	"Yer ñɩ mʋ-mɩ na, ɩ mʋ m'ɔna. Yer ñɩ mʋ-m na, ɩ mʋ Asɛ ñɩ tir-m na, ñɩ-ɔna.
40010041	Woñɩ mʋ Asɛ tentɛnte rɛser s'ɩ ci Asɛ tentɛnte rɛser na, Asɛ kaa s'ɩ rɛte-ɩ s'ɩ rɛtʋ ɩ tentɛnte rɛser ñ'ɔ wo na. Woñɩ mʋ riyuyutɩ s'ɩ ci riyuyutɩ k'Asɛ ñesa taa na, Asɛ kaa s'ɩ rɛte-ɩ s'ɩ rɛtʋ riyuyutɩ ñ'ɔ wo na.
40010042	Me siiru-mɩ tʋfelem kena, woñɩ ha aniko leem ka woñɩ ta tal nter-ɔ me waratenkera taa s'ɩ ci me waratenker na, Asɛ kaa s'ɩ rɛte mpetɩ."
40011001	Yeesu wʋlʋ ɩ waratenkera mp'ɔ wa hiiu na naʋl-ɔ wonɔn'ɔ wa walʋ sɛ wa hose Asɛ tentɛnte na. Ʋ kper wonte na, ɩ kʋr renaa s'ɩ wal, n'ɩ wʋl n'ɩ hose Asɛ tentɛnte ka, tɛte nte kɔren taa.
40011002	N nɔɔn San wɛ sarka t'ɔ wonte na, ɩ nɩʋ Yeesu lakase ñente. Ɩ tir ɩ waratenkera nɛmpar
40011003	sɛ wa wɔse Yeesu sɛ: "N ci woñɩ re sem s'ɩ kaa s'ɩ lii n'Asɛ cal n'ɩ kan na ya, yaa ʋ mɔna sɛ re honke nɛɛr?"
40011004	Yeesu wʋsen-wa sɛ: "!Ɩɩ wal n'ɩɩ siir San ka, wonte ɩɩ nɩʋ-te n'ɩɩ na-te na. Nt'ɔlɛ sɛ:
40011005	Yeelempa na, n'aruka walʋ, nɩ womlɩte fɛ womla rɛɛ-ɔ rekpelkpel, nɩ rentampa nɩʋ, n'aseɖa hom, n'a hose tentɛnte sarteñente k'ahʋsa.
40011006	Woñɩ nter ra yeʋ s'ɩ kisi tisuu ka me rɛɛ na, ɩ nɩʋ lelen."
40011007	San waratenkera wʋse wonte na, Yeesu cɛse San ñente ka yera n'ɩ wɔse-wa sɛ: "Ɩɩ wal s'ɩɩ na wɔ ñɩte taa? Ɩɩ wala s'ɩɩ na cakenkpaɖe nɖe ahiilim cutu-re na ya? Aɩ.
40011008	Ɩɩ wala n'ɩɩ na wɔ? Ɩɩ wala s'ɩɩ na yer-ɔ ɩ sii wɔwen ka sarte na? Aɩ, wompa sii wɔwen ka sarte na, wa cake wursi rɛse t'ɔna.
40011009	Kaa ɩɩ wala n'ɩɩ na wɔ hen? Ɩɩ ta na Asɛ tentɛnte rɛser nɛɛr ya? Aaʋ, me siiru-mɩ sɛ, hal ɩ kelen Asɛ tentɛnte rɛser,
40011010	wonte rɛɛ na, San ci woñɩ a maa ɩ ñente k'Asɛ tekara taa na sɛ: '!N na, me tiru me tentɛnte rɛser ka n ñesa taa s'ɩ tel-n ñempʋ.' "
40011011	Yeesu tase sɛ: "Me siiru-mɩ tʋfelem kena, wompa ten yalaa lel-wa na, nɛɛr tan ka, ɩ kelen San. Ama, woñɩ ci cunku k'Asɛ wurti taa na, ɩ kelen-ɩ.
40011012	Alʋate nte taa, Asɛ leem sɛr San hose Asɛ tentɛnte n'ʋ rɛ n'ʋ tal kɔhen na, tansarte yera ka ciiwa sɛ wa hɔrse Asɛ wurti nɩ wa lake te yera ka kʋñʋŋ.
40011013	Asɛ tentɛnte rɛsera ten, na Moiisi, wa wʋte Asɛ wurti nte ñente n'ʋ rɛ n'ʋ tal San alʋate taa.
40011014	Me siir-mɩ sɛ, San ci Eelii ñɩ a ka hose s'ɩ kaa s'ɩ kan na. ?Ɩɩ tisa, nñ'ɔlɛ.
40011015	Wompa wɛ rena sɛ wa nɩʋ na, !wa nɩʋ.
40011016	Me sʋkʋ wɔ sɛ me nʋsen na kɔhen yera? Wa nʋsen wiisi nse cɔ parcii taa, nɩ se wʋtʋn ɖemaŋ na sɛ:
40011017	'Đe hʋl-mɩ waar yelɔ n'ɩɩ ta waa. Đe yii-mɩ sem yeente n'ɩɩ ta wul.'
40011018	Tʋfelem, San kampa n'ɩ pe tʋkʋ wʋr, n'ɩ pe ñee selem, n'a siiru s'alʋʋ carʋ-ɩ.
40011019	Kɔhen Yer Yo kan nɩ ka tʋkʋ ka ñee, n'a siiru sɛ: '!Ɩɩ na, yer ñɩ hen mɔsʋ tʋte na selem ɖɛɛ-ɔna. Lampen mʋra, n'awarkaselaɖa ci-na ɩ raana.' Ama, wonte re laʋ-te na, na te rɛɛ-ɔna, yera kaa sɛ wa sem s'Asɛ wɛ riyuyu."
40011020	Ka nɩ Yeesu cɔ n'ɩ fetʋ yera mpa, ɩ laʋ hampate lakase ka tɛmpe ka wa kɔren taa na, wonte rɛɛ na, wa ta kisi w'awarkase.
40011021	Ɩ tam sɛ: "Kɔrasɛŋ ñempa mɩ, na Pɛtesaɩta ñempa mɩ, ɩɩ kaa s'ɩɩ na wahala, wonte rɛɛ na, hampate lakase nse a laʋ-se mɩ tɛ na, ?a ka laʋ-se Tiir na Siitɔŋ kɔren t'ɔna, ɖenaa yera mpa ka teem w'awarkase kisuu ka reyasɛ nɩ wa cɔ atilu wa sii acama, nɩ wa ka taa tɛlem ka wa rɛɛ.
40011022	Nte rɛɛ-ɔna, me siiru-mɩ s'ayʋkʋ nkʋ Asɛ hʋ na yera na, ɩ kaa s'ɩ ra hɔm Tiir na Siitɔŋ kɔren ñɩ taa yera rena s'ʋ tal-mɩ.
40011023	Kapɛrnaum ñempa mɩ, ɩɩ hʋ s'a kaa s'a kpaase-mɩ asɛta, yaa wɔ-m? A kaa s'a tisi-mɩ hal aseɖa kɔrʋ t'ɔna, wonte rɛɛ na, hampate lakase nse, a laʋ-se mɩ tɛ na, ?A ka laʋ-se Sotɔm kɔrʋ taa, kɔrʋ nkʋ ka tɛl sɛŋ.
40011024	Nte rɛɛ-ɔna, me siiru-mɩ s'ayʋkʋ nkʋ Asɛ kaa s'ɩ hʋ na yera na, ɩ kaa s'ɩ ra hɔm Sotɔm ñempa rena s'ʋ tal-mɩ."
40011025	Yeesu wʋte sempe n'ʋ kper wonte na, ɩ tam sɛ: "Acii, ña ñasʋ-na asɛta na tɛte rɛɛ. Me wɔrʋ-n, wonte rɛɛ na, n wʋl yera cunkuwa ka wonte n mɛse-te lɛnciina, n'añesehulwa na.
40011026	Acii, tʋfelem, me wɔrʋ-n, wonte rɛɛ na, na n sɛlem t'ɔna n laʋ sempe.
40011027	Me Cii cel-m te ten te ten. M'ɔ Yo hen na, ?ʋ ta ci me Cii sem-na-m, yer ta sem-m. Me Cii hen na, ?ʋ ta ci m'ɔ ɩ Yo, na wompa me cii sɛ me wʋl-ɩ-wa na, yer ta sem-ɩ.
40011028	Womɩ sʋl yin sʋla n'ʋ nɩɩ-mɩ na, !ɩɩ kan na me rɛɛ, nɩ me yeʋ-mɩ n'ɩɩ fiisi.
40011029	!Ɩɩ waa mɩ rɛɛ-ɔ wonte me wʋl-mɩ-te na, wonte rɛɛ na, me ci woñɩ tisu ɩ tɛ n'ɩ hɔɔr taa wɛ lelen na. Mɩ teter, ɩɩ kaa s'ɩɩ fiisi.
40011030	Wonte me wʋlʋ-mɩ-te na, te tan kaaɖe, nɩ wonte me kaa sɛ me sʋl-mɩ-te na, te tan yin."
40012001	Alʋate nte taa, Yeesu kʋr n'ɩ tasʋ sɩɩn t'ɔ Suiifi ñempa fiisiti ayʋkʋ rɛɛ. N nɔɔn ñʋse kʋ ɩ waratenkera ka ten, wa kaɖʋ tʋte nɩ wa ñɩɩ.
40012002	Fariisii akpar taa ñempa na semp'ɔ wonte na, wa siir Yeesu sɛ: "!Ñel n'n na, ña waratenkera lake wonte ʋ ta ha ñempʋ s'a laʋ-te ra fiisiti ayʋkʋ rɛɛ na."
40012003	Yeesu wʋsen-wa sɛ: "Ɩɩ ta kal wonte Tafiiti laʋ-te ka n nɔɔn ñʋse kʋ ñɩ-n'ɩ yera na ya?
40012004	Ɩ sɩ Asɛ rɛɔ taa, ñɩ-n'ɩ yera, wa tʋ kpɔnen ñɩ n nɔɔn a ha-ñɩ Asɛ na. Nkʋ, n nɔɔn Asɛ ta ha-wa ñempʋ sɛ wa tʋ-ñɩ. Ñasete ha ñempʋ k'Asɛ laate laara receel-ɔna sɛ wa tʋ-ñɩ.
40012005	Yaa ɩɩ ta kal Moiisi ñasete tekara taa? Fiisiti ayʋkʋ nkʋ rɛɛ, Asɛ laate laara mpa lake Asɛ rɛɔ taa temer na, wa lake temer ka kʋ rɛɛ. Wa wɛ wa lantʋ ñasete rɛɛ, nɩ wa wɛ wa wɛ tʋfelem.
40012006	Nkʋ, me siiru-mɩ s'nter wɛ cee-ɔ, te kpɔla te kelen Asɛ rɛɔ.
40012007	Asɛ siir sɛ: 'Me cii s'a na yera kʋñemen kena, n'ʋ ta ci s'a laa-m kpeena.' ?Ɩɩ ka sem tʋfelem ka tentɛnte nte kutihuɖi, ɩɩ ka ta kaa s'ɩɩ kʋ wompa ta laʋ nter-ɔ te ta sar na, wa ñente,
40012008	wonte rɛɛ na, Yer Yo ci-na fiisiti ayʋkʋ ñuŋcii."
40012009	Yeesu kʋren na renaa n'ɩ rɛ na w'arekpolenɖe nampu nɛnkʋr taa.
40012010	N nɔɔn yer nɛɛr wɛ ren'ɔ ɩ wɛ ñenkpanka. N nɔɔn wompa ka wɛ renaa na, wa cii sɛ wa siir sɛ Yeesu ta laʋ sarte, nɩ wa wɔsʋ-ɩ sɛ: "Đa ñasete ha ñempʋ s'a kʋse wɩsetɩna ka re fiisiti ayʋkʋ rɛɛ ya?"
40012011	Yeesu wʋsen-wa sɛ: "Nne mɩ taa nɛɛr wɛ mɛɛsii ka kʋɖem wan wan, nɩ mɛɛsii ñɩ maa wʋ t'ɔ kʋ citi ten-ɔ fiisiti ayʋkʋ rɛɛ, ʋtɩ ñɩ ra wal s'ɩ kpa-ɩ n'ɩ lese-ɩ ya?
40012012	Yer kelen mɛɛsii ka ten. Sempe na, ñasete ha ñempʋ s'a laʋ yera ka sarteñente ka fiisiti ayʋkʋ rɛɛ."
40012013	Ka nɩ Yeesu tam yer ñɩ sɛ: "!Wʋl n niiŋ." Yer ñɩ wʋl-ya, nɩ ya tenke ya wʋse se niiŋ nya ʋ ka ta wɩ-ya na.
40012014	Fariisii akpar taa ñempa wal wa kpol sɛ wa mɔse wa taa, nɩ wa na haa, wa lake senɔ sɛ wa kʋ Yeesu.
40012015	Yeesu nɩʋ wonte sɛ wa cii sɛ wa kʋ-ɩ na, ɩ kʋr awɔr nɖe taa n nɔɔn ɩ wɛ na, nɩ yera tʋnkʋ-ɩ tɛmpe, n'ɩ kʋse wɩsetɩna ka wa ten.
40012016	Ama, ɩ hɔse-wa sɛ wa ra yeʋ s'a sem woñɩ ɩ ciwa na.
40012017	Ɩ laʋ semp'ɔna se fɛ n'a na Asɛ tentɛnte rɛser Eesaɩ ka siir wonte na, te tʋfelem. Nt'ɔlɛ sɛ:
40012018	"!Ɩɩ ñel n'ɩɩ na, me temerlaɖe ñɩ, me lese-ɩ nɩ me wɛ-ɩ lu ka ten nɩ me cel-ɩ me ñankete na. Me kaa sɛ me yeʋ sɛ me Fiisu cɔ ɩ rɛɛ. Ɩ kaa s'ɩ hose kɔren ten taa, s'Asɛ kaa s'ɩ hʋ na yera na tʋfelem.
40012019	Ɩ kaa s'ɩ ra ko, nɩ ñɩ-n'yer, wa ra yee. A kaa s'a ra nɩʋ ɩ tan ka yapaya rɛɛ.
40012020	Ɩ kaa s'ɩ ra kaɖe cakenkpaɖe nɖe wɔmpa na, n'ɩ ra rese kanɖe nɖe cii sɛ re rem na. Ɩ kaa s'ɩ lake sempe n'ʋ rɛ n'ʋ tal ayʋkʋ nkʋ Asɛ kaa s'ɩ ñase ten n'ɩ hʋ na yera na tʋfelem na.
40012021	Kɔren ten yera kaa sɛ wa honke nñ'ɔna."
40012022	A kan Yeesu ka yer nɛɛr-ɔ ɩ pe na, n'ɩ pe wʋtʋ, wonte rɛɛ na, alʋʋ carʋ-ɩ. Yeesu laʋ n'ʋ fɛ yer ñɩ rɛɛ, n'ɩ na, n'ɩ wʋte.
40012023	Ʋ laʋ yera akpila ka reyaʋ, wa siiru sɛ: "Ya wuroo Tafiiti yikee kena ya?"
40012024	Ama, Fariisii akpar taa ñempa nɩʋ-te semp'ɔ wonte na, wa siir sɛ: "Peeɛlseepul ñɩ ci alʋacii na, nñɩ yeke-na n'ɩ rʋnʋ alʋa."
40012025	Ama, Yeesu ka sem wonte wa mɔsʋ-te wa taa na, n'ɩ siir-wa sɛ: "Kɔrʋ nkʋ taa yera tarʋ wa taa na, kʋ ra lʋl. Tɛte nte taa yera pe nɩʋ na remaŋ, nɩ wa fɛɖʋ na remaŋ na, te ra lʋl. Nne rɛɔ nɛnkar taa yera tarʋ wa taa, ka ra lʋl.
40012026	Nne alʋa lake yeeʋ na remaŋ, wa tarʋ wa taa, alʋacii Sataŋ kɔrʋ lake senɔ sɛ kʋ lʋl?
40012027	Nne Peeɛlseepul yeke-na nɩ me rʋnʋ alʋa, anɔ yeke nɩ mɩ yera rʋnʋ alʋa mpa? Mɩ yera lakase wʋlʋ-na s'ɩɩ tan tʋfelem.
40012028	Nne tʋfelem Asɛ Fiisu yeke-na nɩ me rʋnʋ alʋa, te wʋlʋ s'Asɛ wurti teem kanɖe ka mɩ cal.
40012029	Nɛɛr ra pɩse s'ɩ sɩ reencii nɛɛr rɛɔ taa n'ɩ mɩl-ɩ ka, ɩ ta hɔʋ-ɩ na nampii. ?Ɩ hɔʋ-ɩ, ɩ pɩsʋ s'ɩ sɩ ɩ rɛɔ taa, n'ɩ mɩl ɩ ñente ka te ten ɖefɩʋ.
40012030	Woñɩ tan na me rɛɛ na, ɩ wɛ-m wana, nɩ woñɩ pe sʋn-m kpolʋʋ na, ɩ yasʋ kena.
40012031	Nte rɛɛ-ɔna, me siiru-mɩ s'Asɛ pɩsʋ s'ɩ tɩsen yera ka w'awarkase na tansarte wʋtase nse lii na wa nɛse t'ɔ ɩ rɛɛ na, ka se ten. Ama, woñɩ wʋtʋ tansarte wʋtɔ k'Asɛ Fiisu rɛɛ na, ɩ ra tɩsen-ɩ atɩsenʋ.
40012032	Woñɩ kaa s'ɩ wʋte tansarte wʋtɔ ka Yer Yo rɛɛ na, Asɛ kaa s'ɩ tɩsen-ɩ. Ama, woñɩ wʋtʋ tansarte wʋtɔ k'Asɛ Fiisu rɛɛ na, Asɛ kaa s'ɩ ra tɩsen-ɩ atɩsenʋ ka tɛte nte rɛɛ na te kperʋ.
40012033	"Nne tu sara, kʋ wii sar. Nne tu ta sar, kʋ wii ra sar, wonte rɛɛ na, na tu wii rɛɛ-ɔna, a pɩsʋ s'a sem-kʋ.
40012034	Womɩ wɛ ñan se wasa na, ɩɩ lake senɔ s'ɩɩ siir sarteñente, wonte rɛɛ na, nɔ wʋtʋ wonte wɛ hɔɔr taa na, nt'ɔna?
40012035	Yer sartetɩ wɩ ɩ hɔɔr t'ɔ sarteñente kena n'ɩ lake-te, nɩ ñancii wɩ ɩ ñanñente kena ɩ hɔɔr taa, n'ɩ lake-te.
40012036	Me siiru-mɩ s'ayʋkʋ nkʋ Asɛ kaa s'ɩ hʋ na yera na, ɩ kaa s'ɩ wɔse-wa falafala wʋtase nse wa wʋte-se na,
40012037	wonte rɛɛ na, yer wʋtase rɛɛ-ɔna, Asɛ kaa s'ɩ sʋ-ɩ se riyuyutɩ, nawʋr ɩ kʋ ɩ ñente."
40012038	Moiisi ñasete wʋlɖa nɛmpar, na Fariisii akpar taa ñempa nɛmpar tam Yeesu sɛ: "Wʋlɖe, ɖe cii s'n laʋ n'a na hampate lakerɔ nɛnkar-ɔ ka wʋlʋ nter."
40012039	Yeesu wʋsen-wa sɛ: "Ʋ yʋse-m kɔhen yera mpa wɛ ñan, nɩ wa pe cii sɛ wa tenke Asɛ receel na, wa rɛɛ. Wa cii sɛ wa na hampate lakerɔ nɛnkar-ɔ ka wʋlʋ nter. Ama, ?ʋ ta ci wonte tal Asɛ tentɛnte rɛser Sonase na, a kaa s'a ra laʋ-wa hampate lakerɔ nɛnkar-ɔ ka wʋlʋ nter,
40012040	wonte rɛɛ na, Yer Yo kaa sɛ ka laʋ ayʋken niitisi n'aho ka tɛte tɛɛ se wonɔn'ɔ Sonase laʋ ayʋken niitisi n'aho ka tunɖi cekpɔlɖe hiilu taa na.
40012041	Kɔhen yera mɩ, ayʋkʋ nkʋ Asɛ kaa s'ɩ hʋ na tɛte rɛɛ yera na, Niiniifi yera kʋr wa kʋ mɩ ñente, wonte rɛɛ na, wa mʋ Asɛ tentɛnte nte Sonase hose-te na, nɩ wa kisi w'awarkase. Kɔhen yer nɛɛr wɛ cee-ɔ ɩ kelen Sonase.
40012042	Ayʋkʋ nkʋ Asɛ kaa s'ɩ hʋ na yera na, yal ñɩ ka ci wuroo ka kɔrʋ nkʋ wɛ na mɩse riliinɖi mete niiŋ ɖɛɛ na, ɩ kʋr n'ɩ kʋ kɔhen yera mpa ñente, wonte rɛɛ na, ɩ kʋren na kɔrʋ nkʋ cal ten na, kʋ taa, n'ɩ kan n'ɩ co Salomɔŋ lɛn wʋtase. Ama, yer nɛɛr wɛ cee-ɔ ɩ kelen Salomɔŋ.
40012043	"Alʋʋ lii yer t'ɔ wonte na, kʋ kaalʋ kʋ cii awɔr k'awɔɩ nya taa ʋ wʋla na, nɩ kʋ pe hiiuku awɔr sɛ kʋ cɔ.
40012044	Kʋ tam sɛ: 'Me kaa sɛ me wʋse antaʋŋ me rɛɔ nka taa me ka liiwa na.' Kʋ wʋse wonte na, kʋ nɔɔn a rɔna n'a hase awɔr nɖe taa rekpelkpel, n'a rɔn te ten-ɔ sarte.
40012045	Đen'ɔna, kʋ wʋsʋ sɛ kʋ sʋ kʋ alʋa raana ka leɖe nasenautisi, ka wa wɛ ñan wa kelen-kʋ. Wa kan wa ten nɩ wa rɔn wa cɔ renaa, n'ʋ car yer ñɩ n'ʋ kelen antaʋŋ. Kɔhen yera mɩ ñente ta sar na, ʋ kaa s'ʋ laʋ-mɩ semp'ɔna."
40012046	N nɔɔn Yeesu wɛ n'ɩ wʋtʋn yera akpila ka wonte na, ɩ ritafala, na ɩ rii, wa tal. Wa senɖe awaren ɖɛɛ, wa cii sɛ wa wʋten-ɩ.
40012047	Yer nɛɛr siir Yeesu sɛ: "!N na, n ɖii, na n ɖitafala kelɛ, wa senɖe awaren ɖɛɛ, wa cii sɛ wa wʋten-n."
40012048	Yeesu wʋsen yer ñɩ sɛ: "Anɔ ci me rii, n'ampɔ ci me ritafala?"
40012049	Ka n'ɩ wʋl ɩ waratenkera ka niiŋ n'ɩ tam sɛ: "!Ɩɩ na, me rii, na me ritafala ka hen,
40012050	wonte rɛɛ na, woñɩ lake wonte me Cii ñɩ wɛ asɛta na, ɩ wɔsʋ-te na, nñɩ ci-na me ritafal, nawʋr me ritiwiilu, nawʋr me rii."
40013001	Ayʋkʋ nkʋ, Yeesu lii rɛɔ taa, n'ɩ wal n'ɩ cɔ apʋ leem nɔ rɛɛ s'ɩ wʋl Asɛ tentɛnte.
40013002	Yera nɛmpar kam akpiɖi nɩ wa cɔ wa koote-ɩ, n'ɩ kʋr n'ɩ kpa kpilu taa n'ɩ cɔ. Yera akpiɖi nɖe mɩse leem nɔ rɛɛ.
40013003	Yeesu kpa tentɛnte n'ɩ tuku-wa atintuka sɛ: "Yer nɛɛr wal wonteriiti kpɛʋ.
40013004	Ɩ kpɛ-te ɩ sɩɩʋ t'ɔ wonte na, nɛnter maa ñempʋ taa. Asimasi kan nɩ se tɛse-te.
40013005	Nɛnter maa wɛɛ taa, nɩ tɛte tan s'ʋ ceente te rɛɛ. Te tenke te ñee, wonte rɛɛ na, te ta tiu tɛte kutihuɖi tɛɛ-ɔ sarte.
40013006	Mɩse kan se kpa asɛt'ɔ wonte na, se ñɔ-te, te wʋl, wonte rɛɛ na, n nɔɔn te ka ta tan tilila ka sarte.
40013007	Nɛnter maa kosii taa, te ñee nɩ kosii kpɛʋ te rɛɛ.
40013008	Nɛnter maa tɛte sarte taa, te laʋ wii ka sarte ka ten-ɔ tɛmpe. Nɛnter laʋ wii ka hiin hiiu, nɛnter-ɔ hiin leɖe, nɛnter-ɔ hiin niitisi."
40013009	Đen'ɔna, Yeesu tase siiruu sɛ: "Woñɩ wɛ rena s'ɩ nɩʋ na, !ɩ nɩʋ."
40013010	Yeesu waratenkera tiisi wa kpɛʋn-ɩ wa wɔse-ɩ sɛ: "Ar lapa n'n tuku-wa atintuka?"
40013011	Ɩ wʋsen-wa sɛ: "Mɩ hen na, Asɛ yeʋ-mɩ s'ɩɩ sem ɩ wurti ñente nte wɛ amɛsɔŋ taa na, te lɛn. Mpa hen na, ɩ ta yeʋ-wa sɛ wa sem-ɩ,
40013012	wonte rɛɛ na, woñɩ wɛ wʋr na, a kaa s'a tase-ɩ n'ɩ hiiu ɩ tɛ-ɔ tɛmpe, nɩ woñɩ tan wʋr na, ?pa ɩ ka wɛ nter-ɔ cekɔ, a tɛsʋ-te kpɔrʋʋ ka ɩ na.
40013013	Semp'ɔna, me tuku-wa atintuka, wonte rɛɛ na, wa ñelʋ, wa pe na. Wa cokʋ, nɩ wa pe nɩʋ anɩʋʋ.
40013014	Wa laʋ wonte Asɛ tentɛnte rɛser Eesaɩ ka siir n'Asɛ rɛɛ sɛ te kaa sɛ te laʋ na. Nt'ɔlɛ sɛ: 'Ɩɩ kaa s'ɩɩ nɩʋ na mɩ rena, n'ɩɩ ra nɩʋ te kutihuɖi. Ɩɩ kaa s'ɩɩ ñel sarte, n'ɩɩ ra na nter,
40013015	wonte rɛɛ na, yera mpa hɔya kper reen ka ten, wa rena tam. Wa husi wa ñesa rɛɛ, sɛ wa ñesa ra na, nɩ wa rena ra nɩʋ nɩ wa ra re nter-ɔ wa hɔya taa, se fɛ nɩ wa ra cɛl wa tɛ na me rɛɛ sɛ me kʋse-wa.'
40013016	Mɩ hen na, ɩɩ nɩʋ lelen, wonte rɛɛ na, Asɛ yeʋ sɛ mɩ ñesa na, nɩ mɩ rena nɩʋ.
40013017	Me siiru-mɩ tʋfelem kena, Asɛ tentɛnte rɛsera kpater, na riyuyuñempa ka ciiwa sɛ wa na wonte ɩɩ na-te na, nɩ wa ta na-te. Wa ka ciiwa sɛ wa nɩʋ wonte ɩɩ nɩʋ-te na, nɩ wa ta nɩʋ-te.
40013018	"Sempe na, !ɩɩ co n'ɩɩ nɩʋ wonteriiti atintukir nɖe kutihuɖi.
40013019	Wonteriiti nte a kpɛ nɩ te maa ñempʋ taa na, te wɛ s'Asɛ tentɛnte nte a hosʋ-te yera nɩ wa pe nɩʋ te kutihuɖi n'alʋacii kan n'ɩ lese-te wa hɔya taa na.
40013020	Wonteriiti nte a kpɛ nɩ te maa wɛɛ tɛte taa na, te nʋsen Asɛ tentɛnte nte a hosʋ-te nɩ yera tenke wa mʋ-te na ñankete,
40013021	nɩ wa pe yeke sɛ te kante wa hɔya taa na. Wa mʋ-te areenanɖee. ?Ka n'a tɩɩ-wa, nawʋr ?a naasʋ-wa Asɛ tentɛnte rɛɛ, wa tenke wa kisi-te.
40013022	Wonteriiti nte a kpɛ nɩ te maa kosii taa na, te nʋsen Asɛ tentɛnte nte a hosʋ-te yera nɩʋ-te, nɩ wa wɩ wa t'ɔ tɛte rɛɛ ñente rɛɛ, nɩ sauti tɛkʋ-wa na. Te ten ñɩ kpɛkʋ Asɛ tentɛnte nte rɛɛ-ɔ wa hɔya taa, te pe lelʋ wii nɛnyar.
40013023	Wonteriiti nte a kpɛ nɩ te maa tɛte sarteñente taa na, te nʋsen Asɛ tentɛnte nte a hosʋ-te, nɩ yera nɩʋ te kutihuɖi tɛɛ na. Wa nʋsen wonteriiti nte lake wii ka tɛmpe, nɛnter-ɔ wii ka hiin hiiu, nɛnter-ɔ hiin leɖe, nɛnter-ɔ hiin niitisi."
40013024	Yeesu tu-wa atintukir nɛnɖel sɛ: "!Ɩɩ na wonte Asɛ wurti nʋsen-te na. Te nʋsen yer nɛɛr-ɔ ɩ ka rii mela ka ɩ sɩɩʋ taa.
40013025	Alʋate nte taa yera ree aho taa na, yer ñɩ amʋra kan n'ɩ rii larɔ ka ɩ sɩɩʋ taa n'ɩ see n'ɩ kpeem.
40013026	Tʋte nte kpɔl wonte te laʋ wii na, larɔ nka tel ɖerɛ.
40013027	Sɩɩʋ nkʋ cii temerlaɖa kan nɩ wa wɔse-ɩ sɛ: 'Acii, cɔsɛ, n ɖii mela kena n sɩɩʋ taa, kɔhen larɔ liin lɔ?'
40013028	Ka n'ɩ wʋsen-wa sɛ: 'Amʋra nɛɛr kan-na ka hen n'ɩ laʋ sempe.' Wa wɔse-ɩ sɛ: 'N cii sɛ re wal ɖe kpase larɔ nka ya?'
40013029	Ɩ wʋsen-wa sɛ: 'Aɩ, wonte rɛɛ na, ?a kpasʋ larɔ n'a ta laʋ sarte, a rɛ s'a kpase na mela rerɛ.
40013030	!Ɩɩ yeʋ-wa, wa pɩ wa ten. Ʋ kaa s'ʋ tal teeɖʋʋ ka wonte na, me tam temerlaɖa mpa teeɖʋ na sɛ wa lese larɔ ka nɛl, nɩ wa hɔʋ-ka hɔwa nɩ wa sɛʋ-ka min, nɩ wa sii tʋte ka me kpu taa.' "
40013031	Yeesu tu-wa atintukir nɛnɖel sɛ: "Asɛ wurti nʋsen sɔka nka yer sʋ-ka n'ɩ kpɛ ɩ sɩɩʋ taa na.
40013032	Ka ci wiir cunkur ka wii ten taa. Ama, ɖe ñee wonte re kpɔl na, ɖe kelen ɖihati ka te ten. Đe wʋse se tu n'asimasi kɔŋ se kaa se rana ka kʋ ahulasi rɛɛ."
40013033	Yeesu tu-wa atintukir nɛnɖel sɛ: "Asɛ wurti nʋsen kpɔnʋ kɔɔr nɖe, yal nɛɛr sʋkʋ-re n'ɩ re kpɔnʋ milim t'ɔ pe wɛ pomna nautisi na. Kɔɔr nɖe yeʋ sɛ milim mp'ɔ pe ten, pe fente."
40013034	Yeesu tu yera akpila ka te ten ñ'ɔ atintuka receel-ɔna. Ɩ ta wʋte nter-ɔ fala ka ɩ ta tu atintuka.
40013035	Ɩ lake sempe se fɛ n'Asɛ tentɛnte rɛser ka wʋte wonte na, te laʋ. Nt'ɔlɛ sɛ: "Nanɩ se fɛ n'Asɛ laʋ tɛte na, wonte wɛ amɛsɔŋ taa n'ʋ rɛ n'ʋ tal kɔhen na, me kaa sɛ me siir-wa-te nɩ me tu-wa atintuka."
40013036	Yeesu yeʋ yera akpila n'ɩ wal n'ɩ sɩ rɛɔ taa. Ɩ waratenkera tiisi wa kpɛʋn-ɩ, wa tam-ɩ sɛ: "!Đɔn n'n lese-ra sɩɩʋ taa larɔ atintukir nɖe kutihuɖi tɛɛ."
40013037	Yeesu wʋsen-wa sɛ: "Woñɩ rii wonteriiti sarteñente na, nñ'ɔna Yer Yo.
40013038	Sɩɩʋ nkʋ ci tɛte. Wonteriiti sarteñente ci wompa ci Asɛ yera na. Wa ci wompa yaa Asɛ sɛ wa Cii na. Larɔ ci tansarte yera mpa ci alʋacii wiisi na.
40013039	Amʋra ñɩ rii larɔ na, alʋacii kena. Teeɖete ci ayʋkʋ nkʋ te ten kaa sɛ te teem na. Temerlaɖa ci Asɛ tirira kena.
40013040	S'a lesʋ larɔ n'a wɛɖʋ-ka min t'ɔ wonɔn'ɔna, Asɛ kaa s'ɩ laʋ semp'ɔna atɛsenʋ ayʋkʋ rɛɛ.
40013041	Yer Yo kaa sɛ ka tir Asɛ tirira nɩ wa lese wompa ñente ta sar na, k'Asɛ yera taa. Mp'ɔlɛ, wompa yeke wa raana feetʋ awarkase taa na, na wompa lake teñɛse na.
40013042	Asɛ tirira kaa sɛ wa lese-wa nɩ wa wɛɖe-wa min taa. Đen'ɔna, wa kaa sɛ wa ko n'ʋ nɩɩ-wa, wa kaker wa ceela.
40013043	Ama, ayʋkʋ nkʋ, ɖiyuyuñempa kaa sɛ wa mɛtelʋ se mɩse, ka wa Cii wurti taa. Woñɩ wɛ rena s'ɩ nɩʋ na, !ɩ nɩʋ.
40013044	"Asɛ wurti nʋsen se sauti nter-ɔna te mɛl sɩɩʋ nkʋr taa. Yer nɛɛr kan n'ɩ kpan sauti nte rɛɛ-ɔ wont'ɔ ayʋkʋ nɛnkʋr na, ʋ kɔ ɩ t'ɔ ten, n'ɩ rɔn n'ɩ mɛse-te n'ɩ wal n'ɩ wɛte wonte ten, n nɔɔn ɩ ka wɛ-te na, n'ɩ yaʋ sɩɩʋ nkʋ.
40013045	"Asɛ wurti nʋsen ɖerɛ-ɔ acarɔ cii nɛɛr-ɔ ɩ cii sarte lɛte s'ɩ yaʋ.
40013046	Ayʋkʋ nɛnkʋr ɩ hiiu sarte lɛrʋ ka kʋ tan lape. Ɩ na-kʋ semp'ɔ wonte na, ɩ wɛte wonte ten n nɔɔn ɩ ka wɛ na-te na, n'ɩ yaʋ-kʋ.
40013047	"Asɛ wurti nʋsen ɖerɛ-ɔ tuna wuru nkʋ a wɛɖʋ-kʋ apʋ leem taa kʋ kpa tuna ka tɛmpe ka kʋtɛkʋtɛ na.
40013048	Kʋ kpa wonte n'ʋ siir-kʋ na, tunakpara hɔm-kʋ, wa lese-kʋ leem nɔ rɛɛ, nɩ wa cɔ wa tɛse tuna. Wa re-ya ʋtɛ n'ʋtɛ. Wa re wonya sara na, ka kpancaken taa, nɩ wa wɛɖʋ wonya ta sar na.
40013049	Asɛ kaa s'ɩ laʋ semp'ɔna atɛsenʋ ayʋkʋ rɛɛ. Asɛ tirira kaa sɛ wa kan wa tar yera taa, nɩ wa lese ñanciina ka riyuyuñempa taa,
40013050	nɩ wa wɛɖe-wa min taa. Đen'ɔna, wa kaa sɛ wa ko n'ʋ nɩɩ-wa, wa kaker wa ceela."
40013051	Yeesu wɔse-wa sɛ: "Ɩɩ nɩʋ te ten ñɩ sempe ya?" Wa tisi wa ten sɛ: "Aaʋ, ɖe nɩʋ-te."
40013052	Ɩ siir-wa sɛ: "Semp'ɔna, Moiisi ñasete wʋlɖe ñɩ wʋsʋ Asɛ wurti waratenker na, ɩ nʋsen ɖɛɔ cii ñɩ lesʋ ɩ kpeen t'ɔ tʋte cefate, na tʋte cepente na."
40013053	Yeesu tu atintuka nya sempe n'ʋ kper wonte na, ɩ kʋr renaa
40013054	n'ɩ wʋse na ɩ kɔrʋ nkʋ taa, ɩ ka kpɔla na. Ɩ tal ɖen'ɔ wonte na, ɩ wal arekpolenɖe nampu taa, n'ɩ wʋlʋ yera k'Asɛ tentɛnte. N nɔɔn yera mpa wɛ renaa na, ʋ laʋ-wa reyaʋ ka ten, wa wʋtʋ sɛ: "Yer ñɩ hen sʋ lɔ lɛn ñɩ, n'ɩ nɔɔn lɔ hampate lakase nse ɩ lake-se hen na? Ʋ ta ci kpinsar Sosɛfe yo kena ya? Ʋ ta ci ɩ rii kelɛ Marɩ ya?
40013055	Ʋ ta ci ɩ ritafala kelɛ Sake, na Sosɛfe, na Siimɔŋ, na Suti ya?
40013056	Ʋ ta ci ɩ ritiwiila kelɛ ra-n'wa, ɖe wɛ cee na? Ɩ lii lɔ hampate nte rɛɛ?"
40013057	Te ten te ten ñɩ yeke, n'ʋ pe kake wa t'ɔ ɩ rɛɛ. Ka n'ɩ siir-wa sɛ: "A ha ñamte k'Asɛ tentɛnte rɛser ka riinan ten, n'ʋ ta ci ɩ kɔrʋ taa ñempa, na ɩ rɛɔ taa ñempa."
40013058	Yeesu laʋ ɩ tɛ-ɔ hampate lakase ka cekɔ kena, wonte rɛɛ na, ɩ tɛ yera ta cii sɛ wa tisi ɩ rɛɛ.
40014001	Alʋate nte taa rerɛ, Eerote ñɩ a ka tar ɩ cii wurti kɔrʋ ka hɔlen nniisa n'ɩ ñelʋ kʋɖemʋ rɛɛ-ɔ a yaa-kʋ sɛ Kaliilee na, ɩ nɩʋ k'a wʋtʋ Yeesu ñente.
40014002	Ɩ siir ɩ temerlaɖa sɛ: "Asɛ leem sɛr San kena ɩ hom aseɖa taa. Nte rɛɛ-ɔna, ɩ hiiu cepate n'ɩ lake hampate lakase."
40014003	N nɔɔn wuroo Eerote ka ha ɩ yera ka ñempʋ nɩ wa kpa San, wa hɔʋ-ɩ nampii nɩ wa re-ɩ sarka. Ar lapa n'ɩ laʋ sempe? Ɩ laʋ sempe, wonte rɛɛ na, ɩ ka mʋ ɩ raal Fiiliipi yal ñɩ a yaa-ɩ sɛ Eerotɩase na,
40014004	ka nɩ San siir-ɩ sɛ: "Ʋ ka ta mɔna s'n mʋ n ɖaal yal!"
40014005	Ɩ ciiwa s'ɩ kʋ San. Ama, nafate kpa-ɩ yera rɛɛ, wonte rɛɛ na, yera tɛmpe ka ñelʋ San s'ɩ ci Asɛ tentɛnte rɛser kena.
40014006	Ayʋkʋ nɛnkʋr, wuroo Eerote lelte teenkar tal, n'Eerotɩase ñɩ yalayo kan nɩ ka waa sarte ka wuroo Eerote na ɩ raana wa ñesa taa. Wuroo Eerote ñel-ka n'ʋ laʋ-ɩ t'ɔ lelen ka ten.
40014007	Ɩ yii-ka n'ɩ ree ten sɛ pa yalayo nka ta wɔse-ɩ wonte na, ɩ celʋ-ka-te.
40014008	Yalayo nka rii Eerotɩase ha-ka lɛn, fɛ nɩ ka wʋse ka wɔse wuroo Eerote sɛ: "Me cii s'n cel-m cee ñɩ hen-ɔ Asɛ leem sɛr San ñuŋ k'akpalɔ taa."
40014009	Ka tam semp'ɔ wonte na, ʋ tɛɖe wuroo Eerote t'ɔ ten. Ama, n nɔɔn ɩ yii yiirti ka yera mpa kan ɩ teenkar na, wa ñesa taa. Yiirti nte yeʋ-na n'ɩ ha ñempʋ s'a pɛl San ñuŋ.
40014010	Ɩ tir yer nɛɛr s'ɩ pɛl San ñuŋ ka sarka taa.
40014011	A sʋ San ñuŋ n'a re-kʋ akpalɔ taa n'a wan-kʋ n'a cel yalayo nka nɩ ka cel-kʋ ka rii.
40014012	San waratenkera kan wa sʋ-ɩ wa wal wa yim-ɩ. Ʋ fɛ wa wal wa siir Yeesu ka wonte lapa na.
40014013	Yeesu nɩʋ tentɛnte nte semp'ɔ wonte na, ɩ kʋr renaa n'ɩ wal n'ɩ kpa kpilu taa, n'ɩ rɛ na ñɩte taa. Ama, yera akpila nɩʋ wonte s'ɩ rɛ na, ya lii na kɔren taa nɩ ya tʋnkʋ Yeesu ka naase k'apʋ leem nɔ rɛɛ.
40014014	Yeesu lii na kpilu t'ɔ wonte na, ɩ na yera akpiɖi cekpɔlɖe n'ʋ laʋ-ɩ kʋñʋŋ ka re rɛɛ-ɔ ten, n'ɩ cɔ n'ɩ kʋsʋ re wɩsetɩna.
40014015	Đaan ɖan wonte na, Yeesu waratenkera tiisi wa kpɛʋn-ɩ, wa tam-ɩ sɛ: "Aho yiiwa nɩ re wɛ ñɩte t'ɔna cee. !Yeʋ yera mpa, wa wal kɔrsi taa wa yaʋ tʋte."
40014016	Yeesu wʋsen-wa sɛ: "Ʋ ta hɛna sɛ wa wal wa yaʋ wa tʋte. Mɩ teter !ɩɩ cel-wa tʋte wa tʋ."
40014017	Wa wʋsen-ɩ sɛ: "Đe wɛ kpɔnen ka cee-ɔ nɩna kena, na tuna ka naal."
40014018	Yeesu tam-wa sɛ: "!Ɩɩ kan-m-ñɩ semp'ɔ cee."
40014019	Ɩ tam yera akpiɖi sɛ re cɔ ñɩte rɛɛ. Yera mpa cɔ wonte na, Yeesu sʋ kpɔnen ñ'ɔ ñɩ nɩna, na tuna ny'ɔ ya naal, n'ɩ kpaase ɩ ñesa n'asɛta, n'ɩ wɔr Asɛ. Ɩ pate-ñɩ n'ɩ cel ɩ waratenkera nɩ wa-l tar-ñɩ yera mpa.
40014020	Wa tʋ wa ten wa hɔ, n'ʋ kaase fakase ka se siir catekpasɩse ka hiiu na nasel, n'ɩ waratenkera kpeen-se.
40014021	Wompa tʋwa na, n nɔɔn wa lake apala ka cakɔɩsiin hiin nɩna (5|#000). A ta kal yalaa na wiisi.
40014022	Wa tʋwa n'ʋ kper wonte na, Yeesu tenke n'ɩ tam ɩ waratenkera sɛ wa kpa kpilu taa wa tɛl ɩ ñesa wa tase n'apʋ leem leekɔ nɛnkar rɛɛ-ɔ n nɔɔn ɩ yeke yera akpiɖi nɖe sɛ re yase wonte na.
40014023	Ɩ yeʋ-wa wa yase wonte na, ɩ kpa ɩ kʋɖem ka wuro rɛɛ, n'ɩ sɛɛ Asɛ. Aho yii wonte na, ɩ mɩse ren'ɔ ɩ kʋɖem.
40014024	N nɔɔn ɩ waratenkera kpilu cal ten, kʋ wɛ leem hɛkʋ taa. Ahiilim fɛtʋ nɩ pe kɔŋ na kʋ rɛɛ nɩ pe cutu leem ka ten.
40014025	Ʋ tal tantahompa t'ɔ wonte na, Yeesu kʋr n'ɩ walʋ leem ɖɛɛ na ɩ waratenkera rɛɛ.
40014026	Wa na-ɩ ka ɩ walʋ leem ɖɛɛ-ɔ wonte na, nafate kpa-wa ten wa ko sɛ: "Aliliir kena." Wa mɩse wa ko nafate kʋkoɩse.
40014027	Yeesu tenke n'ɩ wʋten-wa sɛ: "!Ɩɩ ciisi mɩ nante. M'ɔna, !nafate ra kpa-mɩ."
40014028	Ka nɩ Pɩɛr wʋsen-ɩ sɛ: "Acii Sesɛɛ, nne ñ'ɔna, !yeʋ sɛ me wal leem ɖɛɛ, nɩ me kan na n ɖɛɛ."
40014029	Yeesu wʋsen-ɩ sɛ: "!Kan." Pɩɛr lii kpilu taa n'ɩ walʋ leem ɖɛɛ na Yeesu rɛɛ.
40014030	Ama, ɩ na ahiilim ka pe kelʋ fɛtʋʋ, nafate kpa-ɩ. Ʋ limsu-ɩ wont'ɔ leem taa na, ɩ ko reen ka ten sɛ: "Acii Sesɛɛ, !lɛɛ-m."
40014031	Yeesu tenke n'ɩ wʋl ɩ niiŋ n'ɩ kpa-ɩ n'ɩ tam-ɩ sɛ: "N ta tisi me rɛɛ-ɔ kpater. Ar lapa n'ʋ kaasʋ n taa."
40014032	Wa kpa wa ten-ɔ kpilu taa n'ahiilim sim.
40014033	Ka nɩ Yeesu ñɩ waratenkera mpa, n nɔɔn wa wɛ kpilu nkʋ taa na, wa kur wa renkpa rɛɛ-ɔ ɩ ñesa taa, wa sɛɛ-ɩ sɛ: "N ci Asɛ Yo ka tʋfelem."
40014034	Wa tase apʋ leem n'ʋ kper wonte na, wa tal Seeneesarɛte kɔrʋ taa.
40014035	Yera ka sem Yeesu ka kɔrʋ nkʋ taa, nɩ wa kaalʋ wa siiru riinan ten s'ɩ tala. A kan-ɩ wɩsetɩna ka wa ten,
40014036	n'a cɛr-ɩ s'ɩ yeʋ nɩ wa teeken ɩ wɔwʋ nantampiir receel, nɩ wompa teekʋn-ɖe na, ʋ tel wa rɛɛ.
40015001	Fariisii akpar taa ñempa, na Moiisi ñasete wʋlɖa, wa kʋren na Seerusalɛm kɔrʋ taa, wa kan Yeesu cal nɩ wa wɔsʋ-ɩ sɛ:
40015002	"Ar lapa n'n waratenkera pe ñɔŋ wʋlte nte ra caasɩna ka wʋl-ɖa-te na, wonte rɛɛ na, wa pe sankʋ wa niiŋ fɛ nɩ wa tʋkʋ?"
40015003	Yeesu wʋsen-wa sɛ: "Mɩ hen na, ar lapa mɩ pe ñɔŋ Asɛ ñasete n'ɩɩ kuntu n'ɩɩ lake wonte mɩ caasɩna wʋl-mɩ-te na?
40015004	wonte rɛɛ na, Asɛ tam sɛ: '!Ha n cii na n ɖii ka ñamte', n'ɩ tam ɖerɛ sɛ: 'Woñɩ wɩ ɩ cii nawʋr ɩ rii ka sem na, ʋ mɔna s'a kʋ-ɩ.'
40015005	Ama, mɩ hen na, ɩɩ wʋlʋ yera s'ʋ ta ci na reen sɛ yer ñam ɩ cii, na ɩ rii. Ɩɩ wʋlʋ sɛ, yer pɩsʋ s'ɩ siir ɩ cii nawʋr ɩ rii sɛ: 'Me ñente nte me ka pɩsʋwa sɛ me sʋ-te me sen-n na, me kuntu sɛ me ha-te Asɛ.' Semp'ɔna, ɩɩ kpa wonte Asɛ siir-mɩ-te na, n'ɩɩ cɛlʋ-te n'ɩɩ lake wonte mɩ caasɩna wʋl-mɩ-te na.
40015007	Tɛkera mɩ, Eesaɩ ka rɛse Asɛ tentɛnte ka mɩ rɛɛ-ɔ tʋfelem sɛ:
40015008	'Yera mpa ha-m ñamte na wa nɛse kena. Ama, wa hɔya calen-m ten.
40015009	Ñamte nte wa ha-m-te na, te ci fala kena, wonte rɛɛ na, wa wʋlʋ ñasete nte yera laʋ-te na, se te ci Asɛ ñente.' "
40015010	Ʋ fɛ nɩ Yeesu yaa yera akpiɖi n'ɩ siir-wa sɛ: "!Ɩɩ co n'ɩɩ nɩʋ.
40015011	Ʋ ta ci wonte sɩ na yer nɔ taa na, nte lake-na-ɩ s'ɩ wʋse tansartetɩ. Ama, wonte lii na ɩ nɔ taa na, nte lake-na s'ɩ wʋse tansartetɩ k'Asɛ ñesa taa."
40015012	Yeesu waratenkera tiisi wa kpɛʋn-ɩ, wa siir-ɩ sɛ: "Acii, n na s'ʋ ta kɔ Fariisii akpar taa ñempa t'ɔ wa nɩʋ-te semp'ɔ wonte na ya?"
40015013	Yeesu tam sɛ: "Tu nkʋ me Cii ñɩ wɛ asɛt'ɔ ɩ ta sɛ-kʋ na, a kaa s'a kpase-kʋ.
40015014	!Ɩɩ yeʋ-wa. Yeelempa kena wa hɔŋ wa yeelempa raana. ?Yeelem nɛɛr hɔŋ ɩ rʋntɩ, wa naʋl wa walʋ sɛ wa feete wʋ nɛnkʋr taa."
40015015	Ʋ fɛ nɩ Pɩɛr tam-ɩ sɛ: "!Đɔn, n'n lese-ra atintukir nɖe kutihuɖi."
40015016	Yeesu wʋsen-wa sɛ: "Mɩ rerɛ, ɩɩ tan lɛn kelɛ ya?
40015017	Ɩɩ pe nɩʋ sɛ wonte rɛ na yer nɔ taa na, te tiki ɩ hiilu taa, n'ɩ kan n'ɩ wal ɖamɔŋ ka wonte na, te lii ya?
40015018	Ama, wonte lii na yer nɔ taa na, te kʋren na ɩ hɔɔr t'ɔna, nɩ nte lake-na s'ɩ wʋse tansartetɩ k'Asɛ ñesa taa,
40015019	wonte rɛɛ na, tansarte mɔsem mpe lii na yer hɔɔr taa na, mpe yeke-na yer wʋsʋ tansartetɩ k'Asɛ ñesa taa, n'ɩ kʋ ɩ raana. Mpe yeke-na n'ɩ cii ɩ raana yalaa, n'ɩ lake tansarte lakase, n'ɩ mɩlʋ. Mpe yeke-na n'ɩ lake tentarɩr, n'ɩ wʋtʋ tansarteñente ka ɩ raana rɛɛ.
40015020	!Ɩɩ na wonte yeke yer wʋsʋ tansartetɩ na, nt'ɔlɛ. Ama, ?n tʋwa ka n ta sanke n niiŋ se caasɩna ka wʋl wo na, ʋ ta ci te-l yeke-na sɛ yer wʋse tansartetɩ."
40015021	Ʋ fɛwa, Yeesu kʋren na renaa, n'ɩ rɛ n'ɩ wal Tiir na Siitɔŋ, wa tɛte taa.
40015022	N nɔɔn Kanaaŋ kɔrʋ taa yal nɛɛr kʋren na kʋ taa, n'ɩ kan Yeesu cal n'ɩ ko sɛ: "Acii Sesɛɛ, wuroo Tafiiti yikee, !na m'añʋŋ. Alʋʋ carʋ me yalayo ka ten."
40015023	Ama, Yeesu ta wʋsen-ɩ nter-ɔ awʋsenʋ. Ɩ waratenkera tiisi wa kpɛʋn-ɩ, wa tam-ɩ sɛ: "!Ñel yal ñɩ ñente n'ɩ rɛ. Ɩ wɛ n'ɩ tʋnkʋ-ra n'ɩ ko reen."
40015024	Yeesu wʋsen-wa sɛ: "Me Cii tir-m Iiseraɛl ñempa mpa wɛ se mɛɛsiin ñɩ leepa na, mpa receel ɖɛɛ-ɔna."
40015025	Ama, yal ñɩ kan n'ɩ kur ɩ renkpa rɛɛ-ɔ Yeesu ñesa taa n'ɩ cɛr-ɩ sɛ: "Acii Sesɛɛ, !ɖa wɛɖe-m."
40015026	Yeesu wʋsen-ɩ sɛ: "Ʋ ta sar s'a sʋ wiisi tʋte n'a cel-te haase."
40015027	Ɩ wʋsen Yeesu sɛ: "Acii Sesɛɛ, tʋfelem kena. Ama, wiisi tʋkʋ n'ʋ tɛlʋ atɛ-ɔ wonte na, hawiisi tɛsʋ."
40015028	Ka nɩ Yeesu wʋsen-ɩ sɛ: "Yal ña, n tisi me rɛɛ-ɔ tʋfelem. Ʋ kaa s'ʋ laʋ-n s'n cii wonɔn'ɔna." Ʋ tenke n'ʋ tel ɩ yalayo rɛɛ-ɔ taman kʋɖem.
40015029	Yeesu kʋren na renaa n'ɩ rɛ n'ɩ wal na Kaliilee apʋ leem nɔ rɛɛ, n'ɩ kpa wuro nɛnkar rɛɛ n'ɩ cɔ.
40015030	Yera akpila kɔŋ na ɩ rɛɛ-ɔ ya taa yera kpater rʋken wɩsetɩna. Wa kan-ɩ aruka, na yeelempa, n'awʋtase, na wompa ka ta pɩsʋ sɛ wa laʋ wʋr na wa niiŋ nawʋr wa wal wa naase rɛɛ na, na wɩsetɩna nɛmpar-ɔ ʋtɛ n'ʋtɛ. Wa kan-wa semp'ɔ wonte na, wa re-wa Yeesu naase tɛɛ. Yeesu kʋse-wa, wa ten.
40015031	Ʋ laʋ yera ka reyaʋ, wonte rɛɛ na, wa na awʋtase wʋtʋ, nɩ wompa ka ta pɩsʋ sɛ wa laʋ wʋr na wa niiŋ nawʋr wa wal wa naase rɛɛ na, wa wʋse sarte, n'aruka walʋ nɩ yeelempa na. Yera mpa wɛ renaa na, wa na semp'ɔ wonte na, wa wɔr Iiseraɛl ñempa Asɛ.
40015032	Yeesu yaa ɩ waratenkera n'ɩ siir-wa sɛ: "Ʋ lake-m kʋñʋŋ ka yera mpa rɛɛ, wonte rɛɛ na, ʋ lake ayʋken niitisi kelɛ wa wɛ me cal, nɩ wa tan wʋr sɛ wa tʋ. Me pe cii sɛ me yeʋ-wa ka me ta cel-wa tʋte. ?Ya sempe, wa kaa sɛ wa feete ñempʋ t'ɔ ñʋse."
40015033	Ɩ waratenkera wɔse-ɩ sɛ: "Đe sʋkʋ lɔ tʋte ka ñɩte nte t'ɔ cee sɛ re cel yera mp'ɔ wa tɛn sen?"
40015034	Yeesu wɔse-wa sɛ: "Kpɔnen wɛ mmɔ mɩ cal?" Wa wʋsen-ɩ sɛ: "Ñɩ wɛ leɖe niisiniitisi, na tuna atɛɖewa ka cekɔ."
40015035	Yeesu tam yera akpiɖi nɖe sɛ re cɔ atɛ.
40015036	Đen'ɔna, ɩ sʋ kpɔnen ñ'ɔ ñɩ leɖe niisiniitisi na tuna nya, n'ɩ wɔr Asɛ n'ʋ kper wonte na, ɩ pate-ñɩ n'ɩ cel ɩ waratenkera, wa tar yera mpa.
40015037	Wa tʋ wa ten wa hɔ, n'ʋ kaase kpɔnen fakase ka se siir catekpasa ka leɖe nahenatisi, n'ɩ waratenkera kpeen-se.
40015038	Wompa ka tʋ kpɔnen ñɩ na, wa wɛ apala ka cakɔɩsiin hiin nniisa (4|#000) k'a ta kal yalaa na wiisi.
40015039	Wa tʋ n'ʋ kper wonte na, Yeesu yeʋ-wa wa yase. Yera mpa yase wonte na, ɩ kpa kpilu taa n'ɩ rɛ n'ɩ wal na Makataŋ kɔrʋ taa.
40016001	Fariisii akpar taa ñempa, na Satusee akpar taa ñempa tiisi wa kpɛʋn Yeesu sɛ wa take-ɩ. Wa wɔse-ɩ s'ɩ laʋ hampate lakerɔ nɛnkar-ɔ ka wʋlʋ-wa sɛ tʋfelem ɩ cepate lii n'Asɛ cal-ɔna.
40016002	Yeesu wʋsen-wa sɛ: "Mɩse kpoŋ wonte na, ɩɩ siiru sɛ: 'Sɛŋ, ʋ kaa s'ʋ laʋ sarte', wonte rɛɛ na, ɩɩ na asɛta wɛ cesɛmte.
40016003	Ntaʋŋ tɛɛ lɛnlɛn, ɩɩ siiru sɛ: 'Tuŋ kaa sɛ kʋ nɩɩ sɛŋ', wonte rɛɛ na, ɩɩ na asɛt'ɔ tuŋ wura. Ɩɩ sem asɛta ñente naʋ, n'ɩɩ sem te cɛsʋʋ. Ar laʋ n'ɩɩ ra sem wonte wɛ kɔhen alʋate nte taa na.
40016004	Kɔhen ñan yera mpa pe cii sɛ wa tenke Asɛ receel na, wa cii sɛ wa na hampate lakerɔ nɛnkar-ɔ ka wʋlʋ sɛ me cepate lii n'Asɛ cal. ?Ʋ ta ci wonte tal Sonase na, Asɛ ra yeʋ s'a na hampate lakerɔ nɛnkar-ɔ ka wʋlʋ nter." Yeesu wʋte sempe n'ʋ kper wonte na, ɩ yeʋ-wa n'ɩ rɛ.
40016005	Yeesu waratenkera tase apʋ leem na kpilu ka wonte na, wa sɛɛ, wa ta sʋ kpɔnen.
40016006	Yeesu cɛse-wa sɛ: "!Ɩɩ kpa mɩ tɛ-ɔ Fariisii akpar taa ñempa, na Satusee akpar taa ñempa kpɔnʋ kɔɔr rɛɛ."
40016007	Ɩ waratenkera cɔ nɩ wa wɔsʋ remaŋ sɛ: "Đe ta sʋ kpɔnen ka n'ɩ wʋtʋ sempe ya?"
40016008	Yeesu sem wonte wa wɔsʋ-te remaŋ na, n'ɩ wɔse-wa sɛ: "Womɩ pe tisu me rɛɛ-ɔ kpater na, ar lapa n'ɩɩ wɔsʋ remaŋ s'ɩɩ ta sʋ kpɔnen ka nɩ me wʋtʋn-mɩ sempe ya?
40016009	Ɩɩ take nɩʋ te tɛɛ ya? Kpɔnen nɩna ñɩ me cel yera ka cakɔɩsiin hiin nɩna na (5|#000), ɩɩ pe tɛsʋ te rɛɛ ya? Wa tʋwa n'ʋ kaase n'ɩɩ kpeen catekpasɩse ka mmɔ?
40016010	Ɩɩ pe tɛsʋ rerɛ-ɔ kpɔnen ñɩ wɛ leɖe niisiniitisi, ka me cel-ñɩ yera ka cakɔɩsiin hiin nniisa na ya? (4|#000) Wa tʋwa n'ʋ kaase n'ɩɩ kpeen catekpasa ka mmɔ?
40016011	Ar lapa n'ɩɩ pe nɩʋ s'ʋ ta ci kpɔnen ñente rɛɛ-ɔna me wʋtʋn-mɩ? Me siiru-mɩ s'ɩɩ kpa mɩ tɛ-ɔ Fariisii na Satusee akpaya taa ñempa kpɔnʋ kɔɔr rɛɛ."
40016012	Yeesu cɛse ɩ waratenkera semp'ɔ wonte na, wa nɩʋ s'ʋ ta ci kɔɔr nɖe a sʋkʋ-re n'a lake na kpɔnʋ na, nɖe ñente rɛɛ-ɔna. Ama, ɩ wʋtʋn-wa Fariisii na Satusee akpaya taa ñempa wʋlte rɛɛ-ɔna.
40016013	Yeesu tal wont'ɔ wuroo Fiiliipi Seesaree kɔrʋ taa na, ɩ wɔse ɩ waratenkera sɛ: "Yera siiru sɛ m'ɔ Yer Yo, me ci anɔ?"
40016014	Wa wʋsen-ɩ sɛ: "Mpar siiru s'n ci Asɛ leem sɛr San. Nɛmpar s'n ci Eelii. Nɛmpar s'n ci Asɛ tentɛnte rɛser Seereemii. Nɛmpar s'n ci antaʋŋ Asɛ tentɛnte rɛsera taa nɛɛr-ɔna."
40016015	Ka nɩ Yeesu wɔse-wa sɛ: "Mɩ nɩ, mɩ mɔsʋ sɛ me ci anɔ?"
40016016	Siimɔŋ Pɩɛr wʋsen-ɩ sɛ: "N ci Kiriisitu, Asɛ ñɩ wɛ na, ɩ Yo."
40016017	Ka nɩ Yeesu wʋsen-ɩ sɛ: "San yo Siimɔŋ, n nɩʋ lelen, wonte rɛɛ na, tʋfelem mpe n siir-m-pe hen na, ʋ ta ci pe lii n'atɛ-ɔ cee-ɔ yer cal. Ama, me Cii ñɩ wɛ asɛta na, nñɩ yeʋ-na n'n sem-te.
40016018	Ma hen na, me siiru-n s'n ci Pɩɛr, te kutihuɖi kelɛ sɛ wɛɛr. Wɛɛr nɖe rɛɛ-ɔna me kaa sɛ me yeʋ me yera akpar kpɔl. Sem teter kaa sɛ pe ra pɩse sɛ pe laʋ me yera akpar nɖ'ɔ nter.
40016019	Me kaa sɛ me cel-n Asɛ wurti safɩya. Wonte n kaa s'n hɔʋ-te tɛte rɛɛ na, a hɔʋ-te asɛta. Wonte n kaa s'n yeeɖe-te tɛte rɛɛ na, a yeeɖe-te asɛta."
40016020	Yeesu rɔn n'ɩ hɔse-wa sɛ wa ra wʋte-te nɛɛr cal.
40016021	Alʋate nte taa, Yeesu paase ɩ waratenkera wʋlʋʋ ka wonɔn'ɔ ɩ kaa s'ɩ seʋ na, n'ɩ siiru-wa sɛ: "Ʋ mɔna sɛ me wal Seerusalɛm nɩ me tʋ kʋñʋŋ ka ten-ɔ Suiifi ñempa sesɛmpa n'Asɛ laate laara taa sesɛmpa, na Moiisi ñasete wʋlɖa niiŋ taa, n'a kʋ-m. Ama, ayʋken niitisi ñʋŋ ɖɛɛ, me kaa sɛ me hom."
40016022	Ɩ tɛse wʋtʋʋ ka semp'ɔ wonte na, Pɩɛr yaa-ɩ na kpeelɔ rɛɛ n'ɩ yeen-ɩ sɛ: "Acii Sesɛɛ, !Asɛ ra yeʋ n'a laʋ-n sempe."
40016023	Ama, Yeesu cɛl Pɩɛr ka suur n'ɩ siir-ɩ sɛ: "Alʋacii Sataŋ ña, !fɛ me cal, n cii s'n laʋ-m me feete awarkɔ t'ɔna, wonte rɛɛ na, n pe mɔsʋ s'Asɛ mɔsʋ wo na. Ama, n mɔsʋ se yer kena."
40016024	Ʋ fɛ, Yeesu siir ɩ waratenkera sɛ: "Nne yer cii s'ɩ tenke me wara, !ɩ kisi wonte ɩ tɛnʋ cii-te na, n'ɩ waa ɩ k-akantemer n'ɩ tenke-m,
40016025	wonte rɛɛ na, woñɩ cii s'ɩ tɛlse ɩ fiisu na, ɩ kaa s'ɩ leese-kʋ, nɩ woñɩ seke me rɛɛ na, ɩ tɛlsʋ-kʋ.
40016026	Ʋ tasʋ yer ka wɔ s'ɩ hiiu tɛte rɛɛ sauti ka te ten-ɔ ɩ leese ɩ fiisu? Nter wɛ ka yer pɩsʋ s'ɩ cel-te n'ɩ yaʋ ɩ leesɔ na?
40016027	Tʋfelem, ʋ kaase cekɔ sɛ Yer Yo kan na ka Cii hampate, na ɩ tirira. Ayʋkʋ nkʋ, ka kaa sɛ ka rɛte yer se yer ka wonte ɩ laʋ-te na, te rɛɛ.
40016028	Me siiru-mɩ tʋfelem kena, nɛmpar wɛ mɩ t'ɔ cee ñɩ hen-ɔ wa ra seʋ se fɛ nɩ Yer Yo kan ka wurti taa."
40017001	Ʋ laʋ ayʋken ka leɖe ka wonte na, Yeesu sʋ Pɩɛr na Sake, na lɛ ritafal San, n'ɩ wan-wa wa receel-ɔ wʋʋ cekpɔlʋ ñuŋ taa.
40017002	Ɩ tɛnʋ lɔse wa ñesa taa, n'ɩ ñesa taa mɛtelʋ mɛlamɛla se mɩse. Ɩ wɔwen wʋse cehʋlemen ɖekasenkasen se hʋlmɩn.
40017003	Ɩ waratenkera mp'ɔ wa nautisi, wa na Moiisi na Eelii ka, wa lii wa rɛɛ nɩ wa-n'Yeesu wa wʋtʋ.
40017004	Pɩɛr tam Yeesu sɛ: "Acii Sesɛɛ, ʋ sar sɛ re cɔ cee. ?N cii, me kaa cukin ka niitisi, ñ'ɔ kʋɖemʋ, Moiisi ka kʋɖemʋ, Eelii ka nɛnkʋr."
40017005	Ɩ wɛ n'ɩ wʋtʋ semp'ɔ wonte na, tuŋ wʋnte nɛnter kan ka te mɛtelʋ mɛlamɛla, te husi wa rɛɛ. Wa nɩʋ wʋtɔ na tuŋ wʋnte nte taa sɛ: "Yer ñɩ hen ci-na me Yo nka me wɛ-ka lu ka ten na. Nka yeke-na n'ʋ kake me taa. !Ɩɩ co-na-ka."
40017006	Ɩ waratenkera nɩʋ wʋtɔ nka semp'ɔ wonte na, nafate kpa-wa, nɩ wa wɔm wa ñesa n'atɛ.
40017007	Yeesu tiisi n'ɩ kpɛʋn-wa n'ɩ teeken-wa n'ɩ tam sɛ: "!Ɩɩ kʋr. !Nafate ra kpa-mɩ."
40017008	Wa kʋse wa ñesa nɩ wa na Yeesu kena ɩ receel.
40017009	Wa kʋren na wʋʋ rɛɛ-ɔ wonte wa tiki na, Yeesu tam-wa sɛ: "!Ɩɩ ra siir yer-ɔ wonte ɩɩ na-te hen na, n'ʋ rɛ n'ʋ tal ayʋkʋ nkʋ Yer Yo kaa sɛ ka hom aseɖa taa na."
40017010	Yeesu waratenkera mpa wɔse-ɩ sɛ: "Ar lapa nɩ Moiisi ñasete wʋlɖa siiru s'ʋ mɔna s'Eelii kan nɛl?"
40017011	Ɩ wʋsen-wa sɛ: "Tʋfelem, ʋ mɔna s'Eelii kan n'ɩ rɔn te ten fɛ nɩ.
40017012	Ama, me siiru-mɩ s'Eelii teem kanɖe, nɩ yera ta sem-ɩ nɩ wa laʋ-ɩ wonte wa cii-te na. Wa kaa sɛ wa laʋ Yer Yo ka kʋñʋŋ semp'ɔna rerɛ."
40017013	Ɩ wʋte semp'ɔ wonte na, ɩ waratenkera tenke wa sem s'ɩ wʋtʋ Asɛ leem sɛr San ñente kena.
40017014	Wa tal yera akpiɖi t'ɔ wonte na, yer nɛɛr tiisi n'ɩ kpɛʋn Yeesu, n'ɩ kur ɩ renkpa rɛɛ-ɔ ɩ ñesa taa,
40017015	n'ɩ siir-ɩ sɛ: "Acii Sesɛɛ, !na me yo kʋñʋŋ. Ka seke temer kena n'ʋ carʋ-ka ten. Ka feetʋ tamtam ka min taa na leem taa.
40017016	Me kan-ka n waratenkera cal, wa ta pɩse sɛ wa kʋse-ka."
40017017	Yeesu tam sɛ: "Kɔhen ñanciina mɩ hen na, ɩɩ pe tisu Asɛ rɛɛ-ɔ atisu laa. Ʋ kaase alʋate ka mmɔ sɛ me cɔ na-mɩ? Alʋate ka mmɔ, me kaa sɛ me hɛse me hɔɔr ka mɩ rɛɛ? !Ɩɩ kan yo nk'ɔ cee ñɩ hen."
40017018	A kan yo nk'ɔ wonte na, Yeesu fete alʋʋ ka reen ka ten, kʋ lii yo nka taa n'ʋ tenke n'ʋ fɛ ka rɛɛ-ɔ taman kʋɖem.
40017019	Ɩ waratenkera tiisi wa kpɛʋn-ɩ, wa receel wa wɔse-ɩ sɛ: "Ar lapa ra ta pɩse sɛ ra rʋn alʋʋ nkʋ?"
40017020	Yeesu wʋsen-wa sɛ: "Ɩɩ ta pɩse, wonte rɛɛ na, ɩɩ ta tisi me rɛɛ-ɔ kpater. Me siiru-mɩ tʋfelem kena, nne ɩɩ tisi me rɛɛ-ɔ atɛrɩte se sɔka wiir wɛ atɛrɩɔ ka wo na, ?pa ɩɩ ta tam wʋʋ nkʋ sɛ: '!Kʋr renaa, n'n maa apʋ leem taa', kʋ kaa sɛ kʋ kʋr. Ɩɩ kaa s'ɩɩ pɩse te ten.
40017021	(?Ʋ ta ci Asɛ sɛɛrte, na nɔ hɔpe receel ɖɛɛ, ɩɩ ra pɩse s'ɩɩ rʋn alʋʋ nkʋ.)"
40017022	Ayʋkʋ nɛnkʋr Yeesu na ɩ waratenkera, wa kpol wa ten-ɔ Kaliilee kɔrʋ taa, Yeesu siir-wa sɛ: "A kaa s'a maase Yer Yo ka yera niiŋ taa,
40017023	wa kʋ-ka. Ama, ayʋken niitisi ñʋŋ ɖɛɛ, Asɛ kaa s'ɩ wose-ka." Ɩ wʋte semp'ɔ wonte na, ʋ tɛɖe ɩ waratenkera hɔya t'ɔ ten.
40017024	Yeesu na ɩ waratenkera, wa tal Kapɛrnaum kɔrʋ t'ɔ wonte na, wompa mʋ Asɛ rɛɔ taa lampʋ na, wa kan Pɩɛr cal, wa wɔse-ɩ sɛ: "Mɩ Cii pe rɛtʋ Asɛ rɛɔ lampʋ na?"
40017025	Pɩɛr tam sɛ: "Ɩ rɛtʋ-kʋ." Pɩɛr sɩ rɛɔ t'ɔ wonte s'ɩ siir-te Yeesu na, ɩ tenke n'ɩ lɛte-ɩ sɛ: "Siimɔŋ, ña mɔsʋ semɔ? Ʋ mɔna s'anɔ rɛte lampʋ ka tɛte rɛɛ wursi? Kɔren taa yera na, yaa ankɔma?"
40017026	Pɩɛr tam sɛ: "Ankɔma." Yeesu siir-ɩ sɛ: "Tʋfelem. Sempe, ʋ ta mɔna sɛ kɔren taa yera rɛte lampʋ.
40017027	Đe ra yeʋ s'ʋ wɩ yera mpa taa. Nte rɛɛ-ɔna, me kaa sɛ me tir-n, n'n wal apʋ leem taa n'n tɛ tuna ñemer ka pe taa. Tunɖi nɖe n kaa s'n kpa-re kiɖinkiɖin na, !hul ɖe nɔ, n'n nɔɔn warase ka renaa. !Sʋ warase nse, n'n ɖɛte ma-n'ña, ɖe lampʋ."
40018001	Alʋate nte taa, Yeesu waratenkera tiisi wa kpɛʋn-ɩ, wa wɔse-ɩ sɛ: "Anɔ ci sesɛɛ k'Asɛ wurti taa?"
40018002	Yeesu yaa yo cunko n'ɩ sese-ka wa ñesa taa, n'ɩ tam sɛ:
40018003	"Me siiru-mɩ tʋfelem kena, ?ɩɩ ta cɛl mɩ tɛ n'Asɛ rɛɛ s'ɩɩ wʋse se wiisi, ɩɩ ra sɩ Asɛ wurti taa.
40018004	Woñɩ pe wʋlʋ ɩ tɛ n'ɩ lake se yo nka na, nñɩ ci-na sesɛɛ k'Asɛ wurti taa.
40018005	Woñɩ mʋ yo cunko se yo nka na me ñuŋ ɖɛɛ na, ɩ mʋ m'ɔna.
40018006	"Woñɩ lake sɛ yo kʋɖemɔ feete awarkɔ t'ɔ ka tisi me rɛɛ na, ʋ ka sara n'ʋ kel s'a hɔʋ ɩ lu tɛɛ-ɔ namer cepar, n'a maase-ɩ apʋ leem taa.
40018007	Tɛte rɛɛ yera kaa sɛ wa na wahala, wonte rɛɛ na, nɛmpar wɛ ka, wa lake nɩ wa raana feetʋ awarkase taa. Yera kaa sɛ wa lake semp'ɔna. Ama, yer ñɩ lake s'ɩ rʋntɩ feete awarkɔ taa na, ɩ kaa s'ɩ na wahala.
40018008	?N niiŋ lake-na-n s'n feetʋ awarkɔ taa, !pɛl-ya n'n wɛɖe-ya. ?N nankpɔŋ lake-na-n s'n feetʋ awarkɔ taa, !pɛl-ka n'n wɛɖe-ka. ?N hiiu Asɛ Fiisu nkʋ tam akperʋ na, na niiŋ kʋɖemɩ, nawʋr nankpɔŋ kʋɖemɔ, ʋ sara n'ʋ kel s'n cɔ na n niiŋ ka ya ten, na n naase ka se ten, n'a wal n'a wɛɖe-n min ñɩ pe rʋŋ arem na, ñɩ taa.
40018009	?N ñeser lake-na-n s'n feetʋ awarkɔ taa, !lese-re n'n wɛɖe-re. ?N hiiu Asɛ Fiisu nkʋ tam akperʋ na, na ñesekpɛʋ, ʋ sara n'ʋ kel s'n cɔ na n ñesa ka ya naal n'a wal n'a wɛɖe-n min ñɩ pe rʋŋ arem na, ñɩ taa.
40018010	"!Ɩɩ laʋ sarte, n'ɩɩ ra pɛ wiisi ns'ɔ te tɛ. Me siiru-mɩ, me Cii ñɩ wɛ asɛta na, ɩ tirira mpa ɩ tir-wa sɛ wa ñel se rɛɛ na, wa wɛ ɩ ñesa t'ɔ ayʋkʋ s'ayʋkʋ,
40018011	(wonte rɛɛ na, Yer Yo kampa sɛ ka tɛlse wompa leepa na, mp'ɔna.)
40018012	?Yer wɛ mɛɛsiin ka cakɔɩsii, nɩ ñɩ taa kʋɖem leepa, ɩ kaa s'ɩ laʋ senɔ? Ɩ ra yeʋ mɛɛsiin ñɩ kaasa ka ñɩ wɛ hiin nakʋ na nakʋ na, ka wuro rɛɛ s'ɩ cii mɛɛsii kʋɖem ñɩ leepa na ya?
40018013	?Ɩ cii-ɩ n'ɩ na-ɩ, me pe tɛkʋ-mɩ, ʋ kaa s'ʋ kɔ ɩ t'ɔ ten-ɔ ɩ rɛɛ, n'ʋ kelen mɛɛsiin ñɩ ka kaasa ka ñɩ ta leeʋ na.
40018014	Semp'ɔna, mɩ Cii ñɩ wɛ asɛta na, ɩ pe cii sɛ pa yo nɛnkar leeʋ.
40018015	"?N ɖʋntɩ nɛɛr laʋ-n awarkɔ nɛnkar, !wal n'n na-ɩ n'n wʋl-ɩ wonte ɩ laʋ-n-te na, ka mɩ naʋl taa. ?Ɩ nɩʋ na-n, ʋ sara, n cɛl n ɖʋntɩ hɔɔr na n ɖɛɛ.
40018016	Ama, nne ɩ kisa s'ɩ ra nɩʋ na-n, !wal n'n sʋ yer kʋɖem, nawʋr yera naʋl sɛ wa senɖe n wara s'a maa Asɛ tekara t'ɔ wo na sɛ: 'Pa tentɛnte nte na, ʋ mɔna sɛ yera naʋl nawʋr nautisi senɖe te wara.'
40018017	?Ɩ tasʋ kisuu s'ɩ ra nɩʋ na-wa, !n siir-te me yera akpar. ?Ɩ kisa s'ɩ ra nɩʋ na-re, !n ñel-ɩ s'ɩ wɛ se woñɩ ta ci Suiifi tɩ, nawʋr lampʋ mʋr na.
40018018	"Me siiru-mɩ tʋfelem kena, wonte ɩɩ hɔke-te tɛte rɛɛ-ɔ cee na, a hɔke-te asɛta. Wonte ɩɩ yeeɖʋ-te tɛte rɛɛ-ɔ cee na, a yeeɖʋ-te asɛta.
40018019	Me siiru-mɩ rerɛ sɛ, nne mɩ taa yera naʋl nɩʋ na rem'ɔ tɛte nte rɛɛ-ɔ cee sɛ wa fa nter-ɔ me Cii ñɩ wɛ asɛta na, ɩ kaa s'ɩ ha-wa-te,
40018020	wonte rɛɛ na, awɔr nɖe taa, yera naʋl nawʋr nautisi, wa kpol na me yeɖe rɛɛ na, me wɛ wa hɛkʋ taa."
40018021	Yeesu wʋte sempe n'ʋ kper wonte na, Pɩɛr tiisi n'ɩ kpɛʋn-ɩ n'ɩ wɔse-ɩ sɛ: "Acii Sesɛɛ, ?me rʋntɩ warke-m, me tɩsen-ɩ taman mmɔ? Taman leɖe nasenautisi ya?"
40018022	Yeesu wʋsen-ɩ sɛ: "Aɩ, me pe siiru-n s'n tɩsen-ɩ taman leɖe nasenautisi receel-ɔna. Ama, me cii s'n tɩsen-ɩ taman hiin leɖe niisiniitisi ka taman leɖe nasenautisi rɛɛ."
40018023	Nte rɛɛ-ɔna, ɩ siir-wa sɛ: "!Ɩɩ na wonte Asɛ wurti nʋsen-te na, nt'ɔlɛ s'ayʋkʋ nɛnkʋr wuroo nɛnkar rɩ ka taa sɛ ka yeʋ nɩ ka temerlaɖa kalʋ warase sɛ ka na wa hiiu mmɔ.
40018024	Ka paase kalʋʋ ka wonte na, a kan-ka temerlaɖe nɛɛr-ɔ lɛ tʋ ka kʋmer ka warase ka tɛmpe tɛmpe.
40018025	Yer ñɩ ka ta tan wʋr s'ɩ rɛte ɩ kʋmer nɖe. Ɩ cii tam s'a kpa-ɩ n'a wɛte-ɩ se kpankɔ na ɩ yal, na ɩ wiisi, na wonte ten ɩ wɛ-te na, n'a pɩse n'a rɛte kʋmer nɖe, fɛ nɩ re kper.
40018026	Ka temerlaɖe ñɩ kur ɩ renkpa rɛɛ-ɔ ka tɛɛ, n'ɩ cɛrʋ-ka sɛ: 'Acii, !hɛse n hɔɔr na-m, me kaa sɛ me rɛte-n n kʋmer ka re ten.'
40018027	Ka ñente-ɩ nɩ ka tɩsen-ɩ kʋmer nɖe nɩ ka yeʋ-ɩ s'ɩ kpeem.
40018028	Temerlaɖe ñɩ lii n'ɩ katen ɩ rʋntɩ ka ñɩ-n'lɛ, wa lake temer k'awɔr kʋɖemer taa. Lɛ tʋ ɩ warase ka cekɔ kena. Ɩ katen-lɛ semp'ɔ wonte na, ɩ kpa-lɛ lu tɛɛ n'ɩ ñaase recem, lɛ pe pɩsʋ sɛ lɛ yiisi n'ɩ siir-lɛ sɛ: '!Đɛte-m me kʋmer.'
40018029	Ɩ rʋntɩ ñɩ kur ɩ renkpa rɛɛ n'ɩ cɛr-ɩ sɛ: 'Acii, !hɛse n hɔɔr na-m, me kaa sɛ me rɛte-n n kʋmer.'
40018030	Ama, afal ñɩ pe nɩʋ wonte ɩ rʋntɩ ñɩ siiru-ɩ-te na. Ɩ yeʋ n'a kpa-ɩ sarka n'ɩ rɛ n'ɩ rɛte ɩ kʋmer nɖe.
40018031	Temerlaɖa nɛmpar na wonte ɩ laʋ-te na, ʋ ta laʋ-wa lelen nɩ wa wal wa siir wonte ten ɩ lapa na, ka wa cii.
40018032	Ka nɩ wa cii ñɩ yaa temerlaɖe ñɩ n'ɩ siir-ɩ sɛ: 'Ñan temerlaɖe ña, me tɩsen-n n kʋmer, wonte rɛɛ na, n cɛr-m sɛ me tɩsen-n-ɖe.
40018033	Ʋ ka ta mɔna s'n na n ɖʋntɩ kʋñʋŋ se me na n kʋñʋŋ ka wo na ya?'
40018034	Ʋ saa wa cii taa rekatekate, n'ɩ re-ɩ sarka s'a hɔm-ɩ renɖe n'ʋ rɛ n'ʋ tal alʋate nte taa, ɩ kaa s'ɩ rɛte kʋmer nɖe re kper na."
40018035	Yeesu tase siiruu sɛ: "Woñɩ pe cii s'ɩ tɩsen ɩ rʋntɩ na ɩ hɔɔr ka re ten na, me Cii ñɩ wɛ n'asɛta na, ɩ kaa s'ɩ laʋ-ɩ semp'ɔna."
40019001	Yeesu wʋl tentɛnte nte n'ʋ kper wonte na, ɩ kʋr Kaliilee kɔrʋ taa n'ɩ wal na Sutee kɔrʋ taa. Kʋ-l wɛ na Surtɛŋ carɔ war'ɔna.
40019002	Yera akpila tʋnkʋ-ɩ n'ɩ kʋsʋ wa wɩsetɩna.
40019003	Fariisii akpar taa ñempa nɛmpar tiisi wa kpɛʋn Yeesu sɛ wa take-ɩ. Wa wɔse-ɩ sɛ: "Đa ñasete ha ñempʋ sɛ yer rʋn ɩ yal ka fala ya?"
40019004	Yeesu wʋsen-wa sɛ: "Ɩɩ ta kal wonte a maa-te Asɛ tekara taa na kɛ? 'Kiɖinkiɖin Asɛ laʋ apal na yal,
40019005	n'ɩ tam sɛ: "Apal kaa s'ɩ lii, ɩ cii na ɩ rii wa cal, ñɩ-n'ɩ yal, wa cɔ remaŋ cal, nɩ wa naʋl ñɩ wa wʋse yer kʋɖem." '
40019006	Semp'ɔna, wa tan yera naʋl. Ama, wa wʋse yer kʋɖem kena. Sempe na, !yer ra yase wonte Asɛ kpirsi-te na."
40019007	Fariisii akpar taa ñempa wɔse-ɩ sɛ: "Ar lapa Moiisi ha ñempʋ sɛ, ?Yer cii s'ɩ rʋn ɩ yal, !ɩ maa-ɩ tekara ka nɛl fɛ n'ɩ rʋn-ɩ?"
40019008	Yeesu tam sɛ: "Mɩ hɔya reen ɖɛɛ-ɔna ɩ ha-mɩ ñempʋ s'ɩɩ rʋnʋ-wa. Ama, tɛte lape akiɖino rɛɛ, ʋ ka ta tan semp'ɔna.
40019009	Me siiru-mɩ sɛ, nne yer ta rʋn ɩ yal s'ɩ pe cake rehɛɛ kena n'ɩ kan yal cefalʋ, ɩ laʋ ayaɖete kena."
40019010	Yeesu waratenkera tam sɛ: "?Ʋ wɛ sempe, ʋ sara n'ʋ kel sɛ yer ra kan yal."
40019011	Yeesu wʋsen-wa sɛ: "Yera ten ɖa pɩse sɛ wa tisi wonte mɩ siiru-te na. Ama, wompa Asɛ ha-wa sɛ wa pɩse na, mpa receel pɩsʋ-na.
40019012	Wonte yeke nɛmpar sɛ wa ra kan yal na, te tan nɔ. Nɛmpar hen na, a lel-wa alelase kena. Nɛmpar hen na, yera wampa laʋ na-wa, wa wʋse alelase. Nɛmpar rerɛ hen na, wa-l pe kɔn yalaa k'Asɛ wurti rɛɛ-ɔna. Woñɩ pɩsʋ s'ɩ tisi wʋlte nte na, !ɩ tisi."
40019013	Yera nɛmpar kan wiisi ka Yeesu cal s'ɩ re ɩ niiŋ ka se rɛɛ n'ɩ sɛɛ Asɛ s'ɩ laʋ-se sarte. Ama, ɩ waratenkera fete-wa.
40019014	Ka nɩ Yeesu tam sɛ: "!Ɩɩ yeʋ wiisi, !se kan na me rɛɛ, n'ɩɩ ra hom-se, wonte rɛɛ na, wompa wɛ se wiisi nse na, mpa kɔŋ-na sɛ wa sɩ Asɛ wurti taa."
40019015	Ɩ re ɩ niiŋ ka wiisi nse rɛɛ n'ɩ sɛɛ Asɛ s'ɩ laʋ-se sarte fɛ n'ɩ kʋr n'ɩ rɛ.
40019016	Yer nɛɛr tiisi n'ɩ kpɛʋn Yeesu n'ɩ wɔse-ɩ sɛ: "Wʋlɖe, ʋ mɔna sɛ me laʋ senɔ n'ʋ sar, fɛ nɩ me hiiu fiisu nkʋ tam akperʋ na?"
40019017	Yeesu wʋsen-ɩ sɛ: "Ar lapa n'n wɔse-m sarteñente rɛɛ? Asɛ receel ci-na sartetɩ. Ama, ?n cii s'n hiiu fiisu nkʋ tam akperʋ na, !ñam Moiisi ñasete."
40019018	Yer ñɩ wɔse-ɩ sɛ: "Ñasete wontɔ?" Yeesu wʋsen-ɩ sɛ: "!Đa kʋ yer. !Đa laʋ ayaɖete. !Đa mɩl. !Đa hɔʋ tentarɩr ka nɛɛr rɛɛ.
40019019	!Ha n cii, na n ɖii ka ñamte. !Laʋ n ɖʋntɩ ka lu s'n wɛ n tɛ-ɔ lu ka wo na."
40019020	Afapee nka siir-ɩ sɛ: "Me ñam ñasete nt'ɔ te ten. Ʋ mɔna sɛ me laʋ wɔ rerɛ?"
40019021	Yeesu wʋsen-ka sɛ: "Nne n cii s'n wʋse sartetɩ, !wal n'n wɛte wonte ten n wɛ-te na, n'n ha te warase k'ahʋsa. Đenaa na, n wɛ na sauti k'asɛta, fɛ n'n kan n'n tenke-m."
40019022	Ama, afapee nka nɩʋ tentɛnte nte semp'ɔ wonte na, ka rɛ ka, ʋ tɛɖe ka t'ɔ ten, wonte rɛɛ na, n nɔɔn ka wɛ sauti ka paa.
40019023	Yeesu siir ɩ waratenkera sɛ: "Me siiru-mɩ tʋfelem kena, ʋ wɛ kaaɖe ka ten sɛ sau sɩ Asɛ wurti taa.
40019024	Me tasʋ mɩ siiruu rerɛ-ɔ nte ñɩ hen. Ʋ wɛ kaaɖe sɛ sau sɩ Asɛ wurti taa, n'ʋ kel sɛ kɔnkakpɔna sɩ na cecaʋ wʋ."
40019025	Ɩ waratenkera nɩʋ semp'ɔ wonte na, ʋ laʋ-wa reyaʋ nɩ wa tam sɛ: "Anɔ pɩsʋ s'ɩ tɛl hen?"
40019026	Yeesu ñel-wa n'ɩ siir-wa sɛ: "Ʋ wɛ kaaɖe na yera. Ama, Asɛ pɩsʋ-te ten. Yera ra pɩse sɛ wa tɛlse wa tɛ. Ama, Asɛ pɩsʋ te ten."
40019027	Đen'ɔna, Pɩɛr wɔse-ɩ sɛ: "!N na, ɖa kʋra nɩ ra yeʋ te ten nɩ ra tenke-n. Đe kaa sɛ re hiiu wɔ?"
40019028	Yeesu wʋsen-wa sɛ: "Me siiru-mɩ tʋfelem kena, Yer Yo kaa sɛ ka cɔ ka hampate wurti kpeeɖe rɛɛ-ɔ wonte na, mɩ-ɔ mɩ hiiu na naʋl ñɩ, ɩɩ kaa s'ɩɩ cɔ rerɛ-ɔ wurti kpeelɩ rɛɛ, s'ɩɩ hʋ na Iiseraɛl nantilii nya wɛ hiiu na naal na, ya rɛɛ yera.
40019029	N naken wompa kʋrʋ wa rɛse, nawʋr wa rɛafala, na wa rɛwiila, na wa ciina, na wa riina, na wa wiisi, na wa sɩɩn ka me rɛɛ na, wa kaa sɛ wa hiiu wa tɛ-ɔ tɛmpe n'ʋ kel, nɩ wa hiiu fiisu nkʋ tam akperʋ na.
40019030	Ama, wompa wɛ ñesa taa na, wa taa kpater kaa sɛ wa wʋse wara, nɩ wompa wɛ wara na, wa taa kpater kaa sɛ wa rɛ ñesa taa.
40020001	"!Ɩɩ na wonte Asɛ wurti nʋsen-te na. Te nʋsen yer nɛɛr-ɔ ɩ lii ntaʋŋ tɛɛ-ɔ lɛnlɛn, n'ɩ cii paaciina sɛ wa wal ɩ sɩɩʋ taa.
40020002	Ñɩ-n'wa, wa nɩʋ na remaŋ sɛ yer se yer kaa s'ɩ mʋ kʋtʋkʋ k'ayʋkʋ kʋɖemʋ temer rɛɛ. Ʋ kper wonte na, ɩ wan-wa ɩ sɩɩʋ nkʋ taa sɛ wa laʋ temer.
40020003	Mɩse kpa asɛt'ɔ wonte na, ɩ tase liiu n'ɩ na yera ka wa senɖe parcii t'ɔ fala.
40020004	Ɩ tam-wa sɛ: 'Mɩ rerɛ, !ɩɩ wal n'ɩɩ laʋ temer ka me sɩɩʋ taa. Me kaa sɛ me rɛte-mɩ temer nɖe ɩɩ laʋ-re na, ɖe warase se wonɔn'ɔ ʋ mɔna na.'
40020005	Wa-l wal nɩ wa-l lake temer. Mɩse ñɔ wonte na, sɩɩʋ nkʋ cii tase liiu n'ɩ yaa nɛmpar. Mɩse ceel wonte na, ɩ tase liiu, ɩ na nɛmpar n'ɩ laʋ kʋɖemte.
40020006	Đaan ɖan wonte na, ɩ lii n'ɩ tase yera nɛmpar naʋ ka wa cɔ fala. Ɩ wɔse-wa sɛ: 'Ar lapa n'ɩɩ cɔ cee ñɩ hen-ɔ fala ka ntaʋŋ tɛɛ n'ʋ rɛ n'ʋ tal ɖaan ñɩ rɛɛ-ɔ ɩɩ pe lake nter?'
40020007	Wa wʋsen-ɩ sɛ: 'Đe cɔ fala, wonte rɛɛ na, yer ta mʋ-ra ɩ temer taa.' Ɩ wʋsen-wa sɛ: 'Sempe, !ɩɩ wal n'ɩɩ laʋ temer ka me sɩɩʋ taa.'
40020008	Đaan ɖan wonte na, sɩɩʋ nkʋ cii siir woñɩ ñelʋ paaciina mpa rɛɛ na sɛ: '!Yaa paaciina mpa, n'n ɖɛte-wa wa warase. !Paase na wompa tɛsen kanɖe na, n'n tɛsen na wompa kiɖin kanɖe na.'
40020009	Wompa kan temer t'ɔ raan ɖɛɛ na, wa mʋ nñ'ɔ kʋtʋkʋ nñ'ɔ kʋtʋkʋ.
40020010	Wompa kan temer t'ɔ lɛnlɛn ka ntaʋŋ tɛɛ na, wa hʋ sɛ wa kaa sɛ wa mʋ n'ʋ kel kʋtʋkʋ. Ama, a kunti n'a cel-wa ten-ɔ kʋtʋkʋ kʋtʋkʋ.
40020011	Wa mʋ warase nse semp'ɔ wonte na, ʋ ta kɔ wa taa, nɩ wa miintu nɩ wa wʋtʋ sɛ:
40020012	'Paaciina mpa kan ɖaan ɖɛɛ na, wa laʋ temer ka lɛɛr kʋɖemer, n'n kunti n ɖɛte ra-n'wa kʋtarʋ na? Nkʋ, ɖa laʋ-na temer ka ntaʋŋ tɛɛ n'ʋ rɛ n'ʋ tal ɖaan ɖɛɛ, nɩ mɩse ñɔ-ra n'ʋ nɩɩ-ra halɩ.'
40020013	Ama, sɩɩʋ nkʋ cii wʋsen wa taa nɛɛr sɛ: 'Me raa, ma-n'ña, ɖe ta nɩʋ na remaŋ s'n lake temer k'ayʋkʋ kʋɖemʋ s'n mʋ kʋtʋkʋ kena ya?
40020014	!Mʋ n warase n'n ɖɛ. Me cii sɛ me ha yer ñɩ me tɛsen ɩ kanʋ ka raan ɖɛɛ na, se me cel ñ'ɔ wo na.
40020015	Me pɩsʋ sɛ me laʋ wonte me cii na, na me warase. Me sarteñente rɛɛ-ɔna n lake ñesesɛmer na?' "
40020016	Yeesu tam sɛ: "Semp'ɔna, wompa ci ñesa taa ñempa na, wa kaa sɛ wa wʋse wara ñempa, nɩ wompa ci wara ñempa na, wa kaa sɛ wa wʋse ñesa taa ñempa."
40020017	Yeesu walʋ Seerusalɛm kɔrʋ t'ɔ wonte na, ɩ sʋ ɩ waratenkera n'ɩ wan-wa kpeelɔ rɛɛ, wa walʋ n'ɩ siiru-wa sɛ:
40020018	"!Ɩɩ na, ɖe walʋ Seerusalɛm kɔrʋ taa s'a sʋ Yer Yo n'a maase-ka Asɛ laate laara taa sesɛmpa, na Moiisi ñasete wʋlɖa niiŋ taa. Wa kaa sɛ wa siir s'a kʋ-ka
40020019	nɩ wa maase-ka wompa ta ci Suiifi ñempa na, wa niiŋ taa, wa-l wonke-ka, wa maʋ-ka kpara, wa kam-ka akantemer rɛɛ, nɩ ka seʋ. Ama, ayʋken niitisi ayʋkʋ rɛɛ, Asɛ kaa s'ɩ wose-ka."
40020020	Fɛ nɩ, Seepeetee wiisi rii tiisi n'ɩ kpɛʋn Yeesu, ñɩ-n'ɩ wiisi. Ɩ kur Yeesu tɛɛ n'ɩ fa-ɩ s'ɩ ha-ɩ nter.
40020021	Yeesu wʋsen-ɩ sɛ: "N cii wɔ?" Ɩ wʋsen-ɩ sɛ: "Me cii s'n yeʋ me wiisi nse wɛ nasel-ɔ cee ñɩ hen na, se cɔ kʋɖemɔ na n mete niiŋ ɖɛɛ, nɛnkar na n nawɩtɩ rɛɛ-ɔ n kaa s'n kam n wurti t'ɔ wonte na."
40020022	Yeesu wʋsen-wa sɛ: "Ɩɩ ta sem wonte ɩɩ fa-te na. Ɩɩ pɩsʋ s'ɩɩ ñee na-m wahala kɔnkɔ nka, me kaa sɛ me ñee na-ka na ya?" Wa wʋsen-ɩ sɛ: "Đe pɩsʋ."
40020023	Yeesu siir-wa sɛ: "Tʋfelem, ɩɩ kaa s'ɩɩ ñee na-m wahala kɔnkɔ. Ama, ma pe lesʋ-na wompa kaa sɛ wa cɔ na me mete niiŋ ɖɛɛ, na me nawɩtɩ rɛɛ na. Wompa Asɛ rɔn awɔɩ nya s'ɩ cel-wa-ya na, ya wɛ mpa rɛɛ-ɔna."
40020024	Ɩ waratenkera hiiu nɛmpar, mpa-l nɩʋ-te semp'ɔ wonte na, wa ñan kpan Seepeetee wiisi nasel nse.
40020025	Ka nɩ Yeesu yaa-wa wa ten n'ɩ siir sɛ: "Ɩɩ sem sɛ kɔren taa wursi ñasʋ se yera rɛɛ, nɩ yera sesɛmpa lake s'a sem sɛ wa wɛ huku.
40020026	Ama, ʋ ta mɔna s'ʋ laʋ semp'ɔ mɩ hɛkʋ taa. Cee hen, ?yer cii s'ɩ wʋse sesɛɛ ka mɩ hɛkʋ taa, ʋ mɔna s'ɩ wʋse mɩ pɔɩ.
40020027	?Mɩ taa nɛɛr cii s'ɩ wʋse kiɖinkiɖintɩ, ʋ mɔna s'ɩ wʋse mɩ kpankɔ
40020028	se Yer Yo wʋse wo na. Ka ta kan s'a laʋ n'a cel-ka. Ama, ka kampa sɛ ka wʋse yera pɔɩ nɩ ka ha ka fiisu nɩ ka yaʋ kpater ñiin."
40020029	Yeesu na ɩ waratenkera, wa lii na Seeriiko kɔrʋ t'ɔ wonte na, yera akpiɖi nɛnɖel tʋnkʋ-ɩ.
40020030	N nɔɔn yeelempa wɛ naʋl-ɔ wa cɔ yapar nɔ. Wa nɩʋ sɛ Yeesu rɛ wonte na, wa ko reen ka ten sɛ: "Acii Sesɛɛ, wuroo Tafiiti yikee, !na r'añʋŋ."
40020031	Akpiɖi nɖe taa yera fetʋ-wa sɛ wa sim. Ama, yeelempa mpa rɔn wa ko reen ka ten sɛ: "Acii Sesɛɛ, wuroo Tafiiti yikee, !na r'añʋŋ."
40020032	Yeesu senɖe n'ɩ yaa-wa n'ɩ wɔse-wa sɛ: "Ɩɩ cii sɛ me laʋ-mɩ wɔ?"
40020033	Wa wʋsen-ɩ sɛ: "Acii Sesɛɛ, !laʋ nɩ ra ñesa pɩse ya na."
40020034	Ʋ laʋ Yeesu ka kʋñʋŋ n'ɩ teeken wa ñesa. Yeelempa mp'ɔ wa naʋl, wa tenke wa na, nɩ wa tʋnkʋ-ɩ.
40021001	Yeesu, na ɩ waratenkera, wa ñʋten Seerusalɛm kɔrʋ t'ɔ wonte na, wa tal Pɛtefasee kɔree taa. Kɔree nka wɛ wʋʋ nɛnkʋr rɛɛ-ɔ a yaa-kʋ s'Oliifi teen wʋʋ. Wa tal ɖen'ɔ wonte na, Yeesu tir ɩ ñesa t'ɔ ɩ waratenkera ka naʋl,
40021002	n'ɩ tam-wa sɛ: "!Ɩɩ wal kɔree nka wɛ mɩ ñesa taa hen na. Ɩɩ walʋ s'ɩɩ nɔɔn wonkɔ yal k'a tam-ka, ka-n'ka yo. !Ɩɩ yeeɖe-ka n'ɩɩ kan-m-se.
40021003	?Yer wɔse-mɩ nter, !ɩɩ wʋsen-ɩ sɛ: 'Acii Sesɛɛ cii-na-se.' ?Ɩɩ tam sempe, a tʋnkʋ s'a cel-mɩ-se. n'ɩɩ kan-m."
40021004	Ʋ laʋ sempe se fɛ nɩ wonte Asɛ tentɛnte rɛser ka siir-te na, te laʋ. Nt'ɔlɛ sɛ:
40021005	"!Ɩɩ siir Sɩɔŋ ñempa sɛ: '!Ɩɩ na, mɩ wuroo kelɛ ka kɔŋ na mɩ rɛɛ. Ka hɔɔr taa sara, nɩ ka cɔ wonkɔ yal na ka yo, wa rɛɛ.' "
40021006	Yeesu waratenkera wal, wa laʋ s'ɩ ka tam sɛ wa laʋ wonɔn'ɔna.
40021007	Wa kan wonkɔ, na ka yo nɩ wa wɔ wa wɔwen ka wonkɔ, na ka yo, wa rɛɛ, nɩ Yeesu kpa n'ɩ cɔ.
40021008	Yera ha Yeesu ka ñamte, wa sʋkʋ wa wɔwen nɩ wa wɔ-ñɩ yapar taa, nɛmpar pɛlʋ teen ahuliisi, wa rɩ-se re taa s'ɩ wal wa rɛɛ.
40021009	Yera mpa walʋ Yeesu ñesa taa na, na wompa tʋnkʋ ɩ wara na, wa ko sɛ: "!Hosana ka wuroo Tafiiti yikee rɛɛ. !Acii Sesɛɛ laʋ sarte ka woñɩ kɔŋ ɩ yeɖe rɛɛ na. !Hosana k'asɛta."
40021010	Yeesu sɩ Seerusalɛm kɔrʋ t'ɔ wonte na, kɔrʋ taa yera ka wa ten, wa rɛ rem'ɔ cala cala. Wa wɔsʋ remaŋ sɛ: "Yer ñɩ ci anɔ kelɛ?"
40021011	Yera ko wa ten sɛ: "Asɛ tentɛnte rɛser ñɩ kʋren na, Nasarɛte kɔree nka wɛ Kaliilee kɔrʋ taa na, nñ'ɔna."
40021012	Yeesu sɩ Asɛ rɛɔ tɔŋ ɖɛɛ n'ɩ rʋn wɛtera, na yaɖa ka rɛɔ nka taa. Ɩ kul warase lɔsera taapa n'alɔnkukuna wɛtera kpeelɩ rerɛ.
40021013	Fɛ n'ɩ siir-wa sɛ: "A maa Asɛ tentɛnte taa sɛ: 'A kaa s'a yaa me rɛɔ sɛ sɛɛrte rɛɔ.' Ama mɩ, mɩ kunti mɩ wʋsen-ka mɩlem ɖɛɔ."
40021014	Yeelempa n'aruka wa tiisi wa kpɛʋn Yeesu k'Asɛ rɛɔ taa, n'ɩ kʋse-wa.
40021015	Asɛ laate laara taa sesɛmpa, na Moiisi ñasete wʋlɖa, wa na wonte Yeesu lake-te nɩ te lake yera reyaʋ na, wa nɩʋ wiisi ka se ko Asɛ rɛɔ taa sɛ: "Hosana ka wuroo Tafiiti yikee rɛɛ." Wa nɩʋ-te semp'ɔ wonte na, ʋ saa wa t'ɔ Yeesu rɛɛ.
40021016	Ka nɩ wa wɔse-ɩ sɛ: "N nɩʋ wonte se wʋtʋ na ya?" Yeesu wʋsen-wa sɛ: "Aaʋ, me nɩʋ. Ɩɩ ta kal-te Asɛ tekara taa sɛ: 'N lapa nɩ wiisi atɛɖewa n'alɩse, wa wɔr-n.' ya?"
40021017	Yeesu wʋten-wa semp'ɔ wonte na, ɩ kʋr wa cal n'ɩ lii Seerusalɛm kɔrʋ taa, n'ɩ rɛ n'ɩ wal na Peetanii kɔree taa s'ɩ henɖe renaa.
40021018	Ceer ʋ hom wont'ɔ ntaʋŋ tɛɛ-ɔ lɛnlɛn na, Yeesu wʋsʋ na Seerusalɛm kɔrʋ taa, nɩ ñʋse kʋ-ɩ.
40021019	Ɩ na amenkalee ka ñempʋ nɔ, n'ɩ tiisi n'ɩ kpɛʋn-ka s'ɩ na haa ɩ ra hiiu wʋr-ɔ ka rɛɛ s'ɩ tʋ ya. Ɩ kunti n'ɩ nɔɔn haate kena te receel. Pa amenkaɖe kʋɖemer ta lel. Ɩ tam-ka sɛ: "!N kuntu s'n ɖa lel pa amenkaɖe kʋɖemer k'alelʋ." Ɩ tam semp'ɔ wonte na, amenkalee nka tenke ka wʋl.
40021020	Ɩ waratenkera na semp'ɔ wonte na, ʋ laʋ-wa reyaʋ nɩ wa wɔse-ɩ sɛ: "Ʋ laʋ senɔ n'amenkalee nka tenke ka wʋl kɔhen kɔhen?"
40021021	Yeesu wʋsen-wa sɛ: "Me siiru-mɩ tʋfelem kena, nne ɩɩ tisu me tentɛnte rɛɛ n'nter pe kaasʋ mɩ taa, ʋ ta ci wonte me laʋ-te amenkalee nka hen na, nte receel-ɔna, ɩɩ pɩsʋ s'ɩɩ laʋ. Ama, ɩɩ pɩsʋ s'ɩɩ tam wʋʋ nkʋ sɛ: '!Kʋr renaa n'n maa apʋ leem taa.' Asɛ kaa s'ɩ yeʋ nɩ kʋ kʋr.
40021022	Asɛ kaa s'ɩ cel-mɩ wonte ten ɩɩ fa-ɩ-te ka ɩɩ pe takʋ mɩ taa na."
40021023	Yeesu sɩ Asɛ rɛɔ taa n'ɩ wʋlʋ Asɛ tentɛnte ka wonte na, Asɛ laate laara taa sesɛmpa, na Suiifi ñempa sesɛmpa, wa tiisi, wa kpɛʋn-ɩ wa wɔse-ɩ sɛ: "Na huku wonkʋ rɛɛ-ɔ n lake te ten ñɩ? Anɔ ha-n huku nkʋ?"
40021024	Yeesu wʋsen-wa sɛ: "Ma rerɛ, me kaa sɛ me wɔse-mɩ wʋtɔ kʋɖemɔ. Nne ɩɩ pɩsa n'ɩɩ wʋsen-m-ka, fɛ nɩ me siir-mɩ woñɩ ha-m huku, me lake te ten ñɩ sempe na.
40021025	Anɔ tir San s'ɩ limsi yera ka leem taa? Asɛ ya, yera?" Wa pe na sɛ wa siiru senɔ. Wa mɔsʋ wa taa wa siiru remaŋ sɛ: "Nne re wʋsen-ɩ s'Asɛ tir na-ɩ, ɩ kaa s'ɩ wɔse-ra sɛ re ta tisi San ñɩ rɛɛ semɔ?
40021026	Ama, ?ɖe wʋsen-ɩ sɛ, yera tir na-ɩ, ʋ mɔna sɛ re see yera akpiɖi nɖe, wonte rɛɛ na, wa ten wa siiru sɛ San ka ci Asɛ tentɛnte rɛser kena."
40021027	Ka nɩ wa wʋsen Yeesu sɛ: "Đe ta sem." Ɩ wʋsen-wa rerɛ sɛ: "Ma rerɛ, me ra siir-mɩ woñɩ ha-m huku nɩ me lake te ten ñɩ na."
40021028	Yeesu tase Asɛ laate laara taa sesɛmpa na Suiifi ñempa sesɛmpa wɔsʋʋ sɛ: "Ɩɩ mɔsʋ mɩ taa senɔ nte ñɩ hen ɖɛɛ? Yer nɛɛr ka wɛ wiisi ka nasel. Ɩ yaa ɩ k-asanʋyo n'ɩ siir-ka sɛ: 'Me yo, !wal n'n laʋ temer ka me sɩɩʋ t'ɔ sɛŋ.'
40021029	Ɩ yo nka wʋsen-ɩ sɛ: 'Acii, me ra wal.' Ama, ka kunti ka mɔse ka taa ka wal.
40021030	Ʋ fɛ nɩ yer ñɩ wal n'ɩ na ɩ yo nɛnkar n'ɩ siir-ka kʋɖemte. Ka wʋsen-ka cii sɛ: 'Me kaa sɛ me wal.' Ama, ka kunti ka ta wal sɩɩʋ nkʋ taa.
40021031	Wiisi nse nasel taa, anɔ laʋ wonte ɩ cii cii-te na?" Wa wʋsen-ɩ sɛ: "Yo nka ɩ kiɖin ka siiruu na." Ka nɩ Yeesu siir-wa sɛ: "Me siiru-mɩ tʋfelem kena, lampen mʋra, n'ayaɖa, wa kaa sɛ wa tal mɩ nɛl-ɔ Asɛ wurti taa,
40021032	wonte rɛɛ na, San kan na mɩ rɛɛ n'ɩ wʋlʋ-mɩ ñempʋ nkʋ, ʋ mɔna s'ɩɩ tʋnkʋ-kʋ n'ɩɩ laʋ wonte wɛ riyuyu na, n'ɩɩ ta tisi s'ɩɩ nɩʋ na-ɩ. Ama, lampen mʋra n'ayaɖa, wa tisi ɩ tentɛnte rɛɛ, wa nɩʋ na-ɩ. Mɩ na te ten ñɩ sempe. Ama, ɩɩ ta tisi s'ɩɩ kisi mɩ awarkase n'ɩɩ nɩʋ na-ɩ.
40021033	"!Ɩɩ co n'ɩɩ nɩʋ atintukir nɖe. Yer nɛɛr ka wɛ sɩɩʋ. Yer ñɩ sɛ rɛsɛŋ teen ñɩ a sʋkʋ ñɩ wii n'a saa na selem cesɛmpe na, n'ɩ ma wanker n'ɩ koote ɩ sɩɩʋ nkʋ n'ɩ wur wʋ s'a hɔr wii ka kʋ taa. Ɩ ma pempoɖe k'asɛta asɛta, s'a cake renaa n'a hoŋ ɩ sɩɩʋ nkʋ rɛɛ. Ɩ laʋ sempe n'ʋ kper wonte na, ɩ sɩ yera nɛmpar sɛ wa ñelʋ ɩ sɩɩʋ nkʋ rɛɛ. Ɩ rɛ n'ɩ wal ñempʋ ka kɔrʋ nɛnkʋr taa.
40021034	Wii nya kampa ya hʋ wonte na, ɩ tir ɩ temerlaɖa sɛ wa wal wa cal, nɩ wa-l cel-wa ɩ ñente.
40021035	Ama, wa kpa temerlaɖa mpa a tir-wa na, wa laʋ-wa kʋñʋŋ. Wa maʋ kʋɖem n'ʋ tal lɛ-ɔ ten, wa kʋ nɛɛr, nɩ wa yɔ nɛɛr-ɔ wɛɛ.
40021036	Ka nɩ sɩɩʋ nkʋ cii tase temerlaɖa nɛmpar tiruu ka wa tɛn ten. Ama, wa tase wa-l lape ka kʋɖemte.
40021037	Sɩɩʋ nkʋ cii tɛse ɩ yo tiruu n'ɩ mɔse ɩ taa sɛ: 'Me yo kena nñɩ, wa walʋ sɛ wa ñam-ɩ.'
40021038	Ama, wa na yo nk'ɔ wont'ɔ ka kɔŋ na, wa siir remaŋ sɛ: '!Ɩɩ ñel n'ɩɩ na, woñɩ kɔŋ na, nñɩ kɔŋ-na s'ɩ wʋse sɩɩʋ nkʋ cii k'ayʋkʋ nɛnkʋr. !Ɩɩ yeʋ nɩ, !ɖe kʋ-ɩ nɩ kʋ wʋse ra ñʋŋ.'
40021039	Semp'ɔna, wa kpa-ɩ, wa wɛɖe-ɩ na sɩɩʋ wara nɩ wa kʋ-ɩ."
40021040	Yeesu wɔse-wa sɛ: "?Ʋ ka ci mɩ-ɔna, sɩɩʋ cii ñɩ, ɩɩ kaa s'ɩɩ laʋ temerlaɖa mpa senɔ?"
40021041	Asɛ laate laara taa sesɛmpa mpa, na Suiifi ñempa sesɛmpa, wa wʋsen Yeesu sɛ: "Nne ra ka ci-na sɩɩʋ nkʋ ciina, ɖe ka sɛ re kʋ ñan temerlaɖa mpa, nɩ re ka wala, ɖe ka cii nɛmpar-ɔ wa kaa sɛ wa cel-ɖa re sɩɩʋ taa tʋte k'alʋate nte taa re cii na."
40021042	Ʋ fɛ nɩ Yeesu siir-wa sɛ: "A maa Asɛ tekara t'ɔ tentɛnte nɛnter sɛ: 'Wɛɛr nɖe nampu mara wɛɖe-re na, ɖe wʋse wɛɛr nɖe kel ten-ɔ nampu cake re rɛɛ na. N'Acii Sesɛɛ sɛlem t'ɔna ɩ laʋ-te sempe. Đe na-te re ñesa taa, n'ʋ laʋ-ra reyaʋ.' " Ka n'ɩ wɔse-wa sɛ: "Ɩɩ ta kal-te sempe ya?"
40021043	Yeesu tase sɛ: "Nte rɛɛ-ɔna, me siiru-mɩ s'Asɛ kaa s'ɩ wɛɖe-mɩ, n'ɩ yeʋ sɛ wompa lake wonte ɩ cii-te na, wa sɩ ɩ wurti taa.
40021044	Woñɩ kaa s'ɩ feete wɛɛr nɖe rɛɛ na, ɩ kaa s'ɩ yater ɩ ten. ?Wɛɛr nɖe yɔ yer, ɖe kaa sɛ re nam-ɩ."
40021045	Asɛ laate laara taa sesɛmpa, na Fariisii akpar taa ñempa nɩʋ Yeesu atintuka nya semp'ɔ wonte na, wa sem s'ɩ wʋtʋ n'ɩ tɔŋ na mp'ɔna.
40021046	Ka nɩ wa cii ñempen sɛ wa kpa-ɩ. Ama, wa see yera akpila ka nafate, wonte rɛɛ na, ya siiru sɛ Yeesu ci Asɛ tentɛnte rɛser kena.
40022001	Yeesu tase wompa cokʋ na-ɩ na, wa tuu k'atintuka sɛ:
40022002	"!Ɩɩ na Asɛ wurti nʋsen wonte na. Te nʋsen se wuroo nɛnkar laʋ yal kanʋ teenkar ka ka yo rɛɛ-ɔ wo na.
40022003	Ka tir ka temerlaɖa sɛ wa wal wa yaa wompa kaa sɛ wa tʋ teenkar nɖe na. Ama, a yaa-wa wa pe cii sɛ wa wal.
40022004	Ka n'ɩ tase temerlaɖa nɛmpar tiruu n'ɩ siir-wa kʋɖemte nte sɛ: '!Ɩɩ wal n'ɩɩ siir teenkar tʋra sɛ me saa me tʋte n'ʋ kper, me kʋ me nawun, na me kpeena nya wɛ tɛna na, nɩ me honkʋ-wa sɛ wa kan nɩ wa tʋ teenkar.'
40022005	Ama, wompa n nɔɔn a yaa-wa na, wa rʋ wa rena nɩ wa wal wa tema taa, nñɩ na lɛ sɩɩʋ taa, nñɩ na lɛ acarɔ taa.
40022006	Nɛmpar kpa temerlaɖa mpa a tir-wa na, wa laʋ-wa kʋñʋŋ, wa kʋ-wa.
40022007	Wuroo nka ñan kpa ten, ka tir ka sʋcana wa kʋ akʋra mpa, nɩ wa sɛʋ wa kɔrʋ ka min.
40022008	Ʋ kper wonte na, wuroo nka siir ka temerlaɖa sɛ: 'A saa yal kanʋ teenkar tʋte n'ʋ kper. Ama, wompa a yaa-wa na, wa ta tal wʋr taa sɛ wa tʋ teenkar nɖe.
40022009	Sempe na, !ɩɩ wal parcii taa n'ɩɩ yaa wompa ten ɩɩ katʋn-wa na.'
40022010	Temerlaɖa mpa wal wa laʋ se wa cii siir-wa wo na. Wa wal parcii taa nɩ wa kpol wompa wa nɔɔn-wa na. Wompa sara na, na wompa ta sar na, nɩ tɔŋ nka rɛɛ n nɔɔn a lake teenkar na, ka siir repetepete.
40022011	Wa kan n'ʋ kper semp'ɔ wonte na, wuroo rɛ sɛ ka na-wa. Ka rɛ wonte na, ka na yer nɛɛr-ɔ wa t'ɔ ɩ ta sii teenkar wɔwʋ.
40022012	Ka wɔse-ɩ sɛ: 'Aa me raa, n laʋ senɔ n'n sɩ tɔŋ nka rɛɛ-ɔ cee-ɔ n ta sii teenkar wɔwʋ?' Yer ñɩ pe na s'ɩ wʋsʋn-ɩ senɔ.
40022013	Ka nɩ wuroo tam ka temerlaɖa sɛ: '!Ɩɩ hɔʋ ɩ naase na ɩ niiŋ, n'ɩɩ wɛɖe-ɩ n'awaren ɖɛɛ-ɔ tawunɖi taa. Đen'ɔna, ɩ kaa s'ɩ ko, n'ʋ nɩɩ-ɩ n'ɩ kaker ɩ ceela.' "
40022014	Yeesu tase sɛ: "Semp'ɔna, a yaa yera ka kpater. Ama, cekɔ kena, a lese-wa kpater ñɩ taa."
40022015	Fariisii akpar taa ñempa wal wa kpol, wa mɔse wa taa sɛ wa na wa lake senɔ sɛ Yeesu wʋte nter-ɔ te ta sar n'ɩ maa wa niiŋ taa.
40022016	Wa mɔse n'ʋ kper wonte na, wa tir wa waratenkera, na wuroo Eerote waratenkera, sɛ wa wɔse Yeesu sɛ: "Wʋlɖe, ɖe sem s'n siiru tʋfelem, n'n wʋlʋ tʋfelem ka wonɔn'ɔ Asɛ cii sɛ re cɔ re fiisu taa na. Nafate pe kpa-n wonte yera mɔsʋ-te n ɖɛɛ na, wonte rɛɛ na, ?pa yer ta ci wɔ, ʋ pe siiru-n nter.
40022017	Sempe na, !siir-ra wonte n mɔsʋ-te tentɛnte nte rɛɛ na. Đa ñasete ha ñempʋ s'a rɛte Rom wuroo Seesar ka lampʋ na, te pe ha?"
40022018	Yeesu sem wa ñanñente, ka n'ɩ siir-wa sɛ: "Tɛkera mɩ, ar lapa n'ɩɩ tɛkʋ n'ɩɩ takʋ-m?
40022019	!Ɩɩ wʋl-m warase nse ɩɩ sʋkʋ-se n'ɩɩ rɛtʋ lampʋ nkʋ na." Wa wʋl-ɩ warɔ kʋɖemɔ.
40022020	Ka n'ɩ wɔse-wa sɛ: "Anɔ tɩ fetʋ nkʋ, na yeɖe nɖ'ɔ warɔ nka rɛɛ?"
40022021	Wa wʋsen-ɩ sɛ: "Rom wuroo Seesar fetʋ kena." Ka nɩ Yeesu wʋsen-wa sɛ: "!Ɩɩ cel wuroo Seesar ka ɩ ñente, n'ɩɩ cel Asɛ ka lɛ ñente."
40022022	Wa nɩʋ wonte Yeesu siir-te na, n'ʋ laʋ-wa reyaʋ, wa yeʋ-ɩ, wa rɛ.
40022023	Ayʋkʋ nkʋ Satusee akpar taa ñempa nɛmpar kan Yeesu cal. Wa ci yera mpa pe tisu s'aseɖa hoŋ na. Wa wɔse Yeesu sɛ:
40022024	"Wʋlɖe, Moiisi siir sɛ: '?Yer kan yal n'ɩ sepa n'ɩ yeʋ-ɩ ka ɩ ta lel-ɩ na yo, ʋ mɔna s'ɩ ritafal ɖʋken leel ñɩ, n'ɩ lel-ɩ na wiisi se sɩ ɩ raal ñɩ sepa na, ɩ nanciir.'
40022025	Nkʋ, yer nɛɛr wɛ apalawiisi ka leɖe nasenautisi. Asanʋyo kan yal, ka seʋ nɩ ka yeʋ-ɩ tan yo. Ɩ ritafal ɖʋken leel ñɩ, lɛ rerɛ lɛ seʋ lɛ yeʋ leel ñ'ɔ tan yo.
40022026	Afal ñɩ ritafal cɔ na leel ñɩ, lɛ cal tɩ rerɛ cɔ na-ɩ, n'afala mpa ten sem yal ñɩ wa kate wa leɖe nasenautisi ñɩ. Wa ten wa seʋ.
40022027	Wa seʋ n'ʋ kper wonte na, fɛ nɩ yal ñɩ seʋ.
40022028	Ayʋkʋ nkʋ aseɖa kaa sɛ wa hom na, anɔ kaa s'ɩ tɩ yal ñɩ, wonte rɛɛ na, wa leɖe nasenautisi ñɩ, wa rʋken-ɩ?"
40022029	Yeesu wʋsen-wa sɛ: "Ɩɩ tɛke mɩ tɛ, wonte rɛɛ na, ɩɩ ta sem Asɛ tekara, n'ɩɩ ta sem ɩ cepate.
40022030	Tʋfelem, me cɛsʋ-mɩ, s'aseɖa kaa sɛ wa hom wonte na, apala ra kan yalaa, nɩ yalaa rerɛ ra tenke waala. Ama, wa ten wa kaa sɛ wa wʋse s'Asɛ tirira k'asɛta.
40022031	Ɩɩ ta kal wonte Asɛ wʋte-te aseɖa hom ñente rɛɛ na ya? sɛ:
40022032	'Me ci Aperaham Asɛ, na Iisake Asɛ, na Sakɔpe Asɛ.' Te kutihuɖi kelɛ sɛ, ?pa wa sepa, wa wɛ wa wɛ fiisu t'ɔ Asɛ ñesa taa. Asɛ ci yera mpa wɛ fiisu taa na, w'Asɛ kena. Ɩ ta ci aseɖa Asɛ."
40022033	Yera akpila nya n nɔɔn ya wɛ renaa na, ya nɩʋ Yeesu tentɛnte nte n'ʋ laʋ-ya reyaʋ.
40022034	Fariisii akpar taa ñempa nɩʋ wonte Yeesu siir-te Satusee akpar taa ñempa wa sim ɖekalkal na, wa-l kpol.
40022035	Wa taa Moiisi ñasete wʋlɖe sesɛɛ nɛɛr cii s'ɩ yim Yeesu ka kparɔ. Ɩ wɔse-ɩ sɛ:
40022036	"Wʋlɖe, Moiisi ñasete t'ɔ te ten, kaa ñasete nte kpɔla te kelen te raana na?"
40022037	Yeesu wʋsen-ɩ sɛ: " 'Ʋ mɔna s'n laʋ Acii Sesɛɛ ñ'Asɛ ka lu, na n hɔɔr ka re ten, na n leesɔ ka ka ten, na n mɔsem ka pe ten.'
40022038	Kiɖinkiɖin ñasete nte ʋ mɔna sɛ yer ñam-te na, nt'ɔlɛ.
40022039	!N na, taman naʋl ñasete nte, ʋ mɔna sɛ yer ñam-te rerɛ na, te nʋsen kiɖinkiɖin ñente, nt'ɔlɛ sɛ: 'Ʋ mɔna s'n laʋ n ɖʋntɩ ka lu, s'n wɛ ña teter n tɛ-ɔ lu ka wo na.'
40022040	Ʋ kaase Moiisi ñasete ka te ten, na wonte ten Asɛ tentɛnte rɛsera wʋl-te na, te lii na ñasete natel nte t'ɔna."
40022041	N nɔɔn Fariisii akpar taa ñempa kpola, nɩ Yeesu wɔse-wa sɛ:
40022042	"Mɩ mɔsʋ Kiriisitu ñente senɔ? Ɩ caase k'anɔ?" Wa wʋsen Yeesu sɛ: "Ɩ ci wuroo Tafiiti yikee kena."
40022043	Yeesu wɔse-wa sɛ: "?Ʋ ci sempe, ʋ laʋ senɔ nɩ wuroo Tafiiti yaa ɩ yikee s'Acii Sesɛɛ? N nɔɔn Asɛ Fiisu yeʋ na n'ɩ tam sɛ:
40022044	'Acii Sesɛɛ siir m'Acii Sesɛɛ sɛ: "!Cɔ me mete niiŋ ɖɛɛ, n'ʋ rɛ n'ʋ tal ayʋkʋ nkʋ me kaa sɛ me re n k-amʋrana ka n naase tɛɛ na." '
40022045	Nne wuroo Tafiiti yaa-ɩ s'Acii Sesɛɛ, ʋ lake senɔ s'ɩ ci ɩ yikee? Te pe siiru sɛ Kiriisitu ci cepa n'ɩ kelen ɩ caase wuroo Tafiiti ya?"
40022046	Wa taa nɛɛr ta pɩse s'ɩ wʋsen-ɩ wʋtɔ kʋɖemɔ, n'ʋ sɩn ayʋkʋ nkʋ, yer pe katʋ s'ɩ tase ɩ wɔsʋʋ ka nter.
40023001	Ka nɩ Yeesu wʋten yera akpiɖi na ɩ waratenkera sɛ:
40023002	"Moiisi ñasete wʋlɖa na Fariisii akpar taa ñempa wa temer kelɛ sɛ wa wʋl ñasete.
40023003	Sempe na, ʋ mɔna s'ɩɩ laʋ wonte wa siiru-mɩ-te na. Ama, !ɩɩ ra taasen-wa wa lakase taa, wonte rɛɛ na, wonte wa wʋlʋ s'a laʋ-te na, wa pe sʋkʋ-te sɛ wa laʋ na temer.
40023004	Wa hɔke rahɔwa cekpɔlɩ ka ya wɛ yin ka ten, wa sʋkʋ-ya wa rɩ yera hankpantima rɛɛ. Ama, wa kisu wa pe sʋn yera mp'ɔ rahɔwa nya sʋlʋʋ ka pa cekɔ.
40023005	Lakase nse wa lake-se na, wa cii sɛ yer ten na-wa kena. Wa walsʋ hursi nse a rɩ se t'ɔ ñasete nte, n'a rɩ tirañase rɛɛ, na hankpan ɖɛɛ na. Wa rɩ ayawa nya rɔla na, ka wa wɔwen ɖɛɛ rerɛ s'a na-wa.
40023006	Wa cii awɔɩ sarteñenya ka teenkaya taa, na kpeelɩ sarteñenya k'arekpolenɖe nampin taa.
40023007	Wa cii s'a sɛɛ-wa na ñamte ka parciina taa, nɩ wa cii sɛ yera yaa-wa sɛ wʋlɖa.
40023008	Ama, mɩ hen na, !ɩɩ ra yeʋ s'a yaa-mɩ sɛ wʋlɖa, wonte rɛɛ na, mɩ taa nɛɛr ta kelen ɩ rʋntɩ. Ɩɩ wɛ Wʋlɖe ka kʋɖem kena.
40023009	!Ɩɩ ra yaa yer-ɔ tɛte nte rɛɛ-ɔ cee ñɩ s'acii, wonte rɛɛ na, ɩɩ wɛ Cii ka kʋɖem, nɩ nñ'ɔlɛ ɩ wɛ asɛta.
40023010	!Ɩɩ ra yeʋ s'a yaa-mɩ sɛ sesɛɛ, wonte rɛɛ na, ɩɩ wɛ na Sesɛɛ ka kʋɖem kena, nñ'ɔlɛ Kiriisitu.
40023011	Woñɩ ci sesɛɛ ka mɩ taa na, ʋ mɔna s'ɩ wʋse mɩ pɔɩ.
40023012	Woñɩ kpaasʋ ɩ tɛ na, a tisu-ɩ, nɩ woñɩ tisu ɩ tɛ na, a kpaase-ɩ.
40023013	"Moiisi ñasete wʋlɖa, na Fariisii akpar taa ñempa mɩ, ɩɩ ci tɛkera kena. Ɩɩ kaa s'ɩɩ na wahala. Ɩɩ rʋkʋ Asɛ wurti nɔ sɛ yera ra sɩ te taa. Ɩɩ pe sɩ te taa, n'ɩɩ pe yeke sɛ wompa cii na, wa sɩ.
40023014	Moiisi ñasete wʋlɖa, na Fariisii akpar taa ñempa mɩ, ɩɩ ci tɛkera kena. Ɩɩ kaa s'ɩɩ na wahala. Ɩɩ pa leela n'ɩɩ mʋ wonte ten wa wɛ na-te na, n'ɩɩ tɛkʋ n'ɩɩ sɛɛ Asɛ ka sɛɛrte cerɔlte s'a tam s'ɩɩ ci sarte yera. Nte rɛɛ-ɔna, Asɛ kaa s'ɩ hɔm mɩ rena n'ʋ kel ten.
40023015	Moiisi ñasete wʋlɖa, na Fariisii akpar taa ñempa mɩ, ɩɩ ci tɛkera kena, ɩɩ kaa s'ɩɩ na wahala. Ɩɩ walʋ ñempen ka riinan ten-ɔ tɛte rɛɛ, na leem ɖɛɛ s'ɩɩ hiiu yer kʋɖem s'ɩ ñɔŋ Moiisi ñasete. Ɩɩ hiiuku yer kʋɖem ñ'ɔ wonte na, ɩɩ rɛse-ɩ mɩ lakase, yer ñɩ kunti n'ɩ tal s'a wɛɖe-ɩ min cepan t'ɔ taman naʋl n'ʋ kelen-mɩ.
40023016	Ɩɩ kʋra s'ɩɩ hɔŋ yera s'a hɔŋ yeelempa ka wo na. Nkʋ, mɩ teter ɩɩ ci yeelempa kena. Ɩɩ kaa s'ɩɩ na wahala. Ɩɩ siiru sɛ: 'Nne yer ree n'Asɛ rɛɔ ya ɩ lake ɩ nɔ t'ɔna. Ama, ?ɩ ree na sika nka wɛ Asɛ rɛɔ nka taa na ya, ʋ mɔna s'ɩ laʋ wonte ɩ reewa s'ɩ kaa s'ɩ laʋ-te na.'
40023017	Tan ñiin yera mɩ, yeelempa mɩ, newʋr taa, ar kela? Sika nka ya, yaa Asɛ rɛɔ nka lake-na sɛ sika nka wʋse Asɛ ñenka na?
40023018	Ɩɩ siiru rerɛ sɛ: 'Nne yer ree n'Asɛ laate pempoɖe ya, ɩ lake ɩ nɔ t'ɔna. Ama, ?ɩ ree na haaɖe nɖe wɛ laate pempoɖe nɖe rɛɛ na, ʋ mɔna s'ɩ laʋ wonte ɩ reewa s'ɩ kaa s'ɩ laʋ-te na.'
40023019	Yeelempa mɩ, newʋr taa, ar kela? Haaɖe nɖe ya, yaa laate pempoɖe nɖe lake-na sɛ haaɖe nɖe wʋse Asɛ ñenɖe na?
40023020	Semp'ɔna, woñɩ ree n'Asɛ laate pempoɖe na, ɩ ree na-re n'ɩ ree na wonte wɛ pempoɖe nɖe rɛɛ na.
40023021	Woñɩ ree n'Asɛ rɛɔ na, ɩ ree na-ka, n'Asɛ ñɩ sɩ ka taa na.
40023022	Woñɩ ree n'asɛta na, ɩ ree n'Asɛ wurti kpeeɖe n'Asɛ ñɩ cɔ re rɛɛ na.
40023023	Moiisi ñasete wʋlɖa, na Fariisii akpar taa ñempa mɩ, ɩɩ ci tɛkera kena. Ɩɩ kaa s'ɩɩ na wahala. Pa rihati nte ta kɔr na, sɩse, sɩse kɔɔr, ɖɛm, ɩɩ tarʋ te t'ɔ taman hiiu rɛɛ, n'ɩɩ celʋ Asɛ ka kʋɖemte. Ama, ɩɩ pe lake wonte wɛ ñasete t'ɔ te kpɔl ten na. Nt'ɔlɛ s'ɩɩ hʋ tentɛnte ka riyuyu, n'ɩɩ na yera kʋñemen, n'ɩɩ laʋ temer nɖe ʋ mɔna s'ɩɩ laʋ-re na, ka sarte. Ʋ ka mɔna s'ɩɩ laʋ te ten ɖefɩʋ, n'ɩɩ ra yeʋ wonte me kʋren te wʋtʋʋ rɛɛ na, te lape.
40023024	Womɩ hɔŋ yeelempa na, mɩ rerɛ ɩɩ ci yeelempa. Ɩɩ catʋ mɩ selem s'ɩɩ ra ñee-pe n'arisi n'ɩɩ kunti n'ɩɩ liki kɔnkakpɔna.
40023025	Moiisi ñasete wʋlɖa, na Fariisii akpar taa ñempa mɩ, ɩɩ ci tɛkera kena. Ɩɩ kaa s'ɩɩ na wahala. Ɩɩ yaalʋ ahulo na taser wara, nɩ taa hen na, mɩ mɩlem ñente na mɩ tansarte mɔsem ñente siir-na.
40023026	Yeelempa Fariisii akpar taa ñempa mɩ, !ɩɩ yaal ahulo t'ɔ nɛl, fɛ nɩ ka wara sar rekpelkpel.
40023027	Moiisi ñasete wʋlɖa, na Fariisii akpar taa ñempa mɩ, ɩɩ ci tɛkera kena. Ɩɩ kaa s'ɩɩ na wahala. Ɩɩ nʋsen afate rawa nya hʋmle ten-ɔ ya wɛ se ya sar ten na. Ama, ya taa siir aseɖa mʋya n'añamañama.
40023028	Ɩɩ wɛ kʋɖemte kena. ?Yer na mɩ n'areenanɖee, ʋ wɛ s'ɩɩ ci riyuyuñempa. Ama, mɩ hɔya taa siir tɛkete kena te receel, na teñɛse.
40023029	"Moiisi ñasete wʋlɖa, na Fariisii akpar taa ñempa mɩ, ɩɩ ci tɛkera kena. Ɩɩ kaa s'ɩɩ na wahala. Ɩɩ ma Asɛ tentɛnte rɛsera mpa tan na, k'afate rawa. Ʋ kaase riyuyuñempa mpa tan na, ɩɩ lake wa rawa k'afate
40023030	n'ɩɩ siiru sɛ: 'N nɔɔn, ?ɖe ka wɛ re caasɩna alʋate taa, ɖe ka ta laʋ wonte wa laʋ-te hen na. Đe ka ta kʋ Asɛ tentɛnte rɛsera.'
40023031	Mɩ teter, ɩɩ ta sem sɛ wompa ka kʋ Asɛ tentɛnte rɛsera na, ɩɩ hɔr mpa naase t'ɔna ya?
40023032	Mɩ caasɩna ka kiɖi wonte lape na, nt'ɔna ɩɩ tɛsʋ te lape.
40023033	Đemna mɩ, wasa mɩ, kaa ɩɩ lake wɔ s'Asɛ ra kpa-mɩ n'ɩ wɛɖe-mɩ min cepan taa?
40023034	Nte rɛɛ-ɔna, me kaa sɛ me tir-mɩ Asɛ tentɛnte rɛsera na yera mpa wɛ ñeselɛn na, na wompa wʋlʋ Moiisi ñasete na. Ɩɩ kaa s'ɩɩ kʋ nɛmpar n'ɩɩ kam nɛmpar-ɔ akantema rɛɛ, n'ɩɩ maʋ nɛmpar-ɔ kpara ka mɩ arekpolenɖe nampin taa, n'ɩɩ tenke nɛmpar-ɔ kɔren taa s'ɩɩ kpa-wa.
40023035	Semp'ɔna, wompa kʋ riyuyuñempa na, kʋñʋŋ nkʋ wa kaa sɛ wa tʋ-kʋ na, kʋ kaa sɛ kʋ wʋse mɩ rɛɛ. Ʋ sɩn ayʋkʋ nkʋ a kʋ Apɛl na, n'ʋ rɛ n'ʋ tal ayʋkʋ nkʋ ɩɩ kʋ Parasii yo, Sakarii k'Asɛ rɛɔ na ɩ laate pempoɖe, wa hɛkʋ taa na.
40023036	Me siiru-mɩ tʋfelem kena, tansarte lakase nse ten wɛ kɔhen yera mɩ ñiin ɖɛɛ-ɔna.
40023037	"Seerusalɛm ñempa mɩ, womɩ kʋ Asɛ tentɛnte rɛsera n'ɩɩ kʋ rerɛ-ɔ wompa Asɛ tir-wa mɩ cal na wɛɛ na, taman mmɔ me ciiwa sɛ me kpirsi-mɩ me tɛɛ se ceemʋ ceentʋ kʋ campiisi rɛɛ-ɔ wo na, n'ɩɩ kisi.
40023038	Semp'ɔna, Asɛ kaa s'ɩ kisi mɩ rɛɔ ka ka ten,
40023039	wonte rɛɛ na, me siiru-mɩ s'ʋ sɩn kɔhen, ɩɩ kaa s'ɩɩ ra na-m n'ʋ rɛ n'ʋ tal ayʋkʋ nkʋ ɩɩ kaa s'ɩɩ tam sɛ: '!Acii Sesɛɛ laʋ sarte ka woñɩ kɔŋ na ɩ yeɖe rɛɛ na.' "
40024001	N nɔɔn Yeesu lii n'Asɛ rɛɔ t'ɔ wonte s'ɩ rɛ na, ɩ waratenkera tiisi wa kpɛʋn-ɩ wa tam sɛ: "!Ñel n'n na, a ma Asɛ rɛɔ ka sarte ka wo na."
40024002	Ka n'ɩ wʋsen-wa sɛ: "Ɩɩ na te ten ñɩ na? Me siiru-mɩ tʋfelem kena, pa wɛɛr kʋɖemer kaa sɛ re ra mɩse sɛ re lɔl ɖe rʋntɩ rɛɛ-ɔ a ta tim-ɖe."
40024003	Yeesu wal n'ɩ cɔ Oliifi teen wʋʋ rɛɛ, n'ɩ waratenkera tiisi wa kpɛʋn-ɩ, wa wɔse-ɩ sɛ: "!Siir-ra re na, newʋr taa, te talʋ ʋyo? na wonte kaa sɛ te wʋl s'n kɔŋ kelɛ na, na tɛte kaa sɛ te teem ayʋkʋ nkʋ na?"
40024004	Yeesu wʋsen-wa sɛ: "!Ɩɩ kpa mɩ tɛ, n'ɩɩ ra yeʋ s'a tɛke-mɩ,
40024005	wonte rɛɛ na, yera kpater kaa sɛ wa kan na me yeɖe rɛɛ, nɩ wa siir-mɩ sɛ wa ci Kiriisitu, nɩ wa tɛke yera ka tɛmpe.
40024006	?Ɩɩ kampa n'ɩɩ nɩʋ yeeʋ tan n'a wʋtʋ kʋ ñente, !nafate ra kpa-mɩ. Ʋ mɔna sɛ te ten ñɩ laʋ. Ama, ʋ ta ci sɛ te ten tʋnkʋ sɛ te teem.
40024007	Kɔren nɛñer kaa sɛ ñɩ yee na ñɩ raana, wursi nɛnser yee na se-l ɖaana. Ñʋse kaa sɛ se yee, tɛte kaa sɛ te ñamse awɔɩ nɛnyar taa.
40024008	Te ten te ten ñɩ kaa sɛ te laʋ na, te nʋsen se nne yal tʋ s'ɩ lel yo, ʋ kiɖu ɩ wɩʋ ka wo na.
40024009	Ʋ kaa s'ʋ laʋ semp'ɔ wonte na, fɛ nɩ yera kpa-mɩ wa maase-mɩ yera niiŋ taa n'a laʋ-mɩ kʋñʋŋ n'a kʋ-mɩ. Yera kaa sɛ wa ra laʋ-mɩ lu k'alape ka me rɛɛ.
40024010	Alʋate nte taa, wompa ka tʋnkʋ-m na, wa taa kpater kaa sɛ wa kisi-m. Wa kaa sɛ wa maase rem'ɔ nɛmpar niiŋ taa, nɩ wa ra laʋ rem'ɔ leen k'alape.
40024011	Tentarɩra kaa sɛ wa kan kpater wa tɛke yera kpater sɛ wa ci Asɛ tentɛnte rɛsera.
40024012	Teñɔ kaa sɛ ka yase tɛte ten t'ɔ riinan ten. Semp'ɔna, kpater kuntu sɛ wa ra laʋ wa raana ka lu s'antaʋŋ.
40024013	Ama, woñɩ kaa s'ɩ rʋken ɩ tɛ-ɔ sarte, n'ʋ rɛ n'ʋ tal atɛsenʋ ayʋkʋ na, Asɛ kaa s'ɩ tɛlse-ɩ.
40024014	A kaa s'a hose kɔren ten t'ɔ tentɛnte sarteñente nte wʋtʋ Asɛ wurti ñente na, se fɛ nɩ yera ten pɩse wa nɩʋ-te. Wa nɩʋ-te wonte s'ʋ kper na, fɛ nɩ te ten teem.
40024015	"Ɩɩ kaa s'ɩɩ na wont'ɔ Hɔrser cepa ñɩ Asɛ pe cii-ɩ aciiu na, ka ɩ cɔ Asɛ awɔr sarteñenɖe taa s'Asɛ tentɛnte rɛser Tanɩɛl ka teem ɩ ñente wʋtʋʋ ka wo na, ʋ mɔna sɛ wompa wɛ Sutee kɔrʋ taa na, wa see wa kpa na wɔɔn taa. (Woña kalʋ tekara ñɩ na, !nɩʋ-te sarte.)
40024017	N naken woñɩ wɛ ɩ tɔŋ ɖɛɛ na, !ɩ ra sɩ nampu taa s'ɩ sʋ ɩ wonte n'ɩ see,
40024018	nɩ woñɩ wɛ sɩɩʋ taa na, !lɛ ra wʋse na lɛ wara sɛ lɛ sʋ lɛ aniko wɔwʋ sɛ lɛ see.
40024019	Hoseciina, n'alɩseciina kaa sɛ wa laʋ kʋñʋŋ ka kpater.
40024020	!Ɩɩ sɛɛ Asɛ sɛ te ten ñɩ ra tal yeelem taa, nawʋr fiisiti ayʋkʋ rɛɛ,
40024021	wonte rɛɛ na, alʋate nte taa, kʋñʋŋ kaa sɛ kʋ laʋ reen n'ʋ kelen kiɖinkiɖin Asɛ paase tɛte lape nɩ kʋñʋŋ nkʋ laʋ n'ʋ rɛ n'ʋ tal kɔhen na. Kʋñʋŋ nɛnkʋr ra tase lape semp'ɔ ayʋkʋ nɛnkʋr-ɔ alape.
40024022	?Asɛ ka ta wɔse ayʋken ñɩ taa, yer ka ta tɛlʋ. Ama, wompa ɩ lese-wa yera taa na, mpa rɛɛ-ɔna, ɩ wɔse ayʋken ñɩ taa.
40024023	Nne yer siiru-mɩ sɛ: '!Ɩɩ ñel n'ɩɩ na, Kiriisitu wɛ cee ñɩ hen', nawʋr 'Nñ'ɔlɛ lii', !ɩɩ ra tisi na-ɩ,
40024024	wonte rɛɛ na, wompa siiru sɛ wa ci Kiriisitu na, na tantʋfelem Asɛ tentɛnte rɛsera kaa sɛ wa kan, wa laʋ wonte yʋsʋ yera na, na hampate lakase sɛ ?pa wa pɩsʋwa, wa tɛke wompa Asɛ lese-wa na.
40024025	!Ɩɩ na, me hom-mɩ te siiruu.
40024026	Sempe na, ?a siiru-mɩ sɛ: '!Ɩɩ na, Kiriisitu wɛ ñɩte taa', !ɩɩ ra wal ɖenaa, nawʋr ?a siiru-mɩ sɛ: '!Ɩɩ na, nñ'ɔ hen ɩ wɛ nampu taa', !ɩɩ ra tisi.
40024027	Se wonɔn'ɔ ?tuŋ mɛʋsʋ, hʋlmɩn mɛtelʋ asɛt'ɔ riinan ten ñɩ kiɖu na mɩse riliinɖi, ñɩ rɛ ñɩ talʋ na se rekpeemenɖe na, semp'ɔna, Yer Yo kaa sɛ ka kan, yer ten na-ka.
40024028	Awɔr nɖe taa asepe wʋr wɛ na, ɖen'ɔna, akunaŋkuna kaa.
40024029	"Wahala alʋate nte kaa sɛ te kper wonte na, mɩse wur, honɖɔ ra fete reyerr. Terase kaa sɛ se kpase se yɔ atɛ, nɩ wonte wɛ reen k'asɛta na, te ñamse.
40024030	Ʋ kaa s'ʋ laʋ semp'ɔ wonte na, fɛ n'a na asɛt'ɔ hampate lakerɔ nka wʋlʋ sɛ Yer Yo ka ka kɔŋ na. Đen'ɔna, tɛte rɛɛ yera ten kaa sɛ wa wul, nɩ wa na Yer Yo kɔŋ asɛt'ɔ tuŋ wʋnte rɛɛ, na cepate, n'Asɛ hampate.
40024031	A kaa s'a hʋl kanter ka reen nɩ ka tir Asɛ tirira ka tɛte kpeelase rɛɛ-ɔ riinan ten, wa kom wompa Asɛ lese-wa yera taa na.
40024032	"!Ɩɩ nɩʋ wonte amenkalee wʋlʋ-te na, te tɛɛ. Nne k'ahulasi tuku nɩ ka laʋtʋ, ɩɩ sem sɛ yeelem ñʋta.
40024033	Kʋɖemte nt'ɔna, ?ɩɩ kampa n'ɩɩ na te ten ñɩ tala, !ɩɩ sem sɛ Yer Yo kanɖe ñʋta, ka nɩ te ten ñɩ lake.
40024034	Me siiru-mɩ tʋfelem kena sɛ, wompa ten wɛ kɔhen-ɔ tɛte rɛɛ na, wa kaa sɛ wa ra seʋ wa ten se fɛ nɩ te ten ñɩ tal.
40024035	Asɛta na tɛte, wa kaa sɛ wa teem. Ama, me tentɛnte pe rɛ ayʋkʋ nɛnkʋr.
40024036	"Ʋ kaase ayʋkʋ nkʋ n'alʋate nte taa Yer Yo kaa sɛ ka kan na, nɛɛr ta sem. Pa asɛta tirira mpa wɛ asɛta na, pa Yer Yo teter ta sem. Ama, Acii Asɛ receel sem-na.
40024037	Wonte ka laʋ Noee alʋate taa na, Yer Yo kaa sɛ ka kan wonte na, ʋ laʋ kʋɖemte kena.
40024038	Alʋate nte taa n nɔɔn leem take leente tɛte rɛɛ na, yera tʋkʋwa wa ñee, wa kɔn ɖemaŋ. Wa celʋ wa yalawiisi ka nɛmpar sɛ wa kan-se, n'ʋ rɛ n'ʋ tal ayʋkʋ nkʋ Noee sɩ kpilu cekpɔlʋ taa na.
40024039	Wa ka ta honkʋ nter kaka n'ʋ rɛ n'ʋ tal ayʋkʋ nkʋ tuŋ nɩwa n'ʋ kpeen-wa na. Ayʋkʋ nkʋ Yer Yo kɔŋ na, ʋ kaa s'ʋ laʋ kʋɖemte kena.
40024040	Yera naʋl kaa sɛ wa wɛ sɩɩʋ taa, n'a sʋ wa t'ɔ kʋɖem n'a yeʋ nɛɛr.
40024041	Yalaa naʋl kaa sɛ wa nɔŋ namer rɛɛ, n'a sʋ wa t'ɔ kʋɖem n'a yeʋ nɛɛr.
40024042	Sempe na, !ɩɩ cɔ mɩ ñesa rɛɛ, wonte rɛɛ na, ɩɩ ta sem ayʋkʋ nkʋ mɩ Acii Sesɛɛ kaa s'ɩ kan na.
40024043	!Ɩɩ sem nte ñɩ hen-ɔ sarte. Nne rɛɔ cii ka sem alʋate nte taa mɩl kaa s'ɩ kan aho taa n'ɩ mɩl-ɩ na, ɩ ka kaa s'ɩ cɔ n'ɩ ñelʋ, n'ɩ ka ta yeke mɩl ñɩ s'ɩ sɩ ɩ rɛɔ taa n'ɩ mɩl-ɩ.
40024044	Nte rɛɛ-ɔna, mɩ rerɛ, !ɩɩ rʋken mɩ tɛ n'ɩɩ cɔ mɩ ñesa rɛɛ, wonte rɛɛ na, ɩɩ ta sem ayʋkʋ nkʋ Yer Yo kaa sɛ ka kan na.
40024045	"Anɔ ci temerlaɖe ñɩ wɛ lɛn ka ɩ lake ɩ cii temer ka sarte na? ?Ɩ cii tam-ɩ s'ɩ ñelʋ ɩ temer raana rɛɛ n'ɩ celʋ-wa tʋte k'alʋate nte taa ʋ mɔna sɛ wa tʋ na,
40024046	nne ɩ cii ñɩ wʋsa n'ɩ nɔɔn ɩ wɛ n'ɩ lake temer nɖe, temerlaɖe ñɩ nɩʋ lelen.
40024047	Me siiru-mɩ-te tʋfelem kena, temerlaɖe ñɩ cii ñɩ kaa s'ɩ cel-ɩ wonte ten ɩ wɛ na-te na, s'ɩ ñel te rɛɛ.
40024048	Ama, ?temerlaɖe ñɩ hɔɔr taa ta sar, n'ɩ mɔse ɩ ñuŋ taa s'ɩ cii pe kɔŋ lɛlɛ,
40024049	n'ɩ paase ɩ temer raana mape n'ɩ tʋkʋ n'ɩ ñee na selkʋra,
40024050	ɩ cii kaa s'ɩ kan ayʋkʋ nkʋ n'alʋate nte taa ɩ ta mɔse s'ɩ cii ñɩ kɔŋ na.
40024051	Ɩ cii ñɩ kaa s'ɩ maʋ-ɩ kpara ka paa, n'ɩ laʋ-ɩ s'a lake tɛkera ka wo na. Đen'ɔna, ɩ kaa s'ɩ ko n'ʋ nɩɩ-ɩ, n'ɩ kaker ɩ ceela."
40025001	Yeesu tase atintukir nɛnɖel tuu sɛ: "Asɛ kaa s'ɩ kan ɩ wurti t'ɔ wonte na, ʋ kaa s'ʋ nʋsen se yalawiisi ka se wɛ hiiu ka se sʋ se kamɩ nɩ se lii sɛ se wal se katen waal ñɩ kɔŋ s'ɩ sʋ ɩ yal na, ka wo na.
40025002	Se taa yalawiisi naʋna wɛ wɔkete ka ten, nɩ naʋna wɛ lɛn ka ten.
40025003	Wonse tan lɛn na, se sʋ se kamɩ, nɩ se ta rʋken nim.
40025004	Nkʋ, wonse wɛ lɛn na, se rʋken se kamɩ na ya t'ɔ nim, na nɛmper-ɔ kpalpɩ taa.
40025005	Waal cɔ n'ɩ lɔsʋ n'ɩ pe kɔŋ lɛlɛ, ɖeem kpa yalawiisi ns'ɔ se hiiu, nɩ se ree.
40025006	Tawɩr taa, a nɩʋ kʋkoyɔ ka reen sɛ: 'Waal ñɩ kɔŋ kelɛ. !Ɩɩ lii n'ɩɩ katen-ɩ.'
40025007	Ka nɩ yalawiisi ns'ɔ se hiiu se hom, se kʋr se sɛʋ se kamɩ.
40025008	Wɔkete yalawiisi nse fa se raana mpa wɛ lɛn na sɛ: 'Ar lapa, !ɩɩ ha-ra mɩ nim ka cekɔ, ɖe kamɩ rʋŋ.'
40025009	Yalawiisi nse wɛ lɛn na, se wʋsen se raana mpa sɛ: 'Aɩ, ʋ kaa s'ʋ ra tal-ɖa sɛ ra re ra kamɩ taa, na mɩ ñenya taa. !Ɩɩ wal wɛtera cal n'ɩɩ yaʋ mɩ ñente.'
40025010	Se walʋ sɛ se yaʋ nim ka wonte na, waal ñɩ tenke n'ɩ tal. Lɛn yalawiisi naʋna nse ka rɔn se tɛ se honkʋ na, se tenke waal se sɩ yal kanʋ teenkar nampu taa n'a rʋ kaɖʋ na safɩr.
40025011	Ʋ tase nɩ tanlɛn yalawiisi nse tal se naʋna nɩ se ko sɛ: 'Acii, acii, !tel-ɖa.'
40025012	Ama, waal wʋsen-se sɛ: 'Tʋfelem, me ta sem-mɩ asem.' "
40025013	Fɛ nɩ Yeesu siiru sɛ: "!Ɩɩ cɔ mɩ ñesa rɛɛ, wonte rɛɛ na, ɩɩ ta sem ayʋkʋ n'alʋate nte taa, te kaa sɛ te laʋ na.
40025014	"Asɛ wurti nʋsen se yer nɛɛr-ɔ ɩ walʋ ñempʋ, n'ɩ yaa ɩ temerlaɖa n'ɩ cel-wa ɩ sauti sɛ wa ñelʋ te rɛɛ.
40025015	Ɩ cel-wa warase, kiɖinkiɖintɩ ka miilɩase naʋna, (5|#000|#000 CFA) n'ɩ cel naʋltɩ ka miilɩase nasel (2|#000|#000 CFA), nautisitɩ ka miilɩɔŋ (1|#000|#000 CFA). Pa woñɩ na, ɩ cel-ɩ se wonɔn'ɔ ɩ pɩsʋ na, nɩ yer ñɩ kʋr n'ɩ wal ñempʋ.
40025016	Temerlaɖe ñɩ a ka cel-ɩ miilɩase naʋna na, ɩ car ɩ tɛ-ɔ ten, n'ɩ tenke n'ɩ yaʋ wonte n'ɩ wɛte, n'ɩ tase miilɩase naʋna hiiuu rerɛ.
40025017	Woñɩ a ka cel-ɩ miilɩase nasel na, lɛ laʋ kʋɖemte nɩ lɛ hiiu miilɩase nasel ɖerɛ.
40025018	Ama, woñɩ a ka cel-ɩ miilɩɔŋ na, ɩ wal n'ɩ wur wʋ n'ɩ yim ɩ cii warase ns'ɔ renaa.
40025019	Ʋ lʋl ten-ɔ wonte na, temerlaɖa mpa cii tal n'ɩ cɔ s'ɩ na ɩ temerlaɖa hiiu mmɔ mmɔ.
40025020	Temerlaɖe ñɩ a ka cel-ɩ miilɩase naʋna na, ɩ kam ɩ cii cal n'ɩ wʋl-ɩ miilɩase naʋna rerɛ n'ɩ siir sɛ: 'Acii, n ka cel-m miilɩase naʋna. !N na, me hiiu miilɩase naʋna rerɛ.'
40025021	Ɩ cii siir-ɩ sɛ: 'Ʋ sara. N ɖʋken n tɛ, n'n laʋ n temer ka sarte. Nte rɛɛ-ɔna, me kaa sɛ me cel-n wonte kpɔl ten na. !Kan, ma-n'ña, !ɖe ñante.'
40025022	Temerlaɖe ñɩ a ka cel-ɩ miilɩase nasel na, lɛ kan nɩ lɛ siir sɛ: 'Acii, n ka cel-m miilɩase nasel. !N na, me hiiu miilɩase nasel ɖerɛ.'
40025023	Ɩ cii siir-ɩ sɛ: 'Ʋ sara. N laʋ n temer ka sarte. Wonte me cel-n-te na, te ta kɔr, n'n laʋ-te sarte. Me kaa sɛ me cel-n wonte kpɔl ten na. !Kan, ma-n'ña, !ɖe ñante.'
40025024	Ʋ tɛsen woñɩ a ka cel-ɩ miilɩɔŋ na, ɩ tiisi n'ɩ kpɛʋn ɩ cii n'ɩ siir-ɩ sɛ: 'Acii, me sem s'n ci yer yer-ɔna, ɩ ñente wɛ kaaɖe ka ten. N teeɖʋ awɔr nɖe taa n ta rii na, n'n ku awɔr nɖe taa n ta leem na.
40025025	Nafate kpa-m nɩ me wur atɛ me yim n warase. !N na, n warase nse n cel-m-se na, ns'ɔ hen.'
40025026	Ɩ cii wʋsen-ɩ sɛ: 'N ci ñancii n'alempatecii kena. N ka sem sɛ me teeɖʋ awɔr nɖe taa me ta rii na, nɩ me ku awɔr nɖe taa me ta leem na.
40025027	N ka s'n ɖe remm me warase ka panke taa. Me ka sɛ me wʋse wonte na, me ka mʋ-se na se ñuŋ t'ɔ wʋr.'
40025028	Fɛ n'ɩ siir sɛ: '!Ɩɩ kpɔr ɩ n'ɔ warase ns'ɔ se miilɩɔŋ n'ɩɩ cel-se woñɩ wɛ miilɩase ka hiiu na,
40025029	wonte rɛɛ na, yer ñɩ wɛ wʋr na, a kaa s'a tase-ɩ n'ʋ tɛn-ɩ tɛmpe. Ama, woñɩ tan wʋr na, a kaa s'a tɛse ɩ n'ɔ kpɔrʋʋ ka wonte ɩ ka wɛ te cekeyɔ na.
40025030	Ʋ kaase wolamɩl ñɩ hen na, !ɩɩ wɛɖe-ɩ n'awaren ɖɛɛ-ɔ tawunɖi taa. Đen'ɔna, ɩ kaa s'ɩ ko n'ʋ nɩɩ-ɩ, n'ɩ kaker ɩ ceela.'
40025031	"Yer Yo kaa sɛ ka kan na ka cepate, ka-n'Asɛ tirira ka wa ten-ɔ wonte na, ka cɔ ka hampate wurti kpeeɖe rɛɛ.
40025032	Yera ka wa ten-ɔ tɛte rɛɛ, a kaa s'a kpol-wa ka cal, ka tar wa taa se nanɖiir tarʋ re mɛɛsiin na re wʋnn t'ɔ wo na.
40025033	Ka kaa sɛ ka re wompa wɛ se mɛɛsiin na, na ka mete niiŋ ɖɛɛ, nɩ ka re wompa wɛ se wʋnn na, na ka nawɩtɩ rɛɛ.
40025034	Đen'ɔna, ka kaa sɛ ka tam wompa n naken wa wɛ na ka mete niiŋ ɖɛɛ na sɛ: 'Womɩ me Cii laʋ-mɩ sarte na, !ɩɩ kan, n'ɩɩ mʋ wonte ten ɩ rɔn-te n'ɩ sɩ-te reyasɛ ka mɩ rɛɛ, fɛ n'ɩ laʋ tɛte na,
40025035	wonte rɛɛ na, ñʋse ka kʋ-m, n'ɩɩ ha-m tʋte me tʋ. Lʋkʋte ka kʋ-m, n'ɩɩ ha-m leem me ñee. Me ka ci ankɔm, n'ɩɩ mʋ-m mɩ tɛ.
40025036	Me ka wɛ atalempoɖe, n'ɩɩ ha-m wɔwʋ me sii. Me ka henɖe wɩsɔ, n'ɩɩ ñel me rɛɛ. Me ka wɛ sarka taa, n'ɩɩ kan n'ɩɩ rɛke-m.'
40025037	Điyuyuñempa mpa kaa sɛ wa wʋsen-ka sɛ: 'Acii Sesɛɛ, ɖe na-n ʋyo ka ñʋse kʋ-n, nɩ re ha-n tʋte n'n tʋ? Nawʋr re na-n lɔ ka lʋkʋte kʋ-n nɩ re ha-n leem n'n ñee?
40025038	Đe na-n ʋyo n ci ankɔm, nɩ re mʋ-n ɖe tɛ? Nawʋr re na-n ʋyo atalempoɖe, nɩ re ha-n wɔwʋ n'n sii?
40025039	Đe na-n ʋyo ʋ wɩ-n, nɩ re ñel n ɖɛɛ? Nawʋr re na-n ʋyo n wɛ sarka taa, nɩ re kan ɖe rɛke-n?'
40025040	Ka kaa sɛ ka wʋsen-wa sɛ: 'Me siiru-mɩ-te tʋfelem kena, ɩɩ lake wont'ɔ tamtam ka me ritafala taa woñɩ ɩ ta tal nter na, m'ɔna, ɩɩ lake-te.'
40025041	Ka n'ʋ kaase ka siir wompa wɛ na ka nawɩtɩ rɛɛ na sɛ: 'Womɩ a wɩ-mɩ sem na, !ɩɩ tiisi n'ɩɩ calen-m. !Ɩɩ wal min ñɩ tam akperʋ k'a rɔn-ñɩ alʋacii na ɩ raana, wa rɛɛ na, ñɩ taa,
40025042	wonte rɛɛ na, ñʋse ka kʋ-m, n'ɩɩ ta ha-m sɛ me tʋ. Lʋkʋte ka kʋ-m, n'ɩɩ ta ha-m leem sɛ me ñee.
40025043	Me ka ci ankɔm, n'ɩɩ ta mʋ-m mɩ tɛ. Me ka wɛ atalempoɖe, n'ɩɩ ta ha-m wɔwʋ sɛ me sii. Ʋ ka wɩ-m nɩ me ka wɛ sarka taa, n'ɩɩ ta kan s'ɩɩ rɛke-m.'
40025044	Wa kaa sɛ wa wʋsen-ka sɛ: 'Acii Sesɛɛ, ɖe na-n ʋyo ñʋse kʋ-n, nɩ re ta ha-n tʋte s'n tʋ, nɩ lʋkʋte kʋ-n, nɩ re ta ha-n leem s'n ñee? Đe na-n ʋyo n ci ankɔm, nɩ re ta mʋ-n? Đe na-n ʋyo atalempoɖe, nɩ re ta ha-n wɔwʋ s'n sii? Ʋ wɩ-n ʋyo, nawʋr n wɛ sarka t'ɔ ʋyo, nɩ re ta sen-n?'
40025045	Ka kaa sɛ ka wʋsen-wa sɛ: 'Me siiru-mɩ tʋfelem kena, ɩɩ ta laʋ wont'ɔ alape ka me ritafala taa nɛɛr-ɔ ɩ ta tal nter na, m'ɔna ɩɩ ta laʋ-te.'
40025046	Asɛ kaa s'ɩ wan-wa min cepan ñɩ tam akperʋ na, ñɩ taa, nɩ riyuyuñempa wal fiisu nkʋ tam akperʋ na, kʋ taa."
40026001	Yeesu kper ɩ tentɛnte nte wʋlʋʋ ka wonte na, ɩ siir ɩ waratenkera sɛ:
40026002	"Ɩɩ sem s'ʋ kaase ayʋken ka nɩɩl s'a tʋ Pake teenkar. A kaa s'a sʋ Yer Yo, n'a maase-ka yera niiŋ taa n'a kam-ka akantemer rɛɛ, nɩ ka seʋ."
40026003	Yeesu wɛ n'ɩ wʋtʋ semp'ɔ wonte na, Asɛ laate laara taa sesɛmpa, na Moiisi ñasete wʋlɖa, na Suiifi ñempa sesɛmpa, wa kpol Asɛ laate laar sesɛɛ Kaɩfe rɛɔ taa.
40026004	Wa mɔse wa t'ɔ wa ten, wa laʋ nɔ kʋɖemɔ sɛ wa kpa Yeesu k'amɛsɔŋ taa, nɩ wa kʋ-ɩ.
40026005	Wa siiru sɛ: "Ʋ ta mɔna sɛ re kpa-ɩ teenkar taa. ?Đe laʋ sempe, yera kaa sɛ wa kʋr ra rɛɛ."
40026006	N nɔɔn Yeesu wɛ Peetanii kɔree t'ɔ afal nɛɛr tɛ-ɔ a yaa-ɩ sɛ womlʋ Siimɔŋ. Ɩ cɔ n'ɩ tʋkʋ wonte na,
40026007	yal nɛɛr tiisi n'ɩ kpɛʋn-ɩ na kpalper nɛnɖel-ɔ a laʋ-re na sarte wɛɛr cehʋlemer nɖe a yaa-re s'alpater na. Đe taa siir teraɖe nɖe wɛ yawɔ ka ten na. Yal ñɩ wʋr teraɖe nɖ'ɔ Yeesu ñuŋ taa.
40026008	Ɩ waratenkera na semp'ɔ wonte na, wa ñan kpa, nɩ wa siir sɛ: "Ar lapa n'a warkʋ teraɖe nɖe?
40026009	A ka pɩsʋwa s'a wɛte-re yawɔ, n'a sʋ warase n'a ha ahʋsa."
40026010	Yeesu sem wonte wa wʋtʋ-te na, ɩ wɔse-wa sɛ: "Ar lapa n'ɩɩ cii s'ɩɩ car yal ñɩ? Wonte ɩ laʋ-m-te na, te sara,
40026011	wonte rɛɛ na, ahʋsa kaa sɛ wa wɛ na-mɩ ayʋkʋ s'ayʋkʋ. Ama, ma hen na, me kaa sɛ me ra mɩse na-mɩ ayʋken ten.
40026012	Ɩ wʋr teraɖe nɖ'ɔ me rɛɛ, s'ɩ rɔn me tɛnʋ kena, fɛ n'a yim-m.
40026013	Me siiru-mɩ tʋfelem kena, wunɖiinɖi a kaa s'a hose tentɛnte sarteñente ka tɛte ten taa na, a kaa s'a wʋte wonte yal ñɩ laʋ-te na, n'a tɛsʋ ɩ rɛɛ."
40026014	Woñɩ a ka yaa-ɩ sɛ Suta Iisekarɩɔte ka waratenkera hiiu na naʋl taa na, ɩ wal n'ɩ na Asɛ laate laara taa sesɛmpa,
40026015	n'ɩ wɔse-wa sɛ: "?Me maase Yeesu ka mɩ niiŋ taa, ɩɩ ha-m wɔ?" Wa kal warase ka kʋtʋken hiin niitisi, wa cel-ɩ.
40026016	Đen'ɔlɛ Suta ñɩ cii ñempʋ s'ɩ na haa, ɩ lake senɔ s'ɩ maase-ɩ wa niiŋ taa, nɩ yer ra na.
40026017	Kpɔnen ñɩ a ta re ñɩ t'ɔ kɔɔr sɛ ñɩ kpa na, ñɩ teenkar kiɖinkiɖin ayʋkʋ rɛɛ, Yeesu waratenkera kan wa wɔse-ɩ sɛ: "Acii, n cii sɛ re rɔn lɔ, n'n tʋ Pake teenkar tʋte?"
40026018	Ka nɩ Yeesu wʋsen-wa sɛ: "!Ɩɩ wal parcii t'ɔ nɛɛr tɛ n'ɩɩ siir-ɩ sɛ: 'Wʋlɖe siiru sɛ: "M'alʋate tala. Ña tɛ-ɔna, ma-n'me waratenkera, ɖe kaa sɛ re tʋ Pake teenkar." ' "
40026019	Yeesu ñɩ waratenkera mpa laʋ s'ɩ siir-wa wo na, nɩ wa wal wa rɔn s'a tʋ Pake teenkar.
40026020	Đaan ɖan wonte na, Yeesu na ɩ waratenkera mpa hiiu na naʋl, wa cɔ wa tʋkʋ.
40026021	Wa tʋkʋ wonte na, Yeesu tam sɛ: "Me siiru-mɩ tʋfelem kena, mɩ taa nɛɛr kaa s'ɩ maase-m yera niiŋ taa."
40026022	Ʋ tɛɖe ɩ waratenkera t'ɔ ten, wa cɔ wa wɔsʋ-ɩ kʋɖem kʋɖem sɛ: "Acii Sesɛɛ, m'ɔna ya?"
40026023	Yeesu tam sɛ: "Woñɩ ma-n'ɩ, ɖe tisu re niiŋ ka taser kʋɖemer taa na, nñɩ kɔŋ-na s'ɩ maase-m yera niiŋ taa.
40026024	Tʋfelem Yer Yo kaa sɛ ka seʋ s'a maa ka ñente ka wo Asɛ tekara taa na. Ama, woñɩ maase-ka yera niiŋ taa na, ɩ kaa s'ɩ na wahala ka paa. ?A ka ta lel yer ñɩ, ʋ ka sara n'ʋ ka kela."
40026025	Suta ñɩ kaa s'ɩ maase-ɩ yera niiŋ taa na, ɩ wɔse-ɩ sɛ: "Wʋlɖe, m'ɔna ya?" Yeesu wʋsen-ɩ sɛ: "Aaʋ, nt'ɔlɛ n wʋta."
40026026	Wa tʋkʋ wonte na, Yeesu sʋ kpɔnʋ n'ɩ sɛɛ Asɛ ka kʋ rɛɛ n'ʋ kper wonte na, ɩ pate-kʋ n'ɩ cel ɩ waratenkera n'ɩ tam-wa sɛ: "!Ɩɩ mʋ cee ñɩ hen n'ɩɩ tʋ. Kʋ ci me tɛnʋ kena."
40026027	Fɛ n'ɩ sʋ selem ka kɔnkɔ taa, n'ɩ wɔr Asɛ n'ʋ kper wonte na, ɩ cel-wa-pe n'ɩ tam sɛ: "!Ɩɩ ñee mɩ ten,
40026028	wonte rɛɛ na, mpe ci-na me calem. Calem mpe rɛɛ-ɔna, Asɛ hɔʋ raante na-mɩ. Pe kaa sɛ pe kpeem atɛ-ɔ yera kpater rɛɛ s'Asɛ tɩsen-wa w'awarkase.
40026029	Me siiru-mɩ sɛ, me ra tase selem mpe ñeeʋ hal n'ʋ rɛ n'ʋ tal ayʋkʋ nkʋ ma-n'mɩ, ɖe kaa sɛ re ñee selem cefampe ka me Cii wurti taa na."
40026030	Wa yii teenkar nɖe yeente n'ʋ kper wonte na, wa rɛ na Oliifi teen wʋʋ rɛɛ.
40026031	Yeesu siir ɩ waratenkera sɛ: "Aho nya teter taa hen na, ɩɩ kaa s'ɩɩ kisi-m mɩ ten, wonte rɛɛ na, a maa Asɛ tekara taa sɛ: 'M'ɔ Asɛ, me kaa sɛ me kʋ nanɖiir, nɩ mɛɛsiin akpiɖi yase riinan ten.'
40026032	Ama, me kaa sɛ me hom aseɖa t'ɔ wonte na, me rɛ mɩ nɛl-ɔ Kaliilee kɔrʋ taa."
40026033	Pɩɛr wʋsen-ɩ sɛ: "?Pa yer ten ta kisi-n, ma ra kisi-n akisu."
40026034	Yeesu wʋsen-ɩ sɛ: "Me siiru-n tʋfelem kena, se fɛ nɩ cankparʋ ko aho nya teter taa na, n naken n teem fɛsʋʋ ka taman nautisi s'n ta sem-m."
40026035	Pɩɛr wʋsen-ɩ sɛ: "?Pa a ta tam s'a kʋ ma-n'ña, me kaa sɛ me ra fɛse sɛ me ta sem-n." Ɩ waratenkera ka wa ten, wa wʋte kʋɖemte nte.
40026036	Đen'ɔlɛ, Yeesu na ɩ waratenkera, wa tal awɔr nɛnɖel t'ɔ a yaa-re sɛ Kɛteseemanee n'ɩ tam-wa sɛ: "!Ɩɩ cɔ cee ñɩ hen, me wal lii me sɛɛ Asɛ."
40026037	Ɩ sʋ Pɩɛr na Seepeetee wiisi ka se nasel n'ɩ wal. Ʋ paase tɛɖʋʋ ka ɩ hɔɔr taa n'ɩ cɔ atilu.
40026038	Ɩ siir-wa sɛ: "Me hɔɔr taa kper tɛɖʋʋ ka ten, n'ʋ wɛ se me cii sɛ me seʋ. !Ɩɩ cɔ cee ñɩ hen-ɔ mɩ ñesa rɛɛ. !Ɩɩ cɔ na-m."
40026039	Ɩ wʋte semp'ɔ wonte na, ɩ calen-wa cekɔ n'ɩ tiu rekpasa, n'ɩ wɔm ɩ ñesa n'atɛ n'ɩ sɛɛ Asɛ sɛ: "Acii, nne ʋ pɩsʋ, !yeʋ nɩ wahala kɔnkɔ nka calen-m. Ama, !ʋ ra ci-na ma sɛlem taa. !Ʋ laʋ-na ña sɛlem t'ɔna."
40026040	Ɩ kʋr n'ɩ wʋse na ɩ waratenkera rɛɛ, n'ɩ nɔɔn wa ree. Ɩ wɔse Pɩɛr sɛ: "Ɩɩ ra pɩse s'ɩɩ cɔ na-m lɛɛr kʋɖemer n'ɩɩ ra ree ya?
40026041	!Ɩɩ cɔ mɩ ñesa rɛɛ n'ɩɩ sɛɛ Asɛ, se fɛ n'ɩɩ ra feete alʋʋ takete taa. Yer ñuŋ taa wɛ mɔsem s'ɩ laʋ wonte Asɛ cii-te na, n'ɩ tɛnʋ tan-na reen."
40026042	Ɩ tase waɖe n'ɩ sɛɛ Asɛ sɛ: "Acii, kʋñʋŋ nkʋ ra rɛ me rɛɛ sɛ me ra tʋ-kʋ ya, !ña sɛlem laʋ."
40026043	Ɩ tase wʋsʋʋ na ɩ waratenkera rɛɛ, n'ɩ nɔɔn wa ree, wonte rɛɛ na, ɖeem carʋ-wa.
40026044	Yeesu tase wa cal-ɔ kʋrʋʋ n'ɩ wal n'ɩ sɛɛ Asɛ ka taman nautisi rɛɛ n'ɩ siir kʋɖemte.
40026045	Ɩ tase wʋsʋʋ na ɩ waratenkera mpa rɛɛ n'ɩ siir-wa sɛ: "Ɩɩ rʋken ɖeeʋ s'ɩɩ fiisu ya? Alʋate tala kelɛ s'a kpa Yer Yo, n'a maase-ka awarkaselaɖa niiŋ taa.
40026046	!Ɩɩ kʋr, !ɖe wal. Yer ñɩ maase-m yera niiŋ taa na, ɩ tala kelɛ."
40026047	Yeesu wɛ n'ɩ wʋtʋ semp'ɔ wonte na, Suta ñɩ ci ɩ waratenkera hiiu na naʋl taa tɩ na, ɩ tal na yera akpiɖi ka wa rʋken saaren na rahoma. Asɛ laate laara taa sesɛmpa na Suiifi ñempa sesɛmpa tir-na yera mpa.
40026048	Suta ñɩ wɛtʋ Yeesu na, ɩ ka wʋl yera ka wonɔn'ɔ ɩ kaa s'ɩ laʋ n'a sem Yeesu n'a kpa-ɩ na. Ɩ ka siir-wa sɛ: "Yer ñɩ me kaa sɛ me mese ɩ nɔ na, nñ'ɔlɛ, woñɩ ɩɩ cii-ɩ na. !Ɩɩ kpa-ɩ."
40026049	Suta ñɩ tiisi n'ɩ kpɛʋn Yeesu ka taman kʋɖem n'ɩ tam-ɩ sɛ: "Wʋlɖe, ʋ wɛ senɔ?" fɛ n'ɩ mese ɩ nɔ.
40026050	Yeesu wʋsen-ɩ sɛ: "Afal, wonte n kampa s'n laʋ-te na, !laʋ-te." Ɩ laʋ semp'ɔ wonte na, yera mpa tiisi wa kpɛʋn Yeesu wa kpa-ɩ wa rʋken-ɩ.
40026051	Wompa ka wɛ na Yeesu na, wa taa nɛɛr kpɛ ɩ saarʋ n'ɩ maʋ Asɛ laate laar sesɛɛ pɔɩ n'ɩ pɛl ɩ renɖe.
40026052	Ka nɩ Yeesu tam-ɩ sɛ: "!Wʋsen n saarʋ ka kʋ awɔr taa, wonte rɛɛ na, woñɩ kʋ na saarʋ na, a kaa s'a kʋ-ɩ na saarʋ kena.
40026053	N ta sem sɛ me pɩsʋwa sɛ me yaa me Cii n'ɩ yeeke-m ɩ tirira k'akpila ka hiiu na naal ya?
40026054	Ama, ʋ mɔna s'ʋ laʋ-m s'a maa-te Asɛ tekara t'ɔ wo na."
40026055	Yeesu tɛse wʋtʋʋ ka wonte na, fɛ n'ɩ siir yera akpiɖi sɛ: "Ɩɩ kan na me rɛɛ na saaren, na rahoma s'ɩɩ kpa-m se mɩl na? Ayʋken ten me ka wʋlʋ-mɩ Asɛ tentɛnte k'Asɛ rɛɔ taa n'ɩɩ ta kpa-m.
40026056	Ʋ laʋ sempe se fɛ nɩ wonte Asɛ tentɛnte rɛsera ka maa-te na, te laʋ." Đen'ɔna, ɩ waratenkera ten kisi-ɩ, wa see.
40026057	Wompa kpa Yeesu na, wa walʋn-ɩ Asɛ laate laar sesɛɛ Kaɩfe tɛ-ɔ awɔr nɖe taa Moiisi ñasete wʋlɖa, na Suiifi ñempa sesɛmpa, wa kpola na.
40026058	Pɩɛr tʋnkʋ Yeesu ka wolen, n'ɩ rɛ n'ɩ tal Asɛ laate laar sesɛɛ rɛɔ taa, n'ɩ sɩ tɔŋ ɖɛɛ, ñɩ-n'apaterciina, wa cɔ s'ɩ na haa a kaa s'a hʋ senɔ.
40026059	Asɛ laate laara taa sesɛmpa na Suiifi ñempa sesɛmpa ciiwa sɛ wa na awɩnɔ ñente nter wa siir-te Yeesu rɛɛ fɛ nɩ wa pɩse wa kʋ-ɩ.
40026060	Yera kpater siiru awɩnɔ ñente ka Yeesu rɛɛ. Ama, wa pe na nter-ɔ se teñɔ ñente ka ɩ rɛɛ sɛ wa ta kʋ-ɩ. Ʋ fɛ nɩ yera naʋl kʋr,
40026061	wa siir sɛ: "Yer ñɩ siir s'ɩ pɩsʋ s'ɩ yʋke Asɛ rɛɔ n'ɩ sʋ ayʋken niitisi n'ɩ wʋse n'ɩ ma-ka."
40026062	Đen'ɔna, Asɛ laate laar sesɛɛ kʋr n'ɩ wɔse Yeesu sɛ: "N pe wʋsʋn nter-ɔ wonte wa siiru-te n ɖɛɛ na kɛ? Yera mpa siiru wont'ɔ n ɖɛɛ?"
40026063	Ama, Yeesu sim ɩ nɔ. Ka n'Asɛ laate laar sesɛɛ tam-ɩ sɛ: "!Siir-ra tʋfelem n'Asɛ ñɩ wɛ fiisu na, ɩ yeɖe taa. N ci Asɛ Yo Kiriisitu ya?"
40026064	Yeesu wʋsen-ɩ sɛ: "Ña teter, n wʋte nt'ɔlɛ. Ama, me siiru-mɩ s'ʋ sɩn kɔhen, ɩɩ kaa s'ɩɩ na Yer Yo ka ka cɔ Asɛ Reentencii mete niiŋ ɖɛɛ. Ɩɩ kaa s'ɩɩ na-ka rerɛ-ɔ ka kɔŋ n'asɛta tuŋ wʋnte taa."
40026065	Đen'ɔna, Asɛ laate laar sesɛɛ cer ɩ teter ɩ wɔwen n'ɩ siir sɛ: "Ɩ hɔrse Asɛ yeɖe. Đe pe cii rerɛ-ɔ warasenɖera. Ɩɩ kʋren nɩʋʋ rɛɛ-ɔ wonte ɩ siir-te n'Asɛ rɛɛ na.
40026066	Mɩ mɔsʋ senɔ te rɛɛ?" Wa wʋsen-ɩ sɛ: "Ʋ wɔsʋ s'a kʋ-ɩ."
40026067	Wa wusu ɩ ñesa t'ɔ mantaleem wa make-ɩ akumla. Nɛmpar make-ɩ atase.
40026068	Wa wɔsʋ-ɩ sɛ: "Kiriisitu, !kpasekpase. Anɔ maʋ-n? !Siir-ra woñɩ maʋ-n na."
40026069	N nɔɔn Pɩɛr ka cɔ tɔŋ ɖɛɛ, nɩ yal nɛɛr ka cɔ pɔɩte k'Asɛ laate laar sesɛɛ tɛ, ɩ lii, n'ɩ tiisi n'ɩ kpɛʋn Pɩɛr, n'ɩ tam sɛ: "Ña rerɛ, n wɛ na Kaliilee kɔrʋ taa tɩ Yeesu ñɩ."
40026070	Ɩ fɛse s'ɩ ta sem Yeesu k'asem ka yera ten ñesa taa. Ɩ fɛse sɛ: "Me pe nɩʋ wonte n cii s'n siir-te na."
40026071	Ɩ rɛ n'ɩ walʋ na menɔŋ tɛɛ. Yal nɛɛr-ɔ lɛ ka cɔ pɔɩte, lɛ na-ɩ renaa nɩ lɛ siir wompa wɛ renaa na sɛ: "Yer ñɩ hen ɖerɛ wɛ na Nasarɛte kɔrʋ taa tɩ Yeesu ñɩ."
40026072	Pɩɛr tase fɛsʋʋ s'ɩ ta sem Yeesu n'ɩ ree sɛ: "Me ta sem yer ñɩ."
40026073	Ʋ tase cekɔ, n nɔɔn wompa wɛ renaa na, wa tiisi wa kpɛʋn-ɩ, wa siir-ɩ sɛ: "Tʋfelem, n wɛ wa taa. Ña wʋtɔ yeʋ-na, ɖe sem awɔr nɖe taa n lii na na."
40026074	Đen'ɔna, Pɩɛr fɛse n'ɩ ree sɛ: "?Me tɛkʋ, !Asɛ hɔm me renɖe. Me ta sem woñɩ ɩɩ wʋtʋ ɩ ñente na." Cankparʋ tenke kʋ ko.
40026075	Pɩɛr tɛse ɩ lu tɛɛ-ɔ wonte Yeesu ka siir-ɩ-te na sɛ: "Se fɛ nɩ cankparʋ ko na, n kaa s'n fɛse taman nautisi s'n ta sem-m." Đen'ɔlɛ ɩ liiwa n'ɩ wul halɩ.
40027001	Ntaʋŋ tɛɛ-ɔ lɛnlɛn, Asɛ laate laara taa sesɛmpa na Suiifi ñempa sesɛmpa, wa mɔse wa ñiin t'ɔ wa ten sɛ wa kʋ Yeesu.
40027002	Wa yeʋ n'a hɔʋ-ɩ n'a wan-ɩ n'a maase-ɩ kɔrʋ rɛɛ ñelɖe Piilate niiŋ taa.
40027003	Suta ñɩ ka maase Yeesu ka yera niiŋ taa na, ɩ na wont'ɔ a kpa Yeesu s'a kʋ-ɩ na, ʋ lake ɩ hɔɔr taa n'ʋ pe sarʋ, n'ɩ sʋ kʋtʋken hiin niitisi ñɩ, n'ɩ wʋse na n'ɩ cel Asɛ laate laara taa sesɛmpa na Suiifi ñempa sesɛmpa.
40027004	Ɩ siir-wa sɛ: "Me laʋ awarkɔ, me wɛte yer ñɩ ta laʋ nter na, s'a kʋ-ɩ." Ama, wa wʋsen-ɩ sɛ: "Ʋ na-ra lɔ? Ʋ wɛ na-n."
40027005	Suta wɛɖe warase k'Asɛ rɛɔ taa n'ɩ rɛ n'ɩ wal n'ɩ lɛɛ ɩ lu tɛɛ-ɔ nampiir n'ɩ seʋ.
40027006	Asɛ laate laara taa sesɛmpa sʋ warase nse, wa tam sɛ: "Đa ñasete pe ha ñempʋ s'a re warase ns'ɔ Asɛ rɛɔ warase taa, wonte rɛɛ na, calem warase kena."
40027007	Wa laʋ nɔ kʋɖemɔ ka wonte na, wa sʋ warase nse wa yaʋ ceema mar nɛɛr sɩɩʋ, s'a yimu ankɔma ka renaa.
40027008	Nte rɛɛ-ɔna, a yaa sɩɩʋ nkʋ sɛ: "Calem sɩɩʋ" n'ʋ rɛ n'ʋ tal sɛŋ.
40027009	Semp'ɔna, Asɛ tentɛnte rɛser Seereemii ka siir wonte na, te lapa. Nt'ɔlɛ sɛ: "Wa sʋ kʋtʋken hiin niitisi ñɩ
40027010	wa yaʋ ceema mar sɩɩʋ s'Acii Sesɛɛ ka cɛse-m-te wo na. Kʋtʋken hiin niitisi ñɩ ci warase nse Iiseraɛl ñempa laʋ nɔ kʋɖemɔ sɛ wa sʋ-se wa yaʋ na-ɩ na."
40027011	A wan Yeesu ka kɔrʋ rɛɛ ñelɖe Piilate ñesa taa lɛ wɔse-ɩ sɛ: "N ci Suiifi ñempa wuroo ya?" Yeesu wʋsen-ɩ sɛ: "Aaʋ, n siir nt'ɔlɛ."
40027012	Fɛ n'Asɛ laate laara taa sesɛmpa na Suiifi ñempa sesɛmpa, wa cɔ wa hɔke-ɩ tentarɩr ka wonte na, ɩ ta wʋsen-wa nter.
40027013	Ka nɩ Piilate wɔse-ɩ sɛ: "N pe nɩʋ wonte wa siiru-te n ɖɛɛ hen na kɛ?"
40027014	Ama, Yeesu ta wʋte, ɩ ta wʋsen-wa nter. Ʋ kunti n'ʋ tɛɖen kɔrʋ rɛɛ ñelɖe ka ten.
40027015	Ʋ lake n'ʋ talʋ Pake teenkar, kɔrʋ rɛɛ ñelɖe lɛ sarkacii kʋɖem ñɩ yera akpiɖi siiru s'a lɛ-ɩ na.
40027016	Nkʋ, n nɔɔn sarkacii nɛɛr wɛ ren'ɔ a yaa-ɩ sɛ Parapase nɩ yera ten sem-ɩ.
40027017	Piilate wɔse yera akpiɖi nɖe wɛ renaa na sɛ: "Ɩɩ cii sɛ me yeʋ-mɩ anɔ, Parapase ya, yaa Yeesu ñɩ a yaa-ɩ sɛ Kiriisitu na?"
40027018	Piilate wɔse-wa sempe, wonte rɛɛ na, ɩ ka sem sɛ wa ka maase Yeesu ka ɩ niiŋ t'ɔ wa ñesesɛmer rɛɛ-ɔna.
40027019	Piilate cɔ ɩ wurti kpeeɖe rɛɛ-ɔ wonte na, ɩ yal tir s'a siir-ɩ sɛ: "!Đa laʋ riyuyutɩ ñ'ɔ nter, wonte rɛɛ na, aho nya taa, me laʋ kʋñʋŋ ka reeser t'ɔ ɩ rɛɛ-ɔ halɩ."
40027020	Asɛ laate laara taa sesɛmpa na Suiifi ñempa sesɛmpa, wa sɩsʋ yera akpiɖi sɛ wa siir s'a lɛ Parapase n'a kʋ Yeesu.
40027021	Piilate tase wa wɔsʋʋ sɛ: "Wa naʋl ñɩ taa, ɩɩ cii sɛ me lɛ-mɩ anɔ?" Wa ko sɛ: "Parapase."
40027022	Piilate wɔse-wa sɛ: "Ɩɩ cii remm sɛ me laʋ senɔ Yeesu ñɩ a yaa-ɩ sɛ Kiriisitu na?" Wa ten wa ko sɛ: "!A kam-ɩ akantemer rɛɛ."
40027023	Piilate wɔse-wa sɛ: "Kaa ɩ laʋ wont'ɔ te ta sar?" Ama, wa cɔ wa ko reen ka ten sɛ: "!A kam-ɩ akantemer rɛɛ."
40027024	Wa lake mantamanta ka wonte nɩ Piilate na s'ɩ ra pɩse s'ɩ laʋ nter na, ɩ sʋ leem n'ɩ sanke ɩ niiŋ ka yera akpiɖi nɖe ñesa taa, n'ɩ tam sɛ: "Me tan taa, me tan ɖiyuyu yer ñɩ sem taa. Ʋ wɛ na-mɩ."
40027025	Yera akpiɖi nɖe ten wʋsen-ɩ sɛ: "!Ʋ wɛ na-ra, ɖa-n'ɖa wiisi."
40027026	Ka nɩ Piilate lɛ Parapase n'ɩ yeʋ s'a maʋ Yeesu ka kpara n'ɩ yeʋ s'a kam-ɩ akantemer rɛɛ.
40027027	Sʋcana wan Yeesu ka rɛɔ nka taa Piilate hʋkʋ tentɛnte na, ka taa nɩ sʋcana mpa kan wa ten wa kpol ɩ cal.
40027028	Wa lese ɩ wɔwen nɩ wa wu-ɩ wursi wɔwʋ cesɛmʋ.
40027029	Wa lee kosii se wursi yikir wa wɔm ɩ ñuŋ taa, nɩ wa cel-ɩ canɖʋ ka ɩ mete niiŋ taa. Wa kur wa renkpa rɛɛ-ɔ ɩ tɛɛ, nɩ wa wonkʋ-ɩ sɛ: "Suiifi ñempa wuroo, ʋ wɛ senɔ?"
40027030	Wa wusu mantaleem ka ɩ rɛɛ, wa sʋ canɖʋ nkʋ wa make ɩ ñuŋ taa.
40027031	Wa wonke-ɩ n'ʋ kper wonte na, wa lese-ɩ wursi wɔwʋ cesɛmʋ nkʋ wa wʋsen ɩ wɔwen wa sii-ɩ, nɩ wa wan-ɩ sɛ wa kam-ɩ akantemer rɛɛ.
40027032	Wa liin-ɩ kɔrʋ war'ɔ wonte na, wa katen Siirɛn kɔrʋ taa tɩ nɛɛr-ɔ a yaa-ɩ sɛ Siimɔŋ. Wa kpa-ɩ na reen s'ɩ waa Yeesu akantemer.
40027033	Wa tal awɔr nɛnɖel t'ɔ a yaa-re sɛ Kɔlkota. Yeɖe nɖe kutihuɖi kelɛ sɛ wʋʋ nkʋ nʋsen ñenwʋlɔ na.
40027034	Đen'ɔna, wa cel Yeesu ka selem k'a rɩ kpancalɔ ka pe taa. Ɩ renke wonte na, ɩ kisi.
40027035	Ʋ fɛ wa kam-ɩ akantemer rɛɛ, nɩ wa laʋ kpasekpase ka ɩ wɔwen ɖɛɛ s'a na haa wa kaa sɛ wa tar-ñɩ senɔ.
40027036	Wa cɔ renaa wa ñelʋ ɩ rɛɛ.
40027037	Wa maa wonte ɩ hiiu sem ka te rɛɛ na, wa tɛ asɛt'ɔ ɩ ñuŋ taa sɛ: |scYER ÑƖ CI-NA YEESU, SUIIFI ÑEMPA WUROO.|d
40027038	Mɩla nɛmpar ka wɛ naʋl-ɔ a kam-wa akantema rɛɛ-ɔ Yeesu cal. Kʋɖem na ɩ mete niiŋ ɖɛɛ, nɛɛr na ɩ nawɩtɩ rɛɛ.
40027039	Yera mpa rɛ renaa na, wa tɩɩ-ɩ, wa kopetʋ ñiin,
40027040	wa tɔŋ sɛ: "Woña cii s'n yʋkʋ Asɛ rɛɔ n'n ma nɛnkar-ɔ ayʋken niitisi taa na, ?n ci Asɛ Yo ka tʋfelem, !tɛlse n tɛ, n'n tiu akantemer nɖe rɛɛ."
40027041	Asɛ laate laara taa sesɛmpa, na Moiisi ñasete wʋlɖa, na Suiifi ñempa sesɛmpa rerɛ, wa wonkʋ-ɩ wa siiru remaŋ sɛ:
40027042	"Ɩ tɛlse yera nɛmpar n'ɩ ra pɩse s'ɩ tɛlse ɩ tɛ ya? ?Ɩ ci Iiseraɛl ñempa wuroo kena ya, !ɩ tiu remm kɔhen ñ'ɔ akantemer rɛɛ fɛ nɩ ra teter, ɖe tisi tʋfelem na ɩ rɛɛ.
40027043	Ɩ sʋ ɩ tɛ n'ɩ cel Asɛ n'ɩ tam s'ɩ ci Asɛ Yo. !Đe na remm s'Asɛ kaa s'ɩ tɛlse-ɩ kɔhen na."
40027044	Mɩla mpa a ka kam-wa akantema rɛɛ-ɔ ɩ cal na, wa-l tɩɩ-ɩ rerɛ sempe.
40027045	Mɩse senɖe taase hɛken t'ɔ wonte na, ʋ laʋ tawunɖi ka kɔrʋ ten taa, kaka n'ʋ rɛ n'ʋ maʋ raan ɖɛɛ lɛya natisi.
40027046	Ʋ maʋ lɛya natisi ka wonte na, Yeesu ko reen ka ten sɛ: "|iEelii, Eelii, lama sapaketanii?|d" Te kutihuɖi kelɛ sɛ: "M'Asɛ, m'Asɛ, ar lapa n'n wɛɖe-m?"
40027047	N nɔɔn wompa ka wɛ renaa na, wa taa nɛmpar nɩʋ wa ko sɛ: "Ɩ yaa Asɛ tentɛnte rɛser Eelii kena."
40027048	Wa taa nɛɛr tenke n'ɩ see n'ɩ sʋ kʋca n'ɩ limsi-ɩ arala taa n'ɩ tɩɩ-ɩ canɖʋ rɛɛ, n'ɩ wʋl Yeesu s'ɩ mese.
40027049	Ama, nɛmpar tam sɛ: "!Yeʋ, ɖe na s'Eelii kɔŋ s'ɩ tɛlse-ɩ ya."
40027050	Yeesu tase koʋ ka reen ka ten n'ɩ cel ɩ fiisu k'Asɛ n'ɩ seʋ.
40027051	Yeesu seʋ wonte na, wɔwʋ nkʋ a ka tam-kʋ Asɛ rɛɔ taa na, kʋ cer na kʋ asɛta n'ʋ rɛ n'ʋ tal atɛ. Tɛte ñamse nɩ wentɛnen yater.
40027052	Đawa nɛse tel n'Asɛ yera mpa ka sepa na, wa kpater hom.
40027053	Wa lii na rawa taa, nɩ Yeesu hom wonte na, wa wal Seerusalɛm kɔrʋ taa nɩ yera kpater na-wa renaa.
40027054	Rom sʋcana cii, na sʋcana mpa ñelʋ Yeesu rɛɛ na, wa na tɛte ñamsʋʋ, na wonte ten lapa na, nafate kpa-wa. Wa siir sɛ: "Tʋfelem, yer ñɩ ka ci Asɛ Yo kena."
40027055	Yalaa nɛmpar rerɛ ka wɛ ren'ɔ tɛmpe ka wa senɖe wolen wa ñelʋ. Wa ka tenke Yeesu ka hal Kaliilee kena sɛ wa sen-ɩ.
40027056	Yalaa mpa taa na, Maketala kɔrʋ taa tɩ Marɩ ka wɛ, na Sake na Sosɛfe, wa rii Marɩ, na Seepeetee apalawiisi rii.
40027057	Đaan ɖan wonte na, Ariimatee kɔrʋ taa tɩ nɛɛr kan, k'a yaa-ɩ sɛ Sosɛfe, n'ɩ ci sau. Nñɩ rerɛ ɩ ka ci Yeesu waratenker nɛɛr-ɔna.
40027058	Ɩ wal n'ɩ na Piilate n'ɩ wɔse-ɩ s'ɩ cel-ɩ seɖe Yeesu. Ka nɩ Piilate tam s'a cel-ɩ seɖe ñɩ.
40027059	Sosɛfe sʋ-ɩ n'ɩ hɔʋ-ɩ akalala cefalʋ taa,
40027060	n'ɩ wal n'ɩ yim-ɩ ɩ teter ɩ wʋ cefalʋ nkʋ ɩ ka tam s'a wur-kʋ wentɛnʋ taa na, kʋ taa. Ɩ wunkil warceelɔ n'ɩ rʋ wʋ nkʋ nɔ, n'ɩ rɛ n'ɩ kpeem.
40027061	N nɔɔn Maketala kɔrʋ taa tɩ Marɩ na Marɩ nɛɛr, wa ka wɛ akantemer cal, wa wɛ ren'ɔ wa cɔ Yeesu rawer ñesa taa.
40027062	Đaan ñɩ rɛɛ n nɔɔn Suiifi ñempa fiisiti ayʋkʋ kiɖu kelɛ. Asɛ laate laara taa sesɛmpa, na Fariisii akpar taa ñempa, wa wal wa ten-ɔ Piilate tɛ,
40027063	nɩ wa siir-ɩ sɛ: "Acii, ɖe tɛse sɛ yera tɛker ñɩ ka wɛ wont'ɔ ɩ take sepa na, ɩ tam s'ɩ kaa s'ɩ hom ayʋken niitisi rɛɛ.
40027064	Sempe na, !tam sʋcana wa sɩ sintir ka ɩ wʋ rɛɛ, n'ʋ rɛ n'ʋ tal ayʋken niitisi ñʋŋ ɖɛɛ, fɛ n'ɩ waratenkera ra pɩse wa kul-ɩ amɛsɔŋ taa, wa tɛke yera s'ɩ hom aseɖa taa. ?Ʋ laʋ sempe, tentarɩr kaa s'ʋ laʋ n'ʋ kelen kiɖinkiɖin ñenɖe."
40027065	Piilate wʋsen-wa sɛ: "Me ha-mɩ sʋcana sɛ wa kpa sintir. !Ɩɩ wal n'ɩɩ ñel wʋ nkʋ rɛɛ s'ɩɩ pɩsʋ wo na."
40027066	Wa wal wa rɔn, wa tɛ wʋ nkʋ nɔ kpɛlʋ kʋɖemʋ na kpanteente. Wa re sʋcana ka renaa sɛ wa ñelʋ.
40028001	A tʋ Suiifi ñempa fiisiti ayʋkʋ n'ʋ kper wonte na, ʋ hom kɔsera. Ʋ yaal atɛ-ɔ wonte na, Maketala kɔrʋ taa tɩ Marɩ, na ɩ rʋntɩ Marɩ, wa wal sɛ wa na Yeesu wʋ.
40028002	Tɛte tenke te ñamse. Asɛ tirir nɛɛr tiu n'asɛta n'ɩ wunkil warceelɔ n'ɩ cɔ ka rɛɛ.
40028003	Ɩ ka mɛʋsʋwa se tuŋ mɛʋsʋ wo na, n'ɩ wɔwen hʋmle rekasenkasen.
40028004	Nafate kpa sʋcana nɩ wa senɖe wa nante make kpakpakpa, wa wʋse s'aseɖa.
40028005	Asɛ tirir siir yalaa mpa sɛ: "Mɩ, !nafate ra kpa-mɩ. Me sem s'ɩɩ cii Yeesu ñɩ a kam-ɩ akantemer rɛɛ na, nñ'ɔna.
40028006	Ɩ tan cee. Ɩ hom aseɖa taa s'ɩ ka siir-te wo na. !Ɩɩ kan n'ɩɩ na awɔr nɖe a ka hɩse-ɩ na.
40028007	!Ɩɩ wal lɛlɛ n'ɩɩ siir ɩ waratenkera s'ɩ hom aseɖa taa. Kɔhen ɩ rɛ mɩ nɛl-ɔ Kaliilee kɔrʋ taa. Ɩɩ kaa s'ɩɩ na-ɩ ren'ɔna. Wonte wɛ se me siir-mɩ-te na, nt'ɔlɛ."
40028008	Ʋ kɔ wa t'ɔ ten, nafate na ñankete siir wa hɔya k'afatelʋ. Wa kʋr fɩfɩ ka wʋ nkʋ cal wa wal sɛ wa siir Yeesu waratenkera ka wonte Asɛ tirir ñɩ siir-wa na, na wonte ten lapa na.
40028009	Yeesu tenke n'ɩ katen-wa n'ɩ wʋte sɛ: "Yalaa mɩ, me sɛɛ-mɩ." Wa tiisi wa kpɛʋn-ɩ, wa kpa ɩ naase nɩ wa sɛɛ-ɩ.
40028010	Ka nɩ Yeesu ñɩ tam-wa sɛ: "!Nafate ra kpa-mɩ. !Ɩɩ wal n'ɩɩ siir me rɛɔ ñempa sɛ wa wal Kaliilee kɔrʋ taa. Đen'ɔna, wa kaa sɛ wa na-m."
40028011	Yalaa mpa wɛ ñempʋ t'ɔ wont'ɔ wa kpoŋ na, sʋcana mpa ñelʋ Yeesu wʋ rɛɛ na, wa taa nɛmpar see, wa wal parcii taa, wa siir Asɛ laate laara taa sesɛmpa ka wonte ten lapa na.
40028012	Asɛ laate laara taa sesɛmpa na Suiifi ñempa sesɛmpa kpol. Wa laʋ nɔ kʋɖemɔ n'ʋ kper wonte na, wa cel sʋcana ka warase ka tɛmpe wa siir-wa sɛ:
40028013	"Ɩɩ na wonte ɩɩ kaa s'ɩɩ siir-te na? !Ɩɩ kaa s'ɩɩ siir s'ɩ waratenkera kam aho taa n nɔɔn ɩɩ ree, nɩ wa kul-ɩ. Ɩɩ nɩʋ ya?
40028014	?Kɔrʋ rɛɛ ñelɖe nɩʋ-te sempe, ɖe sem wonte re kaa sɛ re siir-ɩ n'ɩ ra laʋ-mɩ nter na."
40028015	Sʋcana mʋ warase nse nɩ wa laʋ s'Asɛ laate laara taa sesɛmpa siir-wa wo na. Semp'ɔna, tentɛnte nte yase riinan ten-ɔ Suiifi ñempa tɛ n'ʋ rɛ n'ʋ tal sɛŋ.
40028016	Waratenkera hiiu na kʋɖem wa wal Kaliilee kɔrʋ taa, wa kpa wuro nka Yeesu ka wʋl-wa-ka na, ka rɛɛ.
40028017	Wa na-ɩ wonte na, wa sɛɛ-ɩ. Ʋ kaase rerɛ wa taa nɛmpar ta kper wa taa.
40028018	Yeesu tiisi n'ɩ kpɛʋn-wa n'ɩ siir-wa sɛ: "Asɛ ha-m huku k'asɛta na tɛte rɛɛ.
40028019	Sempe na, !ɩɩ wal kɔren ten taa n'ɩɩ hose me tentɛnte, se fɛ nɩ yera wʋse me waratenkera. !Ɩɩ sɛ-wa Asɛ leem k'Acii Asɛ, na ɩ Yo, na ɩ Fiisu, wa yela taa
40028020	n'ɩɩ wʋl-wa sɛ wa ñam ñasete nte me wʋl-mɩ-te na. !Ɩɩ sem sɛ, me kaa sɛ me wɛ na-mɩ ayʋken ka ñɩ ten, n'ʋ rɛ n'ʋ tal ayʋkʋ nkʋ te ten kaa sɛ te teem na."
41001001	A paase Asɛ yo Yeesu Kiriisitu tentɛnte sarteñente hosʋʋ
41001002	se wonɔn'ɔ Asɛ yepa n'a maa ɩ tentɛnte rɛser Eesaɩ tekara taa na sɛ: "!N na, me tiru me tentɛnte rɛser ka n ñesa taa, s'ɩ tel-n ñempʋ.
41001003	Nñɩ hosʋ-na na ñɩte taa s'a rɔn Acii Sesɛɛ ñempʋ n'a sese ɩ ñempen ka riyuyu."
41001004	Semp'ɔna, Asɛ leem sɛr San kampa n'ɩ lii n'ɩ limsu yera ka leem taa n'ɩ hosʋ na ñɩte taa sɛ: "!Ɩɩ kisi mɩ awarkase, n'a limsi-mɩ leem taa, n'Asɛ tɩsen-mɩ mɩ awarkase."
41001005	Yera ka kʋrʋn na Sutee kɔren ten taa, na Seerusalɛm kɔrʋ taa, wa kpolʋ San ñɩ cal, wa yeeɖʋ w'awarkase rɛɛ, n'ɩ limsu-wa leem t'ɔ Surtɛŋ carɔ taa.
41001006	Ɩ ka sii wɔwʋ nɛnkʋr-ɔna a laʋ-kʋ na kɔnkakpɔna fente, n'ɩ kpɛkʋ tɛnʋ kpɛɖʋ ka ɩ temɔ taa, n'ɩ tʋkʋ alaka n'asoŋ tɩɩn tɩte.
41001007	Ɩ hosʋwa sɛ: "Me kaa sɛ me tɛsʋ me temer ka wonte na, nɛɛr kan ka ɩ wɛ cepate n'ɩ kelen-m. Me ta tal wʋr taa sɛ me kur ɩ tɛɛ me lese ɩ nahentɛna ka ɩ naase taa.
41001008	Ma hen na, me limsu-mɩ leem t'ɔna. Ama, nñɩ kɔŋ-na s'ɩ limsi-mɩ Asɛ Fiisu taa."
41001009	Alʋate nte taa, Yeesu kʋren na Kaliilee kɔree nɛnkar t'ɔ a yaa-ka sɛ Nasarɛte n'ɩ wal nɩ San limsi-ɩ leem t'ɔ Surtɛŋ carɔ taa.
41001010	N nɔɔn ɩ lii leem t'ɔ wonte na, ɩ na ka ʋ hul n'asɛta, Asɛ Fiisu tiu ɩ rɛɛ s'alɔnkuku,
41001011	n'a nɩʋ wʋtɔ nɛnkar n'asɛta sɛ: "Ña ci-na me Yo. Me wɛ-n lu ka ten. Ña yeke-na n'ʋ kake me taa."
41001012	Asɛ Fiisu tenke kʋ wan-ɩ ñɩte taa,
41001013	n'ɩ mɩse ren'ɔ ayʋken ka hiin nniisa n'alʋacii Sataŋ take-ɩ. Ɩ ka wɛ tʋren hɛkʋ taa, n'Asɛ tirira sʋn-ɩ.
41001014	A kpa San n'a re-ɩ sarka ka wonte na, Yeesu kʋr n'ɩ wal Kaliilee kɔrʋ taa, n'ɩ hosʋ Asɛ tentɛnte sarteñente.
41001015	Ɩ ka hosʋwa n'ɩ siiru sɛ: "Alʋate tala, n'Asɛ wurti ñʋte. !Ɩɩ kisi mɩ awarkase n'ɩɩ tisi tentɛnte sarteñente rɛɛ."
41001016	Ɩ ka tʋnkʋ Kaliilee apʋ leem nɔ rɛɛ-ɔ wonte na, ɩ na Siimɔŋ, na ɩ ritafal Anterɩ ka wa tɛ wa wurin ka leem taa. N nɔɔn wa ci tunakpara kena.
41001017	Yeesu tam-wa sɛ: "!Ɩɩ tenke-m, nɩ me yeʋ-mɩ, n'ɩɩ wʋse wompa kpa yera sɛ wa lii w'awarkase taa na."
41001018	Wa tenke wa yeʋ wa wurin wa tenke-ɩ.
41001019	Ɩ tase waɖe ka wonte na, ɩ na Seepeetee yo Sake, na ɩ ritafal San, ka wa wɛ wa kpilu t'ɔ wa rɔnʋ wurin.
41001020	Yeesu tenke n'ɩ yaa-wa. Wa yeʋ wa cii Seepeetee ka kpilu nkʋ taa, na ɩ temerlaɖa nɩ wa tenke-ɩ.
41001021	Yeesu, na ɩ waratenkera, wa rɛ Kapɛrnaum kɔrʋ taa, nɩ Suiifi ñempa fiisiti ayʋkʋ rɛɛ, ɩ sɩ w'arekpolenɖe nampu taa n'ɩ paase Asɛ tentɛnte wʋlʋʋ.
41001022	Ʋ ka laʋ yera ka reyaʋ ka ɩ wʋlte rɛɛ, wonte rɛɛ na, ɩ ka wʋlʋ-wa na huku, n'ʋ tan se Moiisi ñasete wʋlɖa wʋlʋ wo na.
41001023	Ɩ wʋtʋ semp'ɔ wonte na, n nɔɔn yer nɛɛr ka wɛ nampu nkʋ t'ɔ alʋʋ siisi-ɩ kpɔɔn, n'ɩ ko sɛ:
41001024	"Nasarɛte kɔrʋ taa tɩ Yeesu ña, ɖa-n'ñ'ɔ wontɔ? N kampa s'n hɔrse-ra kena ya? Me sem woñɩ n ciwa na. N ci Sartetɩ ñɩ, Asɛ tir-ɩ na kena."
41001025	Yeesu fete-kʋ sɛ: "!Sim ɖenaa, n'n lii yer ñɩ taa."
41001026	Alʋʋ nkʋ cuti yer ñ'ɔ reen ka ten, kʋ maʋ kʋkoyɔ ka reen ka ten-ɔ kʋ lii ɩ t'ɔ wonte na.
41001027	Ʋ laʋ yera mp'ɔ wa ten-ɔ reyaʋ, nɩ wa wɔse remaŋ sɛ: "Wɔ kelɛ? Tentɛnte cefate nter-ɔna, ɩ wʋlʋ-te na huku, hal n'ɩ ñasʋ alʋa rerɛ, nɩ wa ñɔŋ-ɩ."
41001028	A tenke n'a nɩʋ Kaliilee kɔren t'ɔ ñɩ ten-ɔ tentɛnte nte Yeesu wʋl-te na, na wonte ɩ laʋ-te na.
41001029	Wa lii Suiifi ñempa arekpolenɖe nampu t'ɔ wonte na, Yeesu, na Sake, na San, wa tenke Siimɔŋ n'Anterɩ, wa wal wa tɛ.
41001030	Wa tal wonte na, n nɔɔn Siimɔŋ yase nante saa min n'ɩ henɖe kaɖʋ rɛɛ. A siir Yeesu ka ɩ wɩsɔ ñente.
41001031	Ɩ tiisi ɩ cal n'ɩ kpa ɩ niiŋ n'ɩ kʋse-ɩ, n'ɩ nante nte ka saa min na, te hɛ, n'ɩ kʋr n'ɩ mʋ-wa.
41001032	Đaan kampa n'ʋ ran ka n nɔɔn mɩse lim wonte na, a kan-ɩ wɩsetɩna ka wa ten, na wompa alʋa carʋ-wa na.
41001033	Kɔrʋ nkʋ taa yera ka wa ten kan wa kaa menɔŋ tɛɛ.
41001034	Ɩ kʋse wɩsetɩna ka kpater ka wa wɛ wɩsase ka ʋtɛ n'ʋtɛ, n'ɩ rʋn ɖerɛ-ɔ alʋa ka kpater ka wompa wa carʋ-wa na, wa taa, n'ɩ pe yeke alʋa sɛ wa wʋte, wonte rɛɛ na, wa ka sem woñɩ ɩ ciwa na.
41001035	Tantahompa taa, Yeesu kʋr n'ɩ lii n'ɩ rɛ na ñɩte taa, n'ɩ sɛɛ Asɛ.
41001036	Siimɔŋ-wa rɛ ɩ ciiu.
41001037	Wa kampa wa na-ɩ wonte na, wa siir-ɩ sɛ: "Yera ten cii-n."
41001038	Ɩ wʋsen-wa sɛ: "!Đe rɛ na kɔrsi nse wɛ calcal na, se taa rerɛ, nɩ me hose Asɛ tentɛnte. Nte rɛɛ-ɔna, me kampa."
41001039	Semp'ɔna, ɩ rɛwa n'ɩ wal Suiifi ñempa arekpolenɖe nampin t'ɔ Kaliilee kɔren ten taa, n'ɩ hosʋ Asɛ tentɛnte n'ɩ rʋnʋ alʋa ka wompa wa carʋ-wa na, wa taa.
41001040	Womlʋ nɛnkʋr kan kʋ kur kʋ renkpa rɛɛ-ɔ Yeesu tɛɛ kʋ cɛr-ɩ sɛ: "?N cii, n pɩsʋ s'n laʋ n'ʋ fɛ me rɛɛ."
41001041	Ʋ laʋ-ɩ kʋñʋŋ ka ten-ɔ kʋ rɛɛ, n'ɩ wʋl ɩ niiŋ n'ɩ teeken-kʋ, n'ɩ tam sɛ: "Me cii. !Ʋ fɛ n ɖɛɛ."
41001042	Womlɩte nte tenke te fɛ yer ñɩ rɛɛ.
41001043	Yeesu tenke n'ɩ rʋn-ɩ n'ɩ hɔse-ɩ,
41001044	n'ɩ siir-ɩ sɛ: "!Co sarte, wonte me laʋ-n-te na, !ɖa siir-te yer. Ama, !wal n wʋl n tɛ-ɔ Asɛ laate laar, n'n laa laate nte Moiisi ñasete wɔsʋ s'a laa-te na, fɛ nɩ wa na wonte lapa na."
41001045	Ama, yer ñɩ rɛ n'ɩ hosʋ riinan ten-ɔ reen ka wonte a laʋ-ɩ-te na. Nte rɛɛ-ɔna, Yeesu ta pɩsʋ s'ɩ wal kɔren taa n'ɩ yeʋ nɩ yera na-ɩ. Ama, ɩ cake na ñɩ war'ɔna ñɩte taa, nɩ yera kʋrʋn ɖiinan ten wa walʋ ɩ cal.
41002001	Ʋ tase ayʋken cekalen, Yeesu wʋse n'ɩ kan Kapɛrnaum kɔrʋ taa, nɩ yera nɩʋ s'ɩ wɛ rɛɔ.
41002002	Yera kan wa kaa tɛmpe tɛmpe n'ʋ ta kaase awɔr, hal n'ʋ rɛ n'ʋ tal menɔŋ tɛɛ, n'ɩ hosʋ-wa Asɛ tentɛnte.
41002003	Yera nɛmpar kam ɩ cal n'atintiir ka yera nnaʋsa sʋl-ɖe.
41002004	Ama, wa ta pɩse sɛ wa wan-ɖe Yeesu cal-ɔ yera akpiɖi nɖe rɛɛ. Nte rɛɛ-ɔna, wa wo nampu kpɛse n'ʋ cɛsen awɔr nɖe taa ɩ ka wɛ na. Wa rɛse atintiir nɖe na wʋ nkʋ, wa tisi-re, ka re henɖe re canɖɩ rɛɛ.
41002005	Yeesu na wonɔn'ɔ wa tisi ɩ rɛɛ na, ɩ tam-ɖe sɛ: "Me yo, kɔhen, me tɩsen-n n k-awarkase."
41002006	N nɔɔn Moiisi ñasete wʋlɖa nɛmpar ka cɔ renaa, wa wʋtʋ na wa taa sɛ:
41002007	"Yer ñɩ laʋ senɔ n'ɩ wʋtʋ sempe n'ɩ hɔrsʋ Asɛ yeɖe? Anɔ pɩsʋ s'ɩ tɩsen yer-ɔ ɩ k-awarkase ka, ʋ ta ci Asɛ receel?"
41002008	Yeesu tenke n'ɩ sem wonte wa wʋtʋ-te na wa taa na, n'ɩ wɔse-wa sɛ: "Ar lapa n'ɩɩ wʋtʋ na mɩ taa sempe?
41002009	Kaa wonte wɛ kaaɖe sɛ, me tam atintiir nɖe sɛ: 'Me tɩsen-n n k-awarkase', nawʋr me tam-ɖe sɛ: '!Kʋr, sʋ n canɖɩ n'n wal' na?
41002010	Ama, me cii s'ɩɩ sem sɛ Yer Yo wɛ huku ka tɛte rɛɛ sɛ ka tɩsen yera ka w'awarkase." Đen'ɔna, ɩ tam atintiir nɖe sɛ:
41002011	"Ma tam-na-n, !kʋr, n'n sʋ ña canɖɩ n'n kpeem n tɛ."
41002012	Ɩ tenke n'ɩ kʋr n'ɩ sʋ ɩ canɖɩ ka yera ten ñesa taa n'ɩ rɛ. Ʋ laʋ wa ten-ɔ reyaʋ, wa wɔrʋ Asɛ wa siiru sɛ: "Đe take na nter-ɔ sen."
41002013	Yeesu tase wʋsʋʋ na Kaliilee apʋ leem nɔ rɛɛ, yera akpiɖi kɔŋ ɩ cal n'ɩ wʋlʋ-wa Asɛ tentɛnte.
41002014	Ɩ rɛ wonte na, ɩ na Alfee yo Leefii ka, ɩ cɔ lampen mʋra piiro taa. Ɩ tam-ɩ sɛ: "!Tenke-m." Leefii ñɩ kʋr n'ɩ tenke-ɩ.
41002015	N nɔɔn ɩ wɛ Leefii tɛ-ɔ wonte n'ɩ tʋkʋ na, lampen mʋra kpater, n'awarkaselaɖa, na ɩ waratenkera, wa kan, ñɩ-n'wa, wa cɔ wa tʋkʋ, wonte rɛɛ na, wa tenke-ɩ wa tɛna.
41002016	Moiisi ñasete wʋlɖa mpa ka wɛ na Fariisii akpar taa ñempa rɛɛ na, wa na semp'ɔ wont'ɔ ñɩ-n'lampen mʋra, n'awarkaselaɖa wa cɔwa wa tʋkʋ na, wa kpɛʋn ɩ waratenkera wa wɔsʋ-wa sɛ: "Ar lapa n'ɩ tʋkʋ na lampen mʋra n'awarkaselaɖa?"
41002017	Yeesu nɩʋ wonte wa wʋtʋ-te na, n'ɩ siir-wa sɛ: "Wompa ʋ pe wɩ-wa na, wa pe cii rakʋta, wɩsetɩna cii-na-ɩ. Me ta kan sɛ me yaa riyuyuñempa. Ama, me kampa sɛ me yaa awarkaselaɖa kena."
41002018	Ayʋkʋ nɛnkʋr, Asɛ leem sɛr San waratenkera, na Fariisii akpar taa ñempa hɔke nɛse. Yera kan wa wɔse Yeesu sɛ: "Ar lapa n'Asɛ leem sɛr San waratenkera, na Fariisii akpar taa ñempa waratenkera hɔke nɛse, nɩ ña waratenkera pe hɔke?"
41002019	Ɩ wʋsen-wa sɛ: "Ɩɩ hʋ sɛ wompa a yaa-wa yal kanʋ teenkar na, wa pɩsʋ sɛ wa hɔʋ nɛse k'alʋate nte taa waal wɛ wa cal na ya? Alʋate nte ten wa kaa sɛ wa wɛ waal ñɩ cal na, wa ra hɔʋ nɛse.
41002020	Ama, alʋate nɛnter kɔŋ k'a kaa s'a kpɔr waal ñ'ɔ wa cal, fɛ nɩ wa hɔʋ nɛse.
41002021	Nɛɛr pe sʋkʋ wɔwʋceekʋ cefalʋ s'ɩ tɔse wɔwʋ cepenʋ, ?ya sempe, wɔwʋceekʋ cefalʋ nkʋ kaa sɛ kʋ hɔm wɔwʋ cepenʋ nkʋ nɩ kʋ cer, n'ʋ wal n'ʋ tase,
41002022	nɩ nɛɛr pe sʋkʋ rerɛ-ɔ hɛceeken s'ɩ lase selfam ka taa, ?ya sempe, selem mpe kaa sɛ pe yeʋ nɩ hɛceeken ñɩ ya, n'a leese-ñɩ na selem ɖerɛ. Ʋ mɔna s'a lase-pe hɛse cefase t'ɔna."
41002023	Suiifi ñempa fiisiti ayʋkʋ nɛnkʋr rɛɛ, Yeesu tasʋ sɩɩn nɛñer taa, n'ɩ waratenkera kaɖʋ tʋte ka ñempʋ nɔ, wa mʋlʋ.
41002024	Fariisii akpar taa ñempa wɔse-ɩ sɛ: "Ar lapa n'n waratenkera lake wonte, ʋ ta ha ñempʋ ka fiisiti ayʋkʋ rɛɛ na?"
41002025	Yeesu wʋsen-wa sɛ: "Ɩɩ ta kal wonte Tafiiti ka laʋ-te, ka n nɔɔn ñʋse kʋ ñɩ-n'ɩ yera, nɩ wʋr tam ɩ cal na ya?
41002026	Ɩ sɩ Asɛ rɛɔ t'ɔ alʋate nte taa Apɩatar ñɩ ka ci Asɛ laate laar sesɛɛ na, n'ɩ tʋ kpɔnen ñɩ a ha-ñɩ Asɛ na. Nkʋ, ɖe ñasete ka ha ñempʋ s'Asɛ laate laara receel tʋ-na kpɔnen ñɩ, nɩ Tafiiti sʋ-ñɩ n'ɩ tar ɩ yera rerɛ."
41002027	Fɛ nɩ Yeesu siir-wa sɛ: "Asɛ sɩ ra fiisiti ayʋkʋ ka yer rɛɛ-ɔna, n'ʋ ta ci s'ɩ laʋ yer ka fiisiti ayʋkʋ rɛɛ-ɔna.
41002028	Sempe na, Yer Yo ci-na fiisiti ayʋkʋ ñuŋcii."
41003001	Ayʋkʋ nɛnkʋr Yeesu tase Suiifi ñempa arekpolenɖe nampu t'ɔ sɩʋ. N nɔɔn yer nɛɛr ka wɛ ren'ɔ ɩ wɛ ñenkpanka.
41003002	Wompa ka wɛ renaa na, wa re Yeesu rɛɛ-ɔ ñeser sɛ wa na s'ɩ kaa s'ɩ kʋse yer ñ'ɔ Suiifi ñempa fiisiti ayʋkʋ rɛɛ ya. N nɔɔn wa ciiwa sɛ wa siir s'ɩ ta laʋ sarte.
41003003	Ɩ tam yer ñɩ sɛ: "!Kʋr ren'ɔ yera ten ñesa taa."
41003004	Fɛ n'ɩ wɔse wompa ka ñelʋwa na sɛ: "Moiisi ñasete ha ñempʋ s'a laʋ sarte ka fiisiti ayʋkʋ rɛɛ ya, yaa a laʋ wonte ta sar na kena. Te ha ñempʋ s'a kʋse yer fiisu na, yaa a tɛse-kʋ kena?" Ama, wa sim ɖekalkal.
41003005	Yeesu ñel-wa na ñan ka ten, n'ʋ tɛɖe ɩ taa rerɛ-ɔ wonɔn'ɔ wa hɔya ka kper reen wa pe tisu ɩ rɛɛ na, n'ɩ tam yer ñɩ sɛ: "!Wʋl n niiŋ." Ɩ wʋl-ya wonte na, nɩ ya wʋse sarte.
41003006	Fariisii akpar taa ñempa lii wonte na, wa-n'wompa cii sɛ wuroo Eerote mɩse kpeeɖe rɛɛ na, wa kpol sɛ wa na haa, wa lake senɔ sɛ wa kʋ Yeesu.
41003007	Yeesu, na ɩ waratenkera, wa lii na Kaliilee apʋ leem nɔ rɛɛ nɩ yera akpiɖi cekpɔlɖe tenke-ɩ. Wa kʋren na Kaliilee kɔren taa, na Sutee kɔren taa,
41003008	na Seerusalɛm kɔrʋ taa, na Iitumee kɔren taa, na Surtɛŋ carɔ wara, na kɔren nɛñer t'ɔ Tiir na Siitɔŋ, wa kɔren cal. Wa kɔŋ na Yeesu cal, wonte rɛɛ na, wa nɩʋ wonte ɩ lake-te na.
41003009	Ɩ tam ɩ waratenkera sɛ wa kan-ɩ kpilu, se fɛ nɩ ?yera ñaase ɩ rɛɛ, ɩ pɩse n'ɩ cɔ kʋ taa,
41003010	wonte rɛɛ na, ɩ ka kʋsʋ wɩsetɩna ka kpater, nɩ wɩsetɩna mpa wɛ renaa na, wa carʋ wa tɛ-ɔ ten sɛ wa teeken-ɩ n'ʋ fɛ wa rɛɛ.
41003011	Alʋa na-ɩ wonte na, wa kuru ɩ tɛɛ wa ko sɛ: "N ci Asɛ Yo kena."
41003012	Ɩ fetʋ-wa reen sɛ wa ra yeʋ n'a sem woñɩ ɩ ciwa na.
41003013	Yeesu kpa wʋʋ rɛɛ, n'ɩ yaa wompa ɩ ciiwa na, sɛ wa kam ɩ cal.
41003014	Wompa ɩ yaa-wa na, ɩ lese wa t'ɔ ɩ waratenkera ka hiiu na naʋl, n'ɩ sɩ-wa ɩ cal, s'ɩ tiru-wa, wa hosʋ tentɛnte sarteñente.
41003015	Ɩ ha-wa huku sɛ wa rʋn alʋa.
41003016	Ɩ lese yera mp'ɔ wa hiiu na naʋl n'ɩ sɩ-wa na, mp'ɔ hen, Siimɔŋ ñɩ ɩ tase-ɩ yeɖe sɛ Pɩɛr na,
41003017	na Sake ñɩ ci Seepeetee yo na, na lɛ ritafal San, (Yeesu tase-wa yeɖe sɛ Poanɛrkɛse. Yeɖe nɖe kutihuɖi kelɛ sɛ, wompa wɛ kʋɖemte se tuŋ nasete na.)
41003018	n'Anterɩ, na Fiiliipi, na Parteeleemii, na Matiio, na Toma, n'Alfee yo Sake, na Tatee, na Siimɔŋ ñɩ ci Kanaaŋ kɔrʋ taa tɩ na,
41003019	na Suta Iisekarɩɔte ñɩ maase Yeesu ka yera niiŋ taa na.
41003020	Yeesu wʋse n'ɩ kan ɖɛɔ taa. Yera akpiɖi cefaɖe nɛnɖel tase kpolʋʋ, ñɩ-n'ɩ waratenkera, wa ta hiiu acaka sɛ wa tʋ.
41003021	Ɩ yera nɩʋ-te semp'ɔ wonte na, wa kʋr wa kpa ñempʋ sɛ wa kan nɩ wa sʋ-ɩ wa kpeen-ɩ, wonte rɛɛ na, n nɔɔn wa siiru s'ɩ see kpɔɔn kena.
41003022	Moiisi ñasete wʋlɖa mpa kʋren na Seerusalɛm na, wa-l ɖerɛ siiru sɛ: "Alʋacii Peeɛlseepul carʋ-na-ɩ." Wa tase siiruu sɛ: "Alʋacii yeke-na n'ɩ rʋnʋ alʋa."
41003023	Đen'ɔna, Yeesu yaa-wa n'ɩ tu-wa atintuka nɛnyar sɛ: "Alʋacii Sataŋ lake senɔ s'ɩ rʋn ɩ teter ɩ tɛ?
41003024	Nne kɔrʋ nɛnkʋr taa yera tarʋ wa taa, kʋ ra lʋl.
41003025	Nne rɛɔ nɛnkar taa yera tarʋ wa taa, ka ra lʋl.
41003026	Nne alʋa lake yeeʋ na remaŋ, alʋacii Sataŋ wurti ra lʋl, n'ɩ ñente peter.
41003027	Nɛɛr ra pɩse s'ɩ sɩ reencii nɛɛr rɛɔ taa n'ɩ mɩl-ɩ ka, ɩ ta hɔʋ-ɩ na nampii. ?Ɩ hɔʋ-ɩ nampii, ɩ pɩsʋ s'ɩ mɩl-ɩ ñente ka te ten ɖefɩʋ.
41003028	Me siiru-mɩ tʋfelem kena, Asɛ pɩse s'ɩ tɩsen yera ka w'awarkase ka se ten, na tansarte wʋtase nse lii na wa nɛse t'ɔ ɩ rɛɛ na.
41003029	Ama, woñɩ kaa s'ɩ wʋte tansarte wʋtase k'Asɛ Fiisu rɛɛ na, ɩ ra tɩsen-ɩ atɩsenʋ, wonte rɛɛ na, ɩ laʋ awarkɔ nka tam akperʋ na."
41003030	Yeesu ka wʋtʋ semp'ɔ, wonte rɛɛ na, wa siiru s'alʋʋ carʋ-na-ɩ.
41003031	Yeesu ritafala, na ɩ rii, wa tal wonte na, wa senɖe awaren ɖɛɛ, wa tir s'a yaa-ɩ.
41003032	N nɔɔn yera kpater ka cɔ ɩ cal, n'a siir-ɩ sɛ: "Acii, n ɖii na n ɖitafala, wa wɛ awaren ɖɛɛ-ɔ wa cii-n."
41003033	Ɩ wʋsen-wa sɛ: "Anɔ ci me rii, n'ampɔ ci me ritafala?"
41003034	Fɛ n'ɩ kʋse n'ɩ ñel wompa cɔ ɩ cal wa koote-ɩ na, n'ɩ tam sɛ: "!Ɩɩ na, me rii na me ritafala ka hen,
41003035	wonte rɛɛ na, woñɩ lake wonte Asɛ wɔsʋ-te na, nñɩ ci-na me ritafal, nawʋr me ritiwiilu, nawʋr me rii."
41004001	Yeesu tase-wa Asɛ tentɛnte wʋlʋʋ ka Kaliilee apʋ leem nɔ nɩ yera akpiɖi cekpɔlɖe nɛnɖel kan ɖe cɔ re koote-ɩ. Nte rɛɛ-ɔna, ɩ kpa kpilu taa, n'ɩ cɔ apʋ leem ɖɛɛ, n'akpiɖi nɖe cɔ leem nɔ rɛɛ.
41004002	Ɩ wʋlʋ-wa Asɛ tentɛnte ka kpater k'atintuka taa, n'ɩ cɛse-wa sɛ:
41004003	"!Ɩɩ co n'ɩɩ nɩʋ. Yer nɛɛr wal wonteriiti kpɛʋ.
41004004	Ɩ kpɛ wonteriiti ka sɩɩʋ t'ɔ wonte na, nɛnter maa ñempʋ taa, n'asimasi kan se tɛse-te.
41004005	Nɛnter maa wɛɛ tɛte taa, nɩ tɛte ta citi. Te tenke te ñee, wonte rɛɛ na, te ta tiu tɛte kutihuɖi tɛɛ-ɔ sarte.
41004006	Ama, mɩse kampa se kpa asɛt'ɔ wonte na, se ñɔ-te te wʋl, wonte rɛɛ na, n nɔɔn te ka ta tan tilila ka sarte.
41004007	Nɛnter maa kosii taa te ñee nɩ ya kpɛʋ te rɛɛ, te ta lel wʋr.
41004008	Nɛnter maa tɛte sarte taa, te ñee te kpɔl sarte. Nɛnter laʋ wii ka hiin niitisi, nɛnter-ɔ hiin leɖe, nɛnter-ɔ hiin hiiu."
41004009	Đen'ɔna, Yeesu tase siiruu sɛ: "Woñɩ wɛ rena s'ɩ nɩʋ na, !ɩ nɩʋ."
41004010	Yeesu calen yera akpiɖi ka wonte na, yera mpa senɖe ɩ cal na, na ɩ waratenkera ka hiiu na naʋl, wa wɔse-ɩ s'ɩ lese-wa atintuka nya kutihula tɛɛ.
41004011	Ɩ wʋsen-wa sɛ: "Mɩ hen na, Asɛ yeʋ-mɩ s'ɩɩ sem ɩ wurti ñente nte wɛ amɛsɔŋ taa na. Ama, wompa tan mɩ taa na, ɩ tuku-wa atintuka kena,
41004012	se fɛ nɩ, 'Wa ñelʋ nɩ wa ra na wʋr, nɩ wa cokʋ nɩ wa ra nɩʋ te tɛɛ, nɩ wa ra cɛl wa tɛ n'Asɛ rɛɛ, n'ɩ tɩsen-wa w'awarkase.' "
41004013	Yeesu tase wa wɔsʋʋ sɛ: "Ɩɩ pe nɩʋ atintukir nɖe kutihuɖi tɛɛ ya? Ɩɩ kaa s'ɩɩ nɩʋ atintuka ten kutihula tɛɛ senɔ hen?
41004014	Kpɛr ñɩ hen na, ɩ kpɛ wonteriiti n'ʋ wɛ se woñɩ hosʋ Asɛ tentɛnte na.
41004015	Nɛmpar hɔya nʋsen ñempʋ t'ɔ wunɖiinɖi Asɛ tentɛnte maa na. Wa nɩʋ-te wonte na, alʋacii Sataŋ tenke n'ɩ lese-te wa hɔya taa.
41004016	Nɛmpar hɔya rerɛ nʋsen wunɖiinɖi wonteriiti maa wɛɛ tɛte taa na. Wa nɩʋ tentɛnte nt'ɔ wonte na, wa tenke wa mʋ-te na ñankete.
41004017	Wa pe yeke sɛ, te kante wa hɔya taa, te pe lʋlʋ wa taa. Nne a tɩɩ-wa, nawʋr a naasʋ-wa te rɛɛ, wa tenke wa kisi-te.
41004018	Nɛmpar hɔya rerɛ nʋsen wunɖiinɖi wonteriiti maa kosii taa na. Wa nɩʋ Asɛ tentɛnte,
41004019	nɩ wa kunti wa wɩ wa t'ɔ tɛte rɛɛ ñente rɛɛ, nɩ tɛte rɛɛ sauti tɛkʋ-wa, nɩ wa lake ñeserɛʋ ka nɛnter rɛɛ rerɛ. Te ten ñɩ kpɛʋ Asɛ tentɛnte nte rɛɛ, nɩ te ta laʋ te temer ka wa hɔya taa.
41004020	Nɛmpar hɔya nʋsen wunɖiinɖi wonteriiti maa tɛte sarte taa na. Wa nɩʋ Asɛ tentɛnte, nɩ wa mʋ-te wa hɔya taa, nɩ te lake te temer se wonteriiti lelʋ wii ka wo na. Te lelʋ nɛmpar t'ɔ hiin niitisi, nɛmpar t'ɔ hiin leɖe, nɛmpar taa rerɛ-ɔ hiin hiiu."
41004021	Yeesu tase wa wɔsʋʋ sɛ: "A sɛke kanɖe s'a wɔm-ɖe risuŋ tɛɛ ya, nawʋr a sɩ-re ahenɖʋ kaɖʋ tɛɛ ya? Ʋ mɔna s'a wu-re lankɔ rɛɛ-ɔna,
41004022	wonte rɛɛ na, nter tam amɛsɔŋ t'ɔ a kaa s'a ra na-te, n'nter tan k'a mɛse-te n'a ra sem-te.
41004023	Woñɩ wɛ rena s'ɩ nɩʋ na, !ɩ nɩʋ."
41004024	Ɩ tase wa siiruu sɛ: "!Ɩɩ kpa mɩ tɛ-ɔ wonte, ɩɩ cokʋ-te na, te rɛɛ. A kaa s'a mɔse-mɩ na wonɖʋ nkʋ ɩɩ mɔsʋ na-kʋ na, n'a tase-mɩ rerɛ n'ʋ kel,
41004025	wonte rɛɛ na, woñɩ wɛ wʋr na, a kaa s'a tase-ɩ n'ɩ hiiu ɩ tɛ-ɔ tɛmpe, nɩ woñɩ tan wʋr na, ?pa ɩ ka wɛ nter-ɔ cekɔ, a tɛsʋ-te kpɔrʋʋ ka ɩ na."
41004026	Yeesu tase siiruu sɛ: "!Ɩɩ na wonte nʋsen Asɛ wurti na. Te nʋsen yer ñɩ kpɛ wonteriiti ka ɩ sɩɩʋ taa,
41004027	n'ɩ ree aho taa n'ɩ kʋrʋ ayʋken ka ñɩ ten, n'ɩ ta sem sɛ senɔ te tuku ho, nɩ te ñee, nɩ te kpɔlʋ na.
41004028	Tɛte teternka yeke te ñee te laʋ canɖʋ, nɩ kʋ laʋ larʋ, nɩ wii laʋ kʋ taa ya kpɔl ya laʋ reen.
41004029	Wii nya pɩ wonte na, a tenke n'a teeɖe-ya, wonte rɛɛ na, tʋte teeɖʋʋ alʋate tala."
41004030	Yeesu tase siiruu sɛ: "Đe kaa sɛ re nʋsen Asɛ wurti na wɔ? Đe kaa sɛ re tu atintukir wonɖɔ re nʋsen-te?
41004031	Te nʋsen sɔka nka ci wiir cunkur ka wii nya ten a kpɛ-ya sɩɩʋ taa na.
41004032	A kpɛ-re wonte na, ɖe ñee, ɖe kpɔl, nɩ re wʋse se tukir, ɖe kelen ɖihati ka te ten, ɖe laʋ ahulasi ka cekpɔlse n'asimasi pɩsʋ sɛ se kaa se rana ka se siti taa."
41004033	Yeesu wʋlʋ tentɛnte kpater k'atintuka taa s'nya ñɩ hen. Ɩ wʋlʋ-wa-te sempe se fɛ nɩ wa pɩse wa co na-ɩ.
41004034	Ɩ tuku-wa atintuka receel-ɔna. Ama, ñɩ-n'ɩ waratenkera, wa wɛ wa receel, ɩ lesʋ-wa ya kutihula tɛɛ-ɔ ya ten.
41004035	Ayʋkʋ nkʋ teter rapesɔŋ ɖɛɛ, Yeesu tam ɩ waratenkera sɛ: "!Đe tase n'apʋ leem leekɔ nɛnkar rɛɛ."
41004036	Wa yeʋ yera akpiɖi ka wonte na, ɩ waratenkera wan-ɩ kpilu nkʋ taa, ɩ ka wɛ na. N nɔɔn kpilin nɛñer ka wɛ ɩ cal.
41004037	Fɛ n'ahiilim nɛmper tenke pe paase fɛtʋʋ ka reen, nɩ leem kʋrʋ pe yake kpilu taa, nɩ kʋ siiru.
41004038	N nɔɔn Yeesu ka wɛ kpilu war'ɔ ɩ henɖa n'ɩ ree. Ɩ co ɩ ñuŋ ka lefeerʋ. Wa wose-ɩ wa wɔse-ɩ sɛ: "Wʋlɖe, ʋ pe siiru-n nter sɛ re kaa sɛ re seʋ ya?"
41004039	Ɩ hom wonte na, ɩ fete ahiilim n'ɩ tam apʋ leem sɛ: "!Sim cutuu. !Cɔ rehɛɛ." Đen'ɔna, ahiilim mpe tenka pe sim ɖekalkal.
41004040	Fɛ n'ɩ wɔse-wa sɛ: "Ar lapa nafate kpa-mɩ? Ɩɩ take tisi me rɛɛ ya?"
41004041	Ama, nafate kpa-wa ten, wa wɔsʋ remaŋ sɛ: "Wʋr taa, yer wo kelɛ n'ahiilim, na leem ɖerɛ ñɔŋ-ɩ?"
41005001	Yeesu na ɩ waratenkera, wa tase apʋ leem wa tal na leekɔ nɛnkar rɛɛ-ɔ Seeraseen ñempa kɔrʋ taa.
41005002	Ɩ lii kpilu t'ɔ wonte na, yer nɛɛr lii na rawa rɛɛ-ɔ, alʋa carʋ-ɩ n'ɩ kɔŋ s'ɩ katen-ɩ.
41005003	Yer ñɩ ka sɩ rawa nya hɛken t'ɔna, nɩ nɛɛr ta pɩsʋ s'ɩ kpa-ɩ n'ɩ hɔʋ-ɩ na yeenkpase,
41005004	wonte rɛɛ na, a ka lakewa n'a rɩ-ɩ naase t'ɔ nafiikpase, na ɩ niiŋ t'ɔ yeenkpase n'ɩ ceeke-se, nɩ nɛɛr tan ɖeen s'ɩ pɩse n'ɩ ñase-ɩ rerɛ.
41005005	Ɩ kaalʋ aho na mɩse ka rawa hɛken taa, na wurasi rɛɛ, n'ɩ ko n'ɩ cerʋ ɩ tɛ na wɛɛ.
41005006	Ɩ kampa n'ɩ na Yeesu ka wolen ka wonte na, ɩ see n'ɩ kan n'ɩ kur ɩ tɛɛ,
41005007	n'ɩ ko reen ka ten sɛ: "Asɛ Cekpɔlʋ Yo Yeesu, ma-n'ñ'ɔ wontɔ? Me cɛr-n n'Asɛ yeɖe rɛɛ, s'n ɖa car-m."
41005008	Wonte rɛɛ ɩ siiru sempe na, n nɔɔn Yeesu ka ñase-ɩ sɛ: "Alʋʋ ña, !lii yer ñɩ taa."
41005009	Yeesu wɔse-ɩ sɛ: "A yaa-n s'anɔ?" Ɩ wʋsen-ɩ sɛ: "A yaa-m sɛ, Ceemʋ, wonte rɛɛ na, ɖe tɛna."
41005010	Ɩ cɛr-ɩ ten s'ɩ ra rʋn-wa sɛ wa lii kɔrʋ nkʋ taa wa rɛ.
41005011	N nɔɔn afana wɛ tɛmpe ka ren'ɔ wa cii wa tʋte ka wuro nka cal.
41005012	Alʋa mpa cɛr-ɩ sɛ: "!Yeʋ-ra re sɩ afana mpa taa."
41005013	Ɩ yeʋ-wa wa lii yer ñɩ taa, nɩ wa sɩ afana mpa taa. Afana mpa ka wɛ cakɔɩsiin hiin nɩɩl (2|#000), wa see wa tiu wuro nka wa maa apʋ leem wa seʋ.
41005014	Afana mpa riikira kʋr wa see wa wal kɔrʋ taa, na taya taa, wa siir-te, nɩ yera kan, wa na wonte lapa na.
41005015	Wa tal Yeesu cal-ɔ wonte na, wa na yer ñɩ alʋa ka carʋ-ɩ na, wa nɔɔn ɩ wʋse yer wan n'ɩ sii wɔwen n'ɩ cɔ atɛ. Đen'ɔlɛ, nafate kpa-wa ten.
41005016	Wompa ka na te ten ñɩ na, wa siiru-wa wonte ka laʋ yer ñɩ alʋa ka carʋ-ɩ na, na wonte tal afana na.
41005017	Đen'ɔna, wa cɛr Yeesu s'ɩ kʋr wa kɔrʋ taa.
41005018	N nɔɔn ɩ wɛ n'ɩ kpa kpilu t'ɔ wonte na, yer ñɩ cɛr-ɩ s'ɩ yeʋ-ɩ n'ɩ cɔ ɩ cal.
41005019	Ama, Yeesu kisi na-ɩ, n'ɩ siir-ɩ sɛ: "!Wʋse n tɛ-ɔ n yera cal, n'n siir-wa wonte ten Acii Sesɛɛ laʋ-n-te na, na wonɔn'ɔ ɩ na n kʋñʋŋ na."
41005020	Yer ñɩ kʋr n'ɩ cɛ Kɔren Hiiu kɔrʋ taa, n'ɩ hose wonte Yeesu laʋ-ɩ-te na. Wompa ten nɩʋ wonte ɩ siir-te na, ʋ laʋ-wa reyaʋ.
41005021	Yeesu cɔ kpilu taa n'ɩ wʋse n'apʋ leem leekɔ nɛnkar rɛɛ, nɩ yera akpiɖi cekpɔlɖe kpol ɩ cal-ɔ n nɔɔn ɩ senɖe leem nɔ ka wonte na.
41005022	Afal nɛɛr tal ka ɩ ci Suiifi ñempa arekpolenɖe nampu wuroo k'a yaa-ɩ sɛ Saɩrusi. Ɩ na Yeesu ka wonte na, ɩ kur ɩ tɛɛ
41005023	n'ɩ cɛr-ɩ ten sɛ: "Me yalayo cii sɛ ka seʋ. Me cɛr-n ten, !kan n'n ɖe n niiŋ ka ka rɛɛ, fɛ n'ʋ tel ka rɛɛ, nɩ ka ra seʋ."
41005024	Ñɩ-n'Yeesu, wa rɛ. Yera akpiɖi cekpɔlɖe tʋnkʋ-wa, nɩ wa ñaase Yeesu ñɩ rɛɛ-ɔ riinan ten.
41005025	N nɔɔn yal nɛɛr ka wɛ ren'ɔ calem kpoŋ na ɩ tɛɛ-ɔ wʋse ka hiiu na nasel n'ʋ pe senɖʋ.
41005026	Ɩ ka tʋ kʋñʋŋ ka kpater ka ten-ɔ kɔɔrciina tɛ, n'ɩ warase kper n'ʋ pe lake-ɩ sarte. Ama, ʋ kuntu n'ʋ kelʋ ɩ wɩʋ kena.
41005027	Ɩ kampa n'ɩ nɩʋ Yeesu ñente ka wonte na, ɩ kan yera hɛkʋ taa na Yeesu ñɩ wara, n'ɩ teeken ɩ wɔwʋ,
41005028	wonte rɛɛ na, ɩ ka rɩ ɩ taa sɛ: "Nne me pɩsa me teeken ɩ wɔwen k'ateekenʋ, ʋ kaa s'ʋ fɛ me rɛɛ."
41005029	Taman kʋɖem calem mpe ka kpoŋwa na, pe senɖe, n'ɩ sem s'ɩ wɩsɔ nka fɛ ɩ rɛɛ.
41005030	Yeesu tenke n'ɩ na sɛ reen nɛñer lii ɩ taa, n'ɩ cɛl ɩ tɛ-ɔ yera akpiɖi nɖe hɛkʋ taa, n'ɩ wɔse sɛ: "Anɔ teeken me wɔwen?"
41005031	Ɩ waratenkera wɔse-ɩ sɛ: "N na yera akpiɖi ka re ñʋkʋ-n, n'n wɔsʋ rerɛ s'anɔ teeken-n ya?"
41005032	Yeesu ñelʋ ɩ leekase rɛɛ s'ɩ na anɔ laʋ sempe.
41005033	N nɔɔn yal ñɩ ka sem wonte tal-ɩ na, nafate kpa-ɩ n'ɩ nante make, n'ɩ kan n'ɩ kur Yeesu tɛɛ, n'ɩ siir-ɩ, ɩ tʋfelem ka pe ten.
41005034	Yeesu siir-ɩ sɛ: "Me yalayo, n tisi me rɛɛ n'Asɛ tɛlse-n. N wɩsɔ fɛ n ɖɛɛ. !Wal n'n hɔɔr hɛ."
41005035	N nɔɔn ɩ wʋtʋ semp'ɔ wonte na, yera nɛmpar kʋren n'arekpolenɖe nampu wuroo Saɩrusi tɛ, wa tal wa siir-ɩ sɛ: "N yalayo sepa. Kaa n cɔ n'n carʋ Wʋlɖe semɔ rerɛ?"
41005036	Yeesu laʋ s'ɩ ta nɩʋ wa tentɛnte nte, n'ɩ siir arekpolenɖe nampu wuroo Saɩrusi ñɩ sɛ: "!Nafate ra kpa-n. Ña, !tisi me rɛɛ."
41005037	Ɩ ta yeʋ yer nɛɛr s'ɩ tenke-ɩ, ka ?ʋ ta ci Pɩɛr na Sake na ɩ ritafal San.
41005038	Wa tal arekpolenɖe nampu wuroo nka tɛ-ɔ wonte na, ɩ na yera ka wa wulu, nɩ wa ko reen ka ten.
41005039	Ɩ rɛ rɛɔ t'ɔ wonte na, ɩ wɔse-wa sɛ: "Ar lapa n'ɩɩ wulu n'ɩɩ ko reen ka ten? Yalayo nka ta seʋ, ka ree kena."
41005040	Ɩ wʋte semp'ɔ wonte na, wa wonke-ɩ. Ɩ lese-wa, wa ten, n'ɩ sʋ yalayo nka cii, na ka rii, na ɩ waratenkera nautisi mpa, wa sɩ awɔr nɖe taa yalayo nka ka wɛ na.
41005041	Ɩ kpa ka niiŋ n'ɩ tam sɛ: "|i!Taliita kum|d." Te kutihuɖi sɛ: "Yalayo ña, ma tɔŋ-na-n s'n kʋr."
41005042	Yalayo nka tenke ka kʋr ka walʋ. N nɔɔn ka ka wɛ wʋse ka hiiu na nasel. Wa na-te semp'ɔ wonte na, ʋ laʋ-wa reyaʋ ka ten.
41005043	Yeesu hɔse-wa sɛ wa ra yeʋ sɛ yer nɩʋ-te anɩʋʋ, fɛ n'ɩ tam-wa sɛ wa cel-ka wʋr nɩ ka tʋ.
41006001	Yeesu kʋr awɔr nɖe taa, n'ɩ wʋse na ɩ kɔrʋ nkʋ taa ɩ ka kpɔla na, n'ɩ waratenkera tenke-ɩ.
41006002	Suiifi ñempa fiisiti ayʋkʋ rɛɛ, ɩ paase Asɛ tentɛnte wʋlʋʋ ka w'arekpolenɖe nampu taa. Yera mpa kpater ka cokʋ na-ɩ na, ʋ kunti n'ʋ laʋ-wa reyaʋ. Wa wʋtʋ sɛ: "Yer ñɩ hen sʋ lɔ te ten ñɩ, n'ɩ sʋ lɔ lɛn ñɩ, n'ɩ lake hampate lakase nse sen?
41006003	Ʋ ta ci nñ'ɔna kpinsar ñɩ ci Marɩ yo na, n'ɩ ci Sake na Sosee na Suti na Siimɔŋ, wa raal ya, n'ɩ ritiwiila tan ɖa hɛkʋ t'ɔ cee na?" Te ten te ten ñɩ yeke n'ʋ pe kake wa t'ɔ ɩ rɛɛ.
41006004	Ama, Yeesu siir-wa sɛ: "A ha Asɛ tentɛnte rɛser ka ñamte ka riinan ten n'ʋ ta ci ɩ kɔrʋ taa ñempa, na ɩ rɛɔ ñempa, na ɩ yera."
41006005	Ɩ ta pɩse s'ɩ laʋ hampate lakase nser-ɔ ?ʋ ta ci ɩ re ɩ niiŋ ka wɩsetɩna cekalwa rɛɛ-ɔna n'ɩ kʋse-wa.
41006006	Ʋ tɛɖʋn-ɩ, s'ɩ kɔrʋ taa yera ta tisi ɩ rɛɛ. Yeesu cɛ n'ɩ wʋlʋ Asɛ tentɛnte ka kɔrsi ten taa,
41006007	fɛ n'ɩ yaa ɩ waratenkera hiiu na naʋl mpa n'ɩ paase wa tiruu ka naʋl naʋl, n'ɩ ha-wa huku sɛ wa ñase alʋa.
41006008	Ɩ tam-wa sɛ, wa ra rʋken wʋr sɛ wa wal ka, ?ʋ ta ci kpaɖʋ receel-ɔna. Wa ra rʋken tʋte na huru, nawʋr wa hurin t'ɔ warase.
41006009	Ʋ mɔna sɛ wa re nahentɛna nɩ wa ra kpaʋse wɔwen ka nɩɩl.
41006010	Ɩ tase wa siiruu sɛ: "?Ɩɩ tal kɔrʋ nɛnkʋr taa, !ɩɩ cɔ rɛɔ nka taa, a mʋ-mɩ na, n'ʋ rɛ n'ʋ tal ayʋkʋ nkʋ ɩɩ kʋrʋ kʋ taa na.
41006011	Nne kɔrʋ nkʋr taa yera kisa sɛ wa ra mʋ-mɩ, nawʋr wa ra co na-mɩ, !ɩɩ kʋr renaa n'ɩɩ kpiisi mɩ naase rɛɛ-ɔ kʋnkʋmer sɛ wa na s'ɩɩ tan taa."
41006012	Ɩ waratenkera mpa kʋr wa wal nɩ wa hose yera s'ʋ mɔna sɛ wa kisi w'awarkase.
41006013	Wa ka rʋnʋ alʋa ka kpater ka ten, nɩ wa sɔrʋ wɩsetɩna kpater ñiin ɖɛɛ-ɔ nim nɩ wa kʋsʋ-wa wa wɩsase taa.
41006014	Wuroo Eerote nɩʋ k'a wʋtʋ Yeesu ñente, wonte rɛɛ na, ɩ cekpɔlte yase riinan ten. Yera nɛmpar siiru sɛ: "Asɛ leem sɛr San kena ɩ hom aseɖa taa. Nte rɛɛ-ɔna, ɩ hiiu cepate n'ɩ lake hampate lakase."
41006015	Nɛmpar siiru sɛ: "Eelii kena", nɛmpar rerɛ sɛ: "Asɛ tentɛnte rɛser nɛɛr-ɔna ɩ wɛ s'antaʋŋ tentɛnte rɛsera taa nɛɛr."
41006016	Ama, wuroo Eerote nɩʋ-te semp'ɔ wonte na, ɩ tam sɛ: "Asɛ leem sɛr San ñɩ me yepa n'a pɛl ɩ ñuŋ na, nñ'ɔna, ɩ hom aseɖa taa."
41006017	N nɔɔn wuroo Eerote teter tam-na s'a kpa San, n'a hɔʋ-ɩ n'a re-ɩ sarka, wonte rɛɛ na, n nɔɔn wuroo Eerote ñɩ mʋ Eerotɩase ñɩ ci ɩ raal Fiiliipi yal na.
41006018	Ka nɩ San siir-ɩ sɛ: "Ʋ ta mɔna s'n mʋ n ɖaal yal!"
41006019	Eerotɩase ñan kpan San, n'ɩ cii s'ɩ kʋ-ɩ. Ama, ɩ ka ta pɩsʋ,
41006020	wonte rɛɛ na, wuroo Eerote ñɔŋ San ka ten, n'ɩ sem s'ɩ ci riyuyutɩ, n'Asɛ yer, n'ɩ ceentʋ ɩ rɛɛ. Ɩ ka cokʋ na-ɩ wonte na, ʋ pintilu-ɩ ten. Ama, ʋ wɛ n'ʋ lake-ɩ lu s'ɩ co na-ɩ.
41006021	Ama, ayʋkʋ nɛnkʋr tal s'Eerotɩase hiiu San. Wuroo Eerote lelte ayʋkʋ tal wonte na, ka yaa yera sesɛmpa mpa lake komna temer na, na sʋcana ciina, na yera sesɛmpa mpa wɛ Kaliilee kɔrʋ taa na, ka teenkar.
41006022	Eerotɩase yalayo sɩ nampu nkʋ taa wa ka wɛ na, nɩ ka waa n'ʋ kɔ wuroo Eerote ka ten na wompa ten ɩ yaa-wa na. Wuroo nka tam yalayo nka sɛ: "!Wɔse-m wonte n cii-te na, nɩ me cel-n-te."
41006023	Ɩ wʋte sempe n'ɩ ree sɛ: "Wonte ten n kaa s'n wɔse-m-te na, me kaa sɛ me cel-n-te, pa ʋ ci me wurti hɔlʋ kena."
41006024	Yalayo nka lii ka wɔse ka rii sɛ: "Wʋr taa, ʋ mɔna sɛ me fa wɔ?" Lɛ wʋsen-ka sɛ: "!Wɔse-ɩ s'ɩ cel-n Asɛ leem sɛr San ñuŋ."
41006025	Ka tenke ka wʋse wuroo cal, nɩ ka tam sɛ: "Me cii s'n cel-m kɔhen kɔhen ñ'ɔ Asɛ leem sɛr San ñuŋ k'akpalɔ taa."
41006026	Ka wʋte semp'ɔ wonte na, ʋ tɛɖe wuroo nka taa. Ama, ka ta cii sɛ ka kisi, wonte rɛɛ na, ka ka ree yera mpa ten ka ka yaa-wa teenkar na, wa ñesa taa.
41006027	Ka tenke ka tir sʋca ñɩ ka sɩ sintir na, ka tam-ɩ s'ɩ wal n'ɩ pɛl San ñuŋ n'ɩ kan-kʋ. Sʋca ñɩ wal sarka taa n'ɩ pɛl San ñɩ ñuŋ,
41006028	n'ɩ re-kʋ akpalɔ taa, n'ɩ kan-kʋ n'ɩ cel-kʋ yalayo nka, nɩ ka sʋ-kʋ ka cel ka rii.
41006029	San ñɩ waratenkera nɩʋ-te semp'ɔ wonte na, wa kan wa sʋ-ɩ wa yim-ɩ.
41006030	Yeesu tirira mpa wʋse wa kam ɩ cal, nɩ wa siir-ɩ te ten ñɩ wa laʋ-te na, na wonte wa wʋl-te na.
41006031	N nɔɔn yera kpater kpoŋwa, nɛmpar kɔŋ hal wa tam acaka sɛ wa tʋ. Semp'ɔna ɩ tam-wa sɛ: "!Ɩɩ kan, !ɖe wal awɔr nɖe taa yera tan na, n'ɩɩ cɔ ren'ɔ cekɔ n'ɩɩ fiisi."
41006032	Wa kpa kpilu taa wa rɛ na ñɩte taa.
41006033	Yera kpater na wa rɛʋ nɩ wa sem-wa, wa kʋr kɔren t'ɔ ñɩ ten, nɩ wa see naase wa tal wa nɛl-ɔ awɔr nɖe taa wa walʋwa na.
41006034	Yeesu lii na kpilu t'ɔ wonte na, ɩ na yera akpiɖi cekpɔlɖe n'ʋ laʋ-ɩ kʋñʋŋ ka re rɛɛ-ɔ ten, wonte rɛɛ na, ɖe ka wɛ se mɛɛsiin ñɩ tan nanɖiir na, n'ɩ cɔ n'ɩ wʋlʋ-re Asɛ tentɛnte n'ʋ lʋl ten.
41006035	N nɔɔn mɩse kampa se kpoŋ wonte na, ɩ waratenkera tiisi wa kpɛʋn-ɩ wa siir-ɩ sɛ: "Đe wɛ ñɩte t'ɔ cee ñɩ hen nɩ mɩse kpeem.
41006036	!Yeʋ-wa wa wal taya nya, na kɔrsi nse wɛ calcal na, se taa, wa yaʋ tʋte wa tʋ."
41006037	Yeesu wʋsen-wa sɛ: "Mɩ teter, !ɩɩ cel-wa tʋte, wa tʋ." Ama, wa wʋsen-ɩ sɛ: "Đe wal ɖe yaʋ tʋte ka kʋtʋken ka cakɔɩsiin nɩɩl nɩ re cel-wa, wa tʋ ya?"
41006038	Ɩ wɔse-wa sɛ: "Ɩɩ wɛ na kpɔnen ka mmɔ? !Ɩɩ wal n'ɩɩ na." Wa wal wonte na, wa wʋse wa kan nɩ wa siir-ɩ sɛ: "Kpɔnen wɛ nɩna, na tuna ka naal."
41006039	Ɩ tam-wa sɛ wa cɔse-wa akpahula akpahula ka leem ñɩte rɛɛ.
41006040	Wa cɔ akpahula akpahula k'acaleese ka hiin nɩna, pa acalee nka taa na, akpahula wɛ cakɔɩsii.
41006041	Yeesu sʋ kpɔnen ñ'ɔ ñɩ nɩna, na tuna ny'ɔ ya naal, n'ɩ kpaase ɩ ñesa n'asɛta, n'ɩ wɔr Asɛ. Ɩ wɔr Asɛ n'ʋ kper wonte na, ɩ pate kpɔnen ñɩ n'ɩ cel ɩ waratenkera nɩ wa tar-ñɩ yera mpa. Ɩ tar rerɛ-ɔ tuna ny'ɔ ya naal-ɔ yera mpa ten.
41006042	Wa tʋ wa ten, wa hɔ,
41006043	n'ɩ waratenkera kpeen fakase nse kaasa na, ka se siir catekpasɩse ka hiiu na nasel.
41006044	Wompa ka tʋwa na, wa wɛ apala ka cakɔɩsiin hiin nɩna. (5|#000)
41006045	Ʋ kper wonte na, Yeesu tenke n'ɩ tam ɩ waratenkera sɛ wa kpa kpilu taa wa tɛl ɩ ñesa wa tase n'apʋ leem leekɔ nɛnkar rɛɛ, na Pɛtesaɩta kɔrʋ cal-ɔ n nɔɔn ɩ yeke yera akpiɖi sɛ re yase wonte na.
41006046	Ɩ yeʋ-wa wa yase wonte na, ɩ kpa wuro rɛɛ n'ɩ sɛɛ Asɛ.
41006047	Aho yii wonte na, n nɔɔn kpilu nkʋ wɛ apʋ leem hɛkʋ taa, n'ʋ kaase Yeesu receel-ɔna atɛ.
41006048	Ɩ na s'ʋ lake ɩ waratenkera ka kaaɖe sɛ wa mel-kʋ, wonte rɛɛ na, ahiilim fɛtʋwa pe kɔŋ na wa rɛɛ. Ʋ tal tantahompa t'ɔ wonte na, Yeesu kʋr n'ɩ walʋ leem ɖɛɛ na ɩ waratenkera rɛɛ.
41006049	Wa-l na-ɩ wont'ɔ ɩ walʋ leem ɖɛɛ na, wa hʋ s'aliliir kena, wa ko kʋkoɩse,
41006050	wonte rɛɛ na, wa na-ɩ wa ten, nafate kpa-wa. Ɩ tenke n'ɩ wʋten-wa n'ɩ siir-wa sɛ: "!Ɩɩ ciisi mɩ nante. M'ɔna, !nafate ra kpa-mɩ."
41006051	Fɛ n'ɩ kpa wa cal-ɔ kpilu taa, n'ahiilim sim, n'ʋ laʋ-wa reyaʋ wa lɛ nɛse,
41006052	wonte rɛɛ na, wa hɔya ka kper reen ka ten, wa ta nɩʋ hampate lakase nse, ɩ laʋ-se kpɔnʋ rɛɛ na, se tɛɛ.
41006053	Wa tase apʋ leem n'ʋ kper wonte na, wa tal Seeneesarɛte kɔrʋ taa, nɩ wa tam wa kpilu k'apʋ leem nɔ rɛɛ.
41006054	Wa lii kpilu t'ɔ wonte na, yera sem Yeesu,
41006055	wa see kɔrʋ t'ɔ kʋ ten, nɩ wa paase ɩ kanʋ ka wɩsetɩna ka canɖɩ rɛɛ-ɔ awɔɩ nya ten taa wa ka nɩʋ s'ɩ wɛ na.
41006056	Wunɖiinɖi Yeesu walʋwa na, kɔrsi taa, kɔren taa, nawʋr taya taa, yera kɔn wa wɩsetɩna nɩ wa sɩ-wa parciina taa, nɩ wa cɛr-ɩ s'ɩ yeʋ nɩ wa teeken ateekenʋ kena ɩ wɔwʋ nantampiir. Wompa ten teekʋn-ɖe na, ʋ telʋ wa rɛɛ.
41007001	Fariisii akpar taa ñempa na Moiisi ñasete wʋlɖa nɛmpar kʋren na Seerusalɛm wa kpol Yeesu cal.
41007002	Wa ñelʋ wa nɔɔn s'ɩ waratenkera nɛmpar tʋkʋ tʋte ka wa ta sanke wa niiŋ ka sarte se wa kɔter wɔsʋ wo na.
41007003	Nkʋ, Fariisii akpar taa ñempa mpa, na Suiifi ñempa ka wa ten, wa pe tʋkʋ tʋte ka wa ta sanke wa niiŋ ka sarte se wa caasɩna ka siir-wa wo na.
41007004	Nne wa kʋren na parcii taa, wa pe tʋkʋ ka, wa ta sɛ leem ɖekpesekpese. Wa ñɔŋ kɔta kpater nɛnyar nya siiru wonɔn'ɔ ʋ mɔna s'a yaalʋ kɔpen, na fiirasi, na ñʋrʋ cesɛmʋ risisi na.
41007005	Semp'ɔna, Fariisii akpar taa ñempa, na Moiisi ñasete wʋlɖa wɔse-ɩ sɛ: "Ar lapa n'n waratenkera pe ñɔŋ ɖa caasɩna wʋlte, nɩ wa tʋkʋ tʋte na niiŋ ka tasankem?"
41007006	Yeesu wʋsen-wa sɛ: "Tɛkera mɩ, Eesaɩ ka rɛse Asɛ tentɛnte ka mɩ rɛɛ-ɔ tʋfelem s'Asɛ yepa n'a maa-te wo na sɛ: 'Yera mpa ha-m ñamte na wa nɛse kena. Ama, wa hɔya calen-m ten.
41007007	Ñamte nte wa ha-m-te na, te ci fala kena, wonte rɛɛ na, wa wʋlʋ ñasete nte yera laʋ-te na, se te ci Asɛ ñente.'
41007008	Ɩɩ kisu Asɛ ñasete n'ɩɩ ñɔŋ yera wampa wʋlte."
41007009	Yeesu tase wa siiruu sɛ: "Ɩɩ car mɩ tɛ n'ɩɩ yeʋ Asɛ ñasete ka leekɔ n'ɩɩ rʋkʋn mɩ teternka mɩ kɔta,
41007010	wonte rɛɛ na, Moiisi tam sɛ: '!Ha n cii na n ɖii ka ñamte.' nɩ 'Woñɩ wɩ ɩ cii, nawʋr ɩ rii ka sem na, ʋ mɔna s'a kʋ-ɩ.'
41007011	Ama, mɩ hen na, ɩɩ wʋlʋ sɛ, nne yer siir ɩ cii nawʋr ɩ rii s'ɩ ñente nte, ɩ ka pɩsʋwa s'ɩ sʋ-te n'ɩ sen-wa na-te na, te ci |ikɔrpaŋ|d, te kutihuɖi kelɛ sɛ, wonte a sɩ-te Asɛ rɛɛ na,
41007012	ʋ ta mɔna s'ɩ tase ɩ cii, nawʋr ɩ rii, wa senʋ na-te.
41007013	Nte rɛɛ-ɔna, ɩɩ yeke Asɛ ñasete ka leekɔ, n'ɩɩ rʋkʋn mɩ teternka mɩ wʋlte, n'ɩɩ rɛsʋ-te nɛmpar sɛ wa ñam-te. Ɩɩ lake nɛnter-ɔ kpater ka ten-ɔ te nʋsen-te."
41007014	Te wara na, Yeesu tase yera akpiɖi yaaʋ n'ɩ tam sɛ: "!Ɩɩ co na-m mɩ ten n'ɩɩ nɩʋ nte ñɩ hen tɛɛ.
41007015	Ʋ ta ci wonte sɩ na yer nɔ taa na, nte lake-na-ɩ s'ɩ ra kpese Asɛ ñesa taa. Ama, wonte lii-na yer hɔɔr taa na, nte lake-na-ɩ s'ɩ ra kpese Asɛ ñesa taa.
41007016	Woñɩ wɛ rena s'ɩ nɩʋ na, !ɩ nɩʋ."
41007017	Yeesu kampa n'ɩ wɛ rɛɔ t'ɔ wont'ɔ ɩ calen yera akpiɖi na, ɩ waratenkera wɔsʋ-ɩ atintukir nɖe kutihuɖi.
41007018	Ɩ wʋsen-wa sɛ: "Mɩ rerɛ, ɩɩ tan lɛn kelɛ ya? Ɩɩ pe nɩʋ rerɛ sɛ wonte tiki yer taa na, nte pe lake na-ɩ s'ɩ ra kpese Asɛ ñesa taa ya?
41007019	wonte rɛɛ na, te pe tiki ɩ hɔɔr taa. Ama, te tiki ɩ hiilu t'ɔna, n'ɩ kan n'ɩ wal ɖamɔŋ ka wonte na, te lii." Na tentɛnte nte rɛɛ-ɔna, Yeesu siiru rerɛ sɛ nante nter tan ka yer tʋ-te, te laʋ n'ɩ ra kpese Asɛ ñesa taa.
41007020	Ɩ tase siiruu sɛ: "Wonte lii na yer hɔɔr taa na, nte lake-na-ɩ n'ɩ pe kpesʋ Asɛ ñesa taa,
41007021	wonte rɛɛ na, na ɩ hɔɔr t'ɔna, tansarte mɔsem lii. Mɔsem mpe yeke-na nɩ yer lake ayaɖeteñente. Mpe yeke-na n'ɩ mɩlʋ, n'ɩ kʋ ɩ raana.
41007022	Mpe yeke-na n'ɩ cii ɩ raana yalaa, n'ɩ paa yera. Mpe yeke-na n'ɩ lake ñan lakase, na lɛn ñente, na falafala ñente n'awɛm. Mpe yeke-na n'ɩ wʋtʋ tansarteñente ka ɩ raana rɛɛ, n'ɩ kpantʋ n'ɩ lake wɔketeñente.
41007023	Tansarteñente nte ten lii na yer hɔɔr t'ɔna, n'nte lake-na-ɩ s'ɩ ra kpese Asɛ ñesa taa."
41007024	Yeesu kʋr ren'ɔ wonte na, ɩ rɛ na Tiir kɔrʋ taa, n'ɩ sɩ rɛɔ nɛnkar taa sɛ yer ra na s'ɩ kampa. Ama, ɩ ta pɩsʋ s'ɩ mɛl,
41007025	wonte rɛɛ na, yal nɛɛr ka wɛ yalayo k'alʋʋ carʋ-ka, n'ɩ nɩʋ Yeesu ñente ka wonte na, ɩ tenke n'ɩ kan na ɩ rɛɛ, n'ɩ kur ɩ tɛɛ.
41007026	N nɔɔn yal ñɩ ka ta ci Suiifi tɩ, n'a lel-ɩ Feeniisii kɔree t'ɔ Siirii kɔrʋ taa. Ɩ cɛr Yeesu s'ɩ rʋn alʋʋ nk'ɔ ka taa.
41007027	Yeesu siir-ɩ sɛ: "!Đʋke-yeʋ wiisi se tʋ se hɔ, wonte rɛɛ na, ʋ ta sar s'a sʋ wiisi tʋte n'a cel-te hawiisi."
41007028	Ɩ wʋsen-ɩ sɛ: "Acii Sesɛɛ, tʋfelem kena. Ama, wiisi tʋkʋ n'ʋ tɛlʋ atɛ-ɔ wonte na, hawiisi nse wɛ taaper tɛɛ na, se tɛsʋ."
41007029	Yeesu siir-ɩ sɛ: "Na n wʋtɔ nka rɛɛ, !kpeem n tɛ. Kɔhen alʋʋ nkʋ lii n yalayo taa."
41007030	Ɩ wʋse ɩ tɛ semp'ɔ wonte na, ɩ nɔɔn ɩ yo nka henɖe kaɖʋ rɛɛ-ɔ alʋʋ teem ka t'ɔ liiu.
41007031	Yeesu kʋr Tiir kɔrʋ taa n'ɩ tenke na Siitɔŋ kɔrʋ taa n'ɩ wʋse na Kaliilee apʋ leem cal n'ɩ tal Kɔren Hiiu kɔrʋ taa.
41007032	A kan-ɩ rentam nɛɛr-ɔ ɩ nansemer kuta, n'a cɛr-ɩ s'ɩ re ɩ niiŋ ka ɩ rɛɛ n'ɩ yeʋ n'ɩ nɩʋ n'ɩ wʋte.
41007033	Đen'ɔna, ɩ sʋ-ɩ, nɩ wa calen yera akpiɖi, n'ɩ re ɩ niiŋ ka yer ñɩ rena taa, n'ɩ wusi mantaleem n'ɩ teeken yer ñɩ nansemer.
41007034	Ɩ kpaase ɩ ñesa n'asɛta, n'ɩ fiisi refaa n'ɩ tam yer ñɩ sɛ: "|i!Eefata|d." Te kutihuɖi kelɛ sɛ: "!Ʋ tel n ɖɛɛ."
41007035	Ʋ tenke nɩ yer ñɩ rena tel, n'ɩ nansemer yeeɖe, n'ɩ paase wʋtʋʋ ka sarte.
41007036	Yeesu hɔse-wa sɛ wa ra siir-te yer-ɔ asiiru. Ɩ ka siiru-wa sɛ wa ra wʋte-te nɛɛr cal. Ama, wa wɛ wa hosʋ-te kena n'ʋ kelʋ n'ʋ walʋ.
41007037	Wonte ɩ laʋ-te na, te laʋ yera ka reyaʋ ka ten, nɩ wa siiru sɛ: "Wonte ten ɩ lake-te na, te yʋsʋ-ra n'ɩ lake rerɛ rentampa nɩʋ n'awʋtase wʋtʋ."
41008001	Ayʋken ñɩ taa, yera akpiɖi cekpɔlɖe nɛnɖel tase kpolʋʋ nɩ re tan wʋr sɛ re tʋ. Yeesu yaa ɩ waratenkera n'ɩ siir-wa sɛ:
41008002	"Ʋ lake-m kʋñʋŋ ka yera mpa rɛɛ, wonte rɛɛ na, ʋ lake ayʋken niitisi kelɛ wa wɛ me cal, nɩ wa tan wʋr sɛ wa tʋ.
41008003	Nne me yeʋ-wa sɛ wa kpeem ka wa ta tʋ wʋr, wa feete ñʋse ka ñempʋ taa, wonte rɛɛ na, kpater wɛ wa t'ɔ wa kʋren wolen."
41008004	Ɩ waratenkera wʋsen-ɩ sɛ: "A pɩsʋ s'a na lɔ tʋte n'a cel-wa wa ten-ɔ ñɩte nte taa?"
41008005	Yeesu wɔse-wa sɛ: "Kpɔnen wɛ mmɔ mɩ cal?" Wa wʋsen-ɩ sɛ: "Leɖe niisiniitisi."
41008006	Đen'ɔna, ɩ tam yera akpiɖi nɖe sɛ re cɔ atɛ, n'ɩ sʋ kpɔnen ñ'ɔ ñɩ leɖe niisiniitisi n'ɩ wɔr Asɛ n'ʋ kper wonte na, ɩ pate-ñɩ n'ɩ cel ɩ waratenkera sɛ wa tar-ñɩ yera mpa. Ɩ waratenkera mpa tar-wa-ñɩ.
41008007	N nɔɔn tuna cunkuii cekalɩ nɛnyar wɛ rerɛ, n'ɩ sʋ-ya-l ɖerɛ n'ɩ wɔr Asɛ n'ɩ cel-ya ɩ waratenkera sɛ wa tar.
41008008	Wa tʋ wa ten wa hɔ n'ɩ waratenkera kpeen catekpasa ka leɖe nahenatisi ka ya taa siir fakase nse kaasa na.
41008009	N nɔɔn wa lake apala ka cakɔɩsiin hiin nniisa (4|#000). Wa tʋ n'ʋ kper wonte na, Yeesu yeʋ-wa wa yase,
41008010	n'ɩ tenke n'ɩ kpa kpilu taa, ñɩ-n'ɩ waratenkera wa rɛ na Talmanuta kɔrʋ taa.
41008011	Fariisii akpar taa ñempa tenke wa tal Yeesu cal nɩ wa fɛsʋn-ɩ sɛ wa yim-ɩ kparɔ, nɩ wa wɔse-ɩ s'ɩ laʋ hampate lakerɔ nɛnkar-ɔ ka wʋlʋ-wa sɛ tʋfelem ɩ cepate lii n'Asɛ cal-ɔna.
41008012	Ɩ tisi añʋŋ, ka kʋ citi na ɩ t'ɔ ten, n'ɩ tam sɛ: "Ar lapa, kɔhen yera mpa wɔsʋ hampate lakerɔ nɛnkar-ɔ ka wʋlʋ sɛ tʋfelem me cepate lii n'Asɛ cal? Me siiru-mɩ tʋfelem kena, a ra laʋ hampate lakerɔ nɛnkar-ɔ ka wʋlʋ nter."
41008013	Ɩ wʋte semp'ɔ wonte na, ɩ kʋr wa cal n'ɩ kpa kpilu taa n'ɩ rɛ n'apʋ leem leekɔ nɛnkar rɛɛ.
41008014	N nɔɔn Yeesu waratenkera ka sɛwa, wa ta sʋ kpɔnen nɩ kʋɖemʋ receel wɛ-na wa cal-ɔ kpilu taa.
41008015	Yeesu tam-wa sɛ: "!Ɩɩ kpa mɩ tɛ-ɔ sarte ka Fariisii akpar taa ñempa na wuroo Eerote kpɔnʋ kɔɔr rɛɛ."
41008016	Ɩ waratenkera mpa wɔse remaŋ sɛ: "Đe tan kpɔnen ka n'ɩ wʋte sempe ya?"
41008017	Yeesu sem wonte wa wɔsʋ-te remaŋ na, n'ɩ wɔse-wa sɛ: "Ar lapa n'ɩɩ wɔsʋ remaŋ s'ɩɩ ta sʋ kpɔnen ka nɩ me wʋten-mɩ sempe ya? Ɩɩ take nɩʋ te tɛɛ ya? Ɩɩ ta na ya? Mɩ hɔya wɛ reen kɛ?
41008018	Ɩɩ wɛ ñesa, n'ɩɩ pe na kɛ? Ɩɩ wɛ rena, n'ɩɩ pe nɩʋ ya? Ɩɩ pe tɛsʋ te rɛɛ ya?
41008019	Ayʋkʋ nkʋ me pate kpɔnen ka nɩna n'ɩɩ tar-ñɩ apala ka cakɔɩsiin hiin nɩna na, ɩɩ kpeen catekpasɩse ka mmɔ, se taa siir kpɔnen fakase?" Wa wʋsen-ɩ sɛ: "Hiiu na nasel."
41008020	Yeesu tase wa wɔsʋʋ sɛ: "Ayʋkʋ nkʋ me pate kpɔnen ñɩ wɛ leɖe niisiniitisi n'ɩɩ tar-ñɩ apala ka cakɔɩsiin hiin nniisa na, ɩɩ kpeen catekpasa ka mmɔ ya taa siir kpɔnen fakase?" Wa wʋsen-ɩ sɛ: "Leɖe nahenatisi."
41008021	Fɛ n'ɩ wɔse-wa sɛ: "Ɩɩ wɛ n'ɩɩ take nɩʋ te tɛɛ ya?"
41008022	Yeesu na ɩ waratenkera, wa tal Pɛtesaɩta kɔrʋ taa. A kan-ɩ yeelem nɛɛr n'a cɛr-ɩ s'ɩ teeken-ɩ.
41008023	Ɩ kpa yeelem ñɩ niiŋ, n'ɩ hɔm-ɩ n'ɩ liin-ɩ na kɔree nka kpeelɔ rɛɛ, n'ɩ wusi mantaleem ka yer ñɩ ñesa rɛɛ, n'ɩ re ɩ niiŋ ka ɩ rɛɛ, n'ɩ wɔse-ɩ sɛ: "N pɩsʋ n'n na wʋr ya?"
41008024	Yeelem ñɩ kʋse ɩ ñesa, n'ɩ tam sɛ: "Aŋ, me na yera ka wa wɛ se tuka wa walʋ."
41008025	Ɩ tase ɩ niiŋ ɖɩʋ ka yer ñɩ ñesa rɛɛ. Đen'ɔna, ʋ fɛ yer ñɩ rɛɛ n'ɩ na repɩpɩ n'ɩ ñelʋ rekalenkal.
41008026	Fɛ nɩ Yeesu rʋn-ɩ s'ɩ kpeem ɩ tɛ n'ɩ siir-ɩ sɛ: "!Đa tase kɔrʋ nkʋ t'ɔ wʋsʋʋ."
41008027	Yeesu na ɩ waratenkera, wa rɛ kɔrsi t'ɔ wuroo Fiiliipi Seesaree kɔrʋ taa. N nɔɔn wa wɛ ñempʋ t'ɔ wonte na, ɩ wɔse-wa sɛ: "Yera siiru sɛ, me ci anɔ?"
41008028	Wa wʋsen-ɩ sɛ: "Mpar s'n ci Asɛ leem sɛr San, nɛmpar s'n ci Eelii, nɛmpar s'n ci antaʋŋ Asɛ tentɛnte rɛsera taa nɛɛr-ɔna." Ɩ wɔse-wa sɛ:
41008029	"Mɩ nɩ, ɩɩ mɔsʋ sɛ, me ci anɔ?" Pɩɛr wʋsen-ɩ sɛ: "N ci Kiriisitu kena."
41008030	Yeesu hɔse-wa sɛ wa ra wʋte-te nɛɛr cal.
41008031	Yeesu paase ɩ waratenkera wʋlʋʋ n'ɩ siiru-wa s'ʋ mɔna sɛ Yer Yo tʋ kʋñʋŋ ka ten-ɔ Suiifi ñempa sesɛmpa, n'Asɛ laate laara taa sesɛmpa, na Moiisi ñasete wʋlɖa niiŋ taa. Wa kaa sɛ wa kisi-ka n'a kʋ-ka n'ayʋken niitisi ñʋŋ ɖɛɛ, ka hom.
41008032	Ɩ ka siiru-wa-te reyanta kena. Pɩɛr yaa-ɩ na kpeelɔ rɛɛ n'ɩ yeen-ɩ.
41008033	Yeesu cɛl-ɩ suur n'ɩ ñelʋ ɩ waratenkera n'ɩ fete-ɩ sɛ: "Alʋacii Sataŋ ña, !fɛ me cal. N pe mɔsʋ s'Asɛ mɔsʋ wo na. Ama, n mɔsʋ se yer kena."
41008034	Fɛ n'ɩ yaa yera akpiɖi na ɩ waratenkera n'ɩ siir-wa sɛ: "Nne yer cii s'ɩ tenke me wara, !ɩ kisi wonte ɩ tɛnʋ cii-te na, n'ɩ waa ɩ k-akantemer, n'ɩ tenke-m,
41008035	wonte rɛɛ na, woñɩ cii s'ɩ tɛlse ɩ fiisu na, ɩ kaa s'ɩ leese-kʋ, nɩ woñɩ leesʋ ɩ fiisu ka me rɛɛ, na tentɛnte sarteñente rɛɛ na, ɩ kaa s'ɩ hiiu-kʋ.
41008036	Ʋ tasʋ yer ka wɔ s'ɩ hiiu tɛte rɛɛ sauti ka te ten-ɔ ɩ leese ɩ fiisu?
41008037	Nter wɛ ka yer pɩsʋ s'ɩ cel-te n'ɩ yaʋ ɩ leesɔ na?
41008038	?Fɛr kpa yer ka me rɛɛ, nawʋr me tentɛnte rɛɛ-ɔ wompa pe tʋnkʋ Asɛ receel na, n'awarkaselaɖa, wa ñesa taa, fɛr kaa sɛ re kpa Yer Yo rerɛ-ɔ ɩ rɛɛ-ɔ, ayʋkʋ nkʋ ka kaa sɛ ka kan ka Cii hampate t'ɔ ɩ tirira sarteñempa hɛkʋ taa na."
41009001	Yeesu tase wa siiruu rerɛ sɛ: "Me siiru-mɩ tʋfelem kena, nɛmpar wɛ mɩ t'ɔ cee ñɩ hen-ɔ wa ra seʋ ka wa ta na Asɛ wurti kanɖe na hampate."
41009002	Ʋ laʋ ayʋken ka leɖe ka wonte na, Yeesu sʋ Pɩɛr, na Sake, na San, n'ɩ wan-wa wa receel-ɔ wʋʋ cekpɔlʋ ñuŋ taa, n'ɩ tɛnʋ lɔse wa ñesa taa.
41009003	Ɩ wɔwen mɛtelʋ, nɩ ñɩ wʋse cehʋlemen ɖekpeeleelee n'ʋ kelen wompa wɛ tɛte rɛɛ-ɔ wa yaalʋ wɔwen wa wʋsʋn-ñɩ cehʋlemen na.
41009004	Fɛ n'ɩ waratenkera nautisi na Eelii, na Moiisi, ka wa lii wa rɛɛ nɩ wa-n'Yeesu wa wʋtʋ.
41009005	Pɩɛr siir Yeesu sɛ: "Wʋlɖe, ʋ sar sɛ re cɔ cee. !Đe kaa cukin ka niitisi, ñ'ɔ kʋɖemʋ, Moiisi ka kʋɖemʋ, Eelii ka nɛnkʋr."
41009006	Ɩ ta sem s'ɩ wʋtʋ senɔ, wonte rɛɛ na, nafate ka kpa wa ten.
41009007	Tuŋ wʋnte nɛnter lii te husi wa rɛɛ, n'a nɩʋ wʋtɔ na te taa sɛ: "Yer ñɩ hen ci-na me Yo nka me wɛ-ka lu ka ten na. !Ɩɩ co-na-ka."
41009008	Ɩ waratenkera tenke wa ñel kaalkaal, wa na Yeesu receel-ɔna.
41009009	Wa kʋren na wʋʋ rɛɛ-ɔ wonte wa tiki na, Yeesu tam-wa sɛ: "!Ɩɩ ra siir yer-ɔ wonte ɩɩ na-te hen na, n'ʋ rɛ n'ʋ tal ayʋkʋ nkʋ Yer Yo kaa sɛ ka hom aseɖa taa na."
41009010	Wa ñam tentɛnte nte, nɩ wa wɔse remaŋ sɛ: "Ɩ yaa wɔ s'ɩ kaa s'ɩ hom aseɖa taa?"
41009011	Wa wɔse-ɩ sɛ: "Ar lapa nɩ Moiisi ñasete wʋlɖa siiru s'ʋ mɔna s'Eelii kan nɛl?"
41009012	Ɩ wʋsen-wa sɛ: "Tʋfelem, Eelii kaa s'ɩ kan nɛl n'ɩ rɔn te ten. Ar lapa n'a maa Asɛ tentɛnte taa rerɛ s'ʋ mɔna sɛ Yer Yo tʋ kʋñʋŋ ka halɩ, n'a pɛ-ka te tɛ?
41009013	Ama, me siiru-mɩ s'Eelii teem kanɖe nɩ wa laʋ-ɩ wonte wa cii-te na, s'a ka maa ɩ ñente ka wo Asɛ tentɛnte taa na."
41009014	Yeesu na ɩ waratenkera nautisi mpa tal wa raana cal-ɔ wonte na, wa nɔɔn yera akpiɖi cekpɔlɖe nɛnɖel koote-wa nɩ wa-n'Moiisi ñasete wʋlɖa nɛmpar, wa fɛsʋn ɖemaŋ.
41009015	Yera mpa na-ɩ wonte na, ʋ laʋ-wa reyaʋ wa see wa katen-ɩ sɛ wa sɛɛ-ɩ.
41009016	Ɩ wɔse-wa sɛ: "Ɩɩ fɛsʋn-wa, ar rɛɛ?"
41009017	Yer nɛɛr wʋsen-ɩ na yera akpiɖi nɖe taa sɛ: "Wʋlɖe, me kan m'apalayo ka n cal-ɔ alʋʋ carʋ-ka ka wʋse awʋtɔ.
41009018	Pa awɔr nɖe taa alʋʋ nkʋ kʋrʋn-ka na, kʋ yake-ka n'atɛ, mantaseen kpoŋ na ka nɔ nɩ ka kakerʋ ka ceela, ka wʋse recancanca. Me cɛr n waratenkera sɛ wa rʋn-kʋ. Ama, wa ta pɩse."
41009019	Yeesu siir-wa sɛ: "Kɔhen yera mɩ hen na, ɩɩ pe tisu Asɛ rɛɛ-ɔ atisu laa. Ʋ kaase alʋate ka mmɔ sɛ me cɔ na-mɩ? Alʋate ka mmɔ, me kaa sɛ me hɛse me hɔɔr ka mɩ rɛɛ? !Ɩɩ kan yo nk'ɔ cee ñɩ hen."
41009020	A kan-ɩ yo nka. Alʋʋ nkʋ na Yeesu ka wonte na, kʋ tenke kʋ cuti-ka reen ka ten. Ka feete atɛ nɩ ka wutilu, mantaseen kpoŋ na ka nɔ.
41009021	Yeesu wɔse ka cii sɛ: "Ʋ lake wʋse ka mmɔ kɔhen-ɔ ʋ lake-ka sempe?" Ka cii wʋsen-ɩ sɛ: "Kaka ka wiisi t'ɔna.
41009022	Alʋʋ nkʋ maasʋ-ka min taa na leem t'ɔ tamtam, sɛ kʋ kʋ-ka. Ama, nne n pɩsʋ s'n laʋ nter, !na r'añʋŋ n'n sen-ɖa."
41009023	Yeesu wɔse-ɩ sɛ: "?Me pɩsʋ yɛ-ɩ? Woñɩ tisu Asɛ rɛɛ na, Asɛ ñɩ pɩsʋ s'ɩ laʋ-ɩ te ten."
41009024	Yo nka cii tenke n'ɩ ko sɛ: "Aaʋ, me tisa. !Sen-m sɛ me tisi n'ʋ kel."
41009025	Yeesu na wont'ɔ yera akpiɖi ka re see re kɔŋ na, ɩ fete alʋʋ nk'ɔ reen ka ten n'ɩ tam-kʋ sɛ: "Alʋʋ ña, woña yepa sɛ ka ra wʋte, nɩ ka ra nɩʋ na, me tɔŋ-n s'n lii yo nka taa, n'n ɖa tase ka t'ɔ sɩʋ."
41009026	Alʋʋ nkʋ laʋ yo nka, ka ko, nɩ kʋ cuti-ka reen ka ten, fɛ nɩ kʋ lii ka taa. Ka wʋse s'aseɖe. Yera kpater ko sɛ: "Ka sepa kena."
41009027	Ama, Yeesu kpa ka niiŋ n'ɩ kʋse-ka, ka senɖe.
41009028	Yeesu na ɩ waratenkera wa sɩ wa receel-ɔ rɛɔ t'ɔ wonte na, wa wɔse-ɩ sɛ: "Ar lapa ra ta pɩse sɛ ra rʋn alʋʋ nkʋ?"
41009029	Ɩ wʋsen-wa sɛ: "Na sɛɛrte receel ɖɛɛ-ɔna, a pɩsʋ s'a rʋn alʋa mpa raana."
41009030	Wa kʋr ren'ɔ wonte na, wa tase Kaliilee kɔrʋ. Yeesu ka ta cii s'a sem-ɩ,
41009031	wonte rɛɛ na, n nɔɔn ɩ wʋlʋ ɩ waratenkera. Ɩ wʋlʋ-wa n'ɩ siiru-wa sɛ: "A kaa s'a maase Yer Yo ka yera niiŋ taa, wa kʋ-ka. Ama, ayʋken niitisi rɛ wonte na, ka hom."
41009032	Ɩ waratenkera ta nɩʋ tentɛnte nte kutihuɖi, nɩ wa see nafate sɛ wa wɔse-ɩ.
41009033	Wa tal Kapɛrnaum kɔrʋ taa. Wa wɛ rɛɔ t'ɔ wonte na, Yeesu wɔse ɩ waratenkera sɛ: "Ɩɩ fɛsʋn ɖem'ɔ wonte rɛɛ-ɔ ñempʋ taa?"
41009034	Ama, wa sim wa nɛse, wonte rɛɛ na, wa fɛsʋn ɖem'ɔ ñempʋ taa sɛ wa na s'anɔ ci sesɛɛ ka wa taa.
41009035	Đen'ɔna, ɩ cɔwa n'ɩ yaa ɩ waratenkera mp'ɔ wa hiiu na naʋl n'ɩ siir-wa sɛ: "Nne nɛɛr cii s'ɩ wʋse sesɛɛ, ʋ mɔna s'ɩ wʋse cunku ka yera ten ñesa taa, na wa ten pɔɩ."
41009036	Fɛ n'ɩ sʋ yo cunko, n'ɩ sese-ka wa ñesa taa, n'ɩ kpa-ka ɩ niiŋ taa n'ɩ siir-wa sɛ:
41009037	"Woñɩ mʋ yo nɛnkar-ɔ wiisi nse taa na me yeɖe rɛɛ na, ɩ mʋ m'ɔna, nɩ woñɩ mʋ-m na, ɩ pe mʋ ma receel-ɔna, ɩ mʋ rerɛ-ɔ woñɩ tir-m na."
41009038	San siir Yeesu sɛ: "Wʋlɖe, ɖe na yer nɛɛr-ɔ ɩ rʋnʋ alʋa na n yeɖe rɛɛ, nɩ re kisi na-ɩ, wonte rɛɛ na, ɩ pe tʋnkʋ-ra."
41009039	Yeesu wʋsen-wa sɛ: "!Ɩɩ ra kisi na-ɩ, wonte rɛɛ na, nɛɛr ra pɩse s'ɩ laʋ hampate nɛnter na me yeɖe rɛɛ, fɛ n'ɩ tenke n'ɩ siir tansarteñente ka me rɛɛ.
41009040	Woñɩ tan-ɖa wana na, ɩ wɛ na ra rɛɛ.
41009041	Woñɩ ha-mɩ leem wampe s'ɩɩ ñee s'ɩɩ ci Kiriisitu ñempa na, me siir-mɩ tʋfelem kena, s'Asɛ kaa s'ɩ rɛte mpetɩ.
41009042	"Ama, woñɩ lake sɛ yo kʋɖemɔ feete awarkɔ t'ɔ ka tisi me rɛɛ na, ʋ ka sara n'ʋ kel s'a hɔʋ ɩ lu tɛɛ-ɔ namer cepar n'a maase-ɩ apʋ leem taa.
41009043	?N niiŋ lake-n s'n feetʋ awarkɔ taa, !pɛl-ya. Ʋ sara s'n hiiu fiisu nkʋ tam akperʋ na, na niiŋ ka kpaker, n'ʋ kel s'n cɔ na n niiŋ ka ya ten n'a wɛɖe-n min cepan ñɩ pe rʋŋ arem na, ñɩ taa.
41009045	?N nankpɔŋ lake-n s'n feetʋ awarkɔ taa, !pɛl-ka. Ʋ sara s'n hiiu fiisu nkʋ tam akperʋ na, na nankpɔŋ kʋɖemɔ n'ʋ kel s'n cɔ na naase ka se ten n'a wɛɖe-n min cepan ñɩ pe rʋŋ arem na, ñɩ taa.
41009047	?N ñeser lake-n s'n feetʋ awarkɔ taa, !lese-re. Ʋ sara s'n sɩ Asɛ wurti taa na ñeser kʋɖemer n'ʋ kel s'n cɔ na ñesa naal, n'a wɛɖe-n min cepan t'ɔ,
41009048	wunɖiinɖi asesee pe seke nɩ min pe rʋŋ arem na,
41009049	wonte rɛɛ na, a kaa s'a nur yera ten ɖɛɛ-ɔ min se yase.
41009050	Yase wɛ sarte. Ama, ?yase tan tan, a kaa s'a laʋ-se senɔ fɛ nɩ se laʋ tan? !Yase laʋ mɩ taa, n'ɩɩ cɔ rehɛser taa na remaŋ."
41010001	Yeesu kʋr ren'ɔ wonte na, ɩ wal Sutee tɛte taa, n'ɩ rɛ n'ɩ tal Surtɛŋ carɔ wara. Yera akpila tase ɩ cal-ɔ kpolʋʋ n'ɩ tase ya wʋlʋʋ k'Asɛ tentɛnte se wonɔn'ɔ ɩ lake n'ɩ wʋlʋ na.
41010002	Fariisii akpar taa ñempa nɛmpar tiisi wa kpɛʋn-ɩ sɛ wa yim-ɩ kparɔ. Wa wɔse-ɩ sɛ: "Đe ñasete ha ñempʋ s'a rʋn yal na?"
41010003	Ɩ wʋsen-wa sɛ: "Moiisi cel-mɩ ñasete wontɔ?"
41010004	Wa siir-ɩ sɛ: "Ɩ ha ñempʋ s'a maa tekara n'a cel yal s'a rʋn-ɩ fɛ n'a rʋn-ɩ."
41010005	Yeesu siir-wa sɛ: "Mɩ ñiin ɖeen ɖɛɛ-ɔna, Moiisi maa-mɩ ñasete nte.
41010006	Ama, Asɛ paase te ten lape k'akiɖino ka wonte na, ɩ laʋ apal na yal.
41010007	Nte rɛɛ-ɔna, apal kaa s'ɩ lii ɩ cii na ɩ rii wa cal, ñɩ-n'ɩ yal, wa cɔ remaŋ cal,
41010008	nɩ wa naʋl ñɩ wa wʋse yer kʋɖem. Semp'ɔna, wa tan yera naʋl. Ama, wa wʋse yer kʋɖem kena.
41010009	Sempe na, !yer ra yase wonte Asɛ kpirsi-te na."
41010010	Yeesu kampa n'ɩ wɛ rɛɔ t'ɔ wonte na, ɩ waratenkera rerɛ wɔse-ɩ te rɛɛ,
41010011	n'ɩ siir-wa sɛ: "Nne yer rʋn ɩ yal n'ɩ kan nɛɛr, ɩ lake ayaɖete na-ɩ.
41010012	Te wɛ kʋɖemte nte, nne yal nɛɛr kisi ɩ waal n'ɩ kɔ waal nɛɛr, ɩ lake ayaɖete kena rerɛ."
41010013	Yera nɛmpar kan wiisi ka Yeesu cal s'ɩ re se rɛɛ-ɔ niiŋ n'ɩ sɛɛ Asɛ s'ɩ laʋ-se sarte. Ama, ɩ waratenkera fete-wa sɛ wa ra kam ɩ cal.
41010014	Ɩ na semp'ɔ wonte na, ɩ ñan kpa, n'ɩ tam sɛ: "!Ɩɩ yeʋ wiisi se kan na me rɛɛ, n'ɩɩ ra hom-se, wonte rɛɛ na, wompa wɛ se wiisi nse na, mpa kɔŋ-na sɛ wa sɩ Asɛ wurti taa.
41010015	Me siiru-mɩ tʋfelem kena, woñɩ pe mʋ Asɛ wurti se yo na, ɩ ra pɩse s'ɩ sɩ te taa."
41010016	Fɛ n'ɩ kpa wiisi ns'ɔ ɩ niiŋ taa, n'ɩ re ɩ niiŋ ka se rɛɛ-ɔ kʋɖem kʋɖem, n'ɩ sɛɛ Asɛ s'ɩ laʋ-se sarte.
41010017	Yeesu kpa ñempʋ ka wonte na, yer nɛɛr see n'ɩ kan n'ɩ kur ɩ tɛɛ, n'ɩ wɔse-ɩ sɛ: "Wʋlɖe sarteñen, ʋ mɔna sɛ me laʋ senɔ, fɛ nɩ me hiiu fiisu nkʋ tam akperʋ na?"
41010018	Yeesu wʋsen-ɩ sɛ: "Ar lapa n'n yaa-m sɛ sarteñen? Asɛ receel ci-na sarteñen ka ɩ kʋɖem.
41010019	N sem Asɛ ñasete sɛ: '!Đa kʋ yer. !Đa laʋ ayaɖete. !Đa mɩl. !Đa hɔʋ tentarɩr ka nɛɛr rɛɛ. !Đa pa nɛɛr. !Ha n cii na n ɖii ka ñamte.' "
41010020	Yer ñɩ wʋsen-ɩ sɛ: "Wʋlɖe, me ñam te ten ñ'ɔ kaka me wiisi t'ɔna."
41010021	Yeesu ñel-ɩ n'ɩ laʋ-ɩ lu n'ɩ siir-ɩ sɛ: "Ʋ kaase-n nter-ɔ kʋɖemte. !Wal n'n wɛte wonte ten n wɛ-te na, n'n ha te warase k'ahʋsa. Đenaa na, n wɛ na sauti k'asɛta, fɛ n'n kan n'n tenke-m."
41010022	Ama, yer ñɩ nɩʋ tentɛnte nte semp'ɔ wonte na, ɩ rɛ ka ɩ ñesa taa tɛɖe ten, wonte rɛɛ na, n nɔɔn ɩ wɛ sauti ka paa.
41010023	Yeesu ñel ɩ waratenkera mpa kootʋ-ɩ na, n'ɩ siir-wa sɛ: "Ʋ wɛ kaaɖe ka ten sɛ saua sɩ Asɛ wurti taa."
41010024	Tentɛnte nte tɛɖen ɩ waratenkera ka ten, n'ɩ tase wa siiruu sɛ: "Me wiisi, ʋ wɛ kaaɖe sɛ wompa hɔke wa tɛ na sauti na, wa sɩ Asɛ wurti taa.
41010025	Ʋ wɛ kaaɖe sɛ sau sɩ Asɛ wurti taa, n'ʋ kel sɛ kɔnkakpɔna sɩ na cecaʋ wʋ."
41010026	Ʋ tase ɩ waratenkera t'ɔ tɛɖʋʋ n'ʋ kel, nɩ wa wɔse remaŋ sɛ: "Anɔ pɩsʋ s'ɩ tɛl hen?"
41010027	Yeesu ñel-wa n'ɩ siir-wa sɛ: "Yera ra pɩse-te. Ama, Asɛ pɩsʋ-na s'ɩ laʋ-te, wonte rɛɛ na, ɩ pɩsʋ te ten."
41010028	Đen'ɔna, Pɩɛr siir-ɩ sɛ: "!N na, ɖa kʋra ra yeʋ te ten nɩ re tenke-n."
41010029	Yeesu wʋsen-ɩ sɛ: "Me siiru-mɩ tʋfelem kena, nɛɛr tan ka ɩ kʋr ɩ rɛɔ, nawʋr ɩ rɛafala, nawʋr ɩ rɛwiila, na ɩ rii, na ɩ cii, na ɩ wiisi, na ɩ sɩɩn ka me rɛɛ, na tentɛnte sarteñente rɛɛ,
41010030	n'ɩ ra hiiu taman hiin hiiu ka rɛse, na rɛafala, na rɛwiila, na riina na wiisi, na sɩɩn k'alʋate nte taa, n'a tase-ɩ kʋñʋŋ ɖerɛ, n'alʋate nte kɔŋ na, ɩ hiiu fiisu nkʋ tam akperʋ na.
41010031	Ama, wompa wɛ ñesa taa na, wa taa kpater kaa sɛ wa wʋse wara, nɩ wompa wɛ wara na, wa taa kpater kaa sɛ wa rɛ ñesa taa."
41010032	N nɔɔn wa wɛ ñempʋ t'ɔ wa walʋ Seerusalɛm kɔrʋ taa, nɩ Yeesu walʋ ɩ waratenkera ñesa taa. Ʋ tɛɖe ɩ waratenkera mpa taa, nɩ wompa ka tʋnkʋ wa wara na, nafate kpa-wa rerɛ. Ɩ tase ɩ waratenkera mpa hiiu na naʋl sʋʋ ka leekɔ n'ɩ paase wa siiruu ka wonte kɔŋwa sɛ te tal-ɩ na.
41010033	Ɩ siir-wa sɛ: "!Ɩɩ na, ɖe walʋ Seerusalɛm kɔrʋ taa s'a kpa Yer Yo n'a maase-ka Asɛ laate laara taa sesɛmpa, na Moiisi ñasete wʋlɖa niiŋ taa. Wa kaa sɛ wa siir s'a kʋ-ka nɩ wa maase-ka wompa ta ci Suiifi ñempa na, wa niiŋ taa.
41010034	Wa-l kaa sɛ wa-l wonke-ka wa wusi mantaleem ka ka rɛɛ, wa maʋ-ka kpara, nɩ wa kʋ-ka, n'ayʋken niitisi ñʋŋ ɖɛɛ ka hom."
41010035	Te wara na, Seepeetee wiisi, Sake na San kan Yeesu cal, wa siir-ɩ sɛ: "Wʋlɖe, ɖe cii s'n laʋ-ra wonte re wɔsʋ-n-te na."
41010036	Ɩ wʋsen-wa sɛ: "Ɩɩ cii sɛ me laʋ-mɩ wɔ?"
41010037	Wa wʋsen-ɩ sɛ: "N kaa s'n cɔ ña hampate t'ɔ wonte na, !n yeʋ-ra re cɔ n cal, kʋɖem na n mete niiŋ ɖɛɛ, nɛɛr na n nawɩtɩ rɛɛ."
41010038	Yeesu wʋsen-wa sɛ: "Ɩɩ ta sem wonte ɩɩ fa-te na. Ɩɩ pɩsʋ s'ɩɩ ñee na wahala kɔnkɔ nka, me kaa sɛ me ñee na-ka na ya? Ɩɩ pɩsʋ s'ɩɩ tʋ kʋñʋŋ nkʋ, me kaa sɛ me tʋ-kʋ na ya?"
41010039	Wa wʋsen-ɩ sɛ: "Đe pɩsʋ." Ɩ siir-wa sɛ: "Ɩɩ kaa s'ɩɩ ñee na kɔnkɔ nka, me kaa sɛ me ñee na-ka na, n'ɩɩ tʋ kʋñʋŋ nkʋ, me kaa sɛ me tʋ-kʋ na.
41010040	Ama, ma pe lesʋ-na wompa kaa sɛ wa cɔ na me mete niiŋ ɖɛɛ, na me nawɩtɩ rɛɛ na. Wompa Asɛ rɔn awɔɩ nya s'ɩ cel-wa-ya na, ya wɛ mpa rɛɛ-ɔna."
41010041	Ɩ waratenkera hiiu nɛmpar mpa-l nɩʋ-te semp'ɔ wonte na, wa ñan kpan Sake na San.
41010042	Yeesu yaa-wa n'ɩ siir-wa sɛ: "Ɩɩ sem sɛ kɔren taa wursi ñasʋ ñɩ taa yera rɛɛ, nɩ sesɛmpa lake s'a sem sɛ wa wɛ huku.
41010043	Ama, ʋ ta mɔna s'ʋ laʋ semp'ɔ mɩ hɛkʋ taa. Woñɩ cii s'ɩ wʋse sesɛɛ ka mɩ hɛkʋ taa na, ʋ mɔna s'ɩ wʋse mɩ pɔɩ,
41010044	nɩ woñɩ cii s'ɩ wʋse kiɖinkiɖintɩ na, ʋ mɔna s'ɩ wʋse mɩ kpankɔ,
41010045	wonte rɛɛ na, Yer Yo teter ta kan s'a laʋ n'a cel-ka. Ama, ka kampa sɛ ka wʋse yera pɔɩ, nɩ ka ha ka fiisu, nɩ ka yaʋ yera kpater ñiin."
41010046	Wa tal Seeriiko kɔrʋ taa. Yeesu na ɩ waratenkera, wa lii kɔrʋ nkʋ t'ɔ wonte wa rɛ na, yera akpiɖi cekpɔlɖe tʋnkʋ-wa. N nɔɔn Tiimee yo Partiimee ñɩ ka ci yeelem na, ɩ cɔ ñempʋ nɔ n'ɩ fa.
41010047	Ɩ nɩʋ wonte sɛ Nasarɛte kɔrʋ taa tɩ Yeesu rɛ-na na, ɩ paase koʋ sɛ: "Wuroo Tafiiti yikee Yeesu, !na m'añʋŋ."
41010048	Yera kpater fete-ɩ s'ɩ sim. Ama, ɩ rɔn n'ɩ ko reen ka ten sɛ: "Wuroo Tafiiti yikee, !na m'añʋŋ."
41010049	Yeesu senɖe n'ɩ tam sɛ: "!Ɩɩ yaa-ɩ n'ɩ kan." Wa yaa yeelem ñɩ, wa siir-ɩ sɛ: "!Ñaase n tɛ, n'n kʋr, ɩ yaa-n."
41010050	Ɩ wɛɖe ɩ k-aniko wɔwʋ n'ɩ maa ripir n'ɩ kan Yeesu cal.
41010051	Yeesu wɔse-ɩ sɛ: "N cii sɛ me laʋ-n wɔ?" Ɩ wʋsen-ɩ sɛ: "Wʋlɖe, !laʋ me ñesa na."
41010052	Ɩ tam-ɩ sɛ: "!Wal, n tisi me rɛɛ, n'Asɛ tɛlse-n." Ɩ tenke n'ɩ na, n'ɩ tenke Yeesu wara.
41011001	Wa ñʋten Seerusalɛm kɔrʋ t'ɔ Pɛtefasee na Peetanii kɔrsi cal-ɔ Oliifi teen wʋʋ cal. Yeesu tir ɩ ñesa t'ɔ ɩ waratenkera ka naʋl,
41011002	n'ɩ tam sɛ: "!Ɩɩ wal kɔree nka wɛ mɩ ñesa taa hen na. Ɩɩ walʋ s'ɩɩ nɔɔn wonkɩyɔ nɛnkar-ɔ a tam-ka, ka yer take cɔ ka rɛɛ. !Ɩɩ yeeɖe-ka n'ɩɩ kan-ka cee.
41011003	Nne yer wɔse-mɩ s'ɩɩ yeeɖʋ-ka semɔ, !ɩɩ siir-ɩ sɛ: 'Acii Sesɛɛ cii-na-ka', n'ɩ kaa s'ɩ tenke n'ɩ yeʋ s'ɩɩ kan-ka cee."
41011004	Wa rɛ sempe, wa nɔɔn wonkɩyɔ nɛnkar-ɔ a rɩ-ka awaren ɖɛɛ-ɔ yapar nɔ, ka rɛɔ nɛnkar menɔŋ cal, wa yeeɖe-ka.
41011005	N nɔɔn yera mpa ka wɛ renaa na, wa taa nɛmpar wɔse-wa sɛ: "Ɩɩ lake wɔ na wonkɩyɔ nka n'ɩɩ yeeɖʋ-ka?"
41011006	Wa wʋsen-wa se Yeesu ka siir-wa wo na, yera mpa yeʋ-wa wa rɛ.
41011007	Wa kan wonkɩyɔ nk-ɔ Yeesu cal, wa wɔ wɔwen ka ka rɛɛ, nɩ Yeesu cɔ ka rɛɛ.
41011008	Yera kpater ha Yeesu ka ñamte, wa wɔ wa wɔwen ka yapar rɛɛ, nɩ nɛmpar wɔ teen ahuliisi na se haate ka wa pɛl-se ramase taa.
41011009	Wompa walʋ Yeesu ñesa taa na, na wompa tʋnkʋ ɩ wara na, wa ko sɛ: "Hosana. !Acii Sesɛɛ laʋ sarte ka woñɩ kɔŋ na ɩ yeɖe rɛɛ na.
41011010	!Asɛ laʋ sarte ka ra caase Tafiiti wurti nte kɔŋ na. Hosana k'asɛta."
41011011	Yeesu sɩ Asɛ rɛɔ t'ɔ Seerusalɛm kɔrʋ taa, n'ɩ ñel kaalkaal ka te ten. N nɔɔn mɩse tiki ricii nɩ ñɩ-n'ɩ waratenkera hiiu na naʋl, wa kpa ñempʋ wa wʋse na Peetanii kɔree taa.
41011012	Tuŋ hom wonte wa lii Peetanii kɔree taa wa rɛ na, ñʋse kʋ Yeesu.
41011013	Ɩ na amenkalee ka wolen ka ka wɛ haate rilaulau n'ɩ wal s'ɩ na haa ka rɛɛ wɛ wii na. Ama, ɩ tal ka cal-ɔ wonte na, ɩ nɔɔn haate receel-ɔna, wonte rɛɛ na, n nɔɔn ya ka lelʋʋ alʋate kelɛ.
41011014	Ɩ siir-ka sɛ: "!Yer ra tase ña wii tʋʋ k'atʋʋ." Ɩ waratenkera nɩʋ wonte ɩ wʋte-te na.
41011015	Wa tal Seerusalɛm kɔrʋ t'ɔ wonte na, Yeesu sɩ Asɛ rɛɔ tɔŋ ɖɛɛ, n'ɩ rʋn wɛtera, yaɖa, n'ɩ kul warase lɔsera taapa n'alɔnkukuna wɛtera kpeelɩ rerɛ.
41011016	Ɩ ka ta yeke yer s'ɩ sʋl wʋr, n'ɩ tenke n'Asɛ rɛɔ taa.
41011017	Ɩ wʋlʋ-wa Asɛ tentɛnte n'ɩ siiru-wa sɛ: "Yaa a maa Asɛ tekara taa sɛ: 'A kaa s'a yaa me rɛɔ sɛ kɔren ten taa yera sɛɛrte rɛɔ' na? Ama mɩ, mɩ kunti mɩ wʋsen-ka mɩlem ɖɛɔ."
41011018	Asɛ laate laara taa sesɛmpa na Moiisi ñasete wʋlɖa nɩʋ-te semp'ɔ wonte na, wa cii ñempen sɛ wa kʋ-ɩ. Ama, nafate kpa-wa ɩ rɛɛ, wonte rɛɛ na, ʋ laʋ yera akpiɖi ka reyaʋ ka ɩ wʋlte rɛɛ.
41011019	Đaan ɖan wonte na, Yeesu na ɩ waratenkera, wa lii kɔrʋ taa, wa rɛ.
41011020	Ʋ hom ntaʋŋ tɛɛ-ɔ wonte wa rɛ na, wa na amenkalee nk'ɔ ka wʋl ten, na ka tilila.
41011021	Pɩɛr tɛse ɩ lu tɛɛ-ɔ wonte ka lapa na, n'ɩ siir Yeesu sɛ: "Wʋlɖe, !n na amenkalee nka n wɩ-ka sem na, ka wʋl ten."
41011022	Semp'ɔna, Yeesu siir ɩ waratenkera sɛ: "!Ɩɩ tisi Asɛ rɛɛ.
41011023	Me siiru-mɩ tʋfelem kena, nne nɛɛr tam wʋʋ nkʋ sɛ: '!Kʋr renaa n'n maa apʋ leem taa', n'ɩ pe takʋ ɩ taa, n'ɩ sem ɖekpam sɛ wonte ɩ wʋte-te na, te kaa sɛ te laʋ, ɩ kaa s'ɩ na-te ka te lapa.
41011024	Semp'ɔna, me siiru-mɩ sɛ, nne ɩɩ sɛɛ Asɛ s'ɩ laʋ-mɩ nter, !ɩɩ tisi sɛ tʋfelem, ɩɩ mʋ-te, n'ɩɩ kaa s'ɩɩ hiiu-te.
41011025	Me siiru-mɩ rerɛ s'ɩɩ senɖʋ wonte s'ɩɩ sɛɛ Asɛ na, ?ɩɩ wɛ yer na wana, !ɩɩ tɩsen-ɩ fɛ nɩ mɩ Cii ñɩ wɛ asɛta na, lɛ tɩsen-mɩ, mɩ tansarteñente rerɛ.
41011026	?Ɩɩ pe tɩsʋn mɩ raana, mɩ Cii ñɩ wɛ asɛta na, ɩ ra tɩsen-mɩ, mɩ tansarteñente."
41011027	Wa mul kanɖe ka Seerusalɛm kɔrʋ taa. Yeesu kaalʋ Asɛ rɛɔ t'ɔ wonte na, Asɛ laate laara taa sesɛmpa, na Moiisi ñasete wʋlɖa, na Suiifi ñempa sesɛmpa tiisi wa kam ɩ cal.
41011028	Wa wɔse-ɩ sɛ: "Na huku wonkʋ rɛɛ-ɔ n lake nte ñɩ, n'anɔ ha-n huku nkʋ?"
41011029	Ɩ wʋsen-wa sɛ: "Ma rerɛ, me kaa sɛ me wɔse-mɩ wʋtɔ kʋɖemɔ. ?Ɩɩ wʋsen-m wʋtɔ nka, ma rerɛ me siir-mɩ woñɩ ha-m huku me lake te ten ñɩ na.
41011030	!Ɩɩ siir-m me na, anɔ tir Asɛ leem sɛr San s'ɩ limsi yera ka leem taa, Asɛ ya, yera?"
41011031	Wa mɔsʋ wa taa wa siiru remaŋ sɛ: "Nne re wʋsen-ɩ s'Asɛ tir na-ɩ, ɩ kaa s'ɩ wɔse-ra sɛ re ta tisi San ñɩ rɛɛ semɔ?
41011032	Ama, ?ɖe siir-ɩ sɛ yera tir-na-ɩ..." (Wa see yera akpiɖi ka nafate, wonte rɛɛ na, yera ten mɔsʋ sɛ San ci Asɛ tentɛnte rɛser kena tʋfelem.)
41011033	Ka nɩ wa wʋsen Yeesu sɛ: "Đe ta sem." Ɩ wʋsen-wa rerɛ sɛ: "Ma rerɛ, me ra siir-mɩ woñɩ ha-m huku nɩ me lake te ten ñɩ na."
41012001	Te wara na, Yeesu paase wa wʋlʋʋ k'atintuka taa sɛ: "Yer nɛɛr-ɔna, ɩ sɛ rɛsɛŋ teen ñɩ a sʋkʋ ñɩ wii n'a saa na selem cesɛmpe na, ka sɩɩʋ nɛnkʋr taa. Ɩ ma wanker n'ɩ koote-kʋ n'ɩ wur wʋ s'a hɔr wii n'ɩ ma pempoɖe k'asɛta asɛta, s'a cake renaa n'a hoŋ ɩ sɩɩʋ nkʋ rɛɛ, fɛ n'ɩ sɩ yera nɛmpar sɛ wa ñelʋ kʋ rɛɛ, n'ɩ rɛ n'ɩ wal ñempʋ ka kɔrʋ nɛnkʋr taa.
41012002	Wii nya kampa ya hʋ wonte na, ɩ tir ɩ temerlaɖe nɛɛr s'ɩ wal wa cal, nɩ wa cel-ɩ ɩ ñente n'ɩ kan na.
41012003	Ama, wa kpa temerlaɖe ñɩ wa maʋ-ɩ nɩ wa rʋn-ɩ, n'ɩ wʋse ɩ niiŋ.
41012004	Ɩ tase nɛɛr tiruu ka wa cal, wa maʋ lɛ ñuŋ taa, wa tɩɩ-lɛ.
41012005	Fɛ n'ɩ tase nautisitɩ tiruu, wa kʋ-lɛ. Wa laʋ kʋɖemte nt'ɔ temerlaɖa ka kpater, wa maʋ nɛmpar, nɩ wa kʋ nɛmpar.
41012006	Ʋ kaase sɩɩʋ cii ñɩ apalayo ka ka receel, n'ɩ wɛ-ka lu ka ten. Ɩ tɛse ka tiruu ka wa cal, n'ɩ mɔse ɩ taa sɛ: 'Wa kaa sɛ wa ñam me yo nka.'
41012007	Ama, wa wʋten ɖemaŋ sɛ: '!Ɩɩ na yo nka kaa sɛ ka tɩ sɩɩʋ nkʋ na, nk'ɔlɛ. !Ɩɩ kan, !ɖe kʋ-ka, fɛ nɩ kʋ wʋse ra ñʋŋ.'
41012008	Wa kpa yo nka, wa kʋ-ka, wa wɛɖe-ka na sɩɩʋ nkʋ wara.
41012009	Kɔhen ñɩ hen na, sɩɩʋ cii ñɩ kaa s'ɩ laʋ yera mpa senɔ? Ɩ kaa s'ɩ kʋ-wa wa ten, n'ɩ cel sɩɩʋ nk'ɔ yera nɛmpar.
41012010	Ɩɩ ta kal wonte a ka maa-te Asɛ tekara taa na ya? Nt'ɔlɛ sɛ: 'Wɛɛr nɖe nampu mara wɛɖe-re na, ɖe wʋse wɛɛr nɖe kel ten-ɔ nampu cake re rɛɛ na.
41012011	N'Acii Sesɛɛ sɛlem t'ɔna, ɩ laʋ-te sempe. Đe na-te re ñesa taa, n'ʋ laʋ-ra reyaʋ.' "
41012012	Asɛ laate laara taa sesɛmpa na Moiisi ñasete wʋlɖa mpa cii ñempen sɛ wa kpa Yeesu, wonte rɛɛ na, wa sem s'ɩ tu atintukir nɖ'ɔ mpa rɛɛ-ɔna. Ama, wa see yera akpiɖi ka nafate nɩ wa yeʋ-ɩ wa rɛ.
41012013	Wa tir Fariisii akpar taa ñempa cekalwa, na wompa cii sɛ wuroo Eerote mɩse kpeeɖe rɛɛ na, wa taa cekalwa ka Yeesu cal sɛ wa wɔse-ɩ wɔsete wa yim-ɩ kparɔ.
41012014	Wa tal wonte na, wa siir-ɩ sɛ: "Wʋlɖe, ɖe sem s'n siiru tʋfelem, nɩ nafate pe kpa-n wonte yera mɔsʋ-te n ɖɛɛ na, wonte rɛɛ na, n pe ñɔŋ yer ñesa, n'n wʋlʋ tʋfelem ka wonte Asɛ cii sɛ yera laʋ-te na. !Siir-ra re na sɛ, ɖe ñasete ha ñempʋ s'a rɛte Rom wuroo Seesar ka lampʋ na, te pe ha? Ʋ mɔna sɛ re rɛte-ɩ ya, yaa re ra rɛte-ɩ?"
41012015	Yeesu sem wa lɛn lakase n'ɩ wɔse-wa sɛ: "Ar lapa n'ɩɩ tɛkʋ n'ɩɩ lɛɛ me taa? !Ɩɩ kan-m warɔ, me na."
41012016	Wa kan-ɩ-ka wonte na, ɩ wɔse-wa sɛ: "Anɔ tɩ fetʋ nkʋ, na yeɖe nɖ'ɔ warɔ nka rɛɛ?" Wa wʋsen-ɩ sɛ: "Rom wuroo Seesar fetʋ kena."
41012017	Đen'ɔna, ɩ siir-wa sɛ: "!Ɩɩ cel wuroo Seesar ka ɩ ñente, n'ɩɩ cel Asɛ ka lɛ ñente." Ʋ laʋ-wa reyaʋ ka ɩ rɛɛ.
41012018	Satusee akpar taa ñempa pe tisu s'aseɖa hoŋ. Wa taa nɛmpar kan Yeesu cal wa wɔse-ɩ sɛ:
41012019	"Wʋlɖe, Moiisi cel-ɖa ñasete sɛ: 'Nne yer sepa n'ɩ yeʋ ɩ yal ka ɩ tan yo, ʋ mɔna s'ɩ ritafal ɖʋken-ɩ n'ɩ lel-ɩ na wiisi, se sɩ seɖe ñɩ nanciir.'
41012020	Nkʋ, yer nɛɛr wɛ apalawiisi ka leɖe nasenautisi. Asanʋyo kan yal, ka seʋ ka tan yo.
41012021	Ɩ cal tɩ rʋken ɩ leel, lɛ seʋ rerɛ, lɛ yeʋ leel ñ'ɔ tan yo. Taman nautisi ritafal laʋ kʋɖemte nte.
41012022	Apalawiisi nse ten ɖʋken yal ñɩ se seʋ se ten, se yeʋ yal ñ'ɔ tan yo, fɛ nɩ yal ñɩ rerɛ seʋ.
41012023	Ayʋkʋ nkʋ aseɖa kaa sɛ wa hom na, anɔ kaa s'ɩ tɩ yal ñɩ, wonte rɛɛ na, wa leɖe nasenautisi ñɩ, wa rʋken-ɩ?"
41012024	Yeesu wʋsen-wa sɛ: "Ɩɩ tɛke mɩ tɛ, wonte rɛɛ na, ɩɩ ta sem Asɛ tekara n'ɩɩ ta sem ɩ hampate.
41012025	Aseɖa kaa sɛ wa hom wonte na, apala ra kan yalaa, nɩ yalaa rerɛ ra tenke waala. Wa kaa sɛ wa wʋse s'Asɛ tirira kena asɛta.
41012026	Ʋ kaase aseɖa hom ñente hen na, ɩɩ ta kal Moiisi tekara t'ɔ wonte Asɛ siir-ɩ-te ka n nɔɔn ɩ wɛ tukir cal-ɔ wonte na ya? Nt'ɔlɛ sɛ: 'Me ci Aperaham Asɛ, na Iisake Asɛ, na Sakɔpe Asɛ.'
41012027	Asɛ ci yera mpa wɛ fiisu taa na, w'Asɛ kena. Ɩ ta ci aseɖa Asɛ. Ɩɩ tɛke mɩ tɛ-ɔ ten."
41012028	Moiisi ñasete wʋlɖe nɛɛr nɩʋ wonte Satusee akpar taa ñempa na Yeesu wa fɛsʋn ɖem'ɔ te rɛɛ na. Ɩ sem sɛ Yeesu wʋsen-wa sarte, n'ɩ tiisi n'ɩ kpɛʋn-ɩ n'ɩ wɔse-ɩ sɛ: "Kaa ñasete nte kpɔla te kelen te raana na?"
41012029	Yeesu wʋsen-ɩ sɛ: "Ñasete nte kelen te ten na, nt'ɔlɛ sɛ: 'Iiseraɛl ñempa mɩ, !ɩɩ co n'ɩɩ nɩʋ sarte. Acii Sesɛɛ Asɛ ci-na Acii Sesɛɛ ka ɩ kʋɖem,
41012030	n'ʋ mɔna s'n laʋ Acii Sesɛɛ ñ'Asɛ ka lu, na n hɔɔr ka re ten, na n leesɔ ka ka ten, na n mɔsem ka pe ten, na n ɖeen ka ñɩ ten.'
41012031	Taman naʋl ñasete kelɛ sɛ: 'Ʋ mɔna s'n laʋ n ɖʋntɩ ka lu s'n wɛ n teter n tɛ-ɔ lu ka wo na.' Ñasete nɛnter tan ka te kelen ñasete natel nte."
41012032	Đen'ɔna, Moiisi ñasete wʋlɖe ñɩ siir-ɩ sɛ: "Wʋlɖe, ʋ sara. Wonte n siir-te na, te wɛ tʋfelem. Acii Sesɛɛ ci-na Asɛ ka ɩ receel. Asɛ nɛɛr tan ɖerɛ.
41012033	Nte rɛɛ-ɔna, ʋ mɔna sɛ yer laʋ-ɩ lu, na ɩ hɔɔr ka re ten, na ɩ mɔsem ka pe ten, na ɩ leesɔ ka ka ten, na ɩ reen ka ñɩ ten, n'ʋ mɔna s'ɩ laʋ ɩ rʋntɩ ka lu s'ɩ lake ɩ tɛ-ɔ lu ka wo na. Te sara n'ʋ kel s'a ha Asɛ ka kpeena nya a sɛke-ya min ka ɩ pempoɖe rɛɛ na, n'ʋ kel laate nte ten a laa-ɩ-te na."
41012034	Yeesu na wonte s'ɩ wʋte sarte na, ɩ siir-ɩ sɛ: "N ta calen Asɛ wurti." Te wara na, nɛɛr pe katʋ s'ɩ wɔse-ɩ nter.
41012035	Yeesu wʋlʋ Asɛ tentɛnte k'Asɛ rɛɔ t'ɔ wonte na, ɩ wɔse yera akpiɖi sɛ: "Ʋ laʋ senɔ, Moiisi ñasete wʋlɖa siiru sɛ Kiriisitu ci wuroo Tafiiti yikee?
41012036	Asɛ Fiisu yepa wuroo Tafiiti teternka wʋte sɛ: 'Acii Sesɛɛ siir m'Acii Sesɛɛ sɛ: "!Cɔ me mete niiŋ ɖɛɛ, n'ʋ rɛ n'ʋ tal ayʋkʋ nkʋ me kaa sɛ me re n k-amʋrana ka n naase tɛɛ na." '
41012037	Wuroo Tafiiti teternka yaa-ɩ s'Acii Sesɛɛ. Sempe na, Kiriisitu ñɩ pɩsʋ s'ɩ wʋse senɔ ɩ yikee?" Yera kpater cokʋn Yeesu na lelen ka wa hɔya taa.
41012038	Ɩ siiru yera mpa ɩ wʋlʋ-wa na sɛ: "!Ɩɩ kpa mɩ tɛ na Moiisi ñasete wʋlɖa mpa, ʋ kake wa ten wa kaalʋ na wɔwen ɖipaal ɖipaal s'a sɛɛ-wa na ñamte ka parciina taa na.
41012039	Wa cii kpeelɩ sarteñenya k'arekpolenɖe nampin taa n'awɔɩ sarteñenya ka teenkaya taa.
41012040	Wa pa leela wa mʋ wa n'ɔ wonte ten wa wɛ-na-te na, nɩ wa tɛkʋ wa sɛɛ Asɛ ka sɛɛrte cerɔlte s'a na-wa. Asɛ kaa s'ɩ hɔm wa rena n'ʋ kel ten."
41012041	Araka nɛnkar ka wɛ Asɛ rɛɔ taa, Yeesu cɔ awɔr nɖe taa ɩ pɩsʋwa s'ɩ ñel n'ɩ na wonɔn'ɔ yera akpiɖi rɩ warase na. Saua kpater kɔŋ wa rɩ warase ka tɛmpe.
41012042	Yal nɛɛr-ɔna, ɩ ci leel n'ɩ ci ahʋse, ɩ tal n'ɩ re farem naʋl mpa ɩ wɛ-na-wa na, k'araka nka taa.
41012043	Đen'ɔna, Yeesu yaa ɩ waratenkera n'ɩ siir-wa sɛ: "Me siiru-mɩ tʋfelem kena, leel ahʋse ñɩ hawa, n'ʋ kelen wa ten,
41012044	wonte rɛɛ na, wa ten ɖɩ warase nse ta hɛn-wa na. Ama, leel ñɩ sʋ wonse ten ɩ ka wɛ na s'ɩ tɛl na, n'ɩ ha."
41013001	N nɔɔn Yeesu lii Asɛ rɛɔ t'ɔ wonte na, ɩ waratenker nɛɛr tam-ɩ sɛ: "Wʋlɖe, !ñel n'n na wɛɛ nya a sʋ-ya n'a ma n'Asɛ rɛɔ nka n'ʋ sar wo na!"
41013002	Yeesu wʋsen-ɩ sɛ: "N na rɛɔ cekpɔlɔ nka hen na? Wɛɛr kʋɖemer kaa sɛ re ra mɩse sɛ re lɔl ɖe rʋntɩ rɛɛ-ɔ a ta tim-ɖe."
41013003	Yeesu cɔ Oliifi teen wʋʋ rɛɛ-ɔ Asɛ rɛɔ ñesa taa. Pɩɛr, na Sake, na San, n'Anterɩ, wa wɛ ɩ cal-ɔ wa receel nɩ wa wɔse-ɩ sɛ:
41013004	"!Siir-ra re na, te kaa sɛ te laʋ ʋyo, nɩ wonte kaa sɛ te wʋl-ɖa sɛ te ten ñɩ talʋ kelɛ na?"
41013005	Đen'ɔna, Yeesu paase wa siiruu sɛ: "!Ɩɩ kpa mɩ tɛ, n'ɩɩ ra yeʋ s'a tɛke-mɩ,
41013006	wonte rɛɛ na, yera kpater kaa sɛ wa kan na me yeɖe rɛɛ, wa siir sɛ wa ci Kiriisitu, nɩ wa tɛke yera ka tɛmpe.
41013007	Nne ɩɩ kampa n'ɩɩ nɩʋ yeeʋ tan, nawʋr a wʋtʋ kʋ ñente, !nafate ra kpa-mɩ, wonte rɛɛ na, ʋ mɔna sɛ te ten ñɩ laʋ. Ama, ʋ ta ci sɛ te ten tʋnkʋ sɛ te teem.
41013008	Kɔren nɛñer kaa sɛ ñɩ yee na ñɩ raana, wursi nɛnser yee na se-l ɖaana. Tɛte kaa sɛ te ñamse awɔɩ nɛnyar taa, nɩ ñʋse yee. Te ten te ten ñɩ kaa sɛ te laʋ na, te nʋsen se nne yal tʋ s'ɩ lel yo, ʋ kiɖu ɩ wɩʋ ka wo na.
41013009	Mɩ hen na, !ɩɩ kpa mɩ tɛ-ɔ sarte, wonte rɛɛ na, a kaa s'a maase-mɩ tentɛnte hʋra niiŋ taa, n'a maʋ-mɩ kpara k'arekpolenɖe nampin taa. A kaa s'a wan-mɩ kɔren ɖɛɛ ñelɖa ñesa taa, na wursi ñesa t'ɔ me rɛɛ s'ɩɩ wʋte me ñente.
41013010	Ʋ mɔna s'a hose Asɛ tentɛnte ka kiɖinkiɖin ka kɔren ten taa.
41013011	?A kampa n'a wan-mɩ s'a maase-mɩ tentɛnte hʋra niiŋ taa, !ɩɩ ra ñente mɩ tɛɛ-ɔ wonte ɩɩ kaa s'ɩɩ siir-te na, te rɛɛ. Ama, !ɩɩ wʋte wonte kaa sɛ te kan na mɩ ñiin t'ɔ alʋate nte taa na, wonte rɛɛ na, te pe kɔŋ na mɩ cal, te kɔŋ n'Asɛ Fiisu cal-ɔna.
41013012	Đɛafala nɛmpar kaa sɛ wa maase rem'ɔ yera niiŋ taa s'a kʋ-wa. Aciina nɛmpar kaa sɛ wa laʋ kʋɖemte nt'ɔ wa wiisi rɛɛ. Wiisi nɛnser kaa sɛ se wʋse se lelɖa rɛɛ s'a kʋ-wa.
41013013	Yera ten kaa sɛ wa ra laʋ-mɩ lu k'alape ka me rɛɛ. Ama, woñɩ kaa s'ɩ rʋken ɩ tɛ-ɔ sarte n'ʋ rɛ n'ʋ tal atɛsenʋ ayʋkʋ na, Asɛ kaa s'ɩ tɛlse-ɩ.
41013014	"Ɩɩ kaa s'ɩɩ na wont'ɔ hɔrser cepa ñɩ Asɛ pe cii-ɩ aciiu na k'a sɩ-ɩ wunɖiinɖi a ka ta kaa s'a sɩ-ɩ na, ʋ mɔna sɛ wompa wɛ Sutee kɔrʋ taa na, wa see wa kpa na wɔɔn taa. (Woña kalʋ tekara ñɩ na, !nɩʋ-te sarte.)
41013015	Woñɩ kaa s'ɩ wɛ ɩ tɔŋ ɖɛɛ na, !ɩ ra sɩ nampu taa s'ɩ sʋ wʋr.
41013016	Woñɩ kaa sɛ lɛ wɛ sɩɩʋ taa na, !lɛ ra wʋse na lɛ wara sɛ lɛ sʋ lɛ aniko wɔwʋ sɛ lɛ see.
41013017	Yalaa mpa kaa sɛ wa wɛ hose, na wompa kaa sɛ wa wɛ alɩse na, wa kaa sɛ wa laʋ kʋñʋŋ ka kpater.
41013018	!Ɩɩ sɛɛ Asɛ sɛ te ten ñɩ ra tal yeelem taa,
41013019	wonte rɛɛ na, alʋate nte taa kʋñʋŋ kaa sɛ kʋ laʋ reen n'ʋ kelen kiɖinkiɖin Asɛ paase tɛte lape nɩ kʋñʋŋ nkʋ laʋ n'ʋ rɛ n'ʋ tal kɔhen na. Kʋñʋŋ nɛnkʋr ra tase lape semp'ɔ ayʋkʋ nɛnkʋr-ɔ alape.
41013020	Nne Acii Sesɛɛ ka ta wɔse ayʋken taa, nɛɛr ka ta pɩsʋ s'ɩ tɛl. Ama, ɩ wɔse ñɩ t'ɔ yera mpa ɩ lese-wa s'nñɩ tɩ-na-wa na, mpa rɛɛ-ɔna.
41013021	Nne nɛɛr siir-mɩ sɛ: '!Ɩɩ na, Kiriisitu wɛ cee ñɩ hen', nawʋr 'Nñ'ɔlɛ lii', !ɩɩ ra tisi na-ɩ,
41013022	wonte rɛɛ na, wompa siiru sɛ wa ci Kiriisitu na, na tantʋfelem Asɛ tentɛnte rɛsera kaa sɛ wa kan, wa laʋ wonte yʋsʋ yera na, na hampate lakase sɛ, ?pa wa pɩsʋwa, wa tɛke wompa Asɛ lese-wa na.
41013023	!Ɩɩ kpa mɩ tɛ-ɔ sarte, wonte rɛɛ na, me hom-mɩ te ten siiruu.
41013024	"Alʋate nte taa kʋñʋŋ nkʋ kaa sɛ kʋ kper na, mɩse wur, honɖɔ ra fete reyerr.
41013025	Terase kaa sɛ se kpase se yɔ atɛ, nɩ wonte wɛ reen k'asɛta na, te ñamse.
41013026	Đen'ɔna, a kaa s'a na Yer Yo ka ka kɔŋ asɛt'ɔ tuŋ wʋnte rɛɛ, n'Asɛ cepate na ɩ hampate.
41013027	Đen'ɔna, ka kaa sɛ ka tir Asɛ tirira ka tɛte kpeelase rɛɛ-ɔ riinan ten, wa kom wompa Asɛ lese-wa yera taa na.
41013028	"!Ɩɩ nɩʋ wonte amenkalee wʋlʋ-te na, te tɛɛ. Nne k'ahulasi tuku nɩ ka laʋtʋ, ɩɩ sem sɛ yeelem ñʋta.
41013029	Kʋɖemte nt'ɔna, ?ɩɩ kampa n'ɩɩ na te ten ñɩ tala, !ɩɩ sem sɛ Yer Yo kanɖe ñʋta, ka nɩ te ten ñɩ lake.
41013030	Me siiru-mɩ tʋfelem kena sɛ, wompa ten wɛ kɔhen-ɔ tɛte rɛɛ na, wa kaa sɛ wa ra seʋ wa ten se fɛ nɩ te ten ñɩ tal.
41013031	Asɛta na tɛte, wa kaa sɛ wa teem. Ama, me tentɛnte pe rɛ ayʋkʋ nɛnkʋr.
41013032	"Ʋ kaase ayʋkʋ nkʋ n'alʋate nte taa te kaa sɛ te tal na, pa Asɛ tirira, pa Yer Yo teter ta sem. Acii Asɛ receel sem-na.
41013033	!Ɩɩ kpa mɩ tɛ n'ɩɩ cɔ mɩ ñesa rɛɛ n'ɩɩ sɛɛ Asɛ, wonte rɛɛ na, ɩɩ ta sem alʋate nte taa te kaa sɛ te laʋ na.
41013034	Ʋ kaa s'ʋ wɛ se yer nɛɛr-ɔna, ɩ walʋ ñempʋ, n'ɩ yeʋ ɩ rɛɔ na ɩ temerlaɖa, n'ɩ cel pa woñɩ na, na ɩ temer, n'ɩ siir menɔŋ tɛɛ ñelɖe s'ɩ cɔ ɩ ñesa rɛɛ.
41013035	Sempe na, !ɩɩ cɔ mɩ ñesa rɛɛ, wonte rɛɛ na, ɩɩ ta sem alʋate nte taa rɛɔ cii wʋse s'ɩ kan na. Ɩɩ ta sem s'ɩ kaa s'ɩ kan ɖaan ɖɛɛ ya, aho hɛkʋ taa ya, tantahompa taa ya, ntaʋŋ tɛɛ.
41013036	Ʋ ta mɔna ?s'ɩ tal ɖitita, ɩ nɔɔn-mɩ ka ɩɩ ree.
41013037	Wonte me siir-mɩ-te na, me siiru-te yer ten-ɔna. !Ɩɩ cɔ mɩ ñesa rɛɛ."
41014001	N nɔɔn ʋ kaase ayʋken ka nɩɩl-ɔ wonte s'a tʋ Pake teenkar na kpɔnen ñɩ a ta rɩ ñɩ t'ɔ kɔɔr sɛ ñɩ kpa na, ñɩ teenkar na, Asɛ laate laara taa sesɛmpa, na Moiisi ñasete wʋlɖa cii ñempen sɛ wa kpa Yeesu k'amɛsɔŋ taa, wa kʋ-ɩ,
41014002	wonte rɛɛ na, wa siiru remaŋ sɛ: "Ʋ ta mɔna sɛ re kpa-ɩ teenkar taa. ?Đe laʋ sempe, yera kaa sɛ wa kʋr ra rɛɛ."
41014003	N nɔɔn Yeesu ka wɛ Peetanii kɔree t'ɔ afal nɛɛr tɛ-ɔ a yaa-ɩ sɛ womlʋ Siimɔŋ. Ɩ cɔ n'ɩ tʋkʋ wonte na, yal nɛɛr sɩ na kpalper nɛnɖel-ɔ a laʋ-re na sarte wɛɛr cehʋlemer nɖe a yaa-re s'alpater na, ka re taa siir teraɖe nɖe wɛ yawɔ ka ten-ɔ a laʋ-re na tukir nɛnɖel-ɔ a yaa-re sɛ naar na, n'a ta hʋte nter-ɔ re taa. Yal ñɩ pɛl ɖe nɔ ka wonte na, ɩ wʋr teraɖe nɖ'ɔ Yeesu ñuŋ taa.
41014004	Yera nɛmpar ñan kpan yal ñɩ, wa miintu na remaŋ sɛ: "Ar lapa n'a hɔrse teraɖe nɖe sen?
41014005	A ka pɩsʋwa s'a wɛte-re n'ʋ kel kʋtʋken cakɔɩsiin niitisi (300|#000) n'a ha ahʋsa." nɩ wa fete yal ñɩ.
41014006	Ama, Yeesu siir-wa sɛ: "!Ɩɩ yeʋ-ɩ. Ɩɩ carʋ-ɩ semɔ? Wonte ɩ laʋ-m-te na, te sara,
41014007	wonte rɛɛ na, ahʋsa kaa sɛ wa wɛ na-mɩ ayʋkʋ s'ayʋkʋ. Ɩɩ pɩsʋ s'ɩɩ laʋ-wa sarteñente k'alʋate nte taa ʋ make-mɩ na. Ama, ma hen na, me kaa sɛ me ra mɩse na-mɩ ayʋken ten.
41014008	Ɩ laʋ wonte ɩ pɩse-te na. Ɩ hom me tɛnʋ rɛɛ-ɔ teraɖe wʋrʋʋ s'ɩ rɔn-kʋ fɛ n'a yim-m ɖawer taa.
41014009	Me siiru-mɩ tʋfelem kena, wunɖiinɖi a kaa s'a hose tentɛnte sarteñente ka tɛte ten taa na, a kaa s'a wʋte wonte yal ñɩ laʋ-te na, n'a tɛsʋ ɩ rɛɛ."
41014010	Te wara na, Suta Iisekarɩɔte ñɩ ka wɛ waratenkera hiiu na naʋl taa na, ɩ wal n'ɩ na Asɛ laate laara taa sesɛmpa s'ɩ maase Yeesu ka wa niiŋ taa.
41014011	Wa nɩʋ wonte ɩ wʋte-te na, ʋ laʋ wa t'ɔ lelen, wa yii-ɩ sɛ wa ha-ɩ warase. Suta ñɩ wɛ n'ɩ cii ñempen s'ɩ maase Yeesu ka wa niiŋ taa.
41014012	Kpɔnen ñɩ a ta rɩ ñɩ t'ɔ kɔɔr sɛ ñɩ kpa na, ñɩ teenkar kiɖinkiɖin ayʋkʋ rɛɛ-ɔ a kʋ mɛɛsiin s'a laʋ Pake teenkar na, Yeesu waratenkera wɔse-ɩ sɛ: "N cii sɛ re wal lɔ, ɖe rɔn n'n kan n tʋ Pake teenkar?"
41014013	Ɩ tir yera naʋl-ɔ ɩ waratenkera taa n'ɩ siir-wa sɛ: "!Ɩɩ wal parcii taa. Ɩɩ kaa s'ɩɩ katen afal nɛɛr-ɔ ɩ sʋl leem ka hɛɔ taa. !Ɩɩ tenke-ɩ.
41014014	Wunɖiinɖi ɩ kaa s'ɩ sɩ na, !ɩɩ wɔse rɛɔ cii sɛ: 'Wʋlɖe wɔsʋ-n sɛ: "Kaa nampu nkʋ taa, ma-n'me waratenkera, ɖe kaa sɛ re tʋ Pake teenkar na?" '
41014015	Ɩ kaa s'ɩ wʋl-mɩ asɛta nampu cekpɔlʋ k'a teem kpeelɩ wɔʋ ka kʋ taa n'a sɩ. Đen'ɔna, ɩɩ kaa s'ɩɩ rɔn ɖe tʋ Pake teenkar nɖe."
41014016	Wa wal wa nɔɔn se wonɔn'ɔ Yeesu ka siir-wa na, nɩ wa rɔn s'a tʋ Pake teenkar.
41014017	Đaan ɖan wonte na, Yeesu tal na ɩ waratenkera ka hiiu na naʋl.
41014018	Wa cɔ wa tʋkʋ wonte na, ɩ siir sɛ: "Me siiru-mɩ tʋfelem kena, womɩ tʋkʋ na-m na, nɛɛr wɛ mɩ t'ɔ ɩ kaa s'ɩ maase-m yera niiŋ taa."
41014019	Ʋ paase wa t'ɔ tɛɖʋʋ, wa wɔsʋ-ɩ kʋɖem kʋɖem sɛ: "M'ɔna ya?"
41014020	Ɩ wʋsen-wa sɛ: "Mɩ hiiu na naʋl taa kʋɖem ñɩ limsi ɩ kpɔnʋ na-m taser taa na, nñ'ɔna.
41014021	Tʋfelem Yer Yo kaa sɛ ka seʋ s'a maa ka ñente ka wo Asɛ tekara taa na. Ama, woñɩ maasʋ-ka yera niiŋ taa na, ɩ kaa s'ɩ na wahala ka paa. ?A ka ta lel yer ñɩ, ʋ ka sara n'ʋ ka kela."
41014022	Wa tʋkʋ wonte na, Yeesu sʋ kpɔnʋ n'ɩ sɛɛ Asɛ ka kʋ rɛɛ n'ʋ kper wonte na, ɩ pate-kʋ n'ɩ cel ɩ waratenkera, n'ɩ tam-wa sɛ: "!Ɩɩ mʋ cee ñɩ hen n'ɩɩ tʋ. Kʋ ci me tɛnʋ kena."
41014023	Fɛ n'ɩ sʋ selem ka kɔnkɔ taa n'ɩ wɔr Asɛ n'ʋ kper wonte na, ɩ cel-wa-pe sɛ wa ñee wa ten.
41014024	Ɩ siir-wa sɛ: "Selem mpe ci-na me calem. Calem mpe rɛɛ-ɔna, Asɛ kaa s'ɩ hɔʋ raante na-mɩ. Pe kaa sɛ pe kpeem atɛ-ɔ yera kpater rɛɛ.
41014025	Me siiru-mɩ tʋfelem kena, me ra tase selem mpe ñeeʋ hal n'ʋ rɛ n'ʋ tal ayʋkʋ nkʋ me kaa sɛ me ñee selem cefampe mp'ɔ Asɛ wurti taa na."
41014026	Wa yii teenkar nɖe yeente n'ʋ kper wonte na, wa rɛ na Oliifi teen wʋʋ rɛɛ.
41014027	Yeesu siir ɩ waratenkera sɛ: "Mɩ ten, ɩɩ kaa s'ɩɩ kisi-m, wonte rɛɛ na, a maa Asɛ tekara taa sɛ: 'M'ɔ Asɛ, me kaa sɛ me kʋ nanɖiir, mɛɛsiin yase riinan ten.' "
41014028	Yeesu tase wa siiruu sɛ: "Ama, me kaa sɛ me hom aseɖa t'ɔ wonte na, me rɛ mɩ nɛl-ɔ Kaliilee kɔrʋ taa."
41014029	Pɩɛr wʋsen-ɩ sɛ: "?Pa yer ten ta kisi-n, ma ra kisi-n akisu."
41014030	Yeesu siir-ɩ sɛ: "Me siiru-n tʋfelem kena, se fɛ nɩ cankparʋ ko taman naʋl-ɔ aho nya teter taa na, n naken n teem kisuu ka taman nautisi s'n ta sem-m."
41014031	Ama, Pɩɛr tase koʋ ka reen sɛ: "?Pa a ta tam s'a kʋ ma-n'ña, me kaa sɛ me ra kisi sɛ me ta sem-n!" Ɩ waratenkera nɛmpar mpa ten wʋte kʋɖemte nte.
41014032	Yeesu na ɩ waratenkera, wa tal awɔr nɛnɖel t'ɔ a yaa-re sɛ Kɛteseemanee, n'ɩ tam-wa sɛ: "!Ɩɩ cɔ cee ñɩ hen, me wal lii me sɛɛ Asɛ."
41014033	Fɛ n'ɩ wan Pɩɛr, na Sake, na San, nɩ nafate paase ɩ kpaʋ n'ɩ cɔ atilu.
41014034	Ɩ tam-wa sɛ: "Me hɔɔr taa kper tɛɖʋʋ ka ten n'ʋ wɛ se me cii sɛ me seʋ. !Ɩɩ cɔ cee ñɩ hen-ɔ mɩ ñesa rɛɛ."
41014035	Ɩ calen-wa cekɔ, n'ɩ tiu rekpasa n'ɩ sɛɛ Asɛ ?s'ʋ pɩsʋ, kʋñʋŋ nkʋ alʋate rɛ ɩ rɛɛ.
41014036	Ɩ siiru sɛ: "Papa, Acii, ña pɩsʋ-na te ten. !Yeʋ sɛ wahala kɔnkɔ nka tiisi me cal. Ama, !ʋ ra ci-na ma sɛlem taa. !Ʋ laʋ-na ña sɛlem t'ɔna."
41014037	Ɩ wʋse na ɩ waratenkera rɛɛ n'ɩ nɔɔn wa ree n'ɩ wɔse Pɩɛr sɛ: "Siimɔŋ, n ɖee kɛ? N ta pɩse s'n cɔ n ñesa rɛɛ-ɔ lɛɛr kʋɖemer na?
41014038	!Ɩɩ cɔ mɩ ñesa rɛɛ n'ɩɩ sɛɛ Asɛ, se fɛ n'ɩɩ ra feete alʋʋ takete taa. Yer ñuŋ taa wɛ mɔsem s'ɩ laʋ wonte Asɛ cii-te na, n'ɩ tɛnʋ tan-na reen s'ɩ laʋ-te."
41014039	Ɩ tase waɖe n'ɩ sɛɛ Asɛ n'ɩ wʋte wʋtase kʋɖemse nse,
41014040	fɛ n'ɩ tase wʋsʋʋ na ɩ waratenkera rɛɛ n'ɩ nɔɔn wa ree, wonte rɛɛ na, ɖeem carʋ-wa. Wa pe na sɛ wa wʋsen-ɩ senɔ.
41014041	Ɩ tase wʋsʋʋ na wa rɛɛ-ɔ taman nautisi ka wonte na, ɩ siir-wa sɛ: "Ɩɩ rʋken ɖeeʋ s'ɩɩ fiisi ya? Ʋ kpera. Alʋate tala kelɛ s'a kpa Yer Yo n'a maase-ka awarkaselaɖa niiŋ taa.
41014042	!Ɩɩ kʋr, !ɖe wal. Yer ñɩ maasʋ-m yera niiŋ taa na, ɩ tala kelɛ."
41014043	Yeesu wɛ n'ɩ wʋtʋ semp'ɔ wonte na, Suta ñɩ ka ci ɩ waratenkera hiiu na naʋl taa tɩ na, ɩ tal na yera akpiɖi ka wa rʋken saaren na laken. Asɛ laate laara taa sesɛmpa, na Moiisi ñasete wʋlɖa, na Suiifi ñempa sesɛmpa ka tir-na-wa.
41014044	N nɔɔn Suta ñɩ ka maasʋ-ɩ wa niiŋ t'ɔna, n'ɩ ka siir-wa sɛ: "Woñɩ me talʋ sɛ me sɛɛ-ɩ na, nñ'ɔlɛ. !Ɩɩ kpa-ɩ n'ɩɩ rʋken-ɩ sarte n'ɩɩ wan-ɩ."
41014045	Suta tal wonte na, ɩ tiisi Yeesu cal n'ɩ yaa-ɩ sɛ: "Wʋlɖe", fɛ n'ɩ sɛɛ-ɩ.
41014046	Đen'ɔna, yera mpa kpa Yeesu.
41014047	Wompa ka wɛ na Yeesu rɛɛ na, wa taa nɛɛr kpɛ ɩ saarʋ n'ɩ maʋ Asɛ laate laar sesɛɛ pɔɩ nɛɛr renɖe n'ɩ pɛl-ɖe.
41014048	Yeesu wɔse-wa sɛ: "Ɩɩ kan na me rɛɛ na saaren na rahoma s'ɩɩ kpa-m se mɩl na?
41014049	Ayʋken ten, me ka wɛ mɩ hɛkʋ taa me wʋlʋ-mɩ Asɛ tentɛnte k'Asɛ rɛɔ taa, n'ɩɩ ta kpa-m. Ama, te tala sɛ wonte a maa-te Asɛ tekara taa na, te laʋ."
41014050	Đen'ɔna, ɩ waratenkera ten kisi-ɩ wa see.
41014051	Afapee nɛnkar tenke Yeesu war'ɔ ka rante arantʋ wɔwʋ receel-ɔna. A ciiwa s'a kpa-ka,
41014052	ka yeʋ-wa n'arantʋ wɔwʋ, ka see atalempoɖe.
41014053	Wa walʋn Yeesu k'Asɛ laate laar sesɛɛ tɛ-ɔ n nɔɔn Asɛ laate laara taa sesɛmpa ka wa ten, na Suiifi ñempa sesɛmpa, na Moiisi ñasete wʋlɖa, ka wa kpol ɖenaa.
41014054	Pɩɛr tʋnkʋ Yeesu ka wolen n'ɩ rɛ n'ɩ sɩ Asɛ laate laar sesɛɛ tɔŋ ɖɛɛ, ñɩ-n'apaterciina, wa cɔ wa worʋ min.
41014055	Asɛ laate laara taa sesɛmpa, na Suiifi ñempa sesɛmpa ciiwa sɛ wa na awɩnɔ ñente nter wa siir-te Yeesu rɛɛ, fɛ nɩ wa pɩse wa kʋ-ɩ. Ama, wa ta na nter,
41014056	wonte rɛɛ na, yera kpater hɔke-ɩ tentarɩya, nɩ ya pe kpake.
41014057	Nɛmpar kʋr wa hɔʋ-ɩ tentarɩr nɛnɖel sɛ:
41014058	"Đe nɩʋ, ka ɩ siiru sɛ: 'Me kaa sɛ me yʋke Asɛ rɛɔ nka yera ka ma-ka na, n'ayʋken niitisi taa, me ma nɛnkar-ɔ yera ta ma-na-ka.' "
41014059	Hal wa tentɛnte nte pe kpake.
41014060	Đen'ɔna, Asɛ laate laar sesɛɛ kʋr yera ten ñesa taa n'ɩ wɔse Yeesu sɛ: "N pe wʋsʋn nter-ɔ wonte wa siiru-te n ɖɛɛ na kɛ? Yera mpa siiru wontɔ n ɖɛɛ?"
41014061	Ama, ɩ sim ɩ nɔ n'ɩ ta wʋsen-ɩ nter. Asɛ laate laar sesɛɛ tase ɩ wɔsʋʋ sɛ: "N ci Asɛ ñɩ a wɔrʋ-ɩ na, ɩ Yo Kiriisitu kena ya?"
41014062	Yeesu wʋsen-ɩ sɛ: "Aaʋ, m'ɔna. Ɩɩ kaa s'ɩɩ na Yer Yo ka ka cɔ Asɛ Reentencii mete niiŋ ɖɛɛ. Ɩɩ kaa s'ɩɩ na-ka rerɛ-ɔ ka kɔŋ n'asɛta tuŋ wʋnte rɛɛ."
41014063	Đen'ɔna, Asɛ laate laar sesɛɛ cer ɩ teter ɩ wɔwen n'ɩ siir sɛ: "Đe pe cii rerɛ-ɔ warasenɖera.
41014064	Ɩɩ nɩʋ wonɔn'ɔ ɩ wʋta n'ɩ hɔrse Asɛ yeɖe na. Ɩɩ mɔsʋ senɔ te rɛɛ?" Wa ten wa kʋ ɩ ñente wa siir s'ʋ mɔna s'a kʋ-ɩ.
41014065	Nɛmpar wusi mantaleem ka Yeesu rɛɛ, wa hɔʋ-ɩ ñesa rɛɛ, wa make-ɩ akumla, wa wɔsʋ-ɩ sɛ: "!Kpasekpase. Anɔ maʋ-n?" Apaterciina sʋ-ɩ nɩ wa maʋ-ɩ atase.
41014066	Pɩɛr wɛ tɔŋ ɖɛɛ-ɔ wonte na, yal nɛɛr-ɔ ɩ cɔ pɔɩte ka renaa, ɩ tal.
41014067	Ɩ na Pɩɛr ka wont'ɔ ɩ worʋ min na, ɩ ñel-ɩ repɩɩ n'ɩ ko sɛ: "Ña rerɛ, n ka wɛ na Nasarɛte kɔrʋ taa tɩ Yeesu ñɩ."
41014068	Ɩ fɛse n'ɩ siir sɛ: "Me ta sem-ɩ, nɩ me pe nɩʋ wonte n cii s'n siir-te na." Đen'ɔna, ɩ kʋra n'ɩ lii tu tɛɛ-ɔ menɔŋ cal, nɩ cankparʋ ko.
41014069	Ama, yal ñɩ tase ɩ naʋ n'ɩ tasʋ siiruu ka wompa ka wɛ renaa na sɛ: "Afal ñɩ wɛ wa taa."
41014070	Pɩɛr tase fɛsʋʋ. Ʋ tase cekɔ nɩ wompa ka wɛ renaa na, wa tase Pɩɛr siiruu sɛ: "Tʋfelem, n wɛ wa taa, wonte rɛɛ na, ña rerɛ, n ci Kaliilee kɔrʋ taa tɩ kena."
41014071	Đen'ɔna, ɩ paase siiruu sɛ: "?Me tɛkʋ, !Asɛ hɔm me renɖe. Me ta sem woñɩ, ɩɩ wʋtʋ ɩ ñente na."
41014072	Ɩ fɛse semp'ɔ wonte na, cankparʋ tenke kʋ mul kʋ ko. Đen'ɔna, Pɩɛr tɛse ɩ lu tɛɛ-ɔ wonte Yeesu ka siir-ɩ-te na sɛ: "Se fɛ nɩ cankparʋ ko taman naʋl na, n kaa s'n fɛse taman nautisi s'n ta sem-m." Ɩ mɔse ɩ t'ɔ wonte na, ɩ wulu.
41015001	Asɛ laate laara taa sesɛmpa kpol ntaʋŋ tɛɛ-ɔ lɛnlɛn, na Moiisi ñasete wʋlɖa, te kutihuɖi kelɛ sɛ Suiifi ñempa sesɛmpa akpar ka re ten sɛ wa mɔse kʋɖemte. Wa yeʋ n'a hɔʋ Yeesu niiŋ, n'a wan-ɩ n'a maase-ɩ Piilate niiŋ taa.
41015002	Piilate wɔse Yeesu sɛ: "N ci Suiifi ñempa wuroo ya?" Ɩ wʋsen-ɩ sɛ: "Aaʋ, n siir nt'ɔlɛ."
41015003	Asɛ laate laara taa sesɛmpa hɔʋ-ɩ tentarɩr ka kpater.
41015004	Piilate tase ɩ wɔsʋʋ sɛ: "N pe wʋtʋ nter kɛ? N ta nɩʋ wonte a siiru-te kpater s'n laʋ-te na ya?"
41015005	Yeesu ta tase nter wʋtʋʋ. Semp'ɔna, ʋ tɛɖen Piilate ka ten.
41015006	Ʋ lake n'ʋ talʋ Pake teenkar, Piilate lɛ sarkacii ñɩ, yera akpiɖi siiru s'ɩ lɛ-ɩ na.
41015007	N nɔɔn yer nɛɛr ka wɛ sarka t'ɔ, a yaa-ɩ sɛ Parapase, ka ñɩ-n'ɩ raana wa ka kʋ yer nɛɛr-ɔ, wa ciiwa sɛ wa kʋse kɔrʋ rɛɛ ñelɖe ka kpeeɖe rɛɛ-ɔ wonte na.
41015008	Yera akpiɖi kpa Piilate tɛ nɩ re wɔse-ɩ s'ɩ laʋ wonte ɩ lakewa n'ɩ lake-wa-te na.
41015009	Piilate wɔse-wa sɛ: "Ɩɩ cii sɛ me lɛ-mɩ Suiifi ñempa wuroo ya?"
41015010	Ɩ wɔse-wa sempe, wonte rɛɛ na, ɩ ka sem sarte s'Asɛ laate laara taa sesɛmpa ka maase Yeesu ka ɩ niiŋ t'ɔ wa ñesesɛmer rɛɛ-ɔna.
41015011	Ama, Asɛ laate laara taa sesɛmpa sɩse yera akpiɖi sɛ, ɖe wɔse Piilate s'ɩ lɛ Parapase kena.
41015012	Piilate tase yera akpiɖi wɔsʋʋ sɛ: "Ɩɩ cii remm sɛ me laʋ senɔ, woñɩ ɩɩ yaa-ɩ sɛ Suiifi ñempa wuroo na?"
41015013	Wa tase koʋ sɛ: "!Kam-ɩ akantemer rɛɛ."
41015014	Piilate wɔse-wa sɛ: "Kaa ɩ laʋ wont'ɔ te ta sar?" Ama, wa cɔ wa ko reen ka ten sɛ: "!Kam-ɩ akantemer rɛɛ."
41015015	Piilate ciiwa s'ɩ laʋ yera akpiɖi n'ʋ kɔ-wa. Semp'ɔna, ɩ lɛ Parapase n'ɩ yeʋ n'a maʋ Yeesu ka kpara n'ɩ maase-ɩ wa niiŋ taa sɛ wa kam-ɩ akantemer rɛɛ.
41015016	Sʋcana sɩn Yeesu ka rɛɔ nka taa Piilate hʋkʋ tentɛnte na, ka tɔŋ ɖɛɛ, nɩ wa yaa sʋcana ka wa ten.
41015017	Wa wu Yeesu ka wursi wɔwʋ cesɛmʋ, wa lee kosii se wursi yikir, wa wɔm ɩ ñuŋ taa.
41015018	Fɛ nɩ wa paase ɩ sɛɛʋ sɛ: "Suiifi ñempa wuroo, ʋ wɛ senɔ?"
41015019	Wa maʋ ɩ ñuŋ taa na canɖʋ, wa wusi mantaleem ka ɩ rɛɛ, wa kur wa wɔm wa ñesa n'atɛ-ɔ ɩ tɛɛ.
41015020	Wa wonke-ɩ n'ʋ kper wonte na, wa lese ɩ wursi wɔwʋ cesɛmʋ nkʋ, wa wʋsen ɩ wɔwen wa sii-ɩ, fɛ nɩ wa liin-ɩ kɔrʋ wara sɛ wa kam-ɩ akantemer rɛɛ.
41015021	N nɔɔn wa walʋn Yeesu ka wonte na, wa katen yer nɛɛr-ɔ a yaa-ɩ sɛ Siimɔŋ, ka ɩ ci Siirɛn kɔrʋ taa tɩ, n'ɩ wiisi kelɛ Alɛkesanter na Rufusi. N nɔɔn ɩ lii na taar n'ɩ sɩ kɔrʋ taa. Sʋcana kpa-ɩ na nante taa reen s'ɩ waa Yeesu akantemer.
41015022	Wa wan Yeesu k'awɔr nɛnɖel t'ɔ a yaa-re sɛ Kɔlkota. Yeɖe nɖe kutihuɖi kelɛ sɛ wʋʋ nkʋ nʋsen ñenwʋlɔ na.
41015023	Wa cel-ɩ selem k'a hʋte pe t'ɔ kɔɔr nɖe a yaa-re sɛ miir na, n'ɩ ta ñee-pe.
41015024	Wa kam-ɩ akantemer rɛɛ n'ʋ kper wonte na, wa laʋ kpasekpase ka ɩ wɔwen ɖɛɛ sɛ wa na haa wa kaa sɛ wa tar-ñɩ senɔ.
41015025	N nɔɔn harʋʋ mɩse tal wonte na ka wa kam-ɩ akantemer rɛɛ.
41015026	A ka maa wonte ɩ hiiu sem ka te rɛɛ na sɛ:|sc SUIIFI ÑEMPA WUROO KELƐ|d.
41015027	Wa kam mɩla naʋl ɖerɛ-ɔ akantema rɛɛ-ɔ Yeesu cal, kʋɖem na ɩ mete niiŋ ɖɛɛ, nɛɛr na ɩ nawɩtɩ rɛɛ.
41015029	Yera mpa rɛ renaa na, wa kopetʋ ñiin nɩ wa tɩɩ-ɩ wa siiru-ɩ sɛ: "Heeɩ ña, woña cii s'n yʋke Asɛ rɛɔ n'n ma nɛnkar-ɔ ayʋken niitisi taa na,
41015030	!tɛlse n tɛ n teter n'n tiu akantemer nɖe rɛɛ."
41015031	Asɛ laate laara taa sesɛmpa rerɛ, na Moiisi ñasete wʋlɖa, wa-l wonkʋ-ɩ wa-l siiru remaŋ sɛ: "Ɩ tɛlse yera nɛmpar, n'ɩ ra pɩse s'ɩ tɛlse ɩ tɛ ya?
41015032	Kiriisitu ñɩ ci Iiseraɛl ñempa wuroo na, !ɩ tiu remm akantemer nɖe rɛɛ re na, fɛ nɩ re tisi ɩ rɛɛ." Wompa a kam-wa akantema rɛɛ-ɔ Yeesu cal na, wa-l ɖerɛ wa-l tɩɩ-ɩ.
41015033	Mɩse senɖe taase hɛken t'ɔ wonte na, ʋ laʋ tawunɖi ka tɛte rɛɛ-ɔ te ten, kaka n'ʋ rɛ n'ʋ maʋ raan ɖɛɛ lɛya natisi.
41015034	Ʋ maʋ lɛya natisi ka wonte na, Yeesu ko reen ka ten sɛ: "|iƐloɩ, Ɛloɩ, lama sapaketanii?|r" Te kutihuɖi kelɛ sɛ: "M'Asɛ, m'Asɛ, ar lapa n'n wɛɖe-m?"
41015035	N nɔɔn wompa ka wɛ renaa na, wa taa nɛmpar nɩʋ wa ko sɛ: "!Ɩɩ na, ɩ yaa Asɛ tentɛnte rɛser Eelii."
41015036	Wa taa kʋɖem see n'ɩ sʋ kʋca n'ɩ limsi selem cesɛmpe arala taa, n'ɩ tɩɩ-ɩ canɖʋ rɛɛ n'ɩ wʋl Yeesu s'ɩ mese n'ɩ siir sɛ: "!Đe ñelʋ re na haa Eelii kɔŋ s'ɩ tisi-ɩ akantemer rɛɛ yaa."
41015037	Ama, Yeesu ko kʋkoyɔ ka reen n'ɩ seʋ.
41015038	Wɔwʋ nkʋ a ka tam-kʋ Asɛ rɛɔ taa na, kʋ cer na kʋ asɛta n'ʋ rɛ n'ʋ tal atɛ.
41015039	Rom sʋcana cii ñɩ senɖe Yeesu ñesa taa na, ɩ na wonɔn'ɔ ɩ sepa na, ɩ siir sɛ: "Tʋfelem, yer ñɩ ka ci Asɛ Yo kena."
41015040	Yalaa nɛmpar rerɛ ka wɛ ren'ɔ wa senɖe wolen wa ñelʋ. Wa taa na, n nɔɔn Maketala kɔrʋ taa tɩ Marɩ, na Marɩ nɛɛr ñɩ ci Sake cunku na ɩ raal Sosee wa rii na, na Salomee.
41015041	Wa tʋnkʋ Yeesu ka Kaliilee kɔrʋ taa nɩ wa lake-ɩ te ten. N nɔɔn yalaa nɛmpar kpater rerɛ wɛ ren'ɔ wa tenke-ɩ wa kpa Seerusalɛm kɔrʋ taa.
41015042	N nɔɔn yera tɛ rɔnʋʋ ayʋkʋ kelɛ. Te kutihuɖi kelɛ sɛ, tuŋ nkʋ hoŋ Suiifi ñempa fiisiti ayʋkʋ na. Đaan ɖan wonte na,
41015043	afal nɛɛr tal ka ɩ ci Ariimatee kɔrʋ taa tɩ, k'a yaa-ɩ sɛ Sosɛfe. Ɩ ci Suiifi ñempa sesɛmpa akpar taa tɩ nɛɛr n'a ñɔŋ-ɩ, n'nñɩ rerɛ honkʋ Asɛ wurti kanɖe. Ɩ ñaase ɩ tɛ n'ɩ wal Piilate tɛ n'ɩ wɔse s'a cel-ɩ seɖe Yeesu.
41015044	Ʋ ka tɛɖen Piilate ka ten s'ɩ nɩʋ sɛ Yeesu teem sepe. Ɩ tir n'a yaa sʋcana cii ñɩ n'ɩ wɔse-ɩ s'ɩ na haa, ɩ seʋ reyasɛ na.
41015045	Lɛ siir-ɩ wonte s'ɩ sepa na, ɩ ha ñempʋ sɛ Sosɛfe sʋ seɖe ñɩ.
41015046	Sosɛfe ñɩ ka yaʋ akalala, n'ɩ tisi Yeesu ñ'ɔ akantemer rɛɛ, n'ɩ hɔʋ-ɩ akalala taa, n'ɩ yim-ɩ wʋ nkʋ a wur-kʋ wentɛnʋ taa na, kʋ taa, fɛ n'ɩ wunkil warceelɔ n'ɩ rʋ kʋ nɔ.
41015047	Maketala kɔrʋ taa tɩ Marɩ, na Marɩ ñɩ ci Sosee rii na, wa ñelʋ wunɖiinɖi a rɩ-ɩ na.
41016001	Suiifi ñempa fiisiti ayʋkʋ rɛ wonte na, Maketala kɔrʋ taa tɩ Marɩ, na Marɩ ñɩ ci Sake rii na, na Salomee, wa yaʋ sensemen nim sɛ wa wal wa taa-pe seɖe Yeesu rɛɛ.
41016002	Kɔsera ntaʋŋ tɛɛ lɛnlɛn mɩse lii wonte na, wa rɛ na wʋ rɛɛ.
41016003	Wa wɔsʋ remaŋ sɛ: "Anɔ kaa s'ɩ wunkil-ɖa warceelɔ ka wʋ nɔ?"
41016004	Wa ñel wonte na, wa nɔɔn a teem warceelɔ cekpɔlɔ nka wunkiluu, nɩ ka wɛ wʋ leekɔ.
41016005	Wa sɩ kʋ taa, wa nɔɔn afal nɛɛr-ɔ ɩ cɔ wa mete niiŋ ɖɛɛ-ɔ ɩ sii wɔwʋ ka cehʋlemʋ, nafate kpa-wa.
41016006	Ɩ siir-wa sɛ: "!Nafate ra kpa-mɩ, ɩɩ cii Nasarɛte kɔrʋ taa tɩ Yeesu ñɩ a kam-ɩ akantemer rɛɛ na. Ɩ tan cee, ɩ hom aseɖa taa. !Ɩɩ na wunɖiinɖi a ka yim-ɩ na.
41016007	!Ɩɩ wal n'ɩɩ siir ɩ waratenkera na Pɩɛr s'ɩ kaa s'ɩ rɛ mɩ nɛl-ɔ Kaliilee kɔrʋ taa. Đen'ɔna, ɩɩ kaa s'ɩɩ na-ɩ s'ɩ ka siir-mɩ-te wo na."
41016008	Wa lii wʋ nkʋ taa, wa see wa calen-kʋ, wonte rɛɛ na, wa nante make ten n'ʋ laʋ-wa reyaʋ. Ama, wa ta siir yer-ɔ nter, wonte rɛɛ na, n nɔɔn nafate ka kpa-wa ten.
41016009	Yeesu ka hom wont'ɔ kɔsera ntaʋŋ tɛɛ lɛnlɛn na, ɩ kiɖi ɩ tɛ-ɔ wʋlʋʋ ka Maketala kɔrʋ taa tɩ Marɩ ñɩ ɩ rʋn ɩ t'ɔ alʋa ka leɖe nasenautisi na.
41016010	Yal ñɩ wal n'ɩ siir ɩ waratenkera, ka n nɔɔn wa tʋkʋ kʋñʋŋ wa wulu.
41016011	Wa nɩʋ wonte sɛ Yeesu ñelʋ n'ɩ na-ɩ na, wa ta tisi-te.
41016012	Te wara na, Yeesu wʋl ɩ tɛ rerɛ na ʋtɛ-ɔ wa taa yera naʋl-ɔ n nɔɔn wa lii kɔrʋ taa wa walʋ na kɔree nɛnkar taa.
41016013	Wa wʋse wa siir-te nɛmpar, wa ta tisi-te rerɛ.
41016014	Fɛ nɩ Yeesu wʋl ɩ tɛ-ɔ ɩ waratenkera hiiu na kʋɖem ka n nɔɔn wa tʋkʋ. Ɩ fete-wa wa hɔya reen ɖɛɛ, na wonɔn'ɔ wa ta tisi ɩ rɛɛ na, wonte rɛɛ na, wa ta tisi wompa siir s'ɩ ñelʋ na, wa rɛɛ.
41016015	Fɛ n'ɩ siir-wa sɛ: "!Ɩɩ wal kɔren ten taa n'ɩɩ hose tentɛnte sarteñente ka yera ten.
41016016	Woñɩ kaa s'ɩ tisi me rɛɛ n'a sɛ-ɩ Asɛ leem na, ɩ kaa s'ɩ tɛl. Ama, woñɩ ra tisi na, a kaa s'a kʋ ɩ ñente.
41016017	!Ɩɩ na hampate lakase nse wʋlʋ nter-ɔ wompa kaa sɛ wa tisi me rɛɛ na, wa kaa sɛ wa laʋ-se na. Wa kaa sɛ wa rʋn alʋa na me yeɖe rɛɛ, wa wʋte wʋtase cefase.
41016018	Nne wa kpa remna ka wa niiŋ taa, nawʋr wa ñee nter-ɔ te wɛ sɛte, nter ra laʋ-wa. Wa kaa sɛ wa re wa niiŋ ka wɩsetɩna rɛɛ n'ʋ tel wa rɛɛ."
41016019	Acii Sesɛɛ Yeesu tɛse wa wʋtenʋ semp'ɔ wonte na, Asɛ kpaase-ɩ asɛta, n'ɩ cɔ ɩ mete niiŋ ɖɛɛ.
41016020	Ɩ waratenkera mpa wal wa hosʋ tentɛnte sarteñente ka riinan ten. Acii Sesɛɛ lake temer na-wa n'ɩ yeke wa lake hampate lakase, s'ɩ wʋl sɛ wa tentɛnte nte wɛ tʋfelem.
42001001	Me raa Teeofiil, n sem sɛ yera kpater ka mɔse sɛ wa maa wonte ten ka laʋ ra hɛkʋ taa na.
42001002	Wonte wa maa-te na, ɖe nɩʋ-te na wompa ka wɛ akiɖino ka Yeesu cal, nɩ wa hose-ra-te na wa nɛse na.
42001003	Nte rɛɛ-ɔna, kɔhen, me rɔna me wɔse me sem sarte ka wonte ten ka laʋ kiɖinkiɖin n'ʋ rɛ n'ʋ tal kɔhen na. Ma ñela ma nɔɔn s'ʋ sara, sɛ ma rerɛ, ma maa-ñ'ɔ wonte n kaa s'n kal-te cee na.
42001004	Me lake-te se fɛ n'n pɩse n'n na wʋlte nte n ka mʋ-te na, te tʋfelem.
42001005	Afal nɛɛr ka wɛ, k'a yaa-ɩ sɛ Sakarii. Ɩ ka ci Asɛ laate laar k'Apɩa laate laara akpar taa. A yaa Sakarii ñɩ yal s'Eeliisapɛte, n'ɩ ci Asɛ laate laar Arɔŋ yikee. Alʋate nte taa, n nɔɔn Eerote ka ci na Sutee kɔrʋ taa wuroo.
42001006	Sakarii na Eeliisapɛte, wa ci riyuyuñempa k'Asɛ ñesa taa. Wa ñɔŋ ten-ɔ Asɛ ñasete ka te ten, na wonte ɩ kisu s'a ra laʋ-te na.
42001007	N nɔɔn wa tan yo, wonte rɛɛ na, Eeliisapɛte ka ci alelɔ, nɩ wa pɩ wa naʋl.
42001008	Ʋ tal Sakarii ayʋkʋ ka wonte na, ɩ kpa Asɛ laate temer k'Asɛ ñesa taa, wonte rɛɛ na, n nɔɔn ʋ fɛ nñɩ akpar kena sɛ re laʋ-re.
42001009	A laʋ kpasekpase s'Asɛ laate laara kɔter wɔsʋ wo na, n'a lese-ɩ s'ɩ sɩ Acii Sesɛɛ awɔr sarteñenɖe taa n'ɩ sɛʋ sensemen nim.
42001010	Sakarii wɛ n'ɩ sɛke sensemen nim ka wonte na, n nɔɔn yera wɛ n'awaren ɖɛɛ, wa sɛɛ Asɛ.
42001011	Asɛ tirir tenke n'ɩ kam ɩ cal n'ɩ senɖe awɔr nɖe taa a sɛke sensemen nim na, ɖe mete niiŋ ɖɛɛ.
42001012	Sakarii na-ɩ wonte na, nafate kpa-ɩ n'ɩ hɔɔr lii.
42001013	Asɛ tirir ñɩ siir-ɩ sɛ: "Sakarii, !nafate ra kpa-n, wonte rɛɛ na, Asɛ nɩʋ n sɛɛrte. N yal Eeliisapɛte kaa s'ɩ lel-n apalayo, n'n yaa-ka sɛ San.
42001014	Ʋ kaa s'ʋ kɔ n taa n'n ñante, n'ʋ kɔ yera kpater ka ka lelʋʋ mpe rɛɛ,
42001015	wonte rɛɛ na, ka kaa sɛ ka ci cepa k'Acii Sesɛɛ ñesa taa. Ka kaa sɛ ka ra ñee selem k'añeeʋ, ka ra ñee selem nɛmper-ɔ pe pɩwa. Asɛ Fiisu kaa sɛ kʋ sɩ ka hɔɔr t'ɔ ten, se fɛ n'a lel-ka.
42001016	Ka kaa sɛ ka wʋsen Iiseraɛl ñempa kpater na w'Acii Sesɛɛ Asɛ rɛɛ.
42001017	Nka teternka, ka kaa sɛ ka walʋ Asɛ ñesa taa, na reen ñɩ Asɛ ka ha-ñɩ ɩ tentɛnte rɛser Eelii na, se fɛ n'aciina, na wa wiisi, wa nɩʋ na remaŋ, nɩ wompa ka ta cii sɛ wa nɩʋ n'Asɛ na, wa kunti wa mɔse se riyuyuñempa. Ka kaa sɛ ka rɔn yera wa pɩse wa mʋ Asɛ."
42001018	Sakarii wʋsen Asɛ tirir ñɩ sɛ: "Ʋ kaa s'ʋ laʋ senɔ me na sɛ te wɛ tʋfelem, wonte rɛɛ na, me pɩwa, me yal ɖerɛ pɩ?"
42001019	Asɛ tirir ñɩ wʋsen-ɩ sɛ: "Me ci Kaperɩɛl ñɩ senɖʋ Asɛ ñesa taa sɛ me laʋ ɩ temer na. Ɩ tir-m sɛ me wʋten-n nɩ me siir-n tentɛnte sarteñente nte.
42001020	Ama, n ta tisi wonte me siir-n sɛ te kaa sɛ te laʋ na. Nte rɛɛ-ɔna, n kaa s'n wʋse awʋtɔ n'n ɖa pɩse s'n wʋte kaka n'ʋ rɛ n'ʋ tal alʋate nte, te kaa sɛ te laʋ na."
42001021	N nɔɔn yera mpa wɛ n'awaren ɖɛɛ na, wa honkʋ Sakarii n'ʋ laʋ-wa reyaʋ ka wonɔn'ɔ ɩ lʋl Asɛ awɔr sarteñenɖe taa na.
42001022	Ʋ fɛwa n'ɩ lii wonte na, ɩ pe pɩsʋ s'ɩ wʋte. Yera sem s'Asɛ wʋl-ɩ nter-ɔ ɩ k-awɔr sarteñenɖe taa. Ɩ wʋlʋ-wa ɩ niiŋ kena, n'ɩ mɩse awʋtɔ.
42001023	Ɩ kampa n'ɩ kper alʋate nte, ʋ ka mɔna s'ɩ laʋ-te Asɛ nampu taa na, ɩ wʋse n'ɩ kpeem ɩ tɛ.
42001024	Te war'ɔlɛ, ɩ yal Eeliisapɛte laʋ ho. Eeliisapɛte mɛse ɩ tɛ-ɔ honɖase ka naʋna.
42001025	Ɩ siiru ɩ tɛ sɛ: "Me na wonte Acii Sesɛɛ laʋ-m-te na. Asɛ lese me fɛr ka yera ñesa taa."
42001026	N nɔɔn Eeliisapɛte ka wɛ ho ka wont'ɔ honɖase leɖe na, Asɛ tir ɩ tirir Kaperɩɛl ka Kaliilee kɔree nɛnkar t'ɔ a yaa-ka sɛ Nasarɛte.
42001027	Ɩ ka tir-ɩ asar nɛɛr cal-ɔ a yaa-ɩ sɛ Marɩ k'a rante-ɩ s'a cel-ɩ wuroo Tafiiti nantiɖi rɛɛ tɩ nɛɛr-ɔ a yaa-ɩ sɛ Sosɛfe.
42001028	Asɛ tirir ñɩ sɩ asar ñɩ tɛ n'ɩ siir-ɩ sɛ: "Marɩ, me sɛɛ-n, woña Asɛ laʋ-n sarte na. Acii Sesɛɛ wɛ n cal."
42001029	Tentɛnte nte laʋ Marɩ ka pitii. Ɩ mɔsʋ ɩ taa sɛ: "Sɛɛrte nte pɩsʋ sɛ te siir semɔ?"
42001030	Ka n'Asɛ tirir ñɩ siir-ɩ sɛ: "Marɩ, !nafate ra kpa-n, wonte rɛɛ na, Asɛ laʋ-n sarte.
42001031	N kaa s'n laʋ ho n'n lel apalayo n'n yaa-ka sɛ Yeesu.
42001032	Ka kaa sɛ ka ci cepa n'a kaa s'a yaa-ka s'Asɛ cepa Yo. Asɛ kaa s'ɩ cel-ka ka caase Tafiiti wurti.
42001033	Ka kaa sɛ ka cɔ Iiseraɛl ñempa wurti kpeeɖe rɛɛ, nɩ ka wurti tam akperʋ."
42001034	Marɩ wʋsen Asɛ tirir ñɩ sɛ: "Ʋ lake senɔ s'ʋ laʋ sempe, ka yer take kpɛʋn-m?"
42001035	Asɛ tirir ñɩ wʋsen-ɩ sɛ: "Asɛ Fiisu kaa sɛ kʋ kam n ɖɛɛ, n'Asɛ hampate husi n ɖɛɛ se siti. Sempe na, sarte yo nka n kaa s'n lel-ka na, a kaa s'a yaa-ka s'Asɛ Yo.
42001036	!N na, n nanɖʋ rɛɛ tɩ Eeliisapɛte honkʋ apalayo, ka lɛ akanɖete nte taa. N nɔɔn a ka siiruwa sɛ lɛ ci alelɔ. Lɛ wɛ ho ka honɖase leɖe t'ɔ hen,
42001037	wonte rɛɛ na, nter tan kaaɖe k'Asɛ cal."
42001038	Ka nɩ Marɩ tam sɛ: "Me ci Acii Sesɛɛ wunur kena. !Ɩ laʋ-m s'n siir wonɔn'ɔna." Fɛ n'Asɛ tirir ñɩ rɛ.
42001039	Alʋate nte taa, Marɩ kʋr n'ɩ wal wɔɔn t'ɔ kɔree nɛnkar t'ɔ Sutee kɔrʋ taa,
42001040	n'ɩ sɩ Sakarii rɛɔ taa n'ɩ sɛɛ Eeliisapɛte.
42001041	Eeliisapɛte nɩʋ Marɩ sɛɛrte ka wonte na, ɩ yo cuti ɩ taa. Asɛ Fiisu siir ɩ taa,
42001042	n'ɩ ko reen ka ten sɛ: "Asɛ laʋ-n sarte, n'ʋ kelen yalaa ka wa ten, n'ɩ laʋ sarte ka yo nka n kaa s'n lel-ka na.
42001043	Me ci wɔ sɛ m'Acii Sesɛɛ rii kan me tɛ,
42001044	wonte rɛɛ na, me nɩʋ n sɛɛrte ka wonte na, me yo cuti me taa, na ñankete.
42001045	Woña tisi Asɛ tentɛnte rɛɛ na, n nɩʋ lelen, wonte rɛɛ na, wonte ten Acii Sesɛɛ siir-n-te na, te kaa sɛ te laʋ."
42001046	Marɩ siir sɛ: "Me wɔrʋ Acii Sesɛɛ na me hɔɔr ka re ten,
42001047	n'ʋ kɔ me t'ɔ ten-ɔ me tɛlser Asɛ rɛɛ,
42001048	wonte rɛɛ na, ɩ rɩ ɩ ñeser ka woma ci ɩ wunur nɩ me ta tal wʋr na, me rɛɛ. Tʋfelem, ʋ sɩn kɔhen ñɩ hen na, warañempa ka wa ten kaa sɛ wa siir sɛ me nɩʋ lelen,
42001049	wonte rɛɛ na, Asɛ Reentencii laʋ-m nter-ɔ te kpɔl ten. Ɩ yeɖe ci sarteñenɖe.
42001050	Ɩ na wompa ñɔŋ-ɩ na, w'añemen ka wʋse se wʋse.
42001051	Ɩ wʋl ɩ hampate niiŋ n'ɩ yase yera mpa wɛ kpantɩte mɔsem ka wa hɔya taa na.
42001052	Ɩ kʋse wursi ka se kpeelɩ rɛɛ, n'ɩ kpaase wompa hʋ sɛ wa ta tal wʋr na.
42001053	Ɩ cel tʋte ka tɛmpe ka wompa ñʋse kʋ-wa na, n'ɩ rʋn saua ka weɖe.
42001054	Ɩ sen ɩ wolalaɖe Iiseraɛl warañempa. Ɩ ta sɛɛ s'ɩ na
42001055	Aperaham, na ɩ warañempa kʋñemen ka wʋse ka se ten, s'ɩ ka yii ra caasɩna ka wo na." (1 S. 2:1-10)
42001056	Marɩ cɔ Eeliisapɛte cal-ɔ ?ʋ ta kar, ʋ laʋ honɖase nasiisi fɛ n'ɩ kpeem ɩ tɛ.
42001057	Ayʋkʋ nkʋ tala s'Eeliisapɛte lel ɩ yo na, ɩ lel apalayo.
42001058	Eeliisapɛte tanterana, na ɩ rɛɔ ñempa, wa nɩʋ s'Acii Sesɛɛ ka na ɩ kʋñʋŋ, nɩ wa-n'ɩ, wa ñante.
42001059	Yo kampa ka laʋ kɔsera kʋɖem ka wonte na, wa wan-ka s'a pɛl k'aniko. Wa ka ciiwa sɛ wa yaa-ka ka cii yeɖe sɛ Sakarii.
42001060	Ama, ka rii kisi n'ɩ siir s'a kaa s'a yaa-ka sɛ San.
42001061	Wa siir-ɩ sɛ: "Yer tan ɖɛɔ nka t'ɔ cee-ɔ a yaa-ɩ yeɖe nɖe."
42001062	Wa wʋl niiŋ ka ka cii sɛ wa na wonɔn'ɔ lɛ ciiwa s'a yaa lɛ yo na.
42001063	Sakarii wɔse n'a kan artɔse n'ɩ maa ɩ rɛɛ sɛ: "Ɩ yeɖe kelɛ sɛ San." Ʋ laʋ-wa reyaʋ ka wa ten.
42001064	Asɛ tenke n'ɩ yeʋ sɛ Sakarii pɩse n'ɩ wʋte. Ɩ kiɖi Asɛ wɔrʋʋ ka reen.
42001065	Ʋ kunti nafate kpa tanterana mpa, na Sutee wɔɔn taa ñempa ka wa ten, wa siiru wonte ten lapa na.
42001066	Wompa ten nɩʋ-te na, wa wɛ, nɩ wa honkʋ sɛ wa na haa, yo nka kaa sɛ ka wʋse wɔ? Asɛ reen ka wɛ na-ka.
42001067	Asɛ Fiisu siir yo nka cii Sakarii taa, n'ɩ rɛse Asɛ tentɛnte sɛ:
42001068	"!Đe wɔr Acii Sesɛɛ, Iiseraɛl Asɛ, wonte rɛɛ na, ɩ kam ɩ yera cal s'ɩ yaʋ wa ñiin.
42001069	Ɩ laʋ sɛ Tɛlser Sesɛɛ nɛɛr lii na ɩ wolalaɖe Tafiiti yikiisi taa,
42001070	s'ɩ ka wʋl-te wo ɩ tentɛnte rɛsera sarteñempa nɩ wa hose-te reyasɛ na.
42001071	Ɩ ka yii-wa s'ɩ kaa s'ɩ lese-ra r'amʋrana niiŋ taa, na wompa tan-ɖa leen na, wa niiŋ taa.
42001072	Ɩ ka yii rerɛ s'ɩ kaa s'ɩ na ra caasɩna añemen, n'ɩ tɛse ɩ lu tɛɛ s'ɩ ka hɔʋ raante na-wa,
42001073	wonte rɛɛ na, Asɛ ka yii na ra caase Aperaham n'ɩ ree
42001074	s'ɩ kaa s'ɩ lese-ra r'amʋrana niiŋ taa, sɛ re pɩse re laʋ ɩ temer, nɩ nafate ra kpa-ra,
42001075	ɖe kpese, nɩ re ci riyuyuñempa k'ayʋken ten, hal n'ʋ rɛ n'ʋ tal ɖa sem ayʋkʋ.
42001076	Ñ'ɔ me yo, a kaa s'a yaa-n s'Asɛ cepa tentɛnte rɛser, wonte rɛɛ na, n kaa s'n wal Acii Sesɛɛ ñesa taa s'n ɖɔn ɩ ñempʋ.
42001077	N walʋ ɩ ñesa taa s'n siir ɩ yera s'ɩ tɛlse-wa n'ɩ tɩsen-wa w'awarkase,
42001078	wonte rɛɛ na, ɖ'Asɛ na r'añemen. Ɩ kaa s'ɩ wʋl min hʋlmɩn ka ra rɛɛ, se mɩse kpa wo na,
42001079	n'ʋ wʋl hʋlmɩn ka wompa cɔ tawunɖi taa na, na wompa see sem ka nafate na. Hʋlmɩn ñɩ walʋn-ɖa na ɩ rehɛser ñempʋ taa."
42001080	Yo nka kpɔlʋwa, ka lake lɛn. Ka wɛ ñɩte taa, n'ʋ rɛ n'ʋ tal ayʋkʋ nkʋ ka wʋl ka tɛ-ɔ Iiseraɛl yikiisi na.
42002001	Alʋate nte taa, Rom kɔren taa wuroo sesɔŋ Okusiti maa tekara s'a kal-ɩ kɔren taa ñempa ka wa ten.
42002002	A laʋ kiɖinkiɖin kalte nt'ɔ wonte na, n nɔɔn Kiiriiniiusi ka ci na Siirii kɔrʋ taa wuroo.
42002003	Ʋ mɔna sɛ yer ten wʋse na ɩ teter ɩ kɔrʋ nkʋ taa a lel-ɩ na, s'a kal-ɩ n'a maa ɩ yeɖe.
42002004	Semp'ɔna, Sosɛfe rerɛ kʋr Nasarɛte kɔree t'ɔ Kaliilee kɔrʋ taa, n'ɩ rɛ n'ɩ tal Sutee kɔrʋ t'ɔ Pɛteleehɛm kɔree taa. Đen'ɔna, a ka lel antaʋŋ wuroo Tafiiti. Ɩ wal ɖenaa, wonte rɛɛ na, ɩ ci wuroo Tafiiti yikee kena.
42002005	Ñɩ-n'Marɩ ñɩ a rante-ɩ s'a cel-ɩ na, wa wal s'a kal-wa ka n nɔɔn ɩ wɛ ho.
42002006	Alʋate nte, ɩ ka wɛ Pɛteleehɛm kɔree taa na, ɩ lelʋʋ ayʋkʋ tal.
42002007	Ɩ lel ɩ k-asanʋyo n'ɩ hɔʋ-ka wɔwʋ taa, n'ɩ hɩse-ka nanʋʋr taa, wonte rɛɛ na, n nɔɔn a ka ta tam awɔr k'ankɔma rɛɔ taa s'a mʋ-wa.
42002008	N nɔɔn nanɖiira wɛ kɔrʋ nkʋ t'ɔ ren'ɔ sɩɩn t'ɔ wa ñelʋ wa mɛɛsiin ɖɛɛ-ɔ aho taa.
42002009	Asɛ tirir tiu wa cal, n'Acii Sesɛɛ hʋlmɩn mɛtel, nafate kpa-wa ten.
42002010	Asɛ tirir ñɩ siir-wa sɛ: "!Nafate ra kpa-mɩ, wonte rɛɛ na, me kɔn-mɩ sarte tentɛnte nte kaa sɛ te kɔ yera ten taa na, nt'ɔna.
42002011	Aho nya taa, a lel-mɩ tɛlser ka wuroo Tafiiti kɔrʋ taa. Ɩ ci Acii Sesɛɛ Kiriisitu.
42002012	!Ɩɩ na wonte kaa sɛ te yeʋ n'ɩɩ sem-ɩ na. Ɩɩ kaa s'ɩɩ na alɩɔ k'a hɔʋ-ka wɔwʋ taa n'a hɩse-ka nanʋʋr taa."
42002013	Asɛ tirira tenke wa tiu n'asɛt'ɔ tɛmpe, wa tal Asɛ tirir ñɩ cal, wa wɔrʋ Asɛ sɛ:
42002014	"!Đe wɔr Asɛ k'asɛta. !Ɩ yeke nɩ rehɛser kɔŋ tɛte rɛɛ-ɔ wompa ɩ wɛ-wa lu na, wa rɛɛ."
42002015	Asɛ tirira kampa wa kʋr wa wʋse n'asɛt'ɔ wonte na, nanɖiira mpa siir remaŋ sɛ: "!Đe kʋr, ɖe wal Pɛteleehɛm kɔree taa. Ʋ mɔna sɛ re na wonte laʋ ren'ɔ Acii Sesɛɛ yepa re nɩʋ-te na."
42002016	Wa car wa tɛ wa wal wa nɔɔn Marɩ, na Sosɛfe, n'alɩɔ ka wa hɩse-ka nanʋʋr taa.
42002017	Wa nɔɔn-wa semp'ɔ wonte na, wa cɛse yera ka wonte Asɛ tirir ka siir-wa-te yo nka rɛɛ na.
42002018	Ʋ laʋ reyaʋ ka wompa nɩʋ wonte nanɖiira mpa siir-wa-te na.
42002019	Ama, Marɩ re te ten-ɔ ɩ hɔɔr taa, n'ɩ mɔse te rɛɛ.
42002020	Nanɖiira mpa kpa wa ñempʋ wa wʋsʋ wa wɔrʋ Asɛ ka wonte ten wa nɩʋ nɩ wa na-te na, wonte rɛɛ na, te ten laʋ se wonɔn'ɔ Asɛ tirir ñɩ ka siir-wa na.
42002021	A lel Yeesu n'ʋ laʋ kɔsera kʋɖem ka wonte na, a wan-ɩ n'a pɛl ɩ k-aniko, n'a cel ɩ yeɖe sɛ Yeesu se wonɔn'ɔ Asɛ tirir ka siira ka n nɔɔn ɩ rii take laʋ ɩ ho na.
42002022	Alʋate kampa te tal sɛ Sosɛfe na Marɩ, wa tɛse asɛnte kɔter nɖe Moiisi ñasete ka wɔsʋ wo na, ɖe lape. Wa wan yo nk'ɔ Seerusalɛm kɔrʋ taa sɛ wa wʋl-ka Acii Sesɛɛ,
42002023	wonte rɛɛ na, n nɔɔn a maa Acii Sesɛɛ ñasete taa sɛ: "!A celʋ asanʋapalawiisi k'Asɛ."
42002024	Wa laʋ asɛnte kɔter nɖe Acii Sesɛɛ ñasete wɔsʋ-re na, nɖ'ɔlɛ, s'a laa acahʋse nasel, nawʋr alɔnkukuna naʋl.
42002025	N nɔɔn afal nɛɛr ka wɛ Seerusalɛm kɔrʋ t'ɔ a yaa-ɩ sɛ Siimeeɔŋ. Ɩ ka ci riyuyutɩ kena, n'ɩ ñɔŋ Asɛ, n'ɩ honkʋ woñɩ kɔŋ s'ɩ tɛlse Iiseraɛl ñempa na, n'Asɛ Fiisu wɛ ɩ cal.
42002026	Kʋ ka siir-ɩ s'ɩ kaa s'ɩ ra seʋ ka ɩ ta na Kiriisitu ñɩ Acii Sesɛɛ tiru-ɩ na.
42002027	Asɛ Fiisu yeʋ Siimeeɔŋ ñɩ n'ɩ wal Asɛ rɛɔ taa. Yeesu lelɖa kan-ɩ wonte sɛ wa tɛse asɛnte kɔter nɖe lape na,
42002028	Siimeeɔŋ kpa Yeesu ka ɩ hankpan taa, n'ɩ sɛɛ Asɛ, n'ɩ siiru sɛ:
42002029	"Acii Sesɛɛ, kɔhen !yeʋ woma ci n wolalaɖe na, me seʋ rehɛɛ, wonte rɛɛ na, wonte n ka siir-m-te na, te lapa.
42002030	Me na na me teternka, me ñesa ka ña tɛlser ñɩ,
42002031	n lese-ɩ yera ten ñesa taa na.
42002032	Yo nka kaa sɛ ka wʋl hʋlmɩn ka yera ten, nɩ ka kaa sɛ ka laʋ sarte ka Iiseraɛl ñempa."
42002033	Siimeeɔŋ siiru-te semp'ɔ wonte na, ʋ laʋ Yeesu cii, na ɩ rii ka reyaʋ.
42002034	Siimeeɔŋ sɛɛ Asɛ ka wa rɛɛ s'ɩ laʋ-wa sarte. Ɩ siir Yeesu rii Marɩ sɛ: "Asɛ lese yo nka sɛ ka yeʋ n'Iiseraɛl ñempa kpater feete, nɩ ka kʋse kpater. Ka kaa sɛ ka ci nter-ɔna yera kaa sɛ wa wʋte ka ñente.
42002035	Ka kaa sɛ ka lese hʋlmɩn t'ɔ tansarte mɔsem mpe wɛ yera kpater hɔya taa na. Ʋ yeʋ ña hen na, kʋñʋŋ kaa sɛ kʋ tel n taa se saarʋ."
42002036	Asɛ tentɛnte rɛser yal nɛɛr ka wɛ, k'a yaa-ɩ sɛ An. Ɩ ci Fanuɛl yalayo kena, n'ɩ ci Asɛr nantiɖi rɛɛ tɩ n'ɩ pɩ, n'ɩ ka cɔ wʋse ka leɖe nasenautisi na ɩ waal ñɩ ɩ ka kɔ-ɩ ɩ yalawiisi taa na.
42002037	Ɩ wʋse leel n'alʋate nte taa, n nɔɔn ɩ wɛ wʋse ka hiin leɖe nasennaʋsa na wʋse ka nnaʋsa. Ɩ ka wɛ Asɛ rɛɔ t'ɔ tamtam ka ɩ hɔke nɔ, n'ɩ sɛɛ Asɛ k'aho na mɩse.
42002038	Siimeeɔŋ tɛse wʋtʋʋ ka wonte na, yal ñɩ tenke n'ɩ tal Yeesu na ɩ yera, wa cal-ɔ renaa. Nñɩ rerɛ, ɩ wɔrʋ Asɛ n'ɩ wɛ n'ɩ wʋtʋ yo nka ñente ka wompa honkʋwa s'Asɛ lɛɛ Seerusalɛm kɔrʋ taa yera na.
42002039	Yeesu cii, na ɩ rii, wa tɛse wonte ten Asɛ ka wɔse-te na, te lape, nɩ wa wʋse. Wa-n'ɩ, wa kpeem wa tɛ-ɔ Nasarɛte ka Kaliilee kɔrʋ taa.
42002040	Yo nka kpɔlʋwa, ka nante cii. Ka wɛ semte, n'ʋ kake Asɛ ka ka rɛɛ.
42002041	Yeesu yera walʋ Pake teenkar ka Seerusalɛm kɔrʋ t'ɔ wʋse ka se ten.
42002042	Yeesu kampa n'ɩ wɛ wʋse ka hiiu na nasel-ɔ wonte na, ɩ lelɖa sʋ-ɩ wa rɛ wa wal Pake teenkar se wonɔn'ɔ wa lake wa walʋ na.
42002043	Teenkar nɖe kampa re kper wa wʋsʋ wa kpoŋ wonte na, n nɔɔn wa yo Yeesu mɩse Seerusalɛm kɔrʋ taa, n'ɩ yera ta sem.
42002044	Wa hʋ sɛ ñɩ-n'wa raana mpa wa wala na, ɩ wɛ mpa t'ɔna. Wa laʋ ayʋkʋ kʋɖemʋ ka ñempʋ taa, fɛ nɩ wa cii Yeesu ñ'ɔ wa raana, na wa yera hɛkʋ taa.
42002045	Wa cii-ɩ, wa ta na-ɩ. Đen'ɔna, wa rɛ wa wʋse Seerusalɛm kɔrʋ taa, sɛ wa cii-ɩ.
42002046	Ayʋken niitisi ayʋkʋ rɛɛ, wa nɔɔn-ɩ Asɛ rɛɔ t'ɔ ɩ cɔ Moiisi ñasete wʋlɖa hɛkʋ taa, n'ɩ cokʋn-wa, n'ɩ wɔsʋ-wa tentɛnte.
42002047	Wompa ten nɩʋ na, ʋ laʋ-wa reyaʋ ka ɩ lɛn ñɩ rɛɛ, na semte nte ɩ wʋsen-wa na.
42002048	Ɩ cii na ɩ rii, wa nɔɔn-ɩ ren'ɔ wonte na, ʋ laʋ-wa reyaʋ. Ka n'ɩ rii wɔse-ɩ sɛ: "Me yo, ar lapa n'n laʋ-ra sempe? Ma-n'n cii, ʋ tɛɖe re hɔya t'ɔ ten-ɔ re cii-n wonte na."
42002049	Ɩ wʋsen-wa sɛ: "Ɩɩ cii-m semɔ? Ɩɩ ta sem s'ʋ mɔna sɛ me ñel me Cii temer ñesa taa ya?"
42002050	Wa ta nɩʋ wonte ɩ cii s'ɩ siir-wa-te na.
42002051	Te wara na, Yeesu na ɩ yera wa wʋse Nasarɛte kɔree taa, n'ɩ ñɔŋ-wa, n'ɩ rii re ɩ hɔɔr t'ɔ wonte ten lapa na.
42002052	Yeesu ñɩ kpɔlʋwa n'ɩ lake lɛn n'ʋ kake Asɛ na yera ka ɩ rɛɛ, n'ʋ kelʋ.
42003001	Sakarii yo San ka wɛ ñɩte t'ɔ wonte na, Asɛ siir-ɩ wonte ʋ mɔna s'ɩ wʋl-te yera na. Alʋate nte taa, n nɔɔn wursi ten taa wuroo Tiipɛr ka ñasʋwa n'ɩ teem ñasʋʋ ka wʋse ka hiiu na naʋna. Pɔnse Piilate ka ci-na kɔrʋ rɛɛ ñelɖe ka Sutee kɔrʋ taa. Wuroo Eerote ñasʋ Kaliilee kɔrʋ taa ñempa. Ɩ raal Fiiliipi ñasʋ Iituree, na Terakoniite kɔrʋ taa ñempa. Liisanɩase ñasʋ Apiilɛn ñempa.
42003002	Han na Kaɩfe, wa-l ka ci Asɛ laate laara sesɛmpa.
42003003	San nɩʋ Asɛ tentɛnte nt'ɔ wonte na, ɩ kʋr n'ɩ kan Surtɛŋ carɔ kɔren taa n'ɩ hosʋ sɛ: "!Ɩɩ kisi mɩ awarkase, n'ɩɩ yeʋ n'a limsi-mɩ leem taa, n'ʋ wʋl s'ɩɩ kisi mɩ awarkase, n'Asɛ tɩsen-mɩ mɩ awarkase."
42003004	Ɩ kan n'ɩ hose sempe se wonɔn'ɔ Asɛ tentɛnte rɛser Eesaɩ ka maa-te na sɛ: "Yer nɛɛr ko-na ñɩte taa s'a rɔn Acii Sesɛɛ ñempʋ, n'a sese ɩ ñempen ka riyuyu.
42003005	Ɩ hose rerɛ s'a siir leempen n'a tim wɔɔn, na wurasi. Ɩ hose s'a siir ataken n'a sese tansarte ñempen,
42003006	se fɛ nɩ yera ten na wonɔn'ɔ Asɛ tɛlsʋ-ra na."
42003007	Yera kpater kɔŋ na San ɖɛɛ, s'ɩ limsi-wa leem taa. Semp'ɔna, ɩ siir-wa sɛ: "Womɩ wɛ ñan se wasa na, anɔ wʋl-mɩ s'ɩɩ see Asɛ hʋhʋr nɖe kɔŋ na?
42003008	!Ɩɩ laʋ lakase nse pɩsʋ sɛ se wʋl s'ɩɩ kisi mɩ awarkase na. !Ɩɩ ra mɔse mɩ taa n'ɩɩ siir s'Aperaham ci mɩ caase n'ʋ cɛse, wonte rɛɛ na, me siiru-mɩ sɛ wɛɛ nya wɛ cee hen na, Asɛ pɩsʋ s'ɩ sʋ-ya n'ɩ wʋse-ya Aperaham ka yikiisi.
42003009	A teem laɖe rɩʋ ka teen tilila rɛɛ s'a pɛl-ñɩ. Semp'ɔna, teen ñɩ pe lelʋ wii sarteñenya na, a kaa s'a pɛl-ñɩ n'a re-ñɩ min taa."
42003010	Yera mpa wɔse-ɩ sɛ: "Ʋ mɔna sɛ re laʋ senɔ?"
42003011	Ɩ wʋsen-wa sɛ: "Woñɩ wɛ asiiu wɔwen ka nɩɩl na, !ɩ cel kʋɖemʋ ka woñɩ tan wʋr na. Woñɩ wɛ tʋte na, !ɩ tar n'ɩ ha woñɩ tan wʋr na."
42003012	Lampen mʋra nɛmpar kan San cal ɖerɛ s'ɩ limsi-wa leem taa. Wa wɔse-ɩ sɛ: "Wʋlɖe, ʋ mɔna sɛ re laʋ senɔ?"
42003013	Ɩ wʋsen-wa sɛ: "!Ɩɩ ra mʋ warase n'ʋ kelen wonte komna wɔsʋ na."
42003014	Sʋcana wɔse-ɩ rerɛ sɛ: "Đa nɩ, ʋ mɔna sɛ re laʋ senɔ?" Ɩ wʋsen-wa sɛ: "!Ɩɩ ra mʋ warase ka nɛɛr na, na mɩ reen ɖɛɛ, nawʋr tentarɩr rɛɛ. !Ʋ laʋ-mɩ lelen ka wonte a rɛtʋ-mɩ-te na, te rɛɛ."
42003015	Yera honkʋ na wa t'ɔ lelen nɩ pa woñɩ na, lɛ mɔsʋ sɛ San ta ci Kiriisitu kena ya?
42003016	San siir-wa sɛ: "Ma hen na, me limsi-mɩ leem t'ɔna. Ama, nɛɛr kaa s'ɩ kan ka ɩ wɛ cepate n'ɩ kelen-m. Me ta tal wʋr taa sɛ me lese ɩ nahentɛna ka ɩ naase taa. Nñɩ kɔŋ-na s'ɩ limsi-mɩ Asɛ Fiisu, na min, wa taa.
42003017	Ɩ rʋken ɩ niiŋ t'ɔ wolateyo, s'ɩ fal n'ɩ yeʋ lɛte na ʋtɛ. Ɩ kaa s'ɩ sii tʋte ka kpu taa, n'ɩ wɛɖe lɛte ka min nɛñer t'ɔ ñɩ pe rʋŋ arem."
42003018	Sen-ɔna, n nɔɔn ɩ hosʋ tentɛnte sarteñente n'ɩ ciisu yera nante na wʋtase ka hamɩhamɩ.
42003019	Ama, ɩ yeen wuroo Eerote ñɩ a ka tar ɩ cii wurti kɔrʋ ka hɔlen nniisa n'ɩ ñelʋ kʋɖemʋ rɛɛ na, wonte rɛɛ na, ɩ ka kan Eerotɩase ñɩ ci ɩ raal yal na, n'ɩ lake nɛnter-ɔ tɛmpe ka te ta sar rerɛ.
42003020	Wuroo Eerote ñɩ tase nɛnter lape ka te kel ten. Nt'ɔlɛ s'ɩ sʋ San n'ɩ rʋ-ɩ sarka.
42003021	N nɔɔn a limsu yer ten-ɔ leem t'ɔ wonte na, a limsi Yeesu rerɛ-ɔ leem taa. Alʋate nte taa ɩ sɛɛ Asɛ na, asɛta hul,
42003022	Asɛ Fiisu tiu ɩ rɛɛ s'alɔnkuku, n'a nɩʋ wʋtɔ nɛnkar n'asɛta sɛ: "N ci me Yo. Me wɛ-n lu ka ten. Ña yeke-na n'ʋ kake me taa."
42003023	Yeesu kampa n'ɩ paase ɩ temer ka wonte na, n nɔɔn ?ʋ ta kar, ɩ wɛ wʋse ka hiin niitisi. Yer ten mɔsʋwa s'ɩ ci Sosɛfe yo kena. Ama, ɩ ci Heelii yikee.
42003024	Heelii ci Matata yo. Matata ci Leefii yo. Leefii ci Mɛlkii yo. Mɛlkii ci Sanaɩ yo. Sanaɩ ci Sosɛfe yo.
42003025	Sosɛfe ci Matatɩase yo. Matatɩase ci Amɔse yo. Amɔse ci Naum yo. Naum ci Ɛselii yo. Ɛselii ci Nakaɩ yo.
42003026	Nakaɩ ci Maate yo. Maate ci Matatɩase yo. Matatɩase ci Seemeeii yo. Seemeeii ci Sosɛke yo. Sosɛke ci Sota yo.
42003027	Sota ci Soanaŋ yo. Soanaŋ ci Reesa yo. Reesa ci Soropapɛl yo. Soropapɛl ci Salatɩɛl yo. Salatɩɛl ci Neerii yo.
42003028	Neerii ci Mɛlkii yo. Mɛlkii ci Atii yo. Atii ci Kosam yo. Kosam ci Ɛlmatam yo. Ɛlmatam ci Ɛr yo.
42003029	Ɛr ci Yeesu yo. Yeesu ci Eelɩeesɛr yo. Eelɩeesɛr ci Soriim yo. Soriim ci Matate yo. Matate ci Leefii yo.
42003030	Leefii ci Siimeeɔŋ yo. Siimeeɔŋ ci Suta yo. Suta ci Sosɛfe yo. Sosɛfe ci Sonam yo. Sonam ci Eelɩakiim yo.
42003031	Eelɩakiim ci Meeleea yo. Meeleea ci Meena yo. Meena ci Matata yo. Matata ci Nataŋ yo. Nataŋ ci Tafiiti yo.
42003032	Tafiiti ci Iisaɩ yo. Iisaɩ ci Sopɛte yo. Sopɛte ci Pose yo. Pose ci Salmɔŋ yo. Salmɔŋ ci Nasɔŋ yo.
42003033	Nasɔŋ ci Amiinatape yo. Amiinatape ci Atemɛŋ yo. Atemɛŋ ci Arnii yo. Arnii ci Ɛserom yo. Ɛserom ci Farɛse yo. Farɛse ci Suta yo.
42003034	Suta ci Sakɔpe yo. Sakɔpe ci Iisake yo. Iisake ci Aperaham yo. Aperaham ci Tara yo. Tara ci Nakɔr yo.
42003035	Nakɔr ci Seeruke yo. Seeruke ci Rako yo. Rako ci Falɛke yo. Falɛke ci Eepɛr yo. Eepɛr ci Sala yo.
42003036	Sala ci Kaɩnam yo. Kaɩnam ci Arfakesate yo. Arfakesate ci Sɛm yo. Sɛm ci Noee yo. Noee ci Lamɛke yo.
42003037	Lamɛke ci Matusala yo. Matusala ci Eenɔke yo. Eenɔke ci Sarɛte yo. Sarɛte ci Maleeleeɛl yo. Maleeleeɛl ci Kaɩnaŋ yo.
42003038	Kaɩnaŋ ci Eenɔse yo. Eenɔse ci Sɛte yo. Sɛte ci Atam yo. Atam ci Asɛ yo.
42004001	Asɛ Fiisu siir Yeesu t'ɔ ten n'ɩ kʋren Surtɛŋ carɔ cal nɩ kʋ wan-ɩ ñɩte taa,
42004002	n'alʋacii take-ɩ ayʋken hiin nniisa, n'ɩ ta tʋ wʋr-ɔ ayʋken ñɩ taa. Ñɩ kampa ñɩ rɛ wonte na, ñʋse kʋ-ɩ.
42004003	Alʋacii tam-ɩ sɛ: "?N ci Asɛ Yo, !yeʋ nɩ wɛɛr nɖe wʋse tʋte."
42004004	Yeesu wʋsen-ɩ sɛ: "A maa Asɛ tekara taa sɛ: 'Ʋ ta ci yer tʋkʋ tʋte receel-ɔna, s'ɩ tɛl.' "
42004005	Alʋacii ñɩ wan-ɩ awɔr nɛnɖel t'ɔ asɛta, n'ɩ wʋl-ɩ kɔren ka ñɩ ten-ɔ tɛte nte rɛɛ,
42004006	n'ɩ siir-ɩ sɛ: "Me yeke s'n ñase kɔren ñɩ rɛɛ, nɩ me ha-n ñɩ taa sauti. Asɛ cel-m te ten ñɩ, me pɩsʋ sɛ me cel-te woñɩ me cii na.
42004007	Nne n kur me tɛɛ, ña tɩ-na te ten ñɩ."
42004008	Ama, Yeesu wʋsen-ɩ sɛ: "A maa Asɛ tekara taa sɛ: '!Sɛɛ Acii Sesɛɛ ñ'Asɛ n'n laʋ nñɩ receel temer kena.' "
42004009	Alʋacii ñɩ wan Yeesu ñ'ɔ Seerusalɛm kɔrʋ taa, n'ɩ sese-ɩ Asɛ rɛɔ ñuŋ taa, n'ɩ siir-ɩ sɛ: "?N ci Asɛ Yo, !n kʋr n'n maa atɛ,
42004010	wonte rɛɛ na, a maa Asɛ tekara taa s''Asɛ kaa s'ɩ tir ɩ tirira sɛ wa kan wa ñel n ɖɛɛ,
42004011	sɛ wa teemle-n wa niiŋ taa, se fɛ nɩ wɛɛr ra tul n nankpɔŋ.' "
42004012	Yeesu wʋsen-ɩ sɛ: "A maa rerɛ sɛ: '!Đa take Acii Sesɛɛ ñ'Asɛ.' "
42004013	Alʋacii take Yeesu ka wont'ɔ te ten taa n'ʋ kper na, ɩ rɛ n'ɔ yeʋ-ɩ n'ɩ honke alʋate nɛnter s'ɩ tase ɩ takʋʋ.
42004014	Asɛ Fiisu reen ka cɔ Yeesu t'ɔ ten n'ɩ wʋse Kaliilee kɔrʋ taa, n'a wɛ n'a wʋtʋ ɩ sarteñente ka kɔrʋ ka kʋ ten kʋ taa.
42004015	Ɩ wʋlʋ Asɛ tentɛnte ka Suiifi ñempa arekpolenɖe nampin taa, nɩ yera ten wɔrʋ-ɩ.
42004016	Ayʋkʋ nɛnkʋr Yeesu wal Nasarɛte kɔrʋ t'ɔ wunɖiinɖi ɩ kpɔla na. Suiifi ñempa fiisiti ayʋkʋ rɛɛ, ɩ sɩ arekpolenɖe nampu taa se wonten.
42004017	Ɩ kʋr s'ɩ kal Asɛ tentɛnte nɩ wa cel-ɩ Asɛ tentɛnte rɛser Eesaɩ tekara. Ɩ yeeɖe tekara ñɩ, n'ɩ na awɔr nɖe taa a maa sɛ:
42004018	"Acii Sesɛɛ Fiisu wɛ me rɛɛ. Ɩ lese-m sɛ me hose tentɛnte sarteñente k'ahʋsa. Ɩ tir-m sɛ me hose sarkaciina s'a kaa s'a lese-wa sarka taa. Ɩ tir-m ɖerɛ sɛ me hose yeelempa s'a kaa s'a hul wa ñesa. Ɩ tir-m sɛ me lɛɛ wompa a naasʋ-wa fala na.
42004019	Ɩ tir-m ɖerɛ sɛ me hose s'alʋate nte taa Acii Sesɛɛ kaa s'ɩ laʋ sarte ka yera na, te tala."
42004020	Yeesu kuti tekara ñɩ, n'ɩ cel-ɩ pɔɩ n'ɩ cɔ. Wompa ten wɛ arekpolenɖe nampu nkʋ taa na, wa ñelʋ-ɩ
42004021	n'ɩ wɛ n'ɩ siiru-wa sɛ: "Wonte me kal-te Asɛ tekara taa n'ɩɩ nɩʋ-te na, sɛŋ ñɩ hen te lapa."
42004022	Wa ten wa cokʋ wonte Yeesu siiru-wa-te ka te kper lelen na. Ʋ laʋ-wa reyaʋ nɩ wa siir sɛ: "Yer ñɩ hen ta ci Sosɛfe yo kena ya?"
42004023	Yeesu siir-wa sɛ: "Mɩ taa nɛmpar kaa sɛ wa siir-m wʋtekpiso nka sɛ: 'Đakʋtanacii, !kʋsʋ ña teter n tɛ.' Ɩɩ cii s'ɩɩ wɔse-m s'ar lapa me pe lake hampate lakase ka me teternka me kɔrʋ taa se me ka laʋ-se wonɔn'ɔ Kapɛrnaum kɔrʋ taa na."
42004024	Ɩ tase sɛ: "Me siiru-mɩ tʋfelem kena, Asɛ tentɛnte rɛser nɛɛr tan, k'a mʋ-ɩ sarte ka ɩ kɔrʋ taa.
42004025	Me siiru-mɩ tʋfelem kena, te wɛ rerɛ s'antaʋŋ Eelii alʋate taa, leela ka wɛ Iiseraɛl kɔrʋ t'ɔ tɛmpe. Alʋate nte t'ɔlɛ, tuŋ yeʋ nɩɩʋ ka wʋse ka nasiisi na hɔlʋ, nɩ ñʋse yee tɛmpe, ka tɛte ten taa.
42004026	Ama, Asɛ ta tir Eelii ka leel nɛɛr tɛ-ɔ Iiseraɛl kɔrʋ taa. Ɩ tir-ɩ leel kʋɖem tɛ-ɔna, ɩ tɛ wɛ Sarɛpeta kɔree t'ɔ Siitɔŋ kɔrʋ taa.
42004027	Womla ka wɛ tɛmpe rerɛ-ɔ Iiseraɛl kɔrʋ t'ɔ Asɛ tentɛnte rɛser Eeliisee alʋate taa. Ama, ʋ ta fɛ nɛɛr rɛɛ-ɔ ?ʋ ta ci Namaŋ ñɩ ci Siirii kɔrʋ taa tɩ na."
42004028	Wa ten ñ'ɔ arekpolenɖe nampu nkʋ taa, wa nɩʋ-te wonte na, wa ñan kpa.
42004029	Wa kʋr wa hɔm-ɩ wa wan-ɩ na kɔrʋ kpeelɔ rɛɛ. N nɔɔn wa ma wa kɔrʋ ka wuro ñuŋ taa, nɩ wa wan-ɩ renaa sɛ wa wɛɖe-ɩ n'ɩ wunkil n nɔɔn ɩ tal atɛ n'ɩ seʋ.
42004030	Ama, ɩ kunti n'ɩ tenke wa hɛkʋ taa n'ɩ rɛ.
42004031	Yeesu wal Kapɛrnaum kɔree t'ɔ Kaliilee kɔrʋ taa, n'ɩ wʋlʋ Asɛ tentɛnte ka yera ka Suiifi ñempa fiisiti ayʋken ɖɛɛ.
42004032	Ʋ ka laʋ-wa reyaʋ ka wonɔn'ɔ ɩ wʋlʋ-wa na, wonte rɛɛ na, ɩ wʋtʋ na huku.
42004033	N nɔɔn yer nɛɛr ka wɛ arekpolenɖe nampu nkʋ t'ɔ alʋʋ siisi-ɩ kpɔɔn, n'ɩ ko reen ka ten sɛ:
42004034	"Nasarɛte kɔrʋ taa tɩ Yeesu ña, ɖa-n'ñ'ɔ wontɔ? N kampa s'n hɔrse-ra kena ya? Me sem woñɩ n ciwa na. N ci Sartetɩ ñɩ, Asɛ tir-ɩ na."
42004035	Yeesu fete alʋʋ nk'ɔ reen sɛ: "!Sim ɖenaa, n'n lii yer ñɩ taa." Alʋʋ nkʋ yɔ yer ñɩ n'atɛ-ɔ yera ñesa taa. Kʋ lii yer ñɩ taa, nɩ kʋ ta laʋ-ɩ nter.
42004036	Ʋ laʋ yera mp'ɔ wa ten-ɔ reyaʋ. Wa wɔsʋ remaŋ sɛ: "Lɔ ñempa wʋtase kelɛ? Yer ñɩ ñasʋ na huku, na reen k'alʋa, wa lii."
42004037	Yer ten wʋtʋ sarteñente ka Yeesu rɛɛ-ɔ kɔrʋ nkʋ t'ɔ kʋ ten.
42004038	Yeesu kʋr arekpolenɖe nampu nkʋ taa, n'ɩ wal Siimɔŋ tɛ, n'ɩ nɔɔn Siimɔŋ ñɩ yase nante saa min ka ten. Yer ten cɛr Yeesu s'ɩ kʋse-ɩ.
42004039	Yeesu nunki ɩ rɛɛ, n'ɩ fete reen ka nante min ñɩ. Ʋ tenke n'ʋ hɛ, n'ɩ kʋr n'ɩ mʋ-wa.
42004040	Mɩse kampa se lim wonte na, wompa ten ka wɛ na wɩsetɩna ka kʋtɛkʋtɛ na, wa kan-wa Yeesu cal. Ɩ sʋ ɩ niiŋ n'ɩ re wa rɛɛ, n'ɩ kʋse-wa.
42004041	Alʋa lii wɩsetɩna kpater taa wa ko sɛ: "N ci Asɛ Yo." Yeesu fete-wa reen n'ɩ ta ha-wa ñempʋ sɛ wa wʋte, wonte rɛɛ na, wa sempa s'ɩ ci Kiriisitu.
42004042	Tuŋ kampa kʋ hom wonte na, Yeesu lii kɔrʋ taa, n'ɩ walʋ na ñɩte taa. Yera kpater cii-ɩ, wa na-ɩ wonte na, wa ciiwa s'ɩ cɔ wa cal, n'ɩ ra rɛ.
42004043	Ama, Yeesu siir-wa sɛ: "Ʋ mɔna sɛ me hose tentɛnte sarteñente nte wʋtʋ Asɛ wurti ñente na ka kɔren ten taa, wonte rɛɛ na, nte rɛɛ-ɔna, Asɛ tir-m."
42004044	Ɩ wɛ n'ɩ hosʋ Asɛ tentɛnte ka Suiifi ñempa arekpolenɖe nampin ñɩ wɛ Kaliilee kɔrʋ taa na, ñɩ taa.
42005001	Ayʋkʋ nɛnkʋr-ɔna, Yeesu senɖe Seeneesarɛte apʋ leem nɔ, yera akpiɖi cekpɔlɖe nɛnɖel kan, wa tisu rem'ɔ ɩ cal sɛ wa co Asɛ tentɛnte.
42005002	Ɩ na kpilin nɩɩl-ɔ apʋ leem nɔ ka tunakpara tiu ñɩ taa nɩ wa yaalʋ wa wurin.
42005003	Yeesu kpa wa kpilu nɛnkʋr t'ɔ Siimɔŋ tɩ-na-kʋ-l, n'ɩ cɛr-ɩ s'ɩ tiisi-kʋ apʋ leem nɔ. Yeesu cɔ kpilu nkʋ taa, n'ɩ wʋlʋ yera akpiɖi nɖ'ɔ Asɛ tentɛnte.
42005004	Ɩ kper wʋlʋʋ ka wonte na, ɩ siir Siimɔŋ sɛ: "!Wan kpilu nk'ɔ leem hɛkʋ taa, nɩ ña-n'n ɖaana, !ɩɩ tɛ mɩ wurin n'ɩɩ kpa tuna."
42005005	Siimɔŋ wʋsen-ɩ sɛ: "Acii, ɖe laʋ temer k'aho ka ya ten, nɩ re ta kpa wʋr. Ama, na n wʋtɔ rɛɛ-ɔna, me tɛ me wurin."
42005006	Wa tɛ-ñɩ, wa kpa tuna ka tɛmpe tɛmpe n'ʋ cerʋ wa wurin.
42005007	Wa kaɖe wa temer raana nɛmpar-ɔ niiŋ ka wa-l wɛ kpilu nɛnkʋr taa, sɛ wa kan wa sen-wa. Wa-l kan wa-l lese tuna ny'ɔ leem taa, nɩ wa siir kpilin ñ'ɔ ñɩ nɩɩl, hal ñɩ cii sɛ ñɩ lim na leem tɛɛ.
42005008	Siimɔŋ Pɩɛr na semp'ɔ wonte na, ɩ kur Yeesu tɛɛ, n'ɩ tam sɛ: "Acii Sesɛɛ, !tiisi n'n calen-m, wonte rɛɛ na, me ci awarkaselaɖe kena."
42005009	Ʋ laʋ Siimɔŋ ka reyaʋ, na wompa ten ka wɛ ɩ cal na, ka wonɔn'ɔ tuna nya tɛna na, ya rɛɛ.
42005010	Ʋ laʋ rerɛ-ɔ reyaʋ ka Sake na San mpa ka ci Seepeetee wiisi, nɩ wa ci Siimɔŋ temer raana na. Ka nɩ Yeesu siir Siimɔŋ sɛ: "!Nafate ra kpa-n. N ka kpa tuna, n'ʋ sɩn kɔhen ñɩ hen na, n kaa s'n kpa yera sɛ wa lii w'awarkase taa."
42005011	Wa wʋsen wa kpilin ñ'ɔ atɛ, wa yeʋ te ten wa tenke Yeesu.
42005012	N nɔɔn Yeesu wɛ kɔrʋ nɛnkʋr taa, womlʋ nɛnkʋr tal. Kʋ na Yeesu ka wonte na, kʋ kur atɛ-ɔ Yeesu tɛɛ, kʋ wɔm kʋ ñesa n'atɛ, kʋ cɛr-ɩ sɛ: "Acii Sesɛɛ, ?n cii, n pɩsʋ s'n laʋ n'ʋ fɛ me rɛɛ."
42005013	Yeesu wʋl ɩ niiŋ, n'ɩ teeken-kʋ, n'ɩ tam-kʋ sɛ: "Me cii. !Ʋ fɛ n ɖɛɛ." Womlɩte nte tenke te fɛ yer ñɩ rɛɛ.
42005014	Yeesu tam-ɩ sɛ: "!Đa siir-te yer. !Wal n'n wʋl n tɛ-ɔ Asɛ laate laar, fɛ n'n ha haaɖe nɖe Moiisi ñasete wɔsʋ s'a ha-re na, fɛ nɩ wa na wonte lapa na."
42005015	Yeesu kisi na-ɩ s'ɩ ra wʋte-te nɛɛr cal. Ama, yera wɛ wa wɔrʋ Yeesu ñɩ yeɖe n'ʋ kelʋ n'ʋ walʋ. Yera kpater kɔŋ akpila akpila sɛ wa co na-ɩ, n'ɩ kʋse wa wɩsase rerɛ.
42005016	Ama, Yeesu kʋrʋ n'ɩ walʋ ñɩte taa n'ɩ sɛɛ Asɛ.
42005017	Ayʋkʋ nɛnkʋr-ɔna, n nɔɔn Yeesu wɛ n'ɩ wʋlʋ Asɛ tentɛnte, Fariisii akpar taa ñempa, na Moiisi ñasete wʋlɖa nɛmpar, wa cɔ ɩ cal-ɔ wa kʋren na Kaliilee kɔren ten taa, na Sutee, na Seerusalɛm kɔren taa. Asɛ hampate ka wɛ na-ɩ n'ɩ kʋsʋ wɩsetɩna.
42005018	Yera nɛmpar tan atintiir ka wa sʋl-ɖe canɖɩ rɛɛ. Wa cii sɛ wa sɩn-ɖe na rɛɔ taa wa cɔse-re Yeesu ñesa taa.
42005019	Ama, wa pe na sɛ wa sɩn-ɖe na lɔ, wonte rɛɛ na, yera wɛ tɛmpe. Wa kpa nampu rɛɛ, wa tisi-re na wʋ ka yera cal-ɔ Yeesu ñesa taa.
42005020	Yeesu na wonɔn'ɔ wa tisi ɩ rɛɛ na, ɩ siir-re sɛ: "Afal, me tɩsen-n n k-awarkase."
42005021	Moiisi ñasete wʋlɖa, na Fariisii akpar taa ñempa mpa, wa wʋtʋ na wa taa sɛ: "An'ɔlɛ yer ñɩ, n'ɩ hɔrsʋ Asɛ yeɖe? Anɔ pɩsʋ s'ɩ tɩsen yer-ɔ ɩ k-awarkase ka, ʋ ta ci Asɛ receel."
42005022	Yeesu sem wa mɔsem, n'ɩ wɔse-wa sɛ: "Ar lapa n'ɩɩ wɛ mɔsem mpe sen?
42005023	Kaa wonte wɛ kaaɖe sɛ me tam-ɖe sɛ: 'Me tɩsen-n n k-awarkase', nawʋr '!Kʋr n'n wal' na?
42005024	Ama, me cii s'ɩɩ sem sɛ Yer Yo wɛ huku ka tɛte rɛɛ sɛ ka tɩsen awarkase." Đen'ɔna, ɩ tam atintiir nɖe sɛ: "Me tam-na-n, !kʋr, n'n sʋ ña canɖɩ, n'n kpeem n tɛ."
42005025	Yer ñɩ tenke n'ɩ kʋr yera ten ñesa taa, n'ɩ sʋ ɩ canɖɩ nya a ka hɩse-ɩ ya rɛɛ na, n'ɩ kpoŋ ɩ tɛ n'ɩ wɔrʋ Asɛ.
42005026	Ʋ laʋ wa ten-ɔ reyaʋ, wa wɔrʋ Asɛ na nafate, wa siiru sɛ: "Sɛŋ ñɩ hen na, ɖe na hampate lakase!"
42005027	Te wara na, Yeesu lii, n'ɩ na lampʋ mʋr nɛɛr-ɔ, a yaa-ɩ sɛ Leefii ka ɩ cɔ ɩ temer taa. Yeesu tam-ɩ sɛ: "!Tenke-m."
42005028	Ɩ kʋr, n'ɩ yeʋ te ten, n'ɩ tenke-ɩ.
42005029	Leefii ñɩ yaa Yeesu ka teenkar ka ɩ rɛɔ taa. N nɔɔn lampen mʋra nɛmpar-ɔ tɛmpe, na yera nɛmpar, wa kpirsi wa cɔ na-wa wa tʋkʋ.
42005030	Fariisii akpar taa ñempa, na Moiisi ñasete wʋlɖa mpa ka wɛ na wa rɛɛ na, wa miintu, wa wɔsʋ Yeesu waratenkera sɛ: "Ar lapa n'ɩɩ tʋkʋ n'ɩɩ ñee na lampen mʋra, n'awarkaselaɖa?"
42005031	Yeesu wʋsen-wa sɛ: "Wompa ʋ pe wɩ-wa na, wa pe cii rakʋta, wɩsetɩna cii-na-ɩ.
42005032	Me ta kan sɛ me yaa riyuyuñempa. Ama, me kampa sɛ me yaa awarkaselaɖa kena, sɛ wa kisi w'awarkase."
42005033	Yera wɔse Yeesu sɛ: "Ʋ laʋ senɔ, San waratenkera, na Fariisii akpar taa ñempa waratenkera hɔke nɛse nɩ wa sɛɛ Asɛ? Ama, ña waratenkera tʋkʋ nɩ wa ñee."
42005034	Yeesu wʋsen-wa sɛ: "Ɩɩ hʋ sɛ wompa a yaa-wa yal kanʋ teenkar na, wa kaa sɛ wa hɔʋ nɛse ka waal cal ya? Wa ra pɩse.
42005035	Alʋate nɛnter kɔŋ k'a kaa s'a kpɔr wa waal. Te kaa sɛ te tal wonte na, fɛ nɩ wa hɔʋ nɛse."
42005036	Yeesu tu-wa atintukir nɛnɖel sɛ: "Nɛɛr pe cerʋ wɔwʋ cefalʋ fakɩyɔ s'ɩ wal n'ɩ tɔse wɔwʋ cepenʋ. ?Ɩ laʋ sempe, wɔwʋ cefalʋ hɔrse, nɩ wɔwʋ cefalʋ nkʋ fakɩyɔ ra pɩse sɛ ka kpa na cepenʋ.
42005037	Nɛɛr ra pɩse s'ɩ lase selfam ka hɛceeken taa. ?Ɩ laʋ sempe, selem mpe yeʋ nɩ hɛceeken ñɩ ya nɩ pe kpeem atɛ n'a leese-ñɩ.
42005038	Ʋ mɔna s'a lase selfam ka hɛse cefase t'ɔna.
42005039	Nɛɛr ra ñee selfam ka n nɔɔn ɩ teem selpem ñeeʋ. Ɩ kaa s'ɩ siir sɛ: 'Cepempe wɛ-na sarte.' "
42006001	Suiifi ñempa taman naʋl fiisiti ayʋkʋ rɛɛ-ɔ kiɖinkiɖin honɖɔ taa, Yeesu na ɩ waratenkera, wa tasʋ sɩɩn nɛñer. Ɩ waratenkera kaɖʋ ñɩ t'ɔ tʋte wa mʋlʋ wa niiŋ taa, wa tʋkʋ wii.
42006002	Fariisii akpar taa ñempa nɛmpar wɔse-wa sɛ: "Ar lapa n'ɩɩ lake wonte ra ñasete pe ha ñempʋ ka ra fiisiti ayʋkʋ rɛɛ na?"
42006003	Yeesu wʋsen-wa sɛ: "Ɩɩ ta kal wonte Tafiiti laʋ-te, ka n nɔɔn ñʋse kʋ ñɩ-n'ɩ yera na ya?
42006004	Ɩ sɩ Asɛ rɛɔ taa n'ɩ nɔɔn kpɔnen ñɩ a ha-ñɩ Asɛ na. Ɩ sʋ-ñɩ n'ɩ tʋ n'ɩ kaase n'ɩ ha ɩ raana. Nkʋ, ɖa ñasete ha ñempʋ k'Asɛ laate laara receel-ɔna sɛ wa tʋ-ñɩ."
42006005	Ɩ siir-wa rerɛ sɛ: "Yer Yo ci-na fiisiti ayʋkʋ cii."
42006006	Suiifi ñempa fiisiti ayʋkʋ nɛnkʋr rɛɛ, Yeesu sɩ w'arekpolenɖe nampu taa, n'ɩ wʋlʋ Asɛ tentɛnte. N nɔɔn yer nɛɛr wɛ ren'ɔ ɩ mete niiŋ laʋ ñenkpanka.
42006007	Moiisi ñasete wʋlɖa, na Fariisii akpar taa ñempa, wa re Yeesu rɛɛ-ɔ ñeser repɩɩ sɛ wa na haa, ɩ kaa s'ɩ kʋse yer ñ'ɔ wa fiisiti ayʋkʋ nkʋ rɛɛ ya, wonte rɛɛ na, wa cii sɛ wa siir s'ɩ ta laʋ sarte.
42006008	Ama, Yeesu ka sem wonte wa mɔsʋwa na, n'ɩ tam yer ñɩ sɛ: "!Kʋr, n'n senɖe yer ten ñesa taa." Yer ñɩ kʋr n'ɩ senɖe.
42006009	Ka nɩ Yeesu wɔse-wa sɛ: "Moiisi ñasete ha ñempʋ s'a laʋ sarte ka fiisiti ayʋkʋ rɛɛ ya, yaa a laʋ wonte ta sar na? A kʋse yer fiisu na, yaa a tɛse-kʋ kena?"
42006010	Ɩ ñel-wa wa ten, n'ɩ yeʋ n'ɩ tam yer ñɩ sɛ: "!Wʋl n niiŋ." Ɩ wʋl-ya, nɩ ya wʋse sarte.
42006011	Ʋ saa wa taa, wa fɛsʋn ɖem'ɔ Yeesu rɛɛ sɛ wa na haa, wa lake-ɩ senɔ.
42006012	Alʋate nte taa, Yeesu kpa wuro rɛɛ n'ɩ sɛɛ Asɛ n'ʋ rɛ n'ʋ hom-ɩ renaa.
42006013	Tuŋ kampa n'ʋ hom wonte na, ɩ yaa ɩ waratenkera, n'ɩ lese yera hiiu na naʋl, n'ɩ yaa-wa s'ɩ tirira.
42006014	Mp'ɔlɛ Siimɔŋ ñɩ ɩ tase-ɩ yeɖe sɛ Pɩɛr na, na lɛ ritafal Anterɩ, na Sake, na San, na Fiiliipi, na Parteeleemii,
42006015	na Matiio, na Toma, n'Alfee yo Sake, na Siimɔŋ ñɩ sɛl ɩ kɔrʋ na,
42006016	na Sake yo Suti, na Suta Iisekarɩɔte ñɩ maase Yeesu ka yera niiŋ taa na.
42006017	Yeesu, na ɩ waratenkera, wa tiu na wuro nka rɛɛ, wa senɖe awɔr nɖe taa ʋ wɛ retatata na. Đen'ɔna, ɩ waratenkera nɛmpar kpater ka wɛ. N nɔɔn Sutee kɔrʋ taa ñempa, na Seerusalɛm kɔrʋ taa ñempa, wa wɛ ren'ɔ wa tɛn tɛmpe ka ten, na Tiir na Siitɔŋ kɔren taa ñempa,
42006018	wa ten wa kan sɛ wa co na-ɩ, n'ɩ kʋse wa wɩsase. Wompa alʋa ka pintilu-wa na, ɩ kʋse-wa.
42006019	Yer ten cii s'ɩ teeken-ɩ, wonte rɛɛ na, ɖeen nɛñer lii na ɩ taa, ñɩ kʋsʋ wa ten.
42006020	Yeesu ñel ɩ waratenkera n'ɩ tam sɛ: "Womɩ ci ahʋsa na, ɩɩ nɩʋ lelen, wonte rɛɛ na, mɩ kɔŋ-na s'ɩɩ sɩ Asɛ wurti taa.
42006021	Womɩ ñʋse kʋ-mɩ kɔhen na, ɩɩ nɩʋ lelen, wonte rɛɛ na, Asɛ kaa s'ɩ ha-mɩ wonte ɩɩ cii-te na. Womɩ wulu kɔhen na, ɩɩ nɩʋ lelen, wonte rɛɛ na, ʋ kaa s'ʋ kɔ mɩ taa.
42006022	Womɩ yera tam-mɩ leen k'atam, nɩ wa rʋnʋ-mɩ, nɩ wa tɩɩ-mɩ nɩ wa ñelʋ-mɩ s'ɩɩ ta ci wʋr-ɔ Yer Yo rɛɛ na, ɩɩ nɩʋ lelen.
42006023	?A kampa n'a lake-mɩ sempe, !ʋ kɔ mɩ taa n'ɩɩ ñante, wonte rɛɛ na, Asɛ kaa s'ɩ rɛte-mɩ rɛter cekpɔlɖe k'asɛta. Semp'ɔna, wa caasɩna ka naasʋ Asɛ tentɛnte rɛsera.
42006024	Ama, womɩ ci saua na, ɩɩ kaa s'ɩɩ na wahala, wonte rɛɛ na, ɩɩ teem mɩ haaɖe hiiuu.
42006025	Womɩ hɔ kɔhen na, ɩɩ kaa s'ɩɩ na wahala, wonte rɛɛ na, ɩɩ kaa s'ɩɩ na ñʋse. Womɩ wonkʋ kɔhen na, ɩɩ kaa s'ɩɩ na wahala, wonte rɛɛ na, ɩɩ kaa s'ɩɩ wɛ añemen, na wulim, wa taa.
42006026	Womɩ yera wɔrʋ-mɩ nɩ wa siiru sarteñente ka mɩ rɛɛ na, ɩɩ kaa s'ɩɩ na wahala, wonte rɛɛ na, semp'ɔna wa caasɩna ka lake tantʋfelem Asɛ tentɛnte rɛsera rɛɛ.
42006027	"Womɩ cokʋ na-m na, me siiru-mɩ s'ɩɩ laʋ mɩ amʋrana ka leen. !Ɩɩ laʋ sarte ka wompa pe cii mɩ ñente na.
42006028	!Ɩɩ laʋ sarte ka wompa wɩ-mɩ sem na, n'ɩɩ sɛɛ Asɛ ka wompa naasʋ-mɩ na, wa rɛɛ.
42006029	Nne yer maʋ-n atɔ ka n ɖentampʋ kʋɖemʋ, !wʋl-ɩ nɛnkʋr n'ɩ tɛse mape. Nne yer sʋ n k-aniko wɔwʋ, !yeʋ-ɩ n'ɩ sʋ n teekʋ cunku rerɛ.
42006030	Pa woñɩ fa-n wʋr na, !ha-ɩ. Nne yer sʋ n wʋr, !ɖa wɔse-ɩ.
42006031	!Ɩɩ laʋ mɩ raana ka wonte ɩɩ cii sɛ wa laʋ-mɩ-te na.
42006032	Nne ɩɩ lake leen ka wompa wɛ-mɩ leen na, wa receel-ɔna, kaa wonte rɛɛ ɩɩ honkʋ Asɛ haaɖe na? Teñɛseciina rerɛ wɛ leen ka wompa wɛ-wa leen na.
42006033	Nne ɩɩ lake sarte ka wompa lake-mɩ sarte na, wa receel-ɔna, kaa wonte rɛɛ ɩɩ honkʋ Asɛ haaɖe na? Teñɛseciina lake semp'ɔna rerɛ.
42006034	Nne ɩɩ sɩ warase ka wompa ɩɩ mɔsʋ sɛ wa kaa sɛ wa lɔte-mɩ-se na, wa receel-ɔna, kaa wonte rɛɛ ɩɩ honkʋ Asɛ haaɖe na? Teñɛseciina rerɛ sɩ warase ka wa teñɛse raana sɛ, wa-l kampa wa lɔte-wa.
42006035	Ʋ mɔna s'ɩɩ laʋ leen ka mɩ amʋrana, n'ɩɩ lake-wa sarte, n'ɩɩ sɩ-wa warase, n'ɩɩ ra honkʋ sɛ wa lɔte-mɩ. Nne ɩɩ lake sempe, ɩɩ kaa s'ɩɩ mʋ rɛter cekpɔlɖe n'ɩɩ wʋse Asɛ cekpɔlʋ wiisi, wonte rɛɛ na, ɩ lake sarte ka ñanciina na teñɛseciina.
42006036	!Ɩɩ na yera añemen se mɩ Cii ñɩ wɛ asɛta na, ɩ na w'añemen ka wo na.
42006037	"!Ɩɩ ra hʋ na mɩ raana, n'Asɛ ra hʋ na-mɩ. !Ɩɩ ra kʋ wa ñente n'Asɛ ra kʋ mɩ ñente. !Ɩɩ tɩsen mɩ raana, n'Asɛ tɩsen-mɩ.
42006038	!Ɩɩ ha mɩ raana, n'Asɛ ha-mɩ. A kaa s'a mɔse na wonɖʋ nɛnkʋr n'a wʋr mɩ hurin taa, n'a titi n'ʋ siir sarte, n'ʋ kaase n'ʋ kpɛte n'atɛ. Asɛ kaa s'ɩ mɔse ɩ haaɖe na wonɖʋ nkʋ ɩɩ mɔsʋ na-kʋ n'ɩɩ ha yera na, n'ɩ ha-mɩ."
42006039	Yeesu tu rerɛ-ɔ atintukir nɖe sɛ: "Yeelem nɛɛr pɩsʋ s'ɩ hɔm ɩ yeelem ɖʋntɩ na? ?Wa laʋ sempe, wa naʋl ñɩ ra feete wʋ taa ya?
42006040	Waratenker nɛɛr tan ka, ɩ kelen ɩ wʋlɖe. Nne ɩ kpankel te ten, ɩ pɩse sɛ ñɩ-n'ɩ wʋlɖe ñɩ, wa laʋ kʋtarʋ.
42006041	Ar lapa n'n ñelʋ aseseeɖe ka n ɖʋntɩ ñeser taa? Nkʋ, n pe na n ñenɖe t'ɔ rakpaker.
42006042	N lake senɔ s'n siir n ɖʋntɩ sɛ: '!Yeʋ me lese n ñeser t'ɔ aseseeɖe' ? Nkʋ, ña ñenɖe taa wɛ rakpaker nɖe. Tɛker ña, !lese ña ñeser t'ɔ rakpaker nɖ'ɔ nɛl, fɛ n'n na sarte n'n lese aseseeɖe nɖ'ɔ n ɖʋntɩ ñeser taa.
42006043	"Tu sarteñenkʋ pe lelʋ tansarte wii, nɩ tansarte tu pe lelʋ sarte wii.
42006044	Yer sʋŋ tu na kʋ wii rɛɛ-ɔna. A pe hɛ mankuna k'awʋm tu rɛɛ, nawʋr lɛmen ka kosii tu rɛɛ.
42006045	Yer sartetɩ wɩ ɩ hɔɔr t'ɔ sarteñente kena, n'ɩ lake-te, nɩ ñanñente lii na ñancii hɔɔr t'ɔna, wonte rɛɛ na, yer wʋtʋ wonte wɛ ɩ hɔɔr taa na, nt'ɔna.
42006046	"Ar lapa n'ɩɩ yaa-m s'Acii Sesɛɛ, Acii Sesɛɛ, n'ɩɩ pe lake wonte me siiru-mɩ-te na?
42006047	Me kaa sɛ me wʋl-mɩ woñɩ nʋsen woñɩ nɩʋ me tentɛnte n'ɩ sʋkʋ-te n'ɩ lake na temer na.
42006048	Ɩ nʋsen yer ñɩ cii s'ɩ ma rɛɔ n'ɩ wur n'ʋ tal wentɛnʋ n'ɩ lese akuɖi ka kʋ rɛɛ. Wose siir n'ʋ leente n'ʋ tal ɖɛɔ nka, ʋ ta laʋ-ka wʋr, wonte rɛɛ na, a ma-ka sarte.
42006049	Ama, wompa nɩʋ me tentɛnte nɩ wa pe lake-te na temer na, wa nʋsen yer ñɩ ma rɛɔ ka tɛte rɛɛ n'ɩ ta lese akuɖi na. Wose taa leem kpeem ɖɛɔ nka rɛɛ nɩ ka tenke ka ram ka ten."
42007001	Yeesu kampa n'ɩ tɛse ɩ tentɛnte siiruu ka yera ka wonte na, ɩ sɩ Kapɛrnaum kɔrʋ taa.
42007002	N nɔɔn Rom sʋcana taa sesɛɛ nɛɛr ka wɛ renaa. Sʋca ñɩ wɛ pɔɩ nɛɛr-ɔ ɩ wɛ-ɩ lu ka ten. Ʋ wɩ pɔɩ ñɩ, n'ɩ cii s'ɩ seʋ.
42007003	Sʋca ñɩ nɩʋ Yeesu ñente ka wonte na, ɩ tir Suiifi ñempa sesɛmpa nɛmpar-ɔ Yeesu cal s'a cɛr-ɩ s'ɩ kan n'ɩ kʋse ɩ pɔɩ ñɩ.
42007004	Wa tal Yeesu cal-ɔ wonte na, wa wɛ wa cɛrʋ-ɩ na wulim, wa siiru-ɩ sɛ: "Sʋca ñɩ ci yer-ɔna, ɩ tala s'n sen-ɩ.
42007005	Ɩ wɛ ra kɔrʋ taa yera ka lu, n'nñɩ yeʋ-na n'a ma r'arekpolenɖe nampu."
42007006	Yeesu kʋr, ñɩ-n'wa, wa wal. Ɩ ñʋten ɖɛɔ ka wonte na, sʋca ñɩ tir ɩ raana s'a siir-ɩ sɛ: "Acii Sesɛɛ, !ɖa kʋ n tɛ. Me ta tal wʋr taa s'n kan me tɛ.
42007007	Nte rɛɛ-ɔna, me ta sʋ me tɛ sɛ me yaa wʋr sɛ me kan me katen-n. !Wʋte wʋtɔ kʋɖemɔ n'ʋ fɛ me pɔɩ rɛɛ.
42007008	Me wɛ na sesɛmpa ka wa ñasʋ-m. Ma rerɛ, me wɛ na sʋcana ka me ñasʋ-wa. ?Me tam kʋɖem sɛ: '!Wal lii', ɩ wal. ?Me tam nɛɛr sɛ: '!Kan cee', ɩ kan. ?Me tam me pɔɩ sɛ: '!Laʋ sen', ɩ laʋ."
42007009	Yeesu nɩʋ-te semp'ɔ wonte na, ɩ ñel sʋca ñɩ n'ʋ laʋ ɩ t'ɔ lelen n'ɩ cɛl ɩ tɛ, n'ɩ siir yera akpiɖi nɖe wɛ ɩ wara na sɛ: "Me siiru-mɩ tʋfelem kena, me take na yer-ɔ Iiseraɛl ñempa t'ɔ ɩ tisi me rɛɛ-ɔ sen."
42007010	A tir wompa na, wa wʋse sʋca ñɩ rɛɔ taa, wa nɔɔn pɔɩ ñ'ɔ ʋ fɛ ɩ rɛɛ.
42007011	Tuŋ hom wonte na, Yeesu rɛ n'ɩ wal kɔrʋ nɛnkʋr t'ɔ a yaa-kʋ sɛ Naiin. Ɩ waratenkera, na yera kpater, wa tʋnkʋ-ɩ.
42007012	Ɩ ñʋten kɔrʋ nk'ɔ wonte na, a walʋn yer ka waalen ɖɛɛ-ɔ ɩ sepa. Nkʋ, nñ'ɔna ɩ rii rɛɛ-ɔ ɩ kʋɖem. Kɔrʋ nkʋ taa yera ka tɛmpe wɛ leel ñɩ cal.
42007013	Acii Sesɛɛ na-ɩ wonte na, ʋ laʋ-ɩ kʋñʋŋ ka yal ñɩ rɛɛ, n'ɩ siir-ɩ sɛ: "!Đa wul."
42007014	Ɩ wal n'ɩ teeken araka, nɩ wompa ka sʋla na, wa senɖe. Yeesu tam sɛ: "Apalayo ña, ma tam-na-n, !kʋr."
42007015	Aseɖe ñɩ cɔ n'ɩ paase wʋtʋʋ, Yeesu sʋ-ɩ n'ɩ cel-ɩ ɩ rii.
42007016	Ʋ yʋse-wa, wa ten, wa wɔrʋ Asɛ, wa siiru sɛ: "Asɛ tentɛnte rɛser cekpɔlʋ kan ɖa hɛkʋ taa, n'Asɛ rɛke ɩ yera."
42007017	Sutee kɔrʋ taa ñempa, na kɔren ñɩ koote-kʋ na, ñɩ ñempa ka wa ten, wa nɩʋ wonte Yeesu lapa na.
42007018	San waratenkera siir-ɩ wonte ten Yeesu laʋ-te na. Ka nɩ San ñɩ yaa wa t'ɔ yera naʋl,
42007019	n'ɩ tir-wa Acii Sesɛɛ cal sɛ wa wɔse-ɩ sɛ: "N ci woñɩ re sem s'ɩ kaa s'ɩ lii n'Asɛ cal n'ɩ kan na ya, yaa ʋ mɔna sɛ re honke nɛɛr?"
42007020	Wa tal wont'ɔ Yeesu cal na, wa siir-ɩ sɛ: "Asɛ leem sɛr San tir-ra sɛ re wɔse-n ɖe na n ci woñɩ re sem s'ɩ kaa s'ɩ lii n'Asɛ cal n'ɩ kan na ya, yaa re honkʋ nɛɛr?"
42007021	Wompa a tir-wa na, wa tal Yeesu cal, n'ɩ tenke n'ɩ kʋse yera kpater ka wa wɩsase taa, n'ɩ rʋn alʋa ka wa carʋ nɛmpar, n'ɩ hul yeelempa kpater ñesa,
42007022	n'ɩ wʋsen wompa San tir-wa na sɛ: "!Ɩɩ wal n'ɩɩ siir San ka wonte ɩɩ nɩʋ-te n'ɩɩ na-te na. Yeelempa na, n'aruka walʋ, nɩ womlɩte fɛ womla rɛɛ-ɔ rekpelkpel, nɩ rentampa nɩʋ, n'aseɖa hom, n'a hose tentɛnte sarteñente k'ahʋsa.
42007023	Woñɩ kaa s'ɩ ra kisi-m na, ɩ nɩʋ lelen."
42007024	San tirira mpa rɛ wonte na, Yeesu cɛse San ñente ka yera n'ɩ wɔse-wa sɛ: "Ɩɩ wal s'ɩɩ na wɔ ñɩte taa? Ɩɩ wala s'ɩɩ na cakenkpaɖe nɖe ahiilim cuti-re na ya? Aɩ.
42007025	Ɩɩ wala n'ɩɩ na wɔ? Ɩɩ wala s'ɩɩ na yer-ɔ ɩ sii wɔwen ka sarte na? Aɩ, wompa sii wɔwen ka sarte na, wa cake wursi rɛse t'ɔna.
42007026	Kaa ɩɩ wala n'ɩɩ na wɔ hen? Ɩɩ ta na Asɛ tentɛnte rɛser nɛɛr ya? Aaʋ, me siiru-mɩ sɛ, hal ɩ kelen Asɛ tentɛnte rɛser,
42007027	wonte rɛɛ na, San ci woñɩ a maa ɩ ñente k'Asɛ tekara taa na sɛ: '!N na, me tiru me tentɛnte rɛser ka n ñesa taa s'ɩ tel-n ñempʋ.' " (Mal. 3:1 Ex. 23:20)
42007028	Yeesu tase sɛ: "Me siiru-mɩ, wompa ten yalaa lel-wa na, nɛɛr tan ka, ɩ kelen San. Ama, woñɩ ci cunku k'Asɛ wurti taa na, ɩ kelen-ɩ."
42007029	Yera mpa ten cokʋ na San, n'ʋ kpitin lampen mʋra, wa sem s'Asɛ lake riyuyuñente, ka nɩ San limsi-wa leem taa.
42007030	Ama, Fariisii akpar taa ñempa, na Moiisi ñasete wʋlɖa kisi sɛ San ɖa limsi-wa leem taa, n'ʋ wʋlʋ sɛ wa kisi wonte Asɛ ka ciiwa s'ɩ laʋ-wa-te na.
42007031	"Me sʋkʋ wɔ sɛ me nʋsen na kɔhen yera mpa? Wa nʋsen ampɔ?
42007032	Wa nʋsen wiisi nse cɔ parcii taa, nɩ se wʋtʋn ɖemaŋ na sɛ: 'Đe hʋl-mɩ waar yelɔ, n'ɩɩ ta waa. Đe yii-mɩ sem yeente, n'ɩɩ ta wul',
42007033	wonte rɛɛ na, Asɛ leem sɛr San kampa n'ɩ pe tʋkʋ tʋte n'ɩ pe ñee selem, n'ɩɩ siiru s'alʋʋ carʋ-ɩ.
42007034	Yer Yo kan nɩ ka tʋkʋ ka ñee, n'ɩɩ siiru sɛ: '!Ɩɩ ñel n'ɩɩ na, yer ñɩ hen mɔsʋ tʋte na selem ɖɛɛ-ɔna. Lampen mʋra n'awarkaselaɖa ci-na ɩ raana.'
42007035	Ama, me siiru-mɩ sɛ wompa ten tisu Asɛ rɛɛ na, wa sem sɛ wonte ten ɩ lake-te ɩ lɛn taa na, te wɛ tʋfelem."
42007036	Fariisii akpar taa tɩ nɛɛr yaa Yeesu ka ɩ tɛ sɛ wa tʋ tʋte. Yeesu wal yer ñɩ tɛ, wa cɔ wa tʋkʋ.
42007037	N nɔɔn yal nɛɛr ka wɛ kɔrʋ nkʋ t'ɔ ɩ ci awarkaselaɖe. Ɩ nɩʋ wonte sɛ Yeesu kampa, nɩ ñɩ-n'Fariisii akpar taa tɩ ñɩ, wa wɛ wa tʋkʋ na, yal ñɩ tiisi n'ɩ kpɛʋn-ɩ na kpalper nɛnɖel-ɔ a laʋ-re na wɛɛr cehʋlemer nɖe a yaa-re s'alpater na, ka re taa siir teraɖe.
42007038	Ɩ senɖe Yeesu war'ɔ lɛ naase tɛɛ, n'ɩ wulu. Ɩ ñeseleem tɛlʋ se rɛɛ, n'ɩ hɩsʋ se rɛɛ na ɩ ñɩse. Ɩ kpirkin Yeesu naase, n'ɩ wʋr teraɖe ka se rɛɛ.
42007039	Fariisii akpar taa tɩ ñɩ ka yaa Yeesu na, ɩ na semp'ɔ wonte na, ɩ siiru na ɩ taa sɛ: "Nne yer ñɩ ka ci Asɛ tentɛnte rɛser ka tʋfelem, ɩ ka sem woñɩ yal ñɩ ciwa, fɛ n'ɩ teekʋn-ɩ na. Yal ñɩ ci awarkaselaɖe kena."
42007040	Ama, Yeesu siir Fariisii akpar taa tɩ ñɩ sɛ: "Siimɔŋ, me wɛ nter sɛ me wɔse-n."
42007041	Siimɔŋ sɛ: "Wʋlɖe, !wʋte." Yeesu siir-ɩ sɛ: "Yer nɛɛr ka sɩ afala nɛmpar-ɔ warase. Kʋɖem wɛ na-ɩ kʋtʋken hiin hiiu, ɩ rʋntɩ wɛ na-ɩ kʋtʋken hiiu.
42007042	Yer ñɩ tɩsen-wa kʋma nya, wonte rɛɛ na, wa ka ta tan wʋr sɛ wa rɛte-ɩ. Wa naʋl ñɩ taa, anɔ kaa s'ɩ laʋ-ɩ lu n'ʋ kel?"
42007043	Siimɔŋ wʋsen-ɩ sɛ: "Me mɔsʋ sɛ, woñɩ ɩ yeʋ-ɩ, ka ɩ warase tɛn ɩ cal na." Yeesu siir-ɩ sɛ: "N wɛ tʋfelem."
42007044	Yeesu cɛl ɩ tɛ na yal ñɩ rɛɛ, n'ɩ siir Siimɔŋ sɛ: "N na yal ñɩ na? Me kam n tɛ, n ta ha-m leem sɛ me yaal me naase. Ama, ɩ yaal-se na ɩ ñeseleem, n'ɩ hɩse se rɛɛ na ɩ ñɩse.
42007045	N ta mʋ-m sarte. Ama, ɩ ta yeʋ me naase kpirkinu ka me sɩ wonte na.
42007046	N ta wʋr nim ka me ñuŋ ɖɛɛ. Ama, yal ñɩ wʋr teraɖe ka me naase rɛɛ.
42007047	Semp'ɔna, me siiru-n, lulape mpe ten ɩ laʋ-m-pe na, pe wʋlʋ sɛ, me tɩsen-ɩ ɩ k-awarkase nse ɩ laʋ-se tɛmpe na. Ama, woñɩ a tɩsʋn-ɩ cekɔ na, ɩ pe lake lu ka kpater."
42007048	Yeesu siir yal ñɩ sɛ: "Me tɩsen-n n k-awarkase."
42007049	Wompa ka wɛ ɩ cal-ɔ wa cɔ wa tʋkʋ na, wa wɔse wa tɛ sɛ: "Anɔ yer ñɩ n'ɩ tɩsʋn yera ka w'awarkase?"
42007050	Ama, Yeesu siir yal ñɩ sɛ: "N tisi me rɛɛ n'Asɛ tɛlse-n. !Wal n'n hɔɔr hɛ."
42008001	Te wara na, Yeesu wal kɔren taa na kɔrsi taa, n'ɩ hosʋ tentɛnte sarteñente nte wʋtʋ Asɛ wurti ñente na. Ɩ waratenkera mp'ɔ wa hiiu na naʋl, wa tʋnkʋ-ɩ,
42008002	na yalaa nɛmpar-ɔ ɩ ka rʋn wa t'ɔ alʋa, na yalaa nɛmpar rerɛ-ɔ ɩ kʋse-wa wa wɩsase taa. A yaa wa taa nɛɛr sɛ Maketala kɔrʋ taa tɩ Marɩ ñɩ ɩ rʋn alʋa ka leɖe nasenautisi ka lɛ taa na.
42008003	Nɛɛr-ɔlɛ a yaa-ɩ sɛ Sana, ka lɛ ka ci Kusa ñɩ ci wuroo Eerote rɛɔ rɛɛ ñelɖe na, ɩ yal, na yal ñɩ a yaa-ɩ sɛ Susan na, na yalaa nɛmpar-ɔ kpater rerɛ-ɔ wa tʋnkʋ Yeesu wa sʋkʋ wa sauti wa sʋn-ɩ, ñɩ-n'ɩ waratenkera.
42008004	Yera kpater kʋren na kɔren nɛñer taa, wa kan wa kpol yera akpiɖi cekpɔlɖe ka Yeesu cal, n'ɩ tu-wa atintukir nɛnɖel sɛ:
42008005	"Yer nɛɛr wal wonteriiti kpɛʋ. Ɩ paase kpɛʋ ka wonte na wonteriiti nɛnter maa ñempʋ taa, yera hɔr te rɛɛ, n'asimasi tɛse-te.
42008006	Nɛnter maa wɛɛ taa. Te kampa te ñee wonte na, te wʋl, wonte rɛɛ na, n nɔɔn ʋ tam anutir.
42008007	Nɛnter maa kosii taa, te-n'kosii, te ñee, ya kpɛʋ te rɛɛ.
42008008	Nɛnter maa tɛte sarte taa, te ñee, te kpɔl te laʋ wii ka hiin hiiu." Yeesu wʋte semp'ɔ wonte na, ɩ ko reen sɛ: "Woñɩ wɛ rena s'ɩ nɩʋ na, !ɩ nɩʋ."
42008009	Yeesu waratenkera wɔse-ɩ atintukir nɖe kutihuɖi.
42008010	Ka n'ɩ wʋsen-wa sɛ: "Mɩ hen na, Asɛ yeʋ-mɩ s'ɩɩ sem ɩ wurti ñente nte wɛ amɛsɔŋ taa na. Ama, mpa hen na, me wʋtʋn-wa atintuka t'ɔna, se fɛ nɩ, wa pɩse wa ñel, wa ra na, nɩ wa co, wa ra nɩʋ te kutihuɖi.
42008011	"!Ɩɩ na atintukir nɖe kutihuɖi siiru wonte na, nt'ɔlɛ sɛ, wonteriiti nʋsen Asɛ tentɛnte kena.
42008012	Wonte tal wonteriiti nte maa ñempʋ nɔ na, te nʋsen wonte talʋ yera mpa nɩʋ Asɛ tentɛnte, n'alʋacii kɔŋ n'ɩ lesʋ tentɛnte nt'ɔ wa hɔya taa sɛ wa ra tisi Asɛ rɛɛ n'ɩ tɛlse-wa na.
42008013	Wonte tal wonteriiti nte maa wɛɛ tɛte taa na, te nʋsen wonte talʋ yera mpa nɩʋ Asɛ tentɛnte, wa mʋ-te na ñankete, nɩ wa pe yeke-te sɛ te kante wa hɔya taa na. Wa mʋ-te alʋate cekɔ kena, nɩ takete ñente kɔŋ wonte na, wa yeke-te.
42008014	Wonte tal wonteriiti nte maa kosii taa na, te nʋsen wonte talʋ yera mpa nɩʋ Asɛ tentɛnte, nɩ wa kunti wa wɩ wa t'ɔ sauti rɛɛ, na tɛnʋ rɛɛ ñente rɛɛ na. Te ten ñɩ kpɛkʋ Asɛ tentɛnte nte rɛɛ-ɔ wa hɔya taa, wa pe yeke-te sɛ te laʋ te temer ka wa taa.
42008015	Wonteriiti nte maa tɛte sarte taa na, te nʋsen wompa nɩʋ Asɛ tentɛnte nɩ wa rɩ-te wa hɔya sarteñenya taa, nɩ wa hɛsʋ wa hɔya, wa rʋkʋn-te n'ʋ lelʋ nɩ te lake wii na.
42008016	"Nɛɛr tan ka ɩ sɛke kanɖe n'ʋ kper wonte na, ɩ wɔm-ɖe tʋka tɛɛ, nawʋr ɩ sɩ-re ahenɖʋ kaɖʋ tɛɛ. Ʋ mɔna s'a wu-re lankɔ rɛɛ, se fɛ nɩ pa woñɩ sɩ rɛɔ nka taa na, ɩ na hʋlmɩn,
42008017	wonte rɛɛ na, nter tam amɛsɔŋ t'ɔ a kaa s'a ra na-te, n'nter tan k'a mɛse-te n'a ra sem-te s'a na-te mɩse hʋlmɩn taa.
42008018	Sempe na, !ɩɩ kpa mɩ tɛ-ɔ wonɔn'ɔ ɩɩ nɩʋ na, wonte rɛɛ na, woñɩ wɛ wʋr na, a kaa s'a tase-ɩ n'ɩ hiiu ɩ tɛ-ɔ tɛmpe, nɩ woñɩ tan wʋr na, a kaa s'a tɛse kpɔrʋʋ ka wonte ɩ mɔsʋ s'ɩ wɛ-te na."
42008019	Yeesu ritafala na ɩ rii, wa kan sɛ wa na-ɩ, nɩ wa ta pɩse sɛ wa kpɛʋn-ɩ, wonte rɛɛ na, n nɔɔn yera wɛ tɛmpe.
42008020	A siir-ɩ sɛ: "N ɖii, na n ɖitafala wɛ awaren ɖɛɛ, wa cii sɛ wa na-n."
42008021	Ama, Yeesu wʋsen-wa sɛ: "Wompa mʋ Asɛ tentɛnte nɩ wa ñɔŋ-te na, mpa ci-na me rii, na me ritafala."
42008022	Ayʋkʋ nɛnkʋr, Yeesu na ɩ waratenkera wa kpa kpilu taa, n'ɩ siir-wa sɛ: "!Đe tase na leem kpeelɔ nɛnkar rɛɛ." Wa rɛ na renaa.
42008023	Wa melʋ kpilu wa rɛ wonte na, n nɔɔn Yeesu henɖa n'ɩ ree. Ahiilim tenke pe kan ɖeen ka ten, pe fɛtʋ apʋ leem ɖɛɛ. Leem siiru kpilu, wa wɛ sem taa.
42008024	Yeesu waratenkera mpa tiisi ɩ cal, wa wose-ɩ, wa siir-ɩ sɛ: "Wʋlɖe, wʋlɖe, ɖe kaa sɛ re seʋ." Yeesu hom n'ɩ fete ahiilim mpe n'apʋ leem mp'ɔ reen, n'ʋ sim ɖekalkal.
42008025	Fɛ n'ɩ wɔse ɩ waratenkera sɛ: "Kaa ɩɩ ta tisi me rɛɛ semɔ?" Ama, nafate kpa-wa, ʋ laʋ-wa reyaʋ, wa wɔsʋ remaŋ sɛ: "Wʋr taa, yer wo kelɛ, n'ɩ ñasʋ n'ɩ kpirun ahiilim na leem, wa ñɔŋ-ɩ?"
42008026	Wa tal Seeraseen ñempa kɔrʋ nkʋ wɛ na leem kpeelɔ rɛɛ-ɔ Kaliilee ñesa taa na, kʋ taa.
42008027	N nɔɔn Yeesu tiki atɛ-ɔ wonte na, kɔrʋ nkʋ taa tɩ nɛɛr kam ɩ katenʋ. N nɔɔn alʋa carʋ yer ñɩ. Ʋ lʋl ten-ɔ ɩ ka ta sii wɔwʋ, n'ɩ pe sɩ rɛɔ taa. Ɩ sɩ rawa hɛken t'ɔna.
42008028	Ɩ na Yeesu ka wonte na, ɩ ko, n'ɩ kur lɛ naase tɛɛ, n'ɩ wʋte reen sɛ: "Yeesu, Asɛ cekpɔlʋ Yo, ma-n'ñ'ɔ wontɔ? Me cɛrʋ-n s'n ɖa car-m."
42008029	Wonte rɛɛ ɩ ka wʋte sempe na, n nɔɔn Yeesu ka tam alʋʋ sɛ kʋ lii ɩ taa. A lakewa n'a rɩ ɩ niiŋ, na ɩ naase t'ɔ kpase s'ɩ mɩse rɛɔ taa, n'ɩ ceeke-se, n'alʋʋ nkʋ walʋn-ɩ na ñɩte taa.
42008030	Yeesu wɔse-ɩ sɛ: "A yaa-n s'anɔ?" Ɩ wʋsen-ɩ sɛ: "A yaa-m sɛ: 'Ceemʋ'." Wonte rɛɛ ɩ siiru sempe na, alʋa ka tɛn ɩ taa.
42008031	Wa cɛrʋ Yeesu s'ɩ ra rʋn-wa sɛ wa sɩ wʋ nkʋ citi ricicici na, kʋ taa.
42008032	N nɔɔn afana wɛ ren'ɔ tɛmpe ka wa cii wa tʋte ka wuro rɛɛ. Alʋa mpa cɛr Yeesu s'ɩ yeʋ-wa wa sɩ afana mpa taa. Yeesu yeʋ-wa,
42008033	wa lii yer ñɩ taa wa sɩ afana mpa taa. Afana mpa see wa tiu wuro nka wa maa leem wa seʋ.
42008034	Afana mpa riikira na wonte lapa na, wa see wa wal wa siir-te kɔrʋ taa ñempa, na taya taa ñempa.
42008035	Yera lii sɛ wa na wonte lapa na. Wa tal Yeesu cal sɛ wa na yer ñɩ, alʋa ka carʋ-ɩ na, wa nɔɔn ɩ wʋse yer wan n'ɩ sii ɩ wɔwen, n'ɩ cɔ atɛ. Đen'ɔlɛ, nafate kpa-wa.
42008036	Wompa ka na te ten ñɩ na, wa siiru wonɔn'ɔ ʋ fɛ woñɩ alʋa car-ɩ na, ɩ rɛɛ na.
42008037	Ama, Seeraseen ñempa ka wa ten, wa nɩʋ-te semp'ɔ wonte na, wa cɛr Yeesu s'ɩ kʋr wa kɔrʋ taa, wonte rɛɛ na, n nɔɔn nafate ka kpa-wa ten. Yeesu kpa kpilu taa, s'ɩ rɛ.
42008038	Yer ñɩ alʋʋ lii ɩ taa na, ɩ cɛrʋ-ɩ s'ɩ yeʋ-ɩ n'ɩ cɔ ɩ cal. Ama, Yeesu kisi na-ɩ n'ɩ siir-ɩ sɛ:
42008039	"!Wʋse n tɛ, n'n hose wonte ten Asɛ laʋ-n-te na." Yer ñɩ rɛ n'ɩ wal n'ɩ hose tɛte t'ɔ ten-ɔ wonte Yeesu laʋ-ɩ-te na.
42008040	Yeesu kʋr n'ɩ wʋse wonte na, yera kpater katen-ɩ, wonte rɛɛ na, wa ten wa honkʋ-ɩ.
42008041	Yer nɛɛr tal k'a yaa-ɩ sɛ Saɩrusi, ka ɩ ci Suiifi ñempa arekpolenɖe nampu wuroo. Ɩ kur Yeesu tɛɛ, n'ɩ cɛr-ɩ s'ɩ kam ɩ tɛ,
42008042	wonte rɛɛ na, ɩ wɛ na yo kʋɖemɔ ka yalayo, ka wɛ wʋse ka hiiu na nasel, ka cii sɛ ka seʋ. Yeesu walʋ wonte na, yera kpater wɛ ɩ leekase ten ɖɛɛ.
42008043	N nɔɔn yal nɛɛr ka wɛ ren'ɔ calem kpoŋ na ɩ tɛɛ-ɔ wʋse ka hiiu na nasel n'ʋ pe senɖʋ. Warase nse ɩ ka wɛ-se na, se kper se ten, n'a ta pɩse s'a kʋse ɩ wɩsɔ nka.
42008044	Ɩ tiisi Yeesu cal na ɩ wara, n'ɩ teeken ɩ wɔwʋ nantampiir, n'ɩ wɩsɔ tenke ka kper taman kʋɖem.
42008045	Yeesu wɔse sɛ: "Anɔ teeken-m?" Wa ten wa fɛse sɛ wa ta teeken-ɩ. Pɩɛr sɛ: "Wʋlɖe, yera koote-n wa ñʋkʋ-n leekase ten ɖɛɛ."
42008046	Ama, Yeesu sɛ: "Nɛɛr teeken-m, wonte rɛɛ na, me nɩʋ reen nɛñer lii me nante taa."
42008047	Yal na wonte sɛ Yeesu sem s'ɩ teeken-ɩ na, ɩ nante make, n'ɩ wal n'ɩ kur Yeesu tɛɛ-ɔ, yer ten ñesa taa, n'ɩ siir-ɩ wonte yepa n'ɩ teeken-ɩ na, na wonɔn'ɔ ɩ wɩsɔ nka tenka ka fɛ ɩ rɛɛ-ɔ taman kʋɖem na.
42008048	Yeesu siir-ɩ sɛ: "Me yalayo n tisi me rɛɛ n'Asɛ tɛlse-n. !Wal n'n hɔɔr hɛ."
42008049	N nɔɔn Yeesu wɛ n'ɩ wʋtʋ wonte na, tirir nɛɛr kʋren n'arekpolenɖe nampu wuroo Saɩrusi rɛɔ taa, n'ɩ tal n'ɩ siir-ɩ sɛ: "N yalayo sepa. !Đa car wʋlɖe."
42008050	Ama, Yeesu nɩʋ-te n'ɩ siir Saɩrusi sɛ: "!Nafate ra kpa-n. !Tisi me rɛɛ, n'n yo tɛl."
42008051	Wa tal ɖɛɔ ka wonte na, Yeesu ta tisi na nɛɛr sɛ ñɩ-n'ɩ, wa sɩ ka t'ɔ, ?ʋ ta ci Pɩɛr, na San, na Sake, na ka cii, na ka rii receel-ɔna.
42008052	Yer ten wuluwa, ʋ wɛ wa kʋñʋŋ ka yo nka rɛɛ. Đen'ɔna, Yeesu siir sɛ: "!Ɩɩ ra wul. Ka ta seʋ, ka ree kena."
42008053	Wa wonkʋ-ɩ, wonte rɛɛ na, wa sem sɛ ka sepa kena.
42008054	Ama, Yeesu kpa ka niiŋ, n'ɩ wʋte reen ka ten sɛ: "Yalayo ña, !kʋr."
42008055	Yo nka fiisu wʋse ka taa, ka tenke ka kʋr. Yeesu tam-wa sɛ wa cel-ka tʋte.
42008056	Ʋ laʋ ka lelɖa ka reyaʋ ka ten. Ama, Yeesu tam-wa sɛ wa ra siir yer-ɔ wonte lapa na.
42009001	Yeesu kpol ɩ waratenkera ka hiiu na naʋl, n'ɩ ha-wa reen na huku sɛ wa rʋn alʋa, nɩ ha-wa hampate sɛ wa kʋse wɩsetɩna.
42009002	Ɩ tir-wa sɛ wa hose Asɛ wurti ñente, nɩ wa kʋse wɩsetɩna.
42009003	Ɩ siir-wa rerɛ sɛ: "!Ɩɩ ra rʋken nter-ɔ mɩ rɛɛ-ɔ mɩ ñempʋ taa, pa kpaɖʋ, pa huru, pa tʋte, pa warase, nɩ mɩ taa nɛɛr ra kpaʋse wɔwen ka nɩɩl.
42009004	Pa awɔr nɖe taa a mʋ-mɩ na, !ɩɩ mɩse rɛɔ nka taa, n'ʋ rɛ n'ʋ tal ayʋkʋ nkʋ ɩɩ kʋrʋ na.
42009005	Pa wunɖiinɖi ɩɩ tala yera kisu sɛ wa ra mʋ-mɩ na, !ɩɩ kʋr wa tɛte taa, n'ɩɩ kpiisi mɩ naase rɛɛ-ɔ kʋnkʋmer sɛ wa na s'ɩɩ tan taa."
42009006	Yeesu waratenkera mpa rɛ wa wal kɔrsi ten taa, wa hosʋ Asɛ tentɛnte, wa kʋsʋ riinan ten-ɔ wɩsetɩna.
42009007	Alʋate nte taa rerɛ, wuroo Eerote ñɩ a ka tar ɩ cii wurti kɔrʋ ka hɔlen nniisa n'ɩ ñelʋ kʋɖemʋ rɛɛ na, ɩ nɩʋ k'a wʋtʋ wonte ten lake na. Ɩ pe na s'ɩ mɔsʋ senɔ, wonte rɛɛ na, mpar siiru s'Asɛ leem sɛr San hom aseɖa taa,
42009008	nɛmpar s'Eelii lii-na, nɛmpar rerɛ s'Asɛ tentɛnte rɛser cepen nɛɛr wʋse-na n'ɩ hom.
42009009	Ama, wuroo Eerote ñɩ sɛ: "Nkʋ, me yepa n'a pɛl San ñuŋ. Lɔtɩ yer ñɩ a wʋtʋ ɩ ñente hen na?" Ɩ wɛ n'ɩ cii s'ɩ na Yeesu.
42009010	Yeesu tirira wʋsa wa kan wonte na, wa siir-ɩ wonte ten wa lapa na, fɛ n'ɩ wan-wa, wa receel-ɔ kɔrʋ nɛnkʋr leekɔ t'ɔ a yaa-kʋ sɛ Pɛtesaɩta.
42009011	Ama, yera akpila na semp'ɔ wonte na, ya tenke-ɩ. Yeesu mʋ-ya, n'ɩ wʋtʋn-ya Asɛ wurti ñente, n'ɩ kʋsʋ wompa ʋ wɩ-wa nɩ wa ciiwa s'ɩ kʋse-wa na.
42009012	Mɩse kampa n'ʋ kpoŋ wonte na, ɩ waratenkera mp'ɔ wa hiiu na naʋl, wa tiisi ɩ cal, wa siir-ɩ sɛ: "!Yeʋ yera mpa wa wal kɔrsi nse, na taya nya wɛ calcal na ya taa, fɛ nɩ wa hiiu tʋte, n'arehenɖenɖe, wonte rɛɛ na, ɖe wɛ ñɩte t'ɔna cee."
42009013	Ama, Yeesu wʋsen-wa sɛ: "Mɩ teter, !ɩɩ cel-wa tʋte, wa tʋ." Wa wʋsen-ɩ sɛ: "Đe wɛ-na kpɔnen ka nɩna kena, na tuna ka naal. N cii sɛ re wal ɖe teter re yaʋ tʋte ka yera mpa tɛmpe tɛmpe rɛɛ ya?"
42009014	Nkʋ, apala ka wɛ ren'ɔ ?ʋ ta kar, wa lake cakɔɩsiin hiin nɩna. Yeesu tam ɩ waratenkera sɛ: "!Ɩɩ cɔse-wa akpahula akpahula ka hiin nɩna, hiin nɩna."
42009015	Ɩ waratenkera mpa cɔse-wa wa ten.
42009016	Yeesu sʋ kpɔnen ñ'ɔ ñɩ nɩna, na tuna ny'ɔ ya naal, n'ɩ kpaase ɩ ñesa n'asɛta, n'ɩ wɔr Asɛ ka tʋte nte rɛɛ, n'ɩ pate n'ɩ cel ɩ waratenkera nɩ wa tar-ñɩ yera mpa.
42009017	Wa tʋ wa ten wa hɔ, n'ʋ kaase fakase ka se siir catekpasɩse ka hiiu na nasel, n'ɩ waratenkera kpeen-se.
42009018	Ayʋkʋ nɛnkʋr, Yeesu sɛɛ Asɛ ka ɩ kʋɖem. Ɩ waratenkera kpɛʋn-ɩ, n'ɩ wɔse-wa sɛ: "Yera siiru sɛ me ci anɔ?"
42009019	Wa wʋsen-ɩ sɛ: "Mpar siiru s'n ci Asɛ leem sɛr San, nɛmpar s'n ci Eelii, nɛmpar s'n ci antaʋŋ Asɛ tentɛnte rɛsera taa nɛɛr-ɔna, ɩ wʋsa n'ɩ hom."
42009020	Ɩ wɔse-wa sɛ: "Mɩ nɩ, ɩɩ mɔsʋ sɛ me ci anɔ?" Ka nɩ Pɩɛr wʋsen-ɩ sɛ: "N ci Kiriisitu ñɩ, Asɛ tir-ɩ na."
42009021	Yeesu rɔn n'ɩ hɔse-wa sɛ wa ra wʋte-te nɛɛr cal.
42009022	Ɩ tase sɛ: "Ʋ mɔna sɛ Yer Yo tʋ kʋñʋŋ ka ten, nɩ Suiifi ñempa sesɛmpa, n'Asɛ laate laara taa sesɛmpa, na Moiisi ñasete wʋlɖa, wa wɛɖe-ka. Wa kaa sɛ wa wɛɖe-ka n'a kʋ-ka, n'ayʋken niitisi ayʋkʋ rɛɛ, ka hom."
42009023	Fɛ n'ɩ siir yer ten sɛ: "Nne yer cii s'ɩ tenke me wara, !ɩ kisi wonte ɩ tɛnʋ cii-te na, n'ɩ waa ɩ k-akantemer k'ayʋken ka ñɩ ten, n'ɩ tenke-m,
42009024	wonte rɛɛ na, woñɩ cii s'ɩ tɛlse ɩ fiisu na, ɩ kaa s'ɩ leese-kʋ, nɩ woñɩ seke me rɛɛ na, ɩ tɛlsʋ-kʋ.
42009025	Ʋ tasʋ yer ka wɔ s'ɩ hiiu tɛte rɛɛ sauti ka te ten-ɔ ɩ leese ɩ fiisu?
42009026	Ayʋkʋ nkʋ Yer Yo kɔŋ ka hampate taa, na ka Cii ñente taa, n'Asɛ tirira sarteñempa ñente taa na, fɛr kaa sɛ re kpa-ka woñɩ fɛr kpa-ɩ me rɛɛ, na me tentɛnte rɛɛ na.
42009027	Me siiru-mɩ tʋfelem kena, nɛmpar wɛ mɩ t'ɔ cee ñɩ hen-ɔ wa ra seʋ se fɛ n'Asɛ wurti kan."
42009028	Yeesu wʋta n'ʋ cɔ ayʋken ka, ?ʋ ta kar, ʋ laʋ kɔsera kʋɖem, fɛ n'ɩ sʋ Pɩɛr, na San, na Sake, ñɩ-n'wa, wa kpa wʋʋ taa sɛ wa sɛɛ Asɛ.
42009029	Wa wɛ wa sɛɛ Asɛ ka wonte na, ɩ ñesa taa lɔse, n'ɩ wɔwen wʋse cehʋlemen, ñɩ mɛtelʋ.
42009030	Wa na yera naʋl-ɔ wa-n'ɩ, wa wʋtʋ. N nɔɔn Moiisi, na Eelii kena.
42009031	Wa-n'Yeesu, wa wʋtʋ wonɔn'ɔ ɩ kaa s'ɩ seʋ Seerusalɛm kɔrʋ taa s'ɩ tɛse ɩ temer na.
42009032	N nɔɔn Pɩɛr na ɩ raana, wa ree. Ama, wa hom, wa na Yeesu na yera mp'ɔ wa naʋl-ɔ wa-n'ɩ, wa wɛ hʋlmɩn ñɩ taa.
42009033	N nɔɔn yera mpa cii sɛ wa kʋr Yeesu cal wa rɛ wonte na, Pɩɛr siir-ɩ sɛ: "Wʋlɖe, ʋ sar sɛ re cɔ cee. !Đe kaa cukin ka niitisi, ñ'ɔ kʋɖemʋ, Moiisi ka kʋɖemʋ, Eelii ka nɛnkʋr." (Ɩ ta sem wonte ɩ siiru-te na.)
42009034	N nɔɔn ɩ wɛ n'ɩ wʋtʋ semp'ɔ wonte na, tuŋ wʋnte tal te husi wa rɛɛ. Nafate kpa Yeesu waratenkera mp'ɔ ten-ɔ te rɛɛ.
42009035	Wa nɩʋ wʋtɔ na tuŋ wʋnte nte taa sɛ: "Yer ñɩ hen ci-na me Yo nka me lese-ka na. !Ɩɩ co-na-ka."
42009036	Ʋ fɛwa wʋtɔ nka tɛse wonte na, a na Yeesu receel-ɔna. Alʋate nte taa, ɩ waratenkera mpa sim wa nɛse rekalkal, wa ta siir yer ka wonte wa na-te na.
42009037	Ʋ hom wa tiu wʋʋ rɛɛ-ɔ wonte na, yera kpater kɔŋ Yeesu katenʋ.
42009038	Yera kpater ñɩ taa na, yer nɛɛr ko sɛ: "Wʋlɖe, me cɛrʋ-n, !ñel m'apalayo rɛɛ, me yo kʋɖemɔ nka me wɛ na-ka na.
42009039	Alʋʋ sɩ-ka, nɩ ka ko taman kʋɖem. Kʋ cutu-ka reen, mantaseen lii na ka nɔ. Kʋ carʋ-ka nɩ kʋ pe yeke-ka ayepe.
42009040	Me cɛr n waratenkera sɛ wa rʋn-kʋ. Ama, wa ta pɩse."
42009041	Yeesu siir sɛ: "Kɔhen ñanciina mɩ hen na, ɩɩ pe tisu Asɛ rɛɛ-ɔ atisu laa. Ʋ kaase alʋate ka mmɔ sɛ me cɔ na-mɩ, me hɛse me hɔɔr ka mɩ rɛɛ? !Kan n yo nk'ɔ cee ñɩ hen."
42009042	N nɔɔn yo nka kɔŋ wonte na, alʋʋ nkʋ yɔ-ka n'atɛ, kʋ cuti-ka reen. Ama, Yeesu fete alʋʋ nk'ɔ reen ka ten sɛ kʋ lii yo nka taa, n'ɩ kʋse-ka n'ɩ cel-ka ka cii.
42009043	Ʋ laʋ-wa wa ten-ɔ reyaʋ k'Asɛ kpɔlɩn ɖɛɛ. N nɔɔn ʋ laʋ-wa reyaʋ ka wonte Yeesu lake-te na, n'ɩ siir ɩ waratenkera sɛ:
42009044	"!Ɩɩ nɩʋ sarte ka wonte me siiru-mɩ-te kɔhen na. A kaa s'a maase Yer Yo ka yera niiŋ taa."
42009045	Ama, ɩ waratenkera ta nɩʋ tentɛnte nte kutihuɖi. Te mɛla, se fɛ nɩ wa ra nɩʋ te tɛɛ. Nafate kpa-wa sɛ wa wɔse-ɩ nɩ wa nɩʋ te tɛɛ.
42009046	Mɔsem nɛmper kam ɩ waratenkera ñiin taa, nɩ wa fɛsʋn ɖemaŋ sɛ wa na anɔ ci sesɛɛ ka wa taa.
42009047	Yeesu sem wonte wa mɔsʋ na, ɩ sʋ yo, n'ɩ sese-ka ɩ cal,
42009048	n'ɩ siir-wa sɛ: "Woñɩ mʋ yo nk'ɔ sarte ka me yeɖe rɛɛ na, ɩ mʋ m'ɔna, nɩ woñɩ mʋ-m na, lɛ mʋ rerɛ-ɔ me Cii ñɩ tir-m na, wonte rɛɛ na, woñɩ ci cunku ka mɩ taa na, nñɩ ci-na sesɛɛ."
42009049	San siir Yeesu sɛ: "Wʋlɖe, ɖe na yer nɛɛr-ɔ ɩ rʋnʋ alʋa na n yeɖe rɛɛ, nɩ re kisi na-ɩ, wonte rɛɛ na, ɩ pe tʋnkʋ-ra."
42009050	Yeesu wʋsen-ɩ sɛ: "!Ɩɩ ra kisi na-ɩ, wonte rɛɛ na, woñɩ tam-mɩ wana na, ɩ wɛ na mɩ rɛɛ."
42009051	N nɔɔn alʋate nte ñʋtʋwa s'Asɛ kpaase Yeesu k'asɛta na, ɩ kper ɩ taa s'ɩ wal Seerusalɛm kɔrʋ taa.
42009052	Ɩ tir ɩ yera ka ɩ ñesa taa, sɛ wa wal Samarii kɔree nɛnkar taa, wa rɔn awɔr n'ɩ kan n'ɩ henɖe.
42009053	Ama, kɔree nka taa yera ta mʋ-ɩ, wonte rɛɛ na, ɩ walʋ na Seerusalɛm kena.
42009054	Ɩ waratenkera San na Sake, wa na semp'ɔ wonte na, wa wɔse Acii Sesɛɛ sɛ: "N cii sɛ re tam min ñɩ tiu n'asɛta, ñɩ wu-wa ya?"
42009055	Yeesu cɛl ɩ tɛ na wa rɛɛ n'ɩ yeen-wa, n'ɩ siir-wa sɛ:
42009056	"Ɩɩ ta sem fiisu nkʋ walʋn-mɩ na, wonte rɛɛ na, Yer Yo ta kan sɛ ka leese yera fiisin. Ka kampa sɛ ka tɛlse-ñɩ kena." Wa rɛ wa walʋ na kɔree nɛnkar taa.
42009057	N nɔɔn wa wɛ ñempʋ t'ɔ wa walʋ wonte na, yer nɛɛr siir Yeesu sɛ: "Pa wunɖiinɖi n walʋ na, me tʋnkʋ-n."
42009058	Yeesu wʋsen-ɩ sɛ: "Sɛɛna wɛ wɔn, n'asimasi wɛ rana. Ama, Yer Yo tam awɔr sɛ ka henɖe."
42009059	Ɩ tam nɛɛr sɛ: "!Tenke-m." Ama, yer ñɩ wʋsen-ɩ sɛ: "Acii Sesɛɛ, !ha-m ñempʋ, me wal me yim me cii ka nɛl."
42009060	Yeesu wʋsen-ɩ sɛ: "!Yeʋ aseɖa, wa yim w'aseɖa. Ña, !wal n'n hose Asɛ wurti ñente."
42009061	Yer nɛɛr rerɛ sɛ: "Acii Sesɛɛ, me tʋnkʋ-n. !Ha-m ñempʋ, me wal me sɛɛ me yera ka nɛl."
42009062	Yeesu wʋsen-ɩ sɛ: "Woñɩ harʋ n'ɩ kisu na ɩ wara na, ɩ tam nter-ɔ Asɛ wurti taa."
42010001	Ʋ fɛwa, Yeesu lese nɛmpar-ɔ hiin leɖe nasenautisi na naʋl, n'ɩ tir-wa ɩ ñesa t'ɔ naʋl naʋl-ɔ kɔren taa, n'awɔɩ nya ten taa, ɩ kaa s'ɩ tenke na.
42010002	Ɩ siir-wa sɛ: "Tʋte wɛ tɛmpe s'a teeɖe-te. Ama, temerlaɖa ta tɛna sɛ wa teeɖe-te. !Ɩɩ cɛr te Cii s'ɩ tir temerlaɖa ka tɛmpe nɩ wa teeɖe-te.
42010003	!Ɩɩ wal. Me tiru-mɩ se mɛɛsiisi ka kparen hɛkʋ taa.
42010004	!Ɩɩ ra sʋ warase, nawʋr huru, nawʋr nahentɛna. !Ɩɩ ra senɖe ñempʋ taa s'ɩɩ sɛɛ yer.
42010005	Pa rɛɔ nka taa, ɩɩ sɩ na, !ɩɩ tam kiɖinkiɖin sɛ rehɛser cɔ rɛɔ nka taa.
42010006	Nne n nɔɔn ɖehɛsertɩ yer wɛ rɛɔ nka taa, mɩ rehɛser sɛɛrte cɔ na-ɩ. ?Ya sempe, !ɩɩ mʋ mɩ rehɛser sɛɛrte.
42010007	!Ɩɩ mɩse rɛɔ nka taa, n'ɩɩ tʋkʋ n'ɩɩ ñee wonte a celʋ-mɩ-te na, wonte rɛɛ na, ʋ mɔna sɛ woñɩ lake temer na, ɩ hiiu re rɛɛ. !Ɩɩ ra wal ɖɛɔ nɛnkar taa n'ɩɩ kʋr n'ɩɩ wal nɛnkar taa.
42010008	?Ɩɩ sɩ kɔrʋ nɛnkʋr taa n'a mʋ-mɩ, !ɩɩ tʋ wonte a celʋ-mɩ-te na.
42010009	!Ɩɩ kʋse wɩsetɩna ka kɔrʋ nkʋ taa. !Ɩɩ siir kʋ taa yera s'Asɛ wurti kpɛʋn-wa.
42010010	?Ɩɩ tal kɔrʋ nɛnkʋr taa n'a ta mʋ-mɩ, !ɩɩ lii yapar taa n'ɩɩ siir sɛ:
42010011	'Đe kpiisu kʋnkʋmer nɖe taan ɖe naase na, ka wa rɛɛ', fɛ nɩ wa sem s'Asɛ wurti kpɛʋn-wa.
42010012	Me siiru-mɩ s'ayʋkʋ nkʋ Asɛ hʋ na yera na, ɩ kaa s'ɩ ra hɔm Sotɔm ñempa rena ka kpater se kɔrʋ nkʋ taa ñempa.
42010013	"Kɔrasɛŋ ñempa mɩ, na Pɛtesaɩta ñempa mɩ, ɩɩ kaa s'ɩɩ na wahala, wonte rɛɛ na, hampate lakase nse a laʋ-se mɩ tɛ na, ?a ka laʋ-se Tiir na Siitɔŋ kɔren t'ɔna, ɖenaa yera mpa ka teem w'awarkase kisuu ka reyasɛ nɩ wa cɔ atilu, wa sii acama, nɩ wa ka taa tɛlem ka wa rɛɛ.
42010014	Nte rɛɛ-ɔna, me siiru-mɩ s'ayʋkʋ nkʋ Asɛ hʋ na yera na, ɩ kaa s'ɩ ra hɔm Tiir na Siitɔŋ kɔren ñɩ taa yera rena s'ʋ tal-mɩ.
42010015	Kapɛrnaum ñempa mɩ, ɩɩ hʋ s'a kaa s'a kpaase-mɩ asɛta, yaa wɔ-m? A kaa s'a tisi-mɩ hal aseɖa kɔrʋ t'ɔna."
42010016	Ɩ siiru ɩ waratenkera rerɛ sɛ: "Woñɩ cokʋ na-mɩ na, ɩ cokʋ na-m. Woñɩ wɛɖʋ-mɩ na, ɩ wɛɖʋ-m, nɩ woñɩ wɛɖʋ-ma na, ɩ wɛɖʋ woñɩ tir-m na."
42010017	Yera hiin leɖe nasenautisi na naʋl mpa wʋsa wa kan na wa hɔya t'ɔ lelen. Wa siiru sɛ: "Acii Sesɛɛ, hal ɖe ñase alʋa na n yeɖe rɛɛ, wa ñam-ɖa."
42010018	Yeesu wʋsen-wa sɛ: "Me na alʋacii Sataŋ ka ɩ tiki n'asɛta se tuŋ mɛʋsʋ wo na.
42010019	!Ɩɩ nɩʋ, me ha-mɩ huku s'ɩɩ hɔr remna, na kpacase rɛɛ, n'ɩɩ hɔrse amʋrana reen ka ñɩ ten, n'nter ra laʋ-mɩ.
42010020	Ama, !ʋ ra kɔ mɩ taa s'alʋa ñam-mɩ, !ʋ kɔ mɩ taa s'a maa mɩ yela kena asɛta."
42010021	Alʋate nte taa, Asɛ Fiisu laʋ s'ʋ kɔ Yeesu taa n'ɩ siir sɛ: "Acii, ña ñasʋ-na asɛta na tɛte rɛɛ. Me wɔrʋ-n, wonte rɛɛ na, n wʋl yera cunkuwa ka wonte n mɛse-te lɛnciina, n'añesehulwa na. Acii, tʋfelem, te wɛ sempe, wonte rɛɛ na, n sɛlem t'ɔna, n laʋ sempe.
42010022	Me Cii cel-m te ten te ten. ?Ʋ ta ci me Cii, yer ta sem s'anɔ ci Yo, ?n'ʋ ta ci Yo, na wompa Yo nka cii sɛ ka wʋl-wa-ɩ na, yer ta sem s'anɔ ci Acii."
42010023	Fɛ nɩ Yeesu cɛl na ɩ waratenkera rɛɛ, n'ɩ siir-wa wa receel sɛ: "Ɩɩ nɩʋ lelen, s'Asɛ yeʋ-mɩ n'ɩɩ na wonte ɩɩ na-te hen na,
42010024	wonte rɛɛ na, me siiru-mɩ s'Asɛ tentɛnte rɛsera kpater na wursi ciiwa sɛ wa na wonte ɩɩ na-te na, wa ta na-te. Wa ka ciiwa sɛ wa nɩʋ wonte ɩɩ nɩʋ-te na, nɩ wa ta nɩʋ-te."
42010025	Moiisi ñasete wʋlɖe nɛɛr kʋr s'ɩ take Yeesu. Ɩ wɔse-ɩ sɛ: "Wʋlɖe, ʋ mɔna sɛ me laʋ senɔ fɛ nɩ me hiiu fiisu nkʋ tam akperʋ na?"
42010026	Yeesu wʋsen-ɩ sɛ: "A maa wɔ Moiisi ñasete tekara taa? N kalʋ-te n'n nɩʋ-te senɔ?"
42010027	Yer ñɩ wʋsen-ɩ sɛ: "Ʋ mɔna s'n laʋ Acii Sesɛɛ ñ'Asɛ ka lu, na n hɔɔr ka re ten, na n leesɔ ka ka ten, na n ɖeen ka ñɩ ten, na n mɔsem ka pe ten n'n laʋ n ɖʋntɩ ka lu, s'n wɛ ña teter n tɛ-ɔ lu ka wo na."
42010028	Yeesu wʋsen-ɩ sɛ: "N wʋte tʋfelem. !Laʋ-te sempe n'n tɛl."
42010029	Ama, yer ñɩ cii s'ɩ ceente ɩ fɛr rɛɛ n'ɩ wɔse Yeesu sɛ: "Anɔ ci me rʋntɩ?"
42010030	Yeesu wʋsen-ɩ sɛ: "Ayʋkʋ nɛnkʋr yer nɛɛr kʋren na Seerusalɛm kɔrʋ taa, n'ɩ tiki na Seeriiko ñenkʋ taa. Đen'ɔna, mɩla kpa-ɩ, wa kpɔr ɩ wɔwen wa mɩl-ɩ wa maʋ-ɩ, wa rɛ wa yeʋ-ɩ atɛ-ɔ ʋ kaase-ɩ fiisu kʋɖemʋ s'ɩ seʋ.
42010031	N nɔɔn, Asɛ laate laar nɛɛr tʋnkʋ na ñempʋ nkʋ. Ɩ na yer ñ'ɔ atɛ semp'ɔ wonte na, ɩ koote n'ɩ tenke ñempʋ nkʋ kpeelɔ rɛɛ.
42010032	Asɛ rɛɔ taa temerlaɖe nɛɛr rɛ na renaa rerɛ. Lɛ tal ɖenaa, lɛ ñʋten-ɩ wonte na, lɛ koote lɛ tenke na ñempʋ kpeelɔ rɛɛ.
42010033	Fɛ nɩ Samarii ñempa mpa ka ta lantʋ Iiseraɛl ñempa naase rɛɛ na, wa taa nɛɛr kɔŋ na ñempʋ nkʋ. Lɛ tal lɛ na yer ñɩ semp'ɔ wonte na, ʋ laʋ-lɛ kʋñʋŋ.
42010034	Ɩ tiisi ɩ cal n'ɩ rɔn ɩ seen na kɔɔr. Ɩ hɔʋ-ñɩ fɛ n'ɩ kpaase-ɩ ɩ teternka ɩ kpeenɖe rɛɛ, n'ɩ wan-ɩ a mʋ ankɔma ka rɛɔ nka taa na. Đen'ɔna, ɩ ñel ɩ rɛɛ.
42010035	Ceer ʋ hom wonte na, Samarii tɩ ñɩ lese warase ka kʋtʋken nɩɩl n'ɩ cel ɖɛɔ nka cii n'ɩ siir-ɩ sɛ: '!Ñel yer ñɩ rɛɛ-ɔ sarte. Me kaa sɛ me wʋse wonte na, me rɛte-n wonte n sʋ-te n'n ñel ñɩ rɛɛ n'ʋ kel na.' "
42010036	Yeesu wɔse-ɩ sɛ: "Wa nautisi ñɩ taa, anɔ nʋsen yer ñɩ mɩla kpa-ɩ na, ɩ rʋntɩ?"
42010037	Moiisi ñasete wʋlɖe ñɩ wʋsen-ɩ sɛ: "Woñɩ na ɩ kʋñʋŋ na." Yeesu tam-ɩ sɛ: "!Wal, n'n laʋ kʋɖemte nte."
42010038	N nɔɔn Yeesu na ɩ waratenkera wa wɛ ñempʋ t'ɔ wonte na, wa tal nɩ wa sɩ kɔree nɛnkar taa. N nɔɔn yal nɛɛr wɛ ren'ɔ a yaa-ɩ sɛ Marte, n'ɩ mʋ-wa ɩ tɛ.
42010039	Ɩ ka wɛ na ritiwiilu nɛɛr-ɔ a yaa-lɛ sɛ Marɩ. Lɛ cɔ Yeesu naase tɛɛ, lɛ cokʋ wonte ɩ wʋlʋ-te na.
42010040	Tema waaten Marte n'ɩ kan Yeesu cal n'ɩ siir-ɩ sɛ: "Acii Sesɛɛ, ʋ pe siiru-n nter sɛ me ritiwiilu yeʋ-m, me lake temer ka me kʋɖem na? !Siir-ɩ n'ɩ sen-m."
42010041	Acii Sesɛɛ wʋsen-ɩ sɛ: "Marte, Marte, n ñentʋ n tɛ, n kʋ n tɛ-ɔ te ten t'ɔ halɩ.
42010042	Te ten ñɩ taa, kʋɖemte kel na te raana. Marɩ lese nt'ɔlɛ, n'a ra pɩse s'a kpɔr-te ɩ na."
42011001	Ayʋkʋ nɛnkʋr Yeesu wɛ awɔr nɛnɖel t'ɔ ɩ sɛɛ Asɛ. Ɩ kper sɛɛʋ ka wonte na, ɩ waratenker nɛɛr tam-ɩ sɛ: "Acii Sesɛɛ, !wʋl-ɖa sɛɛrte s'Asɛ leem sɛr San wʋl ɩ waratenkera ka wo na."
42011002	Yeesu wʋsen-wa sɛ: "Nne ɩɩ cii s'ɩɩ sɛɛ Asɛ, !ɩɩ tam sɛ: Đa Cii, !yeʋ nɩ yer ten ñam ña yeɖe. !Ña wurti kan tɛte rɛɛ.
42011003	!Ha-ra ayʋkʋ s'ayʋkʋ ka tʋte nte cɛsʋn-ɖa na.
42011004	!Tɩsen-ɖa r'awarkase se re tɩsʋn ɖ'awarkaselaɖa ka wo na. !Đa yeʋ s'alʋacii take-ra."
42011005	Yeesu tase wa siiruu sɛ: "Nne, mɩ taa nɛɛr wɛ na raa, n'ɩ wal ɩ tɛ tawɩr taa n'ɩ wɔse-ɩ sɛ: 'Me raa, !sɩ-m kpɔnen ka niitisi,
42011006	wonte rɛɛ na, me raa nɛɛr kʋren na ñempʋ n'ɩ kan me tɛ, me tan wʋr sɛ me cel-ɩ.'
42011007	Ɩ raa ñɩ ra pɩse s'ɩ wʋsen-ɩ na ɩ rɛɔ taa sɛ: '!Yeʋ-m ɖehɛɛ, me rʋ kaɖʋ na safɩr, nɩ ma-n'me wiisi, ɖe henɖe. Me ra pɩse sɛ me kʋr nɩ me cel-n kpɔnen.' "
42011008	Yeesu tase siiruu sɛ: "Me siiru-mɩ sɛ, nne yer ñɩ ta kʋr s'ɩ cel-ɩ s'ɩ ci ɩ raa, ɩ kaa s'ɩ kʋr n'ɩ cel-ɩ wonte ten ɩ wɔsʋ-ɩ-te na, wonte rɛɛ na, ɩ sem ?s'ɩ ta cel-ɩ-te, ɩ wɛ s'ɩ carʋ-ɩ.
42011009	Ka nɩ ma hen na, me siiru-mɩ sɛ, !ɩɩ fa n'a ha-mɩ. !Ɩɩ cii n'ɩɩ hiiu. !Ɩɩ kɔte nampu nɔ n'a tel-mɩ,
42011010	wonte rɛɛ na, woñɩ fa na, a ha-ɩ. Woñɩ cii na, ɩ hiiuku. Woñɩ kɔtʋ nampu nɔ na, a telʋ-ɩ.
42011011	Nne mɩ taa nɛɛr ci acii, ɩ pɩsʋ s'ɩ cel ɩ yo ka wɛɛr ka n nɔɔn ka fa-ɩ kpɔnʋ na? Nawʋr ɩ cel-ka rem ka n nɔɔn ka fa-ɩ tunɖi na?
42011012	Yaa ɩ cel-ka kpacɔ ka n nɔɔn ka fa-ɩ yaɖe?
42011013	Womɩ ci teñɛseciina na, nne ɩɩ sem sarteñente celʋʋ ka mɩ wiisi, ar yeke sɛ ra Cii ñɩ wɛ asɛta na, ɩ ra cel ɩ Fiisu ka wompa fa-ɩ-kʋ na?"
42011014	N nɔɔn Yeesu wɛ n'ɩ rʋnʋ alʋʋ ka yer nɛɛr t'ɔ kʋ wʋsen-ɩ awʋtɔ. Kʋ lii wonte na, awʋtɔ nka paase wʋtʋʋ. Yera mpa wɛ renaa na, ʋ laʋ-wa reyaʋ.
42011015	Ama, nɛmpar siiru sɛ: "Alʋacii ñɩ, a yaa-ɩ sɛ Peeɛlseepul na, ñɩ ha-na-ɩ hampate n'ɩ rʋnʋ alʋa."
42011016	Nɛmpar cii sɛ wa take-ɩ, wa tam-ɩ s'ɩ laʋ n'a na hampate lakerɔ nɛnkar-ɔ ka wʋlʋ-wa sɛ tʋfelem ɩ cepate lii n'Asɛ cal-ɔna.
42011017	Ama, Yeesu ka sem wonte wa mɔsʋ-te wa taa na, n'ɩ siir-wa sɛ: "Kɔrʋ nkʋ taa yera tarʋ wa taa na, kʋ kaa sɛ kʋ yʋkʋ, nɩ kʋ rɛse ram ɖemaŋ ɖɛɛ.
42011018	Nne alʋa lake yeeʋ na remaŋ, alʋacii Sataŋ kɔrʋ lake senɔ sɛ kʋ lʋl? Ɩɩ siiru sɛ Peeɛlseepul ha-na-m hampate nɩ me rʋnʋ alʋa.
42011019	Nne Peeɛlseepul yeke-na nɩ me rʋnʋ alʋa, anɔ yeke nɩ mɩ yera rʋnʋ alʋa mpa? Mɩ yera lakase wʋlʋ-na s'ɩɩ tan tʋfelem.
42011020	Nne me rʋnʋ alʋa n'Asɛ reen ɖɛɛ-ɔna, te wʋlʋ s'Asɛ wurti teem kanɖe ka mɩ cal.
42011021	Nne yer wɛ reen ka ten n'ɩ kper ɩ tɛ-ɔ kperkperɔ n'ɩ ñelʋ ɩ rɛɔ rɛɛ, yer pe lake ɩ sarteñente nter-ɔ wʋr.
42011022	Ama, nne nɛɛr kampa lɛ kelen-ɩ reen, lɛ ñase-ɩ, lɛ kpɔr ɩ yeeʋ wonte nte ɩ ka taa-te na, na ɩ sarteñente ten, n'ɩ tar-te yera.
42011023	Woñɩ tan na me rɛɛ na, ɩ wɛ-m wana. Woñɩ pe sʋn-m kpolʋʋ na, ɩ yasʋ kena.
42011024	"Alʋʋ lii yer t'ɔ wonte na, kʋ kaalʋ awɔɩ nya taa ʋ wʋla na, kʋ cii awɔr sɛ kʋ cɔ. Nne kʋ pe na wʋr, kʋ tam sɛ: 'Me wʋsʋ me rɛɔ nka taa me ka lii ka taa na.'
42011025	Kʋ wʋse kʋ nɔɔn a hase rɛɔ nka taa n'a rɔn te ten-ɔ sarte.
42011026	Kʋ wal kʋ sʋ kʋ raana ka leɖe nasenautisi ka wa wɛ ñan wa kelen-kʋ, wa kan wa rɔn wa cɔ renaa. Semp'ɔna, ʋ kaa s'ʋ carʋ yer ñɩ n'ʋ kelen antaʋŋ."
42011027	N nɔɔn Yeesu wʋtʋ semp'ɔ wonte na, yal nɛɛr ko na yera hɛkʋ taa sɛ: "Yal ñɩ laʋ n ho n'ɩ mese-n na, ɩ nɩʋ lelen."
42011028	Ama, Yeesu wʋsen-ɩ sɛ: "Ya sempe. Wompa nɩʋ lelen na, mp'ɔlɛ, wompa nɩʋ Asɛ tentɛnte wa ñɔŋ-te na."
42011029	N nɔɔn yera kɔŋ wa tasʋ, wa kpol akpiɖi. Ɩ wɛ n'ɩ wʋtʋ sɛ: "Kɔhen yera ta sar. Wa wɔsʋ s'a laʋ n'a na hampate lakerɔ nɛnkar-ɔ ka wʋlʋ s'Asɛ tir-na-m. ?Ʋ ta ci wonte tal Sonase na, a kaa s'a ra laʋ hampate lakerɔ nɛnkar,
42011030	wonte rɛɛ na, wonte tal Sonase na, te wʋlʋ s'Asɛ tir na-ɩ Niiniifi ñempa cal. Kʋɖemte nt'ɔna, wonte kaa sɛ te tal Yer Yo na, nte wʋlʋ-na s'Asɛ tir na-ka kɔhen ñempa cal.
42011031	Ayʋkʋ nkʋ Asɛ kaa s'ɩ hʋ na yera na, yal ñɩ ka ci wuroo ka kɔrʋ nkʋ wɛ na mɩse riliinɖi mete niiŋ ɖɛɛ na, ɩ kʋr n'ɩ kʋ kɔhen yera mpa ñente, wonte rɛɛ na, ɩ kʋren na kɔrʋ nkʋ cal ten na, kʋ taa n'ɩ kan n'ɩ co Salomɔŋ lɛn wʋtase. Ama, yer nɛɛr wɛ cee-ɔ ɩ kelen Salomɔŋ.
42011032	Ayʋkʋ nkʋ Asɛ kaa s'ɩ hʋ na yera na, Niiniifi kɔrʋ taa ñempa kʋr wa kʋ kɔhen yera mpa ñente. Niiniifi yera kisi w'awarkase ka Sonase kampa n'ɩ hose Asɛ tentɛnte ka wonte na. Nɛɛr wɛ cee-ɔ ɩ kelen Sonase.
42011033	"Yer pe sɛke kanɖe s'ɩ wɔm-ɖe risuŋ tɛɛ. Ʋ mɔna s'ɩ wu-re n'asɛta, fɛ nɩ wompa sɩ rɛɔ nka taa na, wa pɩse wa na hʋlmɩn.
42011034	N ñesa wɛ n tɛnʋ rɛɛ se kanɖe. Nne n ñesa na ya ten, n tɛnʋ wɛ sarte, ya wʋlʋ-kʋ hʋlmɩn. Nne n ñesa ta sar ya pe na, n tɛnʋ ka kʋ ten kʋ wɛ tawunɖi t'ɔna.
42011035	Sempe na, hʋlmɩn ñɩ n mɔsʋ s'n wɛ-ñɩ na, !kpa n tɛ, nɩ ñɩ ra ci tawunɖi.
42011036	Nne n tɛnʋ ka kʋ ten kʋ wɛ hʋlmɩn taa, nɩ tawunɖi ta kaase riil, kʋ kaa sɛ kʋ wɛ kʋ ten-ɔ hʋlmɩn taa se kanɖe na sarte ka wonte re wʋlʋ-n ɖe hʋlmɩn na."
42011037	Yeesu tɛse wʋtʋʋ ka wonte na, Fariisii akpar taa tɩ nɛɛr yaa-ɩ s'a wal n'a tʋ ɩ tɛ. Yeesu sɩ, n'ɩ cɔ s'ɩ tʋ.
42011038	Ʋ laʋ Fariisii akpar taa tɩ ñ'ɔ reyaʋ ka ɩ na wonte sɛ Yeesu ta sanke ɩ niiŋ se fɛ n'ɩ tʋ tʋte na.
42011039	Acii Sesɛɛ siir-ɩ sɛ: "Fariisii akpar taa ñempa mɩ, ɩɩ yaalʋ taser na kɔnkɔ wara. Ama, mɩ taa kper ñan na pepaam.
42011040	Wɔken mɩ, Asɛ ñɩ laʋ wara na, nñɩ ta laʋ-na taa ya?
42011041	Sempe na, !ɩɩ ha ahʋsa ka wonte ɩɩ wɛ-te na, fɛ n'ɩɩ kpese rekpesekpese.
42011042	Fariisii akpar taa ñempa mɩ, ɩɩ kaa s'ɩɩ na wahala, wonte rɛɛ na, ɩɩ tarʋ mɩ ñente t'ɔ taman hiiu, n'ɩɩ celʋ Asɛ ka kʋɖem s'aterɔ na hʋla, n'ɩɩ pe lake riyuyuñente, n'Asɛ ka lu. Nkʋ, ʋ mɔna s'ɩɩ laʋ nt'ɔna n'ɩɩ ra yeʋ nɛnter nte lape.
42011043	Fariisii akpar taa ñempa mɩ, ɩɩ kaa s'ɩɩ na wahala. Womɩ cii kpeelɩ sarteñenya s'ɩɩ cake ya rɛɛ-ɔ arekpolenɖe nampin taa na, na womɩ cii s'a sɛɛ-mɩ na ñamte ka parciina taa na.
42011044	Ɩɩ kaa s'ɩɩ na wahala, womɩ wɛ se waalen ñɩ a pe na-ñɩ n'a hɔrʋ ñɩ rɛɛ n'a rɛ na."
42011045	Wa taa Moiisi ñasete wʋlɖe nɛɛr siir-ɩ sɛ: "Wʋlɖe, n wʋtʋ sempe n'n tɩɩ-r'ɔna."
42011046	Yeesu wʋsen-wa sɛ: "Moiisi ñasete wʋlɖa mɩ, ɩɩ kaa s'ɩɩ na wahala rerɛ. Ɩɩ sʋlʋ wonte wɛ yin na ka yera, n'ɩɩ pe teekʋn-te na mɩ niir kʋɖemer nɖe.
42011047	Ɩɩ kaa s'ɩɩ na wahala, womɩ ma Asɛ tentɛnte rɛsera mpa, mɩ caasɩna ka kʋ-wa na, wa rawa na.
42011048	Ɩɩ wʋlʋ s'ɩɩ tʋnkʋ antaʋŋ mɩ caasɩna lakase, wonte rɛɛ na, wa kʋ Asɛ tentɛnte rɛsera ka n'ɩɩ ma wa waalen.
42011049	Semp'ɔna, Asɛ ñɩ wɛ lɛn na, ɩ siir sɛ: 'Me tiru me tentɛnte rɛsera na me tirira, a kaa s'a kʋ nɛmpar-ɔ wa taa, n'a naase nɛmpar.'
42011050	Nte rɛɛ-ɔna, a kaa s'a hɔm kɔhen yera mpa rena k'Asɛ tentɛnte rɛsera mpa a kʋ-wa ka, n nɔɔn Asɛ laʋ tɛte ka kiɖinkiɖin n'ʋ rɛ n'ʋ tal sɛŋ ñɩ hen na, wa rɛɛ.
42011051	Sʋ ayʋkʋ nkʋ a kʋ Apɛl na, n'ʋ rɛ n'ʋ tal Sakarii ñɩ a kʋ-ɩ Asɛ pempoɖe n'Asɛ sarte awɔr wa hɛkʋ taa na. Me siiru-mɩ tʋfelem kena, Asɛ kaa s'ɩ hɔm kɔhen yera mpa rena ka yera mpa a kʋ-wa na, wa rɛɛ.
42011052	Moiisi ñasete wʋlɖa mɩ, ɩɩ kaa s'ɩɩ na wahala, womɩ sʋ semte nampu nɔ safɩr na. Ɩɩ pe sɩ, mɩ teternka, n'ɩɩ kisu sɛ nɛmpar ra sɩ."
42011053	Yeesu kʋr awɔr nɖe t'ɔ wonte na, Moiisi ñasete wʋlɖa mpa, na Fariisii akpar taa ñempa mpa ñan kpan-ɩ, wa kpol wa carʋ-ɩ reen ɖeen wa yeke-ɩ s'ɩ wʋtʋ te ten ɖɛɛ.
42011054	Wa yimu-ɩ kpase s'ɩ wʋte nter-ɔ te ta sar.
42012001	Yera kpol tɛmpe tɛmpe, n'a ta pɩsʋ s'a kal-wa hal wa kpan ɖemaŋ naase rɛɛ. Wa kpol tɛmpe tɛmpe ka wonte na, Yeesu wʋten ɩ waratenkera sɛ: "!Ɩɩ kpa mɩ tɛ-ɔ Fariisii akpar taa ñempa kpɔnʋ kɔɔr rɛɛ, te kutihuɖi kelɛ sɛ, wonte wa tɛkʋ wa lake-te areenanɖee na.
42012002	Wonte wɛ amɛsɔŋ taa na, a kaa s'a na-te, wonte wɛ yer liiti taa na, a kaa s'a sem-te.
42012003	Semp'ɔna, me siiru-mɩ sɛ, wonte ten ɩɩ siiru-te tawunɖi taa na, a kaa s'a nɩʋ-te hʋlmɩn taa. Wonte a miinti-mɩ-te nampin taa na, !ɩɩ hose-te nampin ñiin taa.
42012004	"Me raana, me siiru-mɩ s'ɩɩ ra see nafate ka wompa kʋ tɛnʋ nɩ wa pe pɩsʋ sɛ wa laʋ nter n'ʋ kel na.
42012005	Me kaa sɛ me wʋl-mɩ woñɩ ɩɩ kaa s'ɩɩ see-ɩ na. !Ɩɩ see woñɩ ɩ kʋ-mɩ n'ʋ kpera, ɩ wɛ huku s'ɩ wɛɖe-mɩ min cepan taa na. Tʋfelem, me siiru-mɩ s'ɩɩ see nñɩ-ɔna.
42012006	A pe wɛtʋ asempɩtɩse naʋna ka piiyee naal ya? Nkʋ, Asɛ pe sɛɛ pa asempɩtɩyɔ kʋɖemɔ rɛɛ.
42012007	Mɩ hen na, hal Asɛ kal mɩ ñiin taa ñɩse ka se ten. Sempe na, !nafate ra kpa-mɩ, wonte rɛɛ na, ɩɩ kelen asempɩtɩse ka halɩ.
42012008	"Me siiru-mɩ sɛ, woñɩ wʋtʋ reyanta ka yera cal sɛ ma tɩ-na-ɩ na, Yer Yo kaa sɛ ka siir Asɛ tirira cal sɛ ka tɩ-na-ɩ.
42012009	Ama, woñɩ wʋtʋ reyanta ka yera cal s'ɩ ta sem-m na, me kaa sɛ me siir rerɛ-ɔ Asɛ tirira cal, sɛ me ta sem-ɩ.
42012010	Woñɩ kaa s'ɩ wʋte tansarte wʋtɔ ka Yer Yo rɛɛ na, Asɛ kaa s'ɩ tɩsen-ɩ. Ama, woñɩ kaa s'ɩ wʋte tansarte wʋtɔ k'Asɛ Fiisu rɛɛ na, a ra tɩsen-ɩ atɩsenʋ.
42012011	?A walʋn-mɩ hʋhʋr k'arekpolenɖe nampu taa, nawʋr wursi tɛ, nawʋr sesɛmpa cal, !ɩɩ ra ñente mɩ tɛ-ɔ wonte nawʋr senɔ ɩɩ walʋ s'ɩɩ wʋte n'ɩɩ lii tɛm taa na, te rɛɛ,
42012012	wonte rɛɛ na, Asɛ Fiisu kaa sɛ kʋ wʋl-mɩ alʋate nte t'ɔ wonte ʋ mɔna s'ɩɩ wʋte-te na."
42012013	Nɛɛr wʋten Yeesu na yera akpiɖi taa sɛ: "Wʋlɖe, !siir me raal, ɖe tar sarteñente nte re cii yeʋ-ra na-te na."
42012014	Yeesu wʋsen-ɩ sɛ: "Me raa, anɔ sɩ-m sɛ me hʋ mɩ tentɛnte, yaa me tar-mɩ mɩ sarteñente?"
42012015	Fɛ n'ɩ siir yera ten sɛ: "!Ɩɩ kpa mɩ tɛ, n'ɩɩ ra laʋ tɛte rɛɛ sauti ka lu, wonte rɛɛ na, ?pa yer ci sau ka ten, ɩ fiisucɔʋ taa ta ci-na ɩ sauti kena."
42012016	Te wara na, ɩ tu-wa atintukir nɖe sɛ: "Sau nɛnkʋr ka teeɖe tʋte ka tɛmpe ka kʋ sɩɩn taa.
42012017	Kʋ wɔse kʋ tɛ sɛ: 'Me lake senɔ? Me tam awɔr cekpɔlɖe sɛ me sii me tʋte ka te ten.'
42012018	Ka nɩ kʋ mɔse kʋ taa sɛ: 'Me sem wonte me kaa sɛ me laʋ kɔhen na. Me kaa sɛ me yʋke me kpeen ñɩ nɩ me ma cekpɔlen. Đen'ɔna, me kaa sɛ me sii me tʋte nte ten me wɛ-te na.
42012019	Fɛ nɩ me na me taa sɛ, me wɛ na tʋte ka tɛmpe ka me kaa sɛ me tʋ-te wʋse ka kpater. Me kaa sɛ me cɔ kɔhen me ra laʋ nter, me tʋkʋ, me ñee, n'ʋ kɔ me taa.'
42012020	Ama, Asɛ siir-kʋ sɛ: 'Wɔkʋ ña, aho nya taa, n kaa s'n ɖa tɛl, n'n sauti nte n yeʋ-te n tɛ na, te kaa sɛ te wʋse nɛɛr ñente.' "
42012021	Yeesu tase siiruu rerɛ sɛ: "Woñɩ kpolʋ sauti ka ɩ teter ɩ rɛɛ n'ɩ ta ci sau k'Asɛ ñesa taa na, ɩ ci wɔkʋ se yer ñɩ."
42012022	Yeesu siir ɩ waratenkera sɛ: "!Ɩɩ na wonte rɛɛ me siiru-mɩ s'ɩɩ ra wɩ mɩ t'ɔ tʋte nte ɩɩ cii-te s'ɩɩ tʋ na, na wɔwen ñɩ ɩɩ cii-ñɩ mɩ tɛnʋ rɛɛ na,
42012023	wonte rɛɛ na, fiisucɔʋ kelen tʋte, nɩ tɛnʋ kelen wɔwʋ.
42012024	!Ɩɩ na, katekata pe rii, ya pe teeɖʋ, ya tan kpeen. Ama, Asɛ celʋ-ya tʋte. Ɩɩ kelen ten-ɔ asimasi.
42012025	Anɔ pɩsʋ s'ɩ wɩ ɩ taa n'ɩ tase ayʋkʋ kʋɖemʋ ka ɩ fiisucɔʋ ayʋken ɖɛɛ?
42012026	Nne ɩɩ pe pɩsʋ s'ɩɩ laʋ nter-ɔ cekɔ, ar lapa n'ɩɩ wɩ mɩ t'ɔ wonte kaasa na, te rɛɛ?
42012027	!Ɩɩ na wonɔn'ɔ ñɩte ya hɛte na. Te pe lake temer, te pe lee wɔwen. Ama, me siiru-mɩ sɛ, Salomɔŋ teter, na ɩ sauti ka te ten, ɩ ta tan wɔwʋ nɛnkʋr-ɔ kʋ sara kʋ tal ñɩte nte hɛrʋ kʋɖemʋ.
42012028	Nne Asɛ sii rerɛ-ɔ ñɩte nte wɛ sɛŋ ñɩ hen, nɩ ceer a sʋkʋ-te s'a wɛɖe-te min taa na, ar yeke s'ɩ ra sii-mɩ wɔwen? Ɩɩ pe tisu Asɛ rɛɛ-ɔ kpater laa.
42012029	!Ɩɩ ra wɩ mɩ taa s'ɩɩ cii tamtam ka wonte s'ɩɩ tʋ n'ɩɩ ñee na.
42012030	Wompa ta sem Asɛ na, mpa cii-na te ten ñɩ. Ama, mɩ Cii Asɛ sem s'ʋ mɔna s'ɩɩ hiiu-te.
42012031	Ama, !ɩɩ cii Asɛ wurti kena kiɖinkiɖin fɛ n'ɩ ha-mɩ te ten ñɩ kaasa na.
42012032	"Womɩ ci Asɛ yera akpar cunkur na, !nafate ra kpa-mɩ, wonte rɛɛ na, ʋ laʋ mɩ Cii ñɩ wɛ asɛta na, ɩ t'ɔ lelen s'ɩ cel-mɩ ɩ wurti.
42012033	!Ɩɩ wɛte mɩ sarteñente n'ɩɩ ha warase k'ahʋsa, fɛ n'ɩɩ hiiu warase hurin ñɩ pe cerʋ na, k'asɛta. Mɩ asɛta sauti nte ɩɩ wɛ na-te na, te pe rɛ ayʋkʋ nɛnkʋr. Mɩl nɛɛr ra pɩse s'ɩ mɩl, nɩ huŋ ɖa pɩse sɛ kʋ tʋ-te.
42012034	Wunɖiinɖi mɩ sauti wɛ na, ɖen'ɔna, mɩ hɔya wɛ rerɛ.
42012035	"!Ɩɩ rɔn mɩ tɛ, n'ɩɩ kpɛʋ mɩ kpɛɖen ka mɩ temase taa. !Ɩɩ sɛʋ mɩ kamɩ
42012036	n'ɩɩ honkʋ se wompa honkʋ wa sesɛɛ ñɩ wal teenkar na. Wa cɔ wa honkʋ ?s'ɩ tala n'ɩ kɔtʋ nampu nɔ, wa tenke wa tel n'ɩ sɩ.
42012037	Temerlaɖa mpa cii talʋ s'ɩ nɔɔn wa cɔ wa ñesa rɛɛ na, wa nɩʋ lelen. Me siiru-mɩ tʋfelem kena, ɩ kpɛkʋ ɩ kpɛɖʋ s'ɩ cɔse-wa, n'ɩ kan tʋte n'ɩ tar-wa.
42012038	Nne ɩ kan tawɩr taa, nawʋr kiɖinkiɖin camar rekonɖe, ?ɩ nɔɔn wa ñelʋ, wa nɩʋ lelen.
42012039	!Ɩɩ sem nte ñɩ hen-ɔ sarte. Nne rɛɔ cii ka sem alʋate nte taa, mɩl kaa s'ɩ kan ɩ rɛɔ taa na, ɩ ka ta yeke-ɩ s'ɩ sɩ rɛɔ nka taa.
42012040	Mɩ rerɛ, !ɩɩ rʋken mɩ tɛ-ɔ sarte, n'ɩɩ cɔ mɩ ñesa rɛɛ, wonte rɛɛ na, Yer Yo kaa sɛ ka kan ayʋkʋ nkʋ, ɩɩ ka ta mɔsʋ sɛ ka kɔŋ kʋ rɛɛ na."
42012041	Yeesu wʋte semp'ɔ wonte na, Pɩɛr wɔse-ɩ sɛ: "Acii Sesɛɛ, n tuku atintukir nɖ'ɔ ra receel ɖa rɛɛ ya, yaa yer ten ɖɛɛ-ɔna."
42012042	Acii Sesɛɛ wʋsen-ɩ sɛ: "Pɔɩ sesɛɛ ñɩ lake ɩ cii temer ka sarte n'ɩ wɛ lɛn na, ?ɩ cii tam-ɩ s'ɩ ñelʋ ɩ temer raana rɛɛ, n'ɩ celʋ-wa tʋte k'alʋate nte taa ʋ mɔna sɛ wa tʋ na,
42012043	nne ɩ cii ñɩ wʋsa n'ɩ nɔɔn ɩ wɛ n'ɩ lake temer nɖe, pɔɩ ñɩ nɩʋ lelen.
42012044	Me siiru-mɩ tʋfelem kena, ɩ cii ñɩ kaa s'ɩ cel-ɩ wonte ten ɩ wɛ-te na, s'ɩ ñel te rɛɛ.
42012045	Nne pɔɩ sesɛɛ ñɩ mɔsʋ ɩ ñuŋ taa sɛ: 'Me cii pe kɔŋ lɛlɛ', n'ɩ paase ɩ temer raana mape n'ɩ tʋkʋ n'ɩ ñee n'ʋ kʋ-ɩ,
42012046	pɔɩ sesɛɛ ñɩ cii kaa s'ɩ kan ayʋkʋ nkʋ, n'alʋate nte taa ɩ ta mɔse s'ɩ cii ñɩ kɔŋ na, ɩ maʋ-ɩ kpara ka paa, n'ɩ rʋn-ɩ s'a lake wonɔn'ɔ wompa pe ñɔŋ Asɛ na.
42012047	Pɔɩ sesɛɛ ñɩ sem wonte ɩ cii cii s'ɩ laʋ-te, n'ɩ ta laʋ-te na, a make-ɩ kpara ka tɛmpe.
42012048	Woñɩ ta sem wonte ʋ mɔna s'ɩ laʋ-te na, a kaa s'a hɔm ɩ renɖe ka cekɔ kena. Woñɩ Asɛ cel-ɩ tɛmpe na, ɩ kaa s'ɩ wɔse-ɩ tɛmpe. Woñɩ Asɛ cel-ɩ n'ʋ kel tɛnʋ na, ɩ kaa s'ɩ wɔse-ɩ semp'ɔna.
42012049	"Me kampa sɛ me wɛɖe min kena tɛte rɛɛ, nɩ me cii ten sɛ ñɩ mʋ resam.
42012050	Me sem s'a kaa s'a limsi-m kʋñʋŋ taa, n'ʋ tɛɖʋ me taa sɛ kʋ pe talʋ resam.
42012051	Ɩɩ mɔsʋ mɩ taa sɛ me kan ɖehɛser kena, kɔrʋ taa kɛ? Aɩ, me siiru-mɩ sɛ yera kaa sɛ wa tar wa t'ɔ me rɛɛ.
42012052	Ʋ sɩn kɔhen, nne yera wɛ naʋna ka rɛɔ kʋɖemɔ taa, wa tarʋ wa taa. Naʋl kake wana na nautisi, nɩ nautisi kɔ wana na naʋl.
42012053	Acii kaa s'ɩ laʋ wana ka ɩ yo, nɩ yo laʋ wana ka ka cii. Apa kaa s'ɩ laʋ wana ka ɩ yalayo, yalayo laʋ wana ka ka rii. Wan kaa s'ɩ laʋ wana ka ɩ wol, nɩ wol laʋ wana ka ɩ wan."
42012054	Yeesu tase yera akpila siiruu sɛ: "?Ɩɩ na tuŋ wʋnte kaa na rɛɔ, ɩɩ tenke n'ɩɩ siiru sɛ: 'Tuŋ kɔŋ', tʋfelem, kʋ-l kan.
42012055	?Ɩɩ na ahiilim fɛtʋ na mɩse riliinɖi mete niiŋ ɖɛɛ, ɩɩ siiru sɛ: 'Tiimin kaa sɛ ñɩ saa', ñɩ-l saa sempe rerɛ.
42012056	Tɛkera mɩ, ɩɩ pɩsʋ n'ɩɩ nɩʋ wonte lake tɛte rɛɛ n'asɛta na. Ar laʋ n'ɩɩ pe nɩʋ alʋate nte kutihuɖi?
42012057	"Ar lapa n'ɩɩ pe mɔsʋ mɩ teternka, ka wonte ɩɩ lake-te na, te rɛɛ s'ɩɩ na haa te wɛ riyuyu na?
42012058	Nne yer laʋ-n sama, ña-n'ɩ ɩɩ walʋ arehʋnɖe, !fiiti fɩfɩ ña-n'ɩ, !ɩɩ nɩʋ na rem'ɔ ñempʋ taa, n'ɩ ra maase-n tentɛnte hʋr niiŋ taa, sɛ lɛ sʋ-n lɛ wan-n sʋcana tɛ, nɩ wa-l wan-n sarka.
42012059	Me siiru-n s'n ɖa lii sarka nka t'ɔ n naken n take tɛse piiyeer nɖe ʋ kaase-re na, ɖe rɛtʋʋ."
42013001	Alʋate nte taa, yera nɛmpar tal wa siir Yeesu ka wonɔn'ɔ Piilate tampa n'a kʋ Kaliilee kɔrʋ taa yera nɛmpar n'a hʋte wa calem na wa laate ñempe na.
42013002	Yeesu wʋsen-wa sɛ: "Ɩɩ mɔsʋ sɛ Kaliilee ñempa mpa ci awarkaselaɖa cekpɔlwa n'ʋ kelen wa raana na?
42013003	Aɩ, me siiru-mɩ, ?ɩɩ ta kisi mɩ awarkase, ɩɩ seke semp'ɔna se wa seʋ wo na.
42013004	Ʋ kaase yera hiiu na leɖe nasennaʋsa mpa sepa ka Siiloee asɛta nampu feete wa rɛɛ na, ɩɩ mɔsʋ sɛ wa-l ɖerɛ, wa-l ka ci teñɛseciina cekpɔlwa kena n'ʋ kelen Seerusalɛm ñempa nɛmpar ya?
42013005	Aɩ, me siiru-mɩ sɛ, !ɩɩ kisi mɩ awarkase. ?Ya sempe, ɩɩ seke mɩ ten se wa seʋ wo na."
42013006	Fɛ nɩ Yeesu tu-wa atintukir nɛnɖel sɛ: "Afal nɛɛr-ɔna, ɩ sɛ tu nɛnkʋr-ɔ ɩ sanɖañɛ taa. Ɩ kan s'ɩ hɛ tu nkʋ wii, n'ɩ nɔɔn kʋ ta lel.
42013007	Ka n'ɩ siiru ɩ sanɖañɛ ñɩ taa temerlaɖe sɛ: '!N na, wʋse nasiisi ka hen, me kɔŋ sɛ me hɛ tu nkʋ wii, nɩ me pe na wʋr. !Pɛl-kʋ. Ar lapa kʋ wɛ sanɖañɛ ñɩ t'ɔ yeem?'
42013008	Temerlaɖe ñɩ wʋsen-ɩ sɛ: 'Acii, !tase kʋ yepe ka sɛmen hen. Me kaa sɛ me wur wʋ ka kʋ tɛɛ, me koote-kʋ nɩ me re campasɩse.
42013009	?Ʋ laʋ sarte, wunti lii sɛ kʋ lel wii. ?Ya sempe !n pɛl-kʋ.' "
42013010	Yeesu wʋlʋ Asɛ tentɛnte ka Suiifi ñempa fiisiti ayʋkʋ rɛɛ-ɔ w'arekpolenɖe nampu taa.
42013011	N nɔɔn yal nɛɛr wɛ ren'ɔ ʋ laʋ wʋse ka hiiu na wʋse ka leɖe nasennaʋsa ka hen, alʋʋ rʋken-ɩ n'ɩ wɔm, n'ɩ pe pɩsʋ s'ɩ kʋse ɩ tɛ.
42013012	Yeesu na-ɩ wonte na, ɩ yaa-ɩ n'ɩ siiru-ɩ sɛ: "Yal ña, kɔhen n wɩsɔ tel n ɖɛɛ."
42013013	Ɩ rɩ ɩ niiŋ ka yal ñɩ rɛɛ, nɩ yal ñɩ tenke n'ɩ kʋr n'ɩ senɖe riyuyu n'ɩ paase Asɛ wɔrʋʋ.
42013014	Ama, arekpolenɖe nampu nkʋ wuroo ñan kpa sɛ Yeesu kʋse yer ka wa fiisiti ayʋkʋ rɛɛ, nɩ ka siiru yera sɛ: "Tema ayʋken wɛ leɖe kena. !Ɩɩ kan ñɩ rɛɛ, n'a kʋse-mɩ mɩ wɩsase taa. !Ɩɩ ra kan ɖa fiisiti ayʋkʋ rɛɛ."
42013015	Acii Sesɛɛ Yeesu wʋsen-ɩ sɛ: "Tɛkera mɩ, mɩ taa anɔ pe lesʋ naan, yaa wonkase n'ɩ walʋn-wa wo taa n'ɩ ñeesʋ-wa leem ka ra fiisiti ayʋken ɖɛɛ?
42013016	Ka nɩ yal ñɩ ci Aperaham yikee n'alʋacii Sataŋ ɖʋken-ɩ wʋse ka hiiu na leɖe nasennaʋsa na, ʋ ta mɔna s'a lese-ɩ ra fiisiti ayʋkʋ rɛɛ ya?"
42013017	Ɩ wʋte semp'ɔ wonte na, fɛr kpa ɩ wanaciina mp'ɔ wa ten, n'ʋ kɔ yera akpiɖi ten t'ɔ hampate lakase sarteñense nse ɩ lake-se na, se rɛɛ.
42013018	Semp'ɔna, Yeesu siir sɛ: "Asɛ wurti nʋsen wɔ? A sʋkʋ-te s'a nʋsen-te na wɔ?
42013019	Te nʋsen sɔka nka yer sʋ-ka n'ɩ kpɛ ɩ sɩɩʋ taa, ka ñee, ka wʋse se tu n'asimasi kan se kaa se rana ka kʋ ahulasi rɛɛ na."
42013020	Yeesu wʋte rerɛ sɛ: "Asɛ wurti nʋsen wɔ?
42013021	Te nʋsen kpɔnʋ kɔɔr nɖe yal nɛɛr sʋ-re, n'ɩ re kpɔnʋ milim t'ɔ pe wɛ pomna nautisi na. Kɔɔr nɖe yeke sɛ milim mp'ɔ pe ten, pe fente."
42013022	Yeesu tase kɔren cekpɔlen taa, na cunkin taa, n'ɩ hosʋ Asɛ tentɛnte n'ɩ walʋ na Seerusalɛm kɔrʋ taa.
42013023	Nɛɛr wɔse-ɩ sɛ: "Acii Sesɛɛ, yera cekɔ tɛlʋ-na na?"
42013024	Yeesu wʋsen-wa sɛ: "!Ɩɩ car mɩ tɛ, n'ɩɩ sɩ-na menɔŋ nka wɛ rekpɛwɩ na, wonte rɛɛ na, me siiru-mɩ sɛ yera kpater kaa sɛ wa cii sɛ wa sɩ renaa, wa ra pɩse.
42013025	Đɛɔ cii kaa s'ɩ kʋr n'ɩ rʋ ɩ rɛɔ menɔŋ nɔ ka wonte na safɩr na, n nɔɔn ɩɩ wɛ awaren ɖɛɛ. Ɩɩ kaa s'ɩɩ kɔtʋ menɔŋ nɔ n'ɩɩ siiru sɛ: 'Acii Sesɛɛ, !tel-ɖa', ɩ wʋsen-mɩ sɛ: 'Me ta sem-mɩ.'
42013026	Ɩɩ kaa s'ɩɩ siir-ɩ sɛ: 'Đa-n'ña, ɖe tʋwa re ñee, n'n wʋl ɖa kɔren ñempen t'ɔ tentɛnte.'
42013027	ɩ wʋsen-mɩ rerɛ sɛ: 'Teñɛseciina mɩ, me ta sem wunɖiinɖi ɩɩ liiwa na. !Ɩɩ fɛ me cal.'
42013028	Đen'ɔna, ɩɩ kaa s'ɩɩ ko n'ʋ nɩɩ-mɩ n'ɩɩ kaker mɩ ceela. Ɩɩ kaa s'ɩɩ na Aperaham, na Iisake, na Sakɔpe, n'Asɛ tentɛnte rɛsera ka wa ten-ɔ wont'ɔ Asɛ wurti taa na, a wɛɖe-mɩ awaren ɖɛɛ.
42013029	Yera kaa sɛ wa kʋren ɖiinan ten, wa laʋ teenkar k'Asɛ wurti taa.
42013030	Ama, wompa wɛ wara na, wa taa nɛmpar kaa sɛ wa rɛ ñesa taa, nɩ wompa wɛ ñesa taa na, wa taa nɛmpar kaa sɛ wa wʋse wara."
42013031	Alʋate nte teter taa, Fariisii akpar taa ñempa nɛmpar tiisi Yeesu cal, wa tam-ɩ sɛ: "!Fɛ ra cal. !Wal na riil, wonte rɛɛ na, wuroo Eerote cii s'ɩ kʋ-n."
42013032	Yeesu wʋsen-wa sɛ: "!Ɩɩ wal n'ɩɩ siir woñɩ wɛ lɛn se sɛɛ na sɛ, me rʋnʋ alʋa ka sɛŋ na ceer, me kʋsʋ wɩsetɩna, tihu me tɛsʋ me temer.
42013033	Ama, ʋ mɔna sɛ me rɛ me ñempʋ ka sɛŋ na ceer, na tihu, wonte rɛɛ na, ?ʋ ta ci Seerusalɛm kɔrʋ taa, ʋ ta mɔna s'a kʋ Asɛ tentɛnte rɛser na riil.
42013034	Seerusalɛm ñempa mɩ, womɩ kʋ Asɛ tentɛnte rɛsera n'ɩɩ kʋ rerɛ-ɔ wompa Asɛ tir-wa mɩ cal na wɛɛ na, taman mmɔ me ciiwa sɛ me kpirsi-mɩ me tɛɛ se ceemʋ ceentʋ kʋ campiisi rɛɛ-ɔ wo na, n'ɩɩ kisi.
42013035	Semp'ɔna, Asɛ kaa s'ɩ kisi mɩ rɛɔ ka ka ten. Me siiru-mɩ s'ʋ sɩn kɔhen, ɩɩ kaa s'ɩɩ ra na-m, n'ʋ rɛ n'ʋ tal ayʋkʋ nkʋ ɩɩ kaa s'ɩɩ tam sɛ: '!Acii Sesɛɛ laʋ sarte ka woñɩ kɔŋ na ɩ yeɖe rɛɛ na.' "
42014001	Yeesu wal Fariisii akpar taa ñempa wuroo nɛnkar tɛ-ɔ wa fiisiti ayʋkʋ rɛɛ s'ɩ tʋ tʋte. Wompa ten ka wɛ renaa na, wa ñelʋ Yeesu ka repɩɩ.
42014002	Yer nɛɛr-ɔ wɩsɔ nɛnkar kpa-lɛ, lɛ nante merʋ te ten, n'ɩ wɛ Yeesu ñesa taa.
42014003	Yeesu wɔsʋ Moiisi ñasete wʋlɖa mpa, na Fariisii akpar taa ñempa mpa sɛ: "Ñasete ha ñempʋ ya, te kisu kena s'a kʋse wɩsetɩna ka ra fiisiti ayʋkʋ rɛɛ?"
42014004	Nɛɛr ta hul ɩ nɔ s'ɩ wʋsen-ɩ nter. Yeesu wʋl ɩ niiŋ n'ɩ kʋse-ɩ wɩsɔ taa, n'ɩ rʋn-ɩ s'ɩ kpeem,
42014005	fɛ n'ɩ siiru-wa sɛ: "Nne mɩ taa nɛɛr wɛ yo, nawʋr naa, nɩ wa maa lʋker t'ɔ ra fiisiti ayʋkʋ rɛɛ, ɩ ra kʋr taman kʋɖem s'ɩ wal n'ɩ lese-wa ya?"
42014006	Wa ta pɩse sɛ wa wʋsen-ɩ pa wʋtɔ kʋɖemɔ ka te rɛɛ.
42014007	Yeesu na wonɔn'ɔ wompa a yaa-wa teenkar na, wa cake awɔɩ sarteñenya taa na, n'ɩ tu-wa atintukir nɛnɖel sɛ:
42014008	"Nne yer yaa-n yal kanʋ teenkar, !ɖa wal s'n cɔ awɔɩ sarteñenya taa. Ñemɔ, a yaa nɛɛr-ɔ ɩ kelen-n.
42014009	Woñɩ yaa-mɩ mɩ naʋl na, ɩ kaa s'ɩ siir-n sɛ: '!Kʋr, n'n ha yer ñ'ɔ awɔr.' N kʋrʋ kelɛ fɛrfɛr s'n wal n'n cɔ atɛsenʋ awɔr taa.
42014010	Nne a yaa-n teenkar, !wal n'n cɔ atɛsenʋ awɔr taa, se fɛ nɩ woñɩ yaa-n na, ɩ kan n'ɩ yaa-n sɛ: 'Me raa, !kpaase n tɛ-ɔ awɔr sarteñenɖe taa.' Đen'ɔlɛ, a kaa s'a kpaase-n ɖeen ka n ɖaana mpa, ña-n'wa, ɩɩ cɔwa n'ɩɩ tʋkʋ na, wa ñesa taa.
42014011	Semp'ɔna, woñɩ kpaasʋ ɩ tɛ na, a tisu-ɩ, nɩ woñɩ tisu ɩ tɛ na, a kpaasʋ-ɩ."
42014012	Yeesu siir woñɩ ka yaa-ɩ teenkar na sɛ: "Nne n cii s'n yaa yer ka tʋte rɛɛ, !ɖa yaa n ɖaana, na n ɖaalna, na n nanɖʋ rɛɛ ñempa, nawʋr n cepawa raana mpa wɛ n tanterate na, se fɛ nɩ wa ra pɩse sɛ wa yaa-n wa lɔte-n ayʋkʋ nɛnkʋr.
42014013	Nne n yaa teenkar, !yaa ahʋsa, n'aruka, n'atintiiya, na yeelempa.
42014014	N kaa s'n nɩʋ lelen, wonte rɛɛ na, wa ra pɩse sɛ wa lɔte-n. Asɛ kaa s'ɩ lɔte-n ɖiyuyuñempa hom ayʋkʋ rɛɛ."
42014015	Wa nɩʋ tentɛnte nt'ɔ wonte na, wompa ten ka wɛ Yeesu cal wa tʋkʋ na, wa taa nɛɛr siir-ɩ sɛ: "Woñɩ kaa s'ɩ tʋ ɩ tʋnɔ k'Asɛ wurti taa na, ɩ nɩʋ lelen."
42014016	Ka nɩ Yeesu siir-ɩ sɛ: "Yer nɛɛr-ɔna, ɩ yaa yera ka tɛmpe ka teenkar.
42014017	Tʋnɔ pɩ wonte na, ɩ tir ɩ pɔɩ ka yera mpa ɩ ka yaa-wa na, wa na. Pɔɩ ñɩ siir-wa sɛ: '!Ɩɩ kan, ʋ pɩwa.'
42014018	Ama, wa ten ñɩ, wa kʋr sɛ wa fa ñempʋ. Kiɖinkiɖintɩ sɛ: 'Me yaʋ sɩɩʋ n'ʋ mɔna sɛ me wal me na-kʋ. Me lake-n kafera.'
42014019	Naʋltɩ sɛ: 'Me yaʋ naan ka hiiu, me walʋ sɛ me mɔse na ñɩ harʋʋ. Me lake-n kafera.'
42014020	Nautisitɩ sɛ: 'Me kʋren yal kanʋ rɛɛ. Semp'ɔna, me ra pɩse sɛ me kan.'
42014021	Pɔɩ ñɩ wʋse ɩ cii cal, n'ɩ cɛse-ɩ wonte wa siir-ɩ-te na. Đɛɔ cii ñan kpa, n'ɩ tir ɩ pɔɩ sɛ: '!Wal ɖesam ka parcii t'ɔ yapaya rɛɛ, na ñempen taa, n'n kan cee-ɔ ahʋsa, n'atintiiya, na yeelempa, n'aruka.'
42014022	Ʋ tase wonte na, pɔɩ ñɩ tal n'ɩ siir sɛ: 'Acii, wonte n siir-m-te na, me laʋ-te, n'awɔɩ kaase.'
42014023	Ɩ cii ñɩ tase ɩ tiruu sɛ: '!Wal ñempewaan taa, na ñempeyɔlase taa, n'n hɔm yera wa kan, fɛ nɩ me rɛɔ pɩse ka siir.
42014024	Me siiru-mɩ, wompa me ka yaa-wa antaʋŋ na, wa taa nɛɛr ra renke me tʋnɔ.' "
42014025	Yera tɛmpe tʋnkʋ Yeesu, n'ɩ cɛl ɩ tɛ na wa rɛɛ, n'ɩ siir-wa sɛ:
42014026	"Woñɩ cii s'ɩ tenke-m na, !ɩ laʋ-m lu ka ten n'ʋ kelen ɩ cii, na ɩ rii, na ɩ yal, na ɩ wiisi, na ɩ raalna, na ɩ ritafala, na ɩ kɔɔna, na ɩ ritiwiila, na ɩ teternka. ?Ya sempe, ɩ ra pɩse s'ɩ ci me waratenker.
42014027	Woñɩ pe waa ɩ k-akantemer s'ɩ tenke-m na, ɩ ra pɩse s'ɩ wʋse me waratenker.
42014028	Nne mɩ taa nɛɛr cii s'ɩ ma nampu, ɩ cake nanɩ s'ɩ mɔse ɩ taa n'ɩ na mmɔ kʋ mʋ-ɩ, fɛ n'ɩ na haa warase tɛna s'ɩ kper na temer nɖe ya.
42014029	Nne ɩ kunta n'ɩ sɩ nampu nkʋ akuɖi, ?ɩ ta pɩse s'ɩ ma, wompa ten kaa sɛ wa rɛ wa na nampu nkʋ akuɖi na, wa wonkʋ-ɩ.
42014030	Wa siiru sɛ: 'Yer ñɩ paase maʋ kelɛ, n'ɩ ta pɩse s'ɩ tɛse.'
42014031	Te wɛ kʋɖemte kena rerɛ sɛ, nne wuroo ka hen, ka walʋ yeeʋ na k'amʋra wuroo nɛnkar, ka ra cɔ nanɩ sɛ ka mɔse ka taa, ka na haa, ka pɩsʋ na sʋcana ka nawiisi hiiu sɛ ka laʋ yeeʋ na k'amʋra, ka lɛ kɔŋ na sʋcana ka nawiisi hiin nɩɩl ya?
42014032	Nne ka na sɛ ka ra pɩse, ka tir ka yera ka wuroo nɛnkar nka cal-ɔ n nɔɔn ka wɛ wolen ka wonte na sɛ wa wɔse nɩ rehɛser kan wa hɛkʋ taa."
42014033	Yeesu tase wa siiruu sɛ: "Sempe na, mɩ taa nɛɛr ra pɩse s'ɩ ci me waratenker, ka ɩ ta kisi wonte ten ɩ wɛ-te na.
42014034	"Yase wɛ sarte. Ama, nne se tan tan, a lake-se senɔ, se fɛ nɩ se laʋ tan?
42014035	Se ta sar s'a riisi-se tɛte rɛɛ, nawʋr a tase-se pempena rɛɛ, a wɛɖʋ-se kena. Nne ɩɩ wɛ rena s'ɩɩ nɩʋ, !ɩɩ nɩʋ sarte."
42015001	Lampen mʋra n'awarkaselaɖa ka wa ten, wa tiisu wa kpɛkʋn Yeesu sɛ wa co na-ɩ.
42015002	Nɩ Fariisii akpar taa ñempa, na Moiisi ñasete wʋlɖa, wa ñan kpa wa miintu sɛ: "Yer ñɩ mʋ teñɛseciina, nɩ ñɩ-n'wa wa tʋkʋ rerɛ."
42015003	Semp'ɔna, Yeesu tu-wa atintukir nɛnɖel sɛ:
42015004	"Nne mɩ taa nɛɛr wɛ mɛɛsiin ka cakɔɩsii, nɩ ñɩ taa kʋɖem leepa, ɩ kaa s'ɩ laʋ senɔ? Ɩ ra yeʋ nɛñer ñɩ kaase hiin nakʋ na nakʋ na k'alɛʋn taa s'ɩ wal kʋɖem ñɩ leepa na, ɩ ciiu s'n nɔɔn ɩ na-ɩ ya?
42015005	Ɩ kaa s'ɩ na-ɩ wonte na, ʋ kɔ ɩ t'ɔ ɩ rɛɛ, n'ɩ sʋ-ɩ n'ɩ waa ɩ hankpan ɖɛɛ,
42015006	n'ɩ kpeen-ɩ ɩ tɛ, fɛ n'ɩ yaa ɩ raana na ɩ tanterana n'ɩ siir-wa sɛ: 'Ma-n'mɩ !re ñante, wonte rɛɛ na, me na me mɛɛsii ñɩ ka leepa na.'
42015007	Kʋɖemte nt'ɔna rerɛ, me siiru-mɩ s'ʋ kaa s'ʋ kɔ Asɛ tirira mpa wɛ asɛta na, wa t'ɔ ten-ɔ awarkɔcii ñɩ kisi ɩ k-awarkase na, ɩ rɛɛ. Ʋ kaa s'ʋ kɔ wa t'ɔ ɩ rɛɛ n'ʋ kelen ɖiyuyuñempa mpa wɛ hiin nakʋ na nakʋ ka ʋ ta mɔna sɛ wa kisi w'awarkase na.
42015008	"Nawʋr ?yal nɛɛr wɛ na warase ka yeem ka hiiu n'ɩ leese warɔ kʋɖemɔ, ɩ kaa s'ɩ laʋ senɔ? Ɩ ra sɛʋ kanɖe s'ɩ hase nampin t'ɔ rehɛɛ rehɛɛ, n'n nɔɔn ɩ na-ka ya?
42015009	Ɩ na-ka wonte na, ɩ yaa ɩ raana, na ɩ tanterana n'ɩ siir-wa sɛ: 'Ma-n'mɩ, !ɖe ñante, wonte rɛɛ na, me na warɔ nka me ka leese-ka na.'
42015010	Me siiru-mɩ s'ʋ kaa s'ʋ kɔ Asɛ tirira t'ɔ yer kʋɖem ñɩ kisi ɩ k-awarkase s'ɩ tenke Asɛ wara na, ɩ rɛɛ."
42015011	Yeesu tase siiruu sɛ: "Afal nɛɛr ka wɛ n'apalawiisi ka nasel.
42015012	Yo cunko siir ka cii sɛ: 'Acii, !tar-ra n sauti nte n kaa s'n yeʋ-ra na-te na, n'n cel-m me ñente.' Đen'ɔlɛ, se cii ñɩ tar ɩ sauti ka ɩ wiisi nse nasel.
42015013	Ʋ tase ayʋken cekalen, yo cunko nka wɛte ka ñente, ka sʋ warase, ka rɛ kɔrʋ nɛnkʋr t'ɔ kʋ cal ten. Kɔrʋ nkʋ t'ɔna ka hɔrse ka warase ns'ɔ falafala.
42015014	Ka hɔrse-se wonte n'ʋ kper na, ñʋse yee kɔrʋ nkʋ t'ɔ kʋ ten, se kʋ-ka nɩ ka lake kʋñʋŋ.
42015015	Ka wal afal nɛɛr cal-ɔ kɔrʋ nkʋ t'ɔ ɩ wɛ n'afana, ka wɔse-ɩ s'ɩ mʋ-ka temer. Ɩ mʋ-ka ka riiku ɩ k-afana.
42015016	Ka wɛ nɩ ka riiku afana mp'ɔ wonte na, ñʋse kʋ-ka. Ka ciiwa sɛ ka tʋ tʋte nte a celʋ-wa na, nɩ yer pe celʋ-ka-te.
42015017	Nte rɛɛ-ɔna, ka mɔse ka t'ɔ wonte na, ka siir sɛ: 'Me cii temerlaɖa wɛ tʋte ka tɛmpe, wa pe pɩsʋ tʋʋ. Ma hen na, me wɛ cee-ɔlɛ ma seke ñʋse.
42015018	Me kʋrʋ sɛ me wʋse me cii cal me wal me siir-ɩ sɛ, me cii, me warke Asɛ, me warke ña,
42015019	me ta tal wʋr-ɔ n ñesa taa s'n yaa-m s'n yo. !Sʋ-m s'n temerlaɖe.'
42015020	Ka kʋr ka kpoŋ na ka cii cal. N nɔɔn ka take ñʋten ɖɛɔ, nɩ ka cii na-ka wonte na, ʋ laʋ-ɩ kʋñʋŋ ka ten, n'ɩ see n'ɩ katen-ka, n'ɩ pu-ka n'ɩ mese ka nɔ.
42015021	Ɩ yo nka siir-ɩ sɛ: 'Acii, me warke Asɛ, me warke ña, me ta tal wʋr-ɔ n ñesa t'ɔ kɔhen s'n yaa-m s'n yo.'
42015022	Ama, ka cii yaa ɩ temerlaɖa n'ɩ siir-wa sɛ: '!Ɩɩ wal ɖesam n'ɩɩ kan wɔwʋ sarteñʋŋ, n'ɩɩ sii-ka, n'ɩɩ tɩɩ-ka kpamɩɖe ka ka niir, n'ɩɩ rɩ-ka nahentɛna ka ka naase taa.
42015023	!Ɩɩ kan nayɔ nka kper tɛnɖe na, n'ɩɩ kʋ n'a tʋ n'a ñante,
42015024	wonte rɛɛ na, me yo nka ɩɩ na-ka hen na, ʋ wɛ se ka ka sepa, nɩ ka wʋse ka hom. Ka ka leepa, kɔhen ñɩ me wʋse me na-ka.' Ɩ wʋte sempe n'ʋ kper wonte na, a paase teenkar.
42015025	Sempe taa na, n nɔɔn acii ñɩ afal sesɛɛ wɛ na sɩɩʋ taa. Ɩ kʋr wonte n'ɩ kɔŋ n'ɩ ñʋten ɖɛɔ na, ɩ nɩʋ a hʋlʋ yelɔ, n'a make siin, n'a waa.
42015026	Ɩ yaa yo nɛnkar n'ɩ wɔse-ka sɛ: 'Ar lake?'
42015027	Yo nka wʋsen-ɩ sɛ: 'N ɖitafal kan-na, n'n cii yeʋ n'a kʋ nayɔ nka wɛ tɛnɖe na, wonte rɛɛ na, ɩ na ɩ yo k'alafɛ.'
42015028	Đen'ɔlɛ ʋ saa afal sesɛɛ ñɩ taa, n'ɩ kisi s'ɩ ra sɩ rɛɔ taa. Ɩ cii lii n'ɩ yaa-ɩ s'ɩ sɩ,
42015029	n'ɩ wʋsen ɩ cii sɛ: '!N na, me lake wʋse kelɛ tɛmpe ka n cal. Ma lake-na wonte n cii-te na, n take tam-m sɛ me laʋ nter me kisi. Ka n'n take ha-m pa wompee nkar sɛ ma-n'me raana, ɖe ñante.
42015030	Ka n'n yo nka sʋ n sauti nɩ ka hɔrse-te n'ayaɖa ka wʋse ka kan na, nka rɛɛ-ɔna, n kʋ nayɔ nka re yeʋ-ka ka kper tɛnɖe na.'
42015031	Ɩ cii wʋsen-ɩ sɛ: 'Me yo, ɖeyasɛ kena, n wɛ me cal-ɔ cee, nɩ wonte ten wɛ me cal na, ña rerɛ ña tɩ-na-te.
42015032	Ama, ʋ mɔna sɛ re ñante n'ʋ kɔ ra taa, wonte rɛɛ na, !n na, n ɖitafal ñɩ ka wɛ s'ɩ sepa kena, n'ɩ wʋse n'ɩ hom. Ɩ ka leepa, kɔhen ñɩ a wʋse n'a na-ɩ.' "
42016001	Yeesu siir ɩ waratenkera sɛ: "Yer cepa nɛɛr ka wɛ na yer ka ɩ ñelʋ ɩ sauti rɛɛ. Nɛɛr kan n'ɩ siir cepa ñɩ sɛ: 'N sʋ woñɩ s'ɩ ñelʋ n sauti rɛɛ na, ɩ hɔrsʋ-te.'
42016002	Cepa ñɩ yaa-ɩ, n'ɩ wɔse-ɩ sɛ: 'Me nɩʋ a siiru senɔ n ɖɛɛ ɩ? !Siir-m wonɔn'ɔ n ñelʋ me sauti rɛɛ na, wonte rɛɛ na, n ɖa tase te rɛɛ-ɔ ñelʋʋ.'
42016003	Yer ñɩ mɔse ɩ taa sɛ: 'Me cii kaa s'ɩ lese-m temer taa. Me lake senɔ? Me tan ɖeen sɛ me ta har, nɩ ?me fa, fɛr kpa-m.
42016004	Eŋheŋ, me sem wonte me lake ?s'a rʋn-m ya, yera mʋ-m wa tɛ na.'
42016005	Semp'ɔna, ɩ yaa wompa ka wɛ na ɩ cii ñ'ɔ kʋma na, ka kʋɖem kʋɖem. Ɩ wɔse kiɖinkiɖintɩ sɛ: 'N wɛ na me cii ka kʋmer ka mmɔ?'
42016006	Lɛ tam sɛ: 'Nim tʋnen ka cakɔɩsii.' Yer ñɩ tam-ɩ sɛ: '!Cɔ atɛ resam n'n maa sɛ nim tʋnen hiin nɩna kena.'
42016007	Fɛ n'ɩ wɔse nɛɛr sɛ: 'Ña nɩ, n wɛ me cii ka kʋmer ka mmɔ?' Lɛ rerɛ sɛ: 'Mela acama ka cakɔɩsiin nɩna.' Yer ñɩ tam-ɩ sɛ: '!Cɔ atɛ, n'n maa s'acama ka cakɔɩsiin nniisa kena.'
42016008	Mɩl ñɩ cii wɔr-ɩ, s'ɩ wɛ lɛn ka ten, wonte rɛɛ na, tɛte rɛɛ yera wɛ lɛn ka tɛte rɛɛ ñente taa, n'ʋ kelen wompa wɛ tʋfelem na, wa lɛn."
42016009	Yeesu tase sɛ: "Ma hen, me siiru-mɩ s'ɩɩ sʋ tɛte rɛɛ sauti n'ɩɩ laʋ-te na raana, nɩ te kampa te kpera a mʋ-mɩ awɔɩ nya wɛ wʋse se wʋse na, ya taa.
42016010	Woñɩ rʋkʋn ɩ tɛ-ɔ sarte ka wonte wɛ cunkuti na, te taa na, ɩ kaa s'ɩ rʋken ɩ tɛ-ɔ sarte ka wonte kpɔla na, te taa rerɛ. Woñɩ tan ɖiyuyu ka wonte wɛ cunkuti na, te taa na, ɩ tan ɖiyuyu semp'ɔna rerɛ ka wonte wɛ cekpɔlte na, te taa.
42016011	Nne n ta sem n tɛ rʋkenʋ ka tɛte rɛɛ sauti rɛɛ, anɔ celʋ-n asɛta teter sauti?
42016012	Nne n ta sem n tɛ rʋkenʋ ka n ɖaana ñente rɛɛ, anɔ kaa s'ɩ cel-n wonte n tɩ-te na?
42016013	Yer ra pɩse s'ɩ cɔ pɔɩte ka ciina naʋl cal. Ɩ kaa s'ɩ ra laʋ kʋɖem ka lu k'alape, n'ɩ laʋ nɛɛr-ɔ lu, nawʋr ɩ hɔʋ ɩ tɛ na kʋɖem, n'ɩ pɛ nɛɛr-ɔ te tɛ. Ɩɩ ra pɩse s'ɩɩ laʋ Asɛ temer n'ɩɩ kpaʋse na warase."
42016014	Fariisii akpar taa ñempa nɩʋ tentɛnte nte semp'ɔ wonte na, wa wonkʋ Yeesu, wonte rɛɛ na, wa ka wɛ warase ka lu.
42016015	Yeesu siir-wa sɛ: "Ɩɩ ci wompa wʋlʋ wa tɛ-ɔ yera ñesa taa sɛ wa ci riyuyuñempa na. Ama, Asɛ sem mɩ hɔya taa, wonte rɛɛ na, wonte yera ñelʋ-te sɛ te kpɔla na, Asɛ tan-te lu.
42016016	Moiisi ñasete taa, n'Asɛ tentɛnte rɛsera tekarɩna taa, wa wʋlʋ-mɩ Asɛ tentɛnte kaka n'ʋ tal alʋate nte taa Asɛ leem sɛr San kampa na. Ʋ sɩn alʋate nte taa na, a hose tentɛnte sarteñente nte wʋtʋ Asɛ wurti ñente na. Yera wɛ wa carʋ wa tɛ na reen sɛ wa sɩ te taa.
42016017	Me siiru-mɩ, s'ʋ tan kaaɖe s'asɛta na tɛte wa teem. Ama, ʋ wɛ kaaɖe ka ten s'nter lii cekeyɔ ka Moiisi ñasete taa.
42016018	Yer ñɩ rʋn ɩ yal n'ɩ wʋsa n'ɩ kan nɛɛr na, ɩ laʋ ayaɖete, nɩ woñɩ kan yal ñɩ ɩ waal ɖʋn-ɩ na, lɛ laʋ ayaɖete rerɛ."
42016019	Yeesu tase wa siiruu sɛ: "Afal nɛɛr ka wɛ, ka ɩ ci sau. Ɩ sii sarte wɔwen ñɩ wɛ yawɔ ka ten na. Ayʋken ka ñɩ ten, ɩ wɛ sarte awɔr t'ɔna, a lake-ɩ lelen tʋnɔ.
42016020	Ahʋse nɛɛr-ɔ a yaa-lɛ sɛ Lasar, ka lɛ tɛnʋ kper seen ka ten, n'ɩ henɖʋ sau nkʋ menɔŋ tɛɛ.
42016021	Ɩ ka ciiwa s'ɩ kʋ ɩ ñʋse na wonte tɛlʋ sau nkʋ taaper tɛɛ na. Haase kɔŋ ɖerɛ se-l yiisu ɩ seen ɖɛɛ.
42016022	Ahʋse ñɩ seʋ n'Asɛ tirira kan wa sʋ-ɩ wa wan-ɩ Aperaham cal. Sau nkʋ-l seʋ rerɛ, n'a yim-kʋ-l,
42016023	nɩ kʋ-l lake kʋñʋŋ ka tɛmpe k'aseɖa kɔrʋ taa. Kʋ kʋse kʋ ñesa kʋ na Aperaham ka wolen na Lasar ka ɩ cal.
42016024	Kʋ ko sɛ: 'Acii, Aperaham, !na m'añʋŋ n'n tir Lasar n'ɩ limsi ɩ niir nɔ ka leem taa, n'ɩ kan na, me taa me lu tɛɛ-ɔ lʋkʋte, wonte rɛɛ na, me tʋkʋ kʋñʋŋ ka tɛmpe ka min ñɩ t'ɔ cee.'
42016025	Ama, Aperaham wʋsen-ɩ sɛ: 'Me yo, !tɛse ña taa s'n ka wɛ tɛte rɛɛ n'n mʋ sauti ka tɛmpe, nɩ Lasar tʋ kʋñʋŋ. Kɔhen ñɩ na, ɩ mʋ ɩ rɛter kelɛ cee, nɩ ña tʋkʋ kʋñʋŋ.
42016026	Ʋ kaase rerɛ, wʋ nɛnkʋr wɛ ra-n'ña, ɖa hɛkʋ t'ɔ kʋ citi ten. Semp'ɔna, wompa cii sɛ wa kʋr ra cal-ɔ cee, wa wal na mɩ cal na, wa pe pɩsʋ. Te wɛ kʋɖemte nt'ɔna rerɛ sɛ, nɛɛr ra pɩse s'ɩ kʋr na mɩ cal n'ɩ kan na ra cal.'
42016027	Sau nkʋ siir-ɩ sɛ: 'Acii, sempe me cɛrʋ-n s'n tir Lasar ka me cii rɛɔ taa.
42016028	Đenaa na, me wɛ ritafala ka naʋna. Nne Lasar wala n'ɩ siir-wa wonte wɛ cee na, wa ra kan ɖerɛ-ɔ wunɖiinɖi a tʋkʋ kʋñʋŋ na.'
42016029	Aperaham wʋsen-ɩ sɛ: 'N ɖitafala wɛ Moiisi ñasete, n'Asɛ tentɛnte rɛsera tekarɩna sɛ te siir-wa. !Wa co wa tentɛnte.'
42016030	Sau nkʋ wʋsen-ɩ sɛ: 'Acii Aperaham, te-l ta cɛse. ?Yer kʋren aseɖa taa s'ɩ wal n'ɩ rɔn-wa, wa kaa sɛ wa kisi w'awarkase.'
42016031	Aperaham siir-ɩ sɛ: 'Nne wa pe cii sɛ wa co na Moiisi ñasete n'Asɛ tentɛnte rɛsera tekarɩna, ?pa yer ta kʋren aseɖa taa n'ɩ wal wa cal n'ɩ siir-wa-te, wa ra nɩʋ na-ɩ semp'ɔna rerɛ.' "
42017001	Yeesu siir ɩ waratenkera sɛ: "?Pa ʋ ta laʋ wɔ, nter wɛ ka te kaa sɛ te yeʋ yera feete awarkase taa. Ama, woñɩ yeke sɛ wa feete awarkase nse taa na, ɩ kaa s'ɩ na wahala.
42017002	Ʋ ka sara s'a hɔʋ ɩ lu tɛɛ-ɔ namer cepar n'a maase-ɩ apʋ leem taa, n'ʋ kel s'a yeʋ-ɩ n'ɩ laʋ sɛ wiisi cunkusi nse taa kʋɖemɔ feete awarkɔ taa.
42017003	!Ɩɩ kpa mɩ tɛ-ɔ sarte. Nne n ɖʋntɩ warke-n, !yeen-ɩ. Nne ɩ kisi ɩ k-awarkɔ, !tɩsen-ɩ.
42017004	Nne ɩ warke-n taman leɖe nasenautisi k'ayʋkʋ kʋɖemʋ taa n'ɩ wʋsa n'ɩ kisi ɩ k-awarkɔ, !n tɩsen-ɩ."
42017005	Yeesu tirira siir-ɩ sɛ: "Acii Sesɛɛ, !yeʋ re tisi n ɖɛɛ n'ʋ kel."
42017006	Acii Sesɛɛ wʋsen-wa sɛ: "Nne ɩɩ ka tisi me rɛɛ, nɩ tisuu mpe ka wɛ atɛrɩte, se sɔka wiir wɛ atɛrɩɔ ka wo na, ɩɩ pɩsʋ s'ɩɩ tam tu nɛnkʋr sɛ: '!Kpase, n'n wal n'n sɛ n tɛ-ɔ apʋ leem taa', kʋ ñam-mɩ.
42017007	"Mɩ taa anɔ wɛ pɔɩ ka ɩ harʋ ɩ sɩɩʋ taa, nawʋr ɩ riiku ɩ kpeena, n'ɩ kaa n'ɩ na-ɩ wont'ɔ ɩ kɔŋ na sɩɩʋ taa na, ɩ wal n'ɩ siir-ɩ sɛ: '!Kan lɛlɛ, nɩ re kpirsi re tʋ' ya?
42017008	Aɩ. Ama, ɩ kaa s'ɩ siir-ɩ sɛ: '!Saa-m me tʋte, n'n calse wɔwen, n'n sɩ-m tʋte. Me kaa sɛ me tʋ, me ñee, n'ʋ fɛ ña, ña tʋ, ña ñee.'
42017009	Ɩ pɩsʋ s'ɩ wɔr pɔɩ ñɩ laʋ wonte ɩ tam-ɩ s'ɩ laʋ-te na, te rɛɛ ya? Aɩ.
42017010	Ʋ wɛ kʋɖemte nt'ɔna na-mɩ ?s'ɩɩ kampa n'ɩɩ laʋ wonte ten a tam-mɩ s'ɩɩ laʋ-te na, !ɩɩ sem s'ɩɩ ci fala pɔɩna kena, wonte rɛɛ na, ɩɩ laʋ temer nɖe ʋ mɔna s'ɩɩ laʋ na, ɖe receel-ɔna."
42017011	N nɔɔn Yeesu walʋ na Seerusalɛm kɔrʋ taa, ɩ rɛ Samarii na Kaliilee kɔren hɛkʋ taa.
42017012	Ɩ sɩ kɔree nɛnkar taa, womla hiiu kɔŋ sɛ wa katen-ɩ. N nɔɔn wa take tal-ɩ wa senɖe wolen,
42017013	wa ko sɛ: "Acii Yeesu, !na r'añʋŋ."
42017014	Yeesu na-wa n'ɩ siir-wa sɛ: "!Ɩɩ wal n'ɩɩ wʋl mɩ tɛ-ɔ Asɛ laate laara." N nɔɔn wa wɛ wa walʋ wonte na, ʋ fɛ wa rɛɛ.
42017015	Wa taa nɛɛr na wonte s'ʋ fɛ ɩ rɛɛ na, ɩ tenke n'ɩ wʋse na ɩ wara n'ɩ wɔrʋ Asɛ ka reen.
42017016	Ɩ kur ɩ renkpa rɛɛ-ɔ Yeesu tɛɛ n'ɩ wɔm ɩ ñesa n'atɛ, n'ɩ wɔr-ɩ. Nkʋ, afal ñɩ laʋ-te na, ɩ ci Samarii tɩ kena.
42017017	Đen'ɔna, Yeesu wɔse sɛ: "Yera wɛ hiiu kena me kʋse-wa. Yera nakʋ mpa wɛ lɔ?
42017018	Ankɔm ñɩ receel wʋse-na s'ɩ wɔr Asɛ ya?"
42017019	Fɛ n'ɩ tam yer ñɩ sɛ: "!Kʋr kɔhen, n'n wal. N tisi me rɛɛ, n'Asɛ tɛlse-n."
42017020	Fariisii akpar taa ñempa wɔse Yeesu sɛ: "Asɛ wurti kɔŋ ʋyo?" Ɩ wʋsen-wa sɛ: "Asɛ wurti pe kɔŋ se wʋr a pɩse n'a na-te.
42017021	A pe siiru sɛ, te wɛ cee ñɩ hen, yaa te wɛ lii, wonte rɛɛ na, !ɩɩ sem sarte s'Asɛ wurti wɛ mɩ hɛkʋ taa."
42017022	Fɛ nɩ Yeesu siir ɩ waratenkera sɛ: "Alʋate nɛnter kɔŋ ka ɩɩ kaa s'ɩɩ cii s'ɩɩ na ayʋken ñɩ taa ayʋkʋ kʋɖemʋ nkʋ Yer Yo ka wɛ na-mɩ na, n'ɩɩ ra na-kʋ.
42017023	A kaa s'a siir-mɩ sɛ: 'Ɩ wɛ cee', !ɩɩ ra see s'ɩɩ wal, nawʋr 'Ɩ wɛ lii', !ɩɩ ra wal.
42017024	Se wonɔn'ɔ tuŋ mɛʋsʋ, hʋlmɩn mɛtelʋ asɛt'ɔ riinan ten ñɩ kiɖu na mɩse riliinɖi, ñɩ rɛ ñɩ talʋ na se rekpeemenɖe na, semp'ɔna, Yer Yo kaa sɛ ka kan, yer ten na-ka.
42017025	Ama, ʋ mɔna sɛ ka tʋ kʋñʋŋ ka tɛmpe ka nɛl-ɔ kɔhen yera mpa niiŋ taa, nɩ wa wɛɖe-ka.
42017026	Wonte ka laʋ Noee alʋate taa na, Yer Yo kaa sɛ ka kan wonte na, ʋ laʋ kʋɖemte kena.
42017027	Yera tʋkʋwa wa ñee, wa kɔn ɖemaŋ, wa celʋ wa yalawiisi ka nɛmpar sɛ wa kan-se, n'ʋ rɛ n'ʋ tal ayʋkʋ nkʋ Noee sɩ kpilu cekpɔlʋ taa na. Tuŋ cepaʋ kampa kʋ nɩɩ, leem leente wa rɛɛ pe kpeen-wa.
42017028	Ʋ kaa s'ʋ laʋ se Lɔte alʋate taa. Yera tʋkʋwa, wa ñee, wa yake, wa wɛtʋ, wa harʋ, wa ma nampin.
42017029	Ama, ayʋkʋ nkʋ Lɔte kʋr Sotɔm kɔrʋ taa na, min tiu n'asɛta ñɩ fiti wa rɛɛ wa seʋ wa ten.
42017030	Ʋ kaa s'ʋ laʋ kʋɖemte nt'ɔna ayʋkʋ nkʋ Yer Yo kɔŋ na.
42017031	Ayʋkʋ nkʋ hen na, yer ñɩ kaa s'ɩ wɛ ɩ tɔŋ ɖɛɛ na, !ɩ ra sɩ nampu taa, s'ɩ sʋ ɩ wonte. Kʋɖemte nt'ɔna, sɛ woñɩ wɛ sɩɩʋ taa na, !ɩ ra wʋse na ɩ wara rerɛ s'ɩ sʋ wʋr.
42017032	!Ɩɩ tɛse Lɔte yal ɖɛɛ.
42017033	Woñɩ cii s'ɩ tɛlse ɩ fiisu na, ɩ leesʋ-kʋ. Ama, woñɩ leesʋ ɩ fiisu na, ɩ tɛlsʋ-kʋ.
42017034	Me siiru-mɩ s'aho nya taa na, yera naʋl kaa sɛ wa kpirsi kpekpalʋ, n'a sʋ kʋɖem n'a yeʋ nɛɛr.
42017035	Yalaa naʋl kaa sɛ wa nɔŋ namer rɛɛ, n'a sʋ wa t'ɔ kʋɖem n'a yeʋ nɛɛr.
42017036	Yera naʋl kaa sɛ wa wɛ sɩɩʋ taa, n'a sʋ kʋɖem n'a yeʋ nɛɛr."
42017037	Yeesu waratenkera wɔse-ɩ sɛ: "Acii Sesɛɛ, te kaa sɛ te laʋ lɔ?" Ɩ wʋsen-wa sɛ: "Awɔr nɖe taa asepe wʋr wɛ na, ɖen'ɔna akunaŋkuna kaa."
42018001	Yeesu tu-wa rerɛ-ɔ atintukir nɛnɖel s'ɩ wʋl-wa s'ʋ mɔna sɛ wa sɛɛ Asɛ ka tamtam n'ʋ ra tɛɖe wa taa sɛ wa yeʋ. Nɖ'ɔlɛ sɛ:
42018002	"Yer nɛɛr ka wɛ kɔrʋ nɛnkʋr t'ɔ ɩ ci tentɛnte hʋr, n'ɩ pe see Asɛ, n'ɩ pe ñɔŋ yer.
42018003	N nɔɔn leel nɛɛr wɛ kɔrʋ nkʋ taa rerɛ-ɔ lɛ kɔŋ tentɛnte hʋr ñɩ cal s'ɩ hʋ ñɩ-n'ɩ k-amʋra, wa tentɛnte.
42018004	Ʋ lʋl ten-ɔ tentɛnte hʋr ñɩ pe cii s'ɩ hʋ ɩ tentɛnte. Ɩ yeʋ n'ɩ mɔse ɩ taa n'ɩ tam sɛ: 'Tʋfelem, me na sɛ me pe see Asɛ, me pe ñɔŋ yer.
42018005	Ama, leel ñɩ carʋ-m. Semp'ɔna, me kaa sɛ me hʋ ɩ tentɛnte fɛ nɩ me fiisi, n'ɩ ra kɔŋ s'ɩ carʋ-m ayʋken ten.' "
42018006	Ka n'Acii Sesɛɛ Yeesu tase siiruu sɛ: "!Ɩɩ nɩʋ wonte tanɖiyuyu tentɛnte hʋr ñɩ siira na.
42018007	Me siiru-mɩ tʋfelem kena, yera mpa Asɛ lese-wa nɩ wa cɛrʋ-ɩ aho na mɩse na, ɩ kaa s'ɩ cel-wa tʋfelem ñente ka fɩfɩ.
42018008	Ama, Yer Yo kaa sɛ ka kan tɛte rɛɛ-ɔ wonte na, ka naken yer wɛ n'ɩ tisu Asɛ rɛɛ ya?"
42018009	Yeesu tu atintukir nɛnɖel n'ʋ toŋ na yera nɛmpar-ɔ wa hʋ sɛ wa ci riyuyuñempa, wa pe yaa wa raana ka wʋr. Nɖ'ɔlɛ sɛ:
42018010	"Apala naʋl ka kpa Asɛ rɛɔ t'ɔ Asɛ sɛɛʋ. Kʋɖem ci Fariisii akpar taa tɩ, nɛɛr lɛ ci lampʋ mʋr.
42018011	Fariisii akpar taa tɩ ñɩ senɖe, n'ɩ wʋtʋ na ɩ hɔɔr taa sɛ: 'Asɛ, me wɔrʋ-n sɛ me tan se yer ten. Wa ci mɩla, wa ta ci riyuyuñempa, wa palʋ wa raana yalaa. Me wɔrʋ-n ten sɛ me tan se lampʋ mʋr ñɩ wɛ lii ñɩ hen na.
42018012	Me hɔke nɔ k'ayʋken nɩɩl-ɔ kɔsera se kɔsera. Wonte me hiiuku-te na, me tarʋ te t'ɔ taman hiiu me celʋ-n kʋɖemte.'
42018013	Ama, n nɔɔn lampʋ mʋr lɛ senɖe wolen na, lɛ ka ta cii sɛ lɛ kʋse lɛ ñesa n'asɛta. Lɛ make niiŋ taa, nɩ lɛ siiru sɛ: 'Aʋ, Asɛ, me ci awarkaselaɖe. !Na m'añʋŋ.' "
42018014	Đen'ɔlɛ, Yeesu tɛse atintukir nɖe tuu ka wonte na, ɩ siir sɛ: "Me siiru-mɩ, Asɛ sʋ lampʋ mʋr ñɩ-ɔna se riyuyutɩ ka ɩ kpoŋ wonte na, n'ʋ ta ci Fariisii akpar taa tɩ ñɩ. Semp'ɔna, woñɩ kpaasʋ ɩ tɛ na, a tisu-ɩ, nɩ woñɩ tisu ɩ tɛ na, a kpaasʋ-ɩ."
42018015	Yera nɛmpar kan wiisi ka Yeesu cal s'ɩ re ɩ niiŋ ka se rɛɛ n'ɩ sɛɛ Asɛ s'ɩ laʋ-se sarte. Ɩ waratenkera na-wa wonte na, wa fete-wa.
42018016	Ka nɩ Yeesu yaa wiisi ns'ɔ ɩ cal n'ɩ tam sɛ: "!Ɩɩ yeʋ wiisi !se kan na me rɛɛ, n'ɩɩ ra hom-se, wonte rɛɛ na, wompa wɛ se wiisi nse na, mpa kɔŋ-na sɛ wa sɩ Asɛ wurti taa.
42018017	Me siiru-mɩ tʋfelem kena, woñɩ pe mʋ Asɛ wurti se yo na, ɩ ra pɩse s'ɩ sɩ te taa."
42018018	Wuroo nɛnkar wɔse Yeesu sɛ: "Wʋlɖe sarteñen, ʋ mɔna sɛ me laʋ senɔ, fɛ nɩ me hiiu fiisu nkʋ tam akperʋ na?"
42018019	Yeesu wʋsen-ka sɛ: "Ar lapa n'n yaa-m sɛ sarteñen? Asɛ receel ci-na sarteñen ka ɩ kʋɖem."
42018020	Yeesu siir-ka sɛ: "N sem ñasete sɛ: !Đa laʋ ayaɖete. !Đa kʋ yer. !Đa mɩl. !Đa hɔʋ tentarɩr ka nɛɛr rɛɛ. !Ha n cii na n ɖii ka ñamte."
42018021	Yer ñɩ wʋsen Yeesu sɛ: "Me ñam te ten ñ'ɔ kaka me wiisi t'ɔna."
42018022	Yeesu nɩʋ-te semp'ɔ wonte na, ɩ siir-ɩ sɛ: "Ʋ kaase-n na kʋɖemte. !Wɛte wonte ten n wɛ-te na, n'n ha te warase k'ahʋsa. Đenaa na, n wɛ na sauti k'asɛta, fɛ n'n kan n'n tenke-m."
42018023	Ama, yer ñɩ nɩʋ-te semp'ɔ wonte na, ʋ tɛɖe ɩ taa, wonte rɛɛ na, ɩ wɛ sauti ka paa.
42018024	Yeesu na wonte s'ʋ tɛɖe ɩ taa na, ɩ tam sɛ: "Ʋ wɛ kaaɖe ka ten sɛ saua sɩ Asɛ wurti taa.
42018025	Ʋ wɛ kaaɖe sɛ sau sɩ Asɛ wurti taa, n'ʋ kel sɛ kɔnkakpɔna sɩ na cecaʋ wʋ."
42018026	N nɔɔn wompa cokʋ ɩ tentɛnte nte na, wa wʋtʋ sɛ: "Anɔ pɩse s'ɩ tɛl hen?"
42018027	Yeesu siir-wa sɛ: "Wonte wɛ kaaɖe na yera na, Asɛ pɩsʋ-te."
42018028	Đen'ɔna, Pɩɛr siir-ɩ sɛ: "!N na, ɖa kʋra, ɖa yeʋ te ten nɩ ra tenke-n."
42018029	Yeesu siir-wa sɛ: "Me siiru-mɩ tʋfelem kena, nne yer kʋr ɩ rɛɔ, nawʋr ɩ yal, na ɩ raalna, na ɩ lelɖa, na ɩ wiisi k'Asɛ wurti rɛɛ,
42018030	ɩ kaa s'ɩ hiiu n'ʋ kel tɛte nte rɛɛ, n'alʋate nte kɔŋ na, ɩ hiiu fiisu nkʋ tam akperʋ na."
42018031	Yeesu yaa ɩ waratenkera ka wa hiiu na naʋl n'ɩ siir-wa sɛ: "!Ɩɩ na, ɖe walʋ Seerusalɛm kɔrʋ taa, sɛ wonte ten Asɛ tentɛnte rɛsera ka maa-te Yer Yo rɛɛ na, te laʋ.
42018032	A kaa s'a maase-ka wompa ta ci Suiifi ñempa na, wa niiŋ taa, nɩ wa wonke-ka, wa tɩɩ-ka, nɩ wa wusi mantaleem ka ka rɛɛ.
42018033	Wa kaa sɛ wa maʋ-ka kpara, nɩ wa kʋ-ka, n'ayʋken niitisi ñʋŋ ɖɛɛ, ka hom."
42018034	Wa ta nɩʋ wonte ɩ wʋte-te na, te tɛɛ, te wɛ-wa tawunɖi nɩ wa ta nɩʋ te kutihuɖi.
42018035	Yeesu ñʋtʋn Seeriiko kɔrʋ t'ɔ wonte na, n nɔɔn yeelem nɛɛr wɛ yapar nɔ ka ɩ cɔwa n'ɩ fa.
42018036	Yeelem ñɩ nɩʋ yera kpater wʋtɔ ka wa rɛ n'ɩ wɔse sɛ: "Ar lake?"
42018037	Wa wʋsen-ɩ sɛ: "Yeesu ñɩ ci Nasarɛte kɔrʋ taa tɩ na, nñɩ rɛ-na."
42018038	Đen'ɔlɛ yeelem ñɩ ko reen ka ten sɛ: "Wuroo Tafiiti yikee Yeesu, !na m'añʋŋ."
42018039	Wompa walʋ Yeesu ñesa taa na, wa fete yeelem ñɩ s'ɩ sim. Ka n'ɩ rɔn n'ɩ ko reen ka ten sɛ: "Wuroo Tafiiti yikee, !na m'añʋŋ."
42018040	Yeesu senɖe, n'ɩ tam s'a kan-ɩ. A kan-ɩ Yeesu cal-ɔ wonte na, ɩ wɔse-ɩ sɛ:
42018041	"N cii sɛ me laʋ-n wɔ?" Yeelem ñɩ wʋsen-ɩ sɛ: "Acii Sesɛɛ, !laʋ me ñesa wʋse ya na."
42018042	Ka nɩ Yeesu siir-ɩ sɛ: "!Na. N tisi me rɛɛ, n'Asɛ tɛlse-n."
42018043	Ɩ tenke n'ɩ na, n'ɩ kʋr n'ɩ tʋnkʋ Yeesu n'ɩ wɔrʋ Asɛ. Yera mpa ten nawa na, wa-l ɖerɛ wɛ wa wɔrʋ Asɛ.
42019001	Yeesu sɩ Seeriiko kɔrʋ taa n'ɩ tasʋ-kʋ.
42019002	N nɔɔn afal nɛɛr wɛ ren'ɔ a yaa-ɩ sɛ Sasee. Ɩ ka ci lampen mʋra cii n'ɩ wɛ sauti ka ten.
42019003	Ɩ ciiwa s'ɩ na woñɩ a yaa-ɩ sɛ Yeesu na. Ama, ɩ ta pɩsʋ s'ɩ na-ɩ, wonte rɛɛ na, n nɔɔn yera ka tɛn ten, n'ɩ ci yer citulu.
42019004	Ɩ see n'ɩ rɛ ñesa taa, n'ɩ kpa tu nɛnkʋr rɛɛ, se fɛ n'ɩ pɩse n'ɩ na-ɩ sarte, wonte rɛɛ na, n nɔɔn Yeesu ñɩ kaa s'ɩ tenke na renaa.
42019005	Yeesu tal ɖen'ɔ wonte na, ɩ kpaase ɩ ñesa na tu nkʋ rɛɛ, n'ɩ siir Sasee ñɩ sɛ: "Sasee, !tiu resam, wonte rɛɛ na, ña tɛ-ɔna, ʋ mɔna sɛ, me sɩ sɛŋ."
42019006	Sasee ñɩ tenke n'ɩ tiu, n'ɩ mʋ Yeesu na ñankete.
42019007	Wompa ten na-te na, ʋ ta kɔ wa taa wa miintu wa wʋtʋ sɛ: "Yer ñɩ wala s'ɩ sɩ awarkaselaɖe tɛ."
42019008	Sasee kʋr n'ɩ siir Yeesu sɛ: "Acii Sesɛɛ, !co n'n nɩʋ, me tarʋ me sauti t'ɔ hɔlʋ, me ha ahʋsa. Nne me tɛke nɛɛr me mʋ ɩ wʋr, me kaa sɛ me lɔte-ɩ taman nnaʋsa rɛɛ."
42019009	Yeesu siir-ɩ sɛ: "Sɛŋ ñɩ hen na, Asɛ tɛlse rɛɔ nka taa ñempa, wonte rɛɛ na, yer ñɩ rerɛ ci Aperaham yikee kena.
42019010	Yer Yo kampa sɛ ka cii ka tɛlse wompa leepa na kena."
42019011	N nɔɔn yera kampa wa wɛ wa cokʋn Yeesu, n'ɩ tase w'atintukir nɛnɖel tuu. N nɔɔn ɩ wɛ Seerusalɛm cal, nɩ wa hʋ s'Asɛ wurti kɔŋ taman kʋɖem.
42019012	Ka nɩ Yeesu tu-wa atintukir nɖe n'ɩ wʋl-wa sɛ: "Yer nɛɛr-ɔna, ñɩ-n'ɩ yera, wa wɛ reen taa. Yer ñɩ wal kɔrʋ nɛnkʋr t'ɔ wolen, s'a sɩ-ɩ wuroo n'ɩ wʋse n'ɩ kan.
42019013	Se fɛ n'ɩ rɛ na, ɩ yaa ɩ temerlaɖa t'ɔ yera ka hiiu, n'ɩ cel-wa warase ka kʋtarʋ, n'ɩ siir-wa sɛ: '!Ɩɩ wɛte wɛter na warase nse n nɔɔn me kampa.'
42019014	Ɩ kɔrʋ taa ñempa tam-ɩ lu, wa tir yera ka ɩ wara sɛ wa siir-ɩ sɛ: 'Đe pe cii sɛ yer ñɩ wʋse ra wuroo.'
42019015	Ɩ wʋse wuroo n'ɩ kan wonte na, ɩ yaa wompa lake ɩ temer ka ɩ ka cel-wa warase na, s'ɩ na wonɔn'ɔ, wa hiiuwa na.
42019016	Kiɖinkiɖintɩ kan n'ɩ siir-ɩ sɛ: 'Acii, me hiiu warase ka taman hiiu, ka wonse n cel-m-se na, se rɛɛ.'
42019017	Wuroo nka siir-ɩ sɛ: 'Ʋ sara. N ci temerlaɖe sartetɩ. Me celʋ-n kɔren ka hiiu s'n ci ñɩ wuroo, wonte rɛɛ na, n ɖʋken n tɛ-ɔ sarte ka temer cunkur taa.'
42019018	Naʋltɩ kan, lɛ tam sɛ: 'Acii, me hiiu warase ka taman naʋna ka wonse, n cel-m-se na, se rɛɛ.'
42019019	Wuroo nka siir-ɩ sɛ: 'Me celʋ-n kɔren ka nɩna s'n ci ñɩ wuroo.'
42019020	Nautisitɩ kan n'ɩ tam sɛ: 'Acii, !n na n warase nse, me sʋ-se, me mɛse wɔwʋceekʋ taa.
42019021	Nafate ka kpa-m n ɖɛɛ, wonte rɛɛ na, n ci yer-ɔna, ɩ wɛ kaaɖe. N sʋkʋ wonte n ta sɩ-te na, n teeɖʋ wonte n ta rii-te na.'
42019022	Wuroo nka siir-ɩ sɛ: 'Tansarte temerlaɖe ña, me kaa sɛ me hʋ na-n, na n wʋtase rɛɛ. N ka sem sɛ, me ci yer yer-ɔna, me wɛ kaaɖe, nɩ me sʋkʋ wonte, me ta sɩ-te na, me teeɖʋ wonte, me ta rii-te na,
42019023	n'ar laʋ n'n ta sʋ me warase s'n ɖe-se panke taa? Ñɩ hen, me ka mʋ me warase na wʋr-ɔ ñuŋ taa.'
42019024	Fɛ n'ɩ siir wompa wɛ renaa na sɛ: '!Ɩɩ kpɔr warase ns'ɔ ɩ na, n'ɩɩ cel woñɩ wɛ na hiiu na.'
42019025	Wa wʋsen-ɩ sɛ: 'Acii, ɩ teem hiiuu ka hiiu.'
42019026	'Me siiru-mɩ, woñɩ wɛ wʋr na, a kaa s'a tase-ɩ, nɩ woñɩ tan wʋr na, ?pa ɩ wɛ nter-ɔ cekɔ, a tɛsʋ te kpɔrʋʋ ka ɩ na.
42019027	Ka n'ʋ yeʋ m'amʋrana mpa ta cii sɛ me tʋ wurti ka wa rɛɛ na, !ɩɩ kan-wa cee, n'ɩɩ kʋ-wa me ñesa taa.' "
42019028	Yeesu tɛse wʋtʋʋ ka wonte na, ɩ rɛ wa ñesa taa n'ɩ walʋ na Seerusalɛm kɔrʋ taa.
42019029	Ɩ ñʋten Pɛtefasee na Peetanii kɔrsi t'ɔ wʋʋ nɛnkʋr cal-ɔ a yaa-kʋ s'Oliifi teen wʋʋ. Ɩ tir ɩ ñesa t'ɔ ɩ waratenkera ka naʋl n'ɩ tam-wa sɛ:
42019030	"!Ɩɩ wal kɔree nka wɛ mɩ ñesa taa hen na. Ɩɩ walʋ s'ɩɩ nɔɔn wonkɩyɔ k'a tam-ka, ka yer take cɔ ka rɛɛ. !Ɩɩ yeeɖe-ka, n'ɩɩ kan-ka.
42019031	Nne yer wɔse-mɩ s'ar lapa n'ɩɩ yeeɖʋ-ka, !ɩɩ siir-ɩ s'Acii Sesɛɛ cii-na-ka."
42019032	A tir wompa na, wa wal wa nɔɔn kʋɖemte nte Yeesu ka siir-wa-te na.
42019033	N nɔɔn wa wɛ wa yeeɖʋ wonkɩyɔ nk'ɔ wonte na, ka yera wɔse-wa sɛ: "Ar lapa n'ɩɩ yeeɖʋ wonkɩyɔ nka?"
42019034	Wa wʋsen-wa sɛ: "Acii Sesɛɛ cii-na-ka."
42019035	Fɛ nɩ wa kan wonkɩyɔ nk'ɔlɛ, Yeesu. Wa sʋ wa wɔwen wa wɔ ka rɛɛ, nɩ wa kpaase Yeesu n'ɩ cɔ.
42019036	N nɔɔn ɩ wɛ n'ɩ walʋ wonte na, wa wɔ wa wɔwen ka yapar taa.
42019037	N nɔɔn, ɩ kpɛʋn Seerusalɛm na yapar nɖe tiki na Oliifi teen wʋʋ na, ʋ kɔ ɩ waratenkera akpiɖi ka re ten ɖe taa. Wa wɛ wa wɔrʋ Asɛ ka reen ka hampate lakase nse, ɩ laʋ-se se ten wa na na, se rɛɛ.
42019038	Wa siiru sɛ: "!Acii Sesɛɛ laʋ sarte ka wuroo nka kɔŋ na ɩ yeɖe rɛɛ na. !Đehɛser laʋ asɛta, nɩ re wɔr Asɛ Reentencii."
42019039	N nɔɔn, Fariisii akpar taa ñempa nɛmpar wɛ yera hɛkʋ taa. Wa siir Yeesu sɛ: "Wʋlɖe, !tam n waratenkera mpa sɛ wa sim."
42019040	Yeesu wʋsen-wa sɛ: "Me siiru-mɩ sɛ: ?pa wa simpa, wɛɛ ko."
42019041	Yeesu tal Seerusalɛm kɔrʋ cal-ɔ wonte na, ɩ na-kʋ n'ɩ wul kʋ yera rɛɛ,
42019042	n'ɩ siir sɛ: "Ʋ ka mɔna s'ɩɩ sem ayʋkʋ nkʋ rɛɛ-ɔ wonte pɩsʋ sɛ te yeʋ n'ɩɩ cɔ rehɛser taa na. Ama, kɔhen, Asɛ mɛse-te n'ɩɩ ra pɩse s'ɩɩ na-te,
42019043	wonte rɛɛ na, ayʋken nɛñer kaa sɛ ñɩ kan mɩ rɛɛ, nɩ mɩ amʋrana kan wa koote mɩ kɔrʋ, wa sɩ kʋ taa nɩ wa car-mɩ riinan ten.
42019044	Wa kaa sɛ wa yʋke mɩ kɔrʋ n'a kʋ kʋ taa yera. Wa ra yeʋ pa wɛɛr kʋɖemer ka, ɖe rʋntɩ rɛɛ, wonte rɛɛ na, ɩɩ ta pɩse s'ɩɩ sem alʋate nte taa, Asɛ kampa s'ɩ sen-mɩ na."
42019045	Yeesu sɩ Asɛ rɛɔ tɔŋ ɖɛɛ, n'ɩ paase wɛtera rʋnʋʋ,
42019046	n'ɩ siiru-wa sɛ: "A maa Asɛ tekara taa sɛ: 'Me rɛɔ kaa sɛ ka ci sɛɛrte rɛɔ kena.' Ama mɩ, mɩ kunti mɩ wʋsen-ka mɩlem ɖɛɔ."
42019047	Yeesu wʋlʋ Asɛ tentɛnte k'ayʋken ten-ɔ Asɛ rɛɔ taa. Asɛ laate laara taa sesɛmpa, na Moiisi ñasete wʋlɖa, na Suiifi ñempa sesɛmpa nɛmpar cii ñempen sɛ wa kʋ Yeesu.
42019048	Wa ta sem wonɔn'ɔ wa lake na, wonte rɛɛ na, yera kpater nɩʋ na-ɩ sarte.
42020001	Ayʋkʋ nɛnkʋr-ɔ n nɔɔn Yeesu wɛ n'ɩ wʋlʋ yera n'ɩ hosʋ tentɛnte sarteñente k'Asɛ rɛɔ taa. Asɛ laate laara taa sesɛmpa, na Moiisi ñasete wʋlɖa, na Suiifi ñempa sesɛmpa kan, wa wɔsʋ-ɩ sɛ:
42020002	"!Siir-ra, na huku wonkʋ rɛɛ-ɔ n lake nte ñɩ, n'anɔ ha-n huku nkʋ?"
42020003	Yeesu wʋsen-wa sɛ: "Ma rerɛ, me kaa sɛ me wɔse-mɩ wʋtɔ kʋɖemɔ. !Ɩɩ siir-m.
42020004	Anɔ tir San s'ɩ limsi yera ka leem taa, Asɛ ya, yera?"
42020005	Wa mɔsʋ wa taa wa siiru remaŋ sɛ: "Nne re wʋsen-ɩ s'Asɛ tir na-ɩ, ɩ kaa s'ɩ wɔse-ra sɛ re ta tisi San ñɩ rɛɛ semɔ?
42020006	Nawʋr ?re wʋsen-ɩ sɛ, yera tir-na-ɩ, yera ten kʋ-ra na wɛɛ, wonte rɛɛ na, wa tisa sɛ San ka ci Asɛ tentɛnte rɛser kena."
42020007	Ka nɩ wa wʋsen Yeesu sɛ, wa ta sem woñɩ tir San na.
42020008	Yeesu wʋsen-wa rerɛ sɛ: "Ma rerɛ, me ra siir-mɩ woñɩ ha-m huku nɩ me lake te ten ñɩ na."
42020009	Fɛ nɩ Yeesu tu-wa atintukir nɛnɖel sɛ: "Yer nɛɛr-ɔna, ɩ har sɩɩʋ n'ɩ sɛ rɛsɛŋ teen ñɩ a sʋkʋ ñɩ wii n'a saa na selem cesɛmpe na. Ɩ sɩ yera nɛmpar sɛ wa ñelʋ sɩɩʋ nkʋ rɛɛ. Ɩ rɛ n'ɩ wal ñempʋ ka kɔrʋ nɛnkʋr taa n'ɩ lʋl ten.
42020010	Wii nya kampa ya hʋ wonte na, ɩ tir ɩ temerlaɖe nɛɛr s'ɩ wal wa cal, nɩ wa cel-ɩ ɩ ñente. Ama, wa kpa temerlaɖe ñɩ wa maʋ-ɩ, nɩ wa rʋn-ɩ n'ɩ wʋse ɩ niiŋ.
42020011	Sɩɩʋ cii ñɩ tase nɛɛr tiruu, wa maʋ-ɩ n'ʋ tal-ɩ, wa wonke-ɩ wa rʋn-ɩ, n'ɩ wʋse ɩ niiŋ.
42020012	Ɩ tase nautisitɩ tiruu, wa ha-lɛ-ɔ seen wa wɛɖe-lɛ-ɔ awaren ɖɛɛ.
42020013	Sɩɩʋ cii ñɩ tam sɛ: 'Me lake senɔ?' Ɩ mɔse ɩ taa, n'ɩ tam sɛ: 'Me tiru, me teternka, me yo nka me wɛ-ka lu ka ten na. ?Wa na-ka, wa ñam-ka.'
42020014	Ama, ɩ temerlaɖa mpa na yo nk'ɔ wont'ɔ ka kɔŋ na, wa hʋ remaŋ sɛ: '!N na woñɩ kaa s'ɩ wʋse sɩɩʋ nkʋ cii na, nñ'ɔlɛ. !Đe kʋ-ɩ, kʋ wʋse ra ñʋŋ.'
42020015	Wa wɛɖe-ɩ n'awaren ɖɛɛ, wa kʋ-ɩ." Ka nɩ Yeesu wɔse-wa sɛ: "?Ʋ ka ci mɩ-ɔna, sɩɩʋ cii ñɩ, ɩɩ kaa s'ɩɩ laʋ temerlaɖa mpa senɔ?
42020016	Ʋ mɔna s'ɩɩ kʋ-wa n'ɩɩ cel sɩɩʋ nk'ɔ nɛmpar." Yera nɩʋ tentɛnte nt'ɔ wonte na, wa siir sɛ: "!Te ra laʋ sempe."
42020017	Yeesu ñel-wa, n'ɩ siir-wa sɛ: "Wonte a maa-te Asɛ tekara taa sɛ: 'Wɛɛr nɖe nampu mara ka wɛɖe-re na, ɖe wʋse wɛɛr nɖe kel ten-ɔ nampu cake re rɛɛ na.' " Ka n'ɩ wɔse-wa sɛ: "Te kutihuɖi siiru semɔ?
42020018	Me siiru-mɩ sɛ, yer se yer ñɩ feetʋ wɛɛr nɖe rɛɛ na, ɩ yaterʋ ɩ ten. Nne wɛɛr nɖe yɔ yer, ɖe nam-ɩ."
42020019	Moiisi ñasete wʋlɖa, n'Asɛ laate laara taa sesɛmpa cii ñempen sɛ wa tenke wa kpa Yeesu, wonte rɛɛ na, wa ka sem s'ɩ tu atintukir nɖ'ɔ mpa rɛɛ-ɔna. Ama, wa see yera ka nafate.
42020020	Wa wɛ wa kaakʋ Yeesu, wa tir kaakera ka wa-l tɛkʋ, wa-l lake se riyuyuñempa. Wa yimu Yeesu ka kparɔ na tentɛnte wɔsete s'ʋ lose-ɩ, fɛ nɩ wa kpa-ɩ, wa maase-ɩ komna niiŋ taa.
42020021	Kaakera mpa wɔsʋ Yeesu ka wʋtɔ kʋɖemɔ sɛ: "Wʋlɖe, ɖe sem sɛ wonte n wʋlʋ-te na, na wonte n siiru-te na, ?pa yer ta ci sesɛɛ, n pe ñɔŋ ɩ ñesa, n siiru-ɩ tʋfelem. Ama, n wʋlʋ tʋfelem ka wonɔn'ɔ Asɛ cii s'a laʋ na.
42020022	!Siir-ra re na sɛ wʋr taa, ɖa ñasete ha ñempʋ s'a rɛte Rom wuroo Seesar ka lampʋ na, te pe ha?"
42020023	Yeesu na wonɔn'ɔ wa cii sɛ wa take-ɩ na, ɩ wɔse-wa sɛ: "!Ɩɩ wʋl-m Rom ñempa warɔ me na."
42020024	Wa kan-ɩ-ka wonte na, ɩ wɔse-wa sɛ: "Anɔ tɩ fetʋ nkʋ, na yeɖe nɖ'ɔ warɔ nka rɛɛ?" Wa wʋsen-ɩ sɛ: "Rom wuroo Seesar fetʋ kena."
42020025	Yeesu siir-wa sɛ: "Sempe na, !ɩɩ cel wuroo Seesar ka ɩ ñente, n'ɩɩ cel Asɛ ka lɛ ñente."
42020026	Wa ta pɩse sɛ wa kpa-ɩ wonte ɩ siir-te yera ñesa taa na. Ʋ kunti n'ʋ laʋ-wa reyaʋ, nɩ wa sim wa nɛse wa rɛ.
42020027	Satusee akpar taa ñempa nɛmpar kan Yeesu cal. Wa ci yera mpa pe tisu s'aseɖa hoŋ na.
42020028	Wa wɔse-ɩ sɛ: "Wʋlɖe, Moiisi cel-ɖa ñasete sɛ: 'Nne yer wɛ ritafal nɩ yer ñɩ sepa n'ɩ yeʋ ɩ yal ka tan yo, ʋ mɔna sɛ ritafal ñɩ rʋken yal ñɩ n'ɩ lel-ɩ na wiisi se sɩ ɩ raal ñɩ sepa na, ɩ nanciir.'
42020029	Nkʋ, yer nɛɛr wɛ apalawiisi ka leɖe nasenautisi. Asanʋyo kan yal, ka seʋ, ka tan yo.
42020030	Naʋltɩ rʋken leel ñɩ, lɛ rerɛ, lɛ seʋ, ka tan yo.
42020031	Ʋ fɛ nautisitɩ ka, kʋɖemte nte kaka, wa leɖe nasenautisi ñɩ seʋ wa ten-ɔ tan wiisi.
42020032	Ʋ fɛ yal ñɩ tɛse sepe.
42020033	Ayʋkʋ nkʋ aseɖa kaa sɛ wa hom na, anɔ kaa s'ɩ tɩ-na yal ñɩ, wonte rɛɛ na, wa leɖe nasenautisi ñɩ wa rʋken-ɩ?"
42020034	Yeesu wʋsen-wa sɛ: "Tɛte nte rɛɛ-ɔna, apala na yalaa, wa kɔn ɖemaŋ.
42020035	Yalaa n'apala mpa tala sɛ wa kan wa cɔ tɛte cefate rɛɛ na, na wompa kaa sɛ wa hom aseɖa taa na, apala ra kan yalaa nɩ yalaa rerɛ ra tenke waala.
42020036	Wa ra pɩse rerɛ sɛ wa seʋ. Wa wɛ kʋɖemte s'Asɛ tirira. Wa ci Asɛ wiisi, wonte rɛɛ na, wa hompa.
42020037	Moiisi ka wɛ tukir nɖe ka wuwa na, ɖe cal n'ɩ yaa Acii Sesɛɛ s'Aperaham Asɛ, na Iisake Asɛ, na Sakɔpe Asɛ. Ɩ wʋte sempe n'ʋ wʋl tʋfelem s'aseɖa wʋsʋ sɛ, wa hom.
42020038	Asɛ ci yera mpa wɛ fiisu taa na, w'Asɛ kena. Ɩ ta ci aseɖa Asɛ, wonte rɛɛ na, yer ten wɛ fiisu t'ɔ Asɛ ñesa taa."
42020039	Moiisi ñasete wʋlɖa nɛmpar wʋsen-ɩ sɛ: "Wʋlɖe, n wʋte sarte."
42020040	Semp'ɔna, yer pe katʋ s'ɩ wɔse-ɩ tentɛnte nter rerɛ.
42020041	Yeesu wɔse-wa sɛ: "A pɩsʋ s'a laʋ senɔ n'a siir sɛ Kiriisitu ci wuroo Tafiiti yikee,
42020042	wonte rɛɛ na, wuroo Tafiiti teternka siir Yeente tekara taa sɛ: 'Acii Sesɛɛ siir m'Acii Sesɛɛ sɛ: "!Cɔ me mete niiŋ ɖɛɛ,
42020043	n'ʋ rɛ n'ʋ tal, ayʋkʋ nkʋ, me kaa sɛ me re n k-amʋrana ka n naase tɛɛ se naase kpeeɖe na." '
42020044	Nne wuroo Tafiiti yaa Kiriisitu s'Acii Sesɛɛ, ʋ lake senɔ s'ɩ ci ɩ yikee hen?"
42020045	Yeesu siir ɩ waratenkera ka, n nɔɔn yera kpater cɔwa wa cokʋn-ɩ wonte na sɛ:
42020046	"!Ɩɩ kpa-mɩ tɛ na Moiisi ñasete wʋlɖa mpa, ʋ kake wa ten wa kaalʋ na wɔwen ɖipaal ɖipaal, wa cii s'a sɛɛ-wa na ñamte ka parciina taa na. Wa cii kpeelɩ sarteñenya k'arekpolenɖe nampin taa, n'awɔɩ sarteñenya ka teenkaya taa.
42020047	Wa pa leela wa mʋ wa n'ɔ wonte ten wa wɛ na-te na, nɩ wa tɛkʋ wa sɛɛ Asɛ ka sɛɛrte cerɔlte sɛ yera tam sɛ wa ci sarte yera. Asɛ kaa s'ɩ hɔm wa rena n'ʋ kel ten."
42021001	Yeesu kʋse ɩ ñesa, n'ɩ na saua ka wa ha Asɛ ka haaɖe k'araka t'ɔ, Asɛ rɛɔ taa.
42021002	Ɩ na rerɛ-ɔ, yal nɛɛr-ɔ, lɛ ci leel nɩ lɛ ci ahʋse nɩ lɛ re farem naʋl.
42021003	Đen'ɔna, Yeesu siir sɛ: "Me siiru-mɩ tʋfelem kena, leel ahʋse ñɩ hawa n'ʋ kelen wa ten,
42021004	wonte rɛɛ na, wompa ten ha Asɛ ka haaɖe na, wa ha warase nse ta hɛn-wa na. Ama, leel ñɩ sʋ wonse ten, ɩ ka wɛ na s'ɩ tɛl na, ns'ɔlɛ, n'ɩ ha."
42021005	N nɔɔn yera nɛmpar wʋtʋ Asɛ rɛɔ ñente wa siiru sɛ ka sar ten, na ka wɛɛ nya, na haaɖe nɖe, a ha-re Asɛ n'a tʋse-ka afate na.
42021006	Ka nɩ Yeesu siir-wa sɛ: "Ayʋken nɛñer kɔŋ ka, pa wɛɛr kʋɖemer kaa sɛ re ra mɩse sɛ re lɔl ɖe rʋntɩ rɛɛ-ɔ a ta tim-ɖe."
42021007	Wa wɔse-ɩ sɛ: "Wʋlɖe, te kaa sɛ te laʋ ʋyo, nɩ wonte kaa sɛ te wʋl s'alʋate tala?"
42021008	Yeesu siir-wa sɛ: "!Ɩɩ kpa mɩ tɛ, n'ɩɩ ra yeʋ s'a tɛke-mɩ, wonte rɛɛ na, yera kpater kaa sɛ wa kan na me yeɖe rɛɛ, nɩ wa siir-mɩ sɛ wa ci Kiriisitu. Nɛmpar siir-mɩ s'atɛsenʋ ayʋkʋ tala. !Ɩɩ ra tenke-wa.
42021009	?Ɩɩ kampa n'ɩɩ nɩʋ yeeʋ tan n'a wʋtʋ kʋ ñente rerɛ, !nafate ra kpa-mɩ. Ʋ mɔna sɛ, te-l laʋ nanɩ. Ama, ʋ ta ci sɛ te ten tʋnkʋ sɛ te teem."
42021010	Fɛ n'ɩ tase sɛ: "Kɔren nɛñer kaa sɛ ñɩ yee na ñɩ raana, wursi nɛnser yee na se-l ɖaana.
42021011	Tɛte kaa sɛ te ñamse awɔɩ nɛnyar t'ɔ paa. A kaa s'a seke rehɔrhɔr ka kɔren kpater taa, nɩ ñʋse yee. Nter kaa sɛ te laʋ nafate kpa yera, nter laʋ n'asɛta rerɛ-ɔ te wʋlʋ nter.
42021012	Se fɛ nɩ te ten ñɩ tal na, a kaa s'a kpa-mɩ n'a naase-mɩ, n'a wan-mɩ arekpolenɖe nampin taa, n'a hʋ na-mɩ n'a re-mɩ sarka, n'a wan-mɩ wursi na kɔren ɖɛɛ ñelɖa, wa ñesa t'ɔ me yeɖe rɛɛ.
42021013	Te kaa sɛ te tal-mɩ n'ɩɩ tam-na-te n'ɩɩ wʋte me ñente.
42021014	Sempe na, !ɩɩ ra wɩ mɩ t'ɔ wonɔn'ɔ ɩɩ walʋ s'ɩɩ wʋsen-wa na,
42021015	wonte rɛɛ na, me celʋ-mɩ wʋtase, me tase-mɩ lɛn, nɩ mɩ amʋrana ra pɩse sɛ wa laʋ-mɩ nter.
42021016	Mɩ lelɖa, na mɩ raalna, na mɩ yera, na mɩ raana kaa sɛ wa maase-mɩ yera niiŋ taa n'a kʋ mɩ taa nɛmpar.
42021017	Yer ten kaa s'ɩ ra laʋ-mɩ lu k'alape ka me rɛɛ.
42021018	Ama, pa mɩ ñuŋ taa ñɩka kʋɖemɔ ra leeʋ.
42021019	?Ɩɩ rʋkena n'ʋ lela, ɩɩ kaa s'ɩɩ tɛlse mɩ fiisin.
42021020	"?Ɩɩ kampa n'ɩɩ na sʋcana ka wa koote Seerusalɛm kɔrʋ, ɖen'ɔlɛ, ɩɩ kaa s'ɩɩ sem sɛ kʋ ñʋte teem.
42021021	Sempe na, ʋ mɔna sɛ wompa wɛ Sutee kɔrʋ taa na, wa see wa kpa na wɔɔn taa. Wompa wɛ Seerusalɛm kɔrʋ taa na, !wa see wolen, nɩ wompa wɛ taya taa na, !wa ra kan parcii taa rerɛ,
42021022	wonte rɛɛ na, ʋ kaa s'ʋ ci-na, ayʋken ñɩ, Asɛ kaa s'ɩ hʋ na yera na, n'ʋ laʋ s'a ka maa-te wo Asɛ tekara taa na.
42021023	Hoseciina, n'alɩseciina kaa sɛ wa na wahala k'ayʋken ñɩ taa, wonte rɛɛ na, wahala kaa s'ʋ laʋ tɛmpe ka, kɔrʋ nkʋ taa, n'Asɛ wana ra kper na kɔrʋ nkʋ taa yera.
42021024	A kaa s'a kʋ-wa na saaren, n'a wan nɛmpar se kpankase ka, kɔren ten taa, wa hɔr Seerusalɛm kɔrʋ ka naase, n'ʋ rɛ n'ʋ tal alʋate nte a ha-te wompa ta ci Suiifi ñempa na, te kpera.
42021025	"Nter kaa sɛ te laʋ mɩse rɛɛ, na honɖɔ rɛɛ, na terase rɛɛ. Tɛte rɛɛ hen na, kɔren kaa sɛ ñɩ wɛ kʋñemen taa, n'ʋ tɛɖe ñɩ taa yera t'ɔ ten-ɔ apʋ leem kaa sɛ pe cutu reen ka wonte na.
42021026	Nafate kaa sɛ te kpa yera nɩ wa seʋ wonte kaa sɛ te laʋ tɛte rɛɛ na, te rɛɛ, wonte rɛɛ na, wonte ten wɛ reen k'asɛta na, te kaa sɛ te ñamse.
42021027	Đen'ɔna, a kaa s'a na Yer Yo ka ka kɔŋ asɛt'ɔ tuŋ wʋnte rɛɛ, na cepate, n'Asɛ hampate.
42021028	Te ten ñɩ kaa sɛ te paase lape ka wonte na, !ɩɩ rɔn mɩ tɛ, n'ɩɩ kʋse mɩ ñesa, wonte rɛɛ na, woñɩ lɛɛ-mɩ kʋñʋŋ taa na, ɩ ñʋte kanɖe."
42021029	Fɛ nɩ Yeesu tase wa tuu k'atintukir nɛnɖel sɛ: "!Ɩɩ mɔsʋ amenkalee rɛɛ, na teen ten ɖɛɛ.
42021030	?Ɩɩ na ñɩ laʋtʋ, ɩɩ sem sɛ, yeelem ñʋta.
42021031	Kʋɖemte nt'ɔna ?s'ɩɩ kampa n'ɩɩ na, te ten ñɩ tala, !ɩɩ sem s'Asɛ wurti ñʋta.
42021032	Me siiru-mɩ tʋfelem kena sɛ, wompa ten wɛ kɔhen-ɔ tɛte rɛɛ na, wa kaa sɛ wa ra seʋ wa ten se fɛ nɩ te ten ñɩ tal.
42021033	Asɛta na tɛte, wa toŋ. Ama, me tentɛnte pe rɛ ayʋkʋ nɛnkʋr.
42021034	"!Ɩɩ kpa mɩ tɛ-ɔ sarte, nɩ mɩ mɔsem ɖa mɩse tʋte, na selem, na wonte ten wɛ tɛte nte rɛɛ na, wa rɛɛ, n'ayʋkʋ nkʋ ra tal mɩ rɛɛ-ɔ ritita,
42021035	wonte rɛɛ na, kʋ kaa sɛ kʋ tal yera mpa wɛ tɛte rɛɛ na ka ritita.
42021036	Sempe na, !ɩɩ cɔ mɩ ñesa rɛɛ, n'ɩɩ sɛɛ Asɛ ka tamtam, se fɛ nɩ wonte ten kɔŋ na, ɩɩ hiiu reen, n'ɩɩ tɛl, n'ɩɩ senɖe Yer Yo ñesa taa."
42021037	Mɩse taa mɩse t'ɔna Yeesu wʋlʋ tentɛnte k'Asɛ rɛɔ taa. Đaan ɖɛɛ raan ɖɛɛ, ɩ walʋ Oliifi teen wʋʋ rɛɛ n'ɩ henɖʋ.
42021038	Ntamen tɛɛ-ɔ lɛnlɛn, yera ten kɔŋ Asɛ rɛɔ taa sɛ wa co na-ɩ.
42022001	N nɔɔn kpɔnen ñɩ a ta re ñɩ t'ɔ kɔɔr sɛ ñɩ kpa na, ñɩ teenkar nɖe a yaa-re sɛ Pake na, ɖe ñʋtʋ.
42022002	Asɛ laate laara taa sesɛmpa, na Moiisi ñasete wʋlɖa cii ñempen sɛ wa kʋ Yeesu k'amɛsɔŋ taa, wonte rɛɛ na, wa see yera ka nafate.
42022003	Suta ñɩ a yaa-ɩ s'Iisekarɩɔte, ka ɩ ka wɛ Yeesu waratenkera hiiu na naʋl taa na, alʋacii Sataŋ sɩ ɩ taa.
42022004	Ɩ wal n'ɩ wʋten Asɛ laate laara taa sesɛmpa, n'Asɛ rɛɔ taa sʋcana ciina ka wonɔn'ɔ ɩ pɩsʋ s'ɩ maase Yeesu ka wa niiŋ taa na.
42022005	Ʋ kɔ wa t'ɔ ten, nɩ wa yii-ɩ sɛ, wa kaa sɛ wa ha-ɩ warase.
42022006	Suta ñɩ kper ɩ t'ɔ ten n'ɩ tisi, n'ɩ cii ñempen s'ɩ na haa ɩ lake senɔ s'ɩ maase-ɩ wa niiŋ taa, nɩ yera ra na.
42022007	Kpɔnen ñɩ a ta re ñɩ t'ɔ kɔɔr sɛ ñɩ kpa na, ñɩ teenkar ayʋken ñɩ taa, ayʋkʋ nkʋ a kʋ kpeena s'a laʋ Pake teenkar na, kʋ tal.
42022008	Yeesu tir Pɩɛr na San n'ɩ siir-wa sɛ: "!Ɩɩ wal n'ɩɩ rɔn wonte sɛ re tʋ na Pake teenkar na."
42022009	Wa wɔse-ɩ sɛ: "N cii sɛ re wal ɖe rɔn-te lɔ?"
42022010	Ɩ wʋsen-wa sɛ: "Ɩɩ kaa s'ɩɩ sɩ parcii t'ɔ wonte na, ɩɩ katen afal nɛɛr-ɔ, ɩ sʋl leem ka hɛɔ taa. !Ɩɩ tenke-ɩ. Đɛɔ nka taa ɩ walʋ s'ɩ sɩ na,
42022011	!ɩɩ siir rɛɔ nka cii sɛ: 'Wʋlɖe wɔsʋ sɛ: "Kaa nampu nkʋ taa, ma-n'me waratenkera, ɖe kaa sɛ re tʋ Pake teenkar na?" '
42022012	Ɩ kaa s'ɩ wʋl-mɩ asɛta nampu cekpɔlʋ, na kpeelɩ ka kʋ taa. Đen'ɔna, ɩɩ kaa s'ɩɩ rɔn, ɖe tʋ Pake teenkar nɖe."
42022013	Wa wal wa nɔɔn se wonɔn'ɔ Yeesu ka siir-wa na, nɩ wa rɔn s'a tʋ Pake teenkar.
42022014	Alʋate kampa te tal wonte na, Yeesu na ɩ tirira wa cɔ wa tʋkʋ taaper rɛɛ.
42022015	Ka n'ɩ siir-wa sɛ: "Me cii ten sɛ ma-n'mɩ, ɖe tʋ Pake teenkar, fɛ nɩ me tʋ kʋñʋŋ,
42022016	wonte rɛɛ na, me siiru-mɩ s'ʋ sɩn kɔhen, me ra tase re tʋʋ, se fɛ nɩ te ten ñɩ laʋ n'ʋ rɛ n'ʋ tal Asɛ wurti kanɖe."
42022017	Fɛ n'ɩ sʋ selem ka kɔnkɔ taa n'ɩ wɔr Asɛ n'ʋ kper wonte na, ɩ tam sɛ: "!Ɩɩ mʋ cee ñɩ hen n'ɩɩ ñee mɩ ten,
42022018	wonte rɛɛ na, me siiru-mɩ, s'ʋ sɩn sɛŋ, me ra tase selem mpe ñeeʋ kaka n'ʋ rɛ n'ʋ tal Asɛ wurti kanɖe."
42022019	Fɛ n'ɩ sʋ kpɔnʋ n'ɩ wɔr Asɛ n'ɩ pate-kʋ n'ɩ cel-wa n'ɩ tam sɛ: "Cee ñɩ hen ci-na me tɛnʋ nkʋ me celʋ-kʋ mɩ rɛɛ na. !Ɩɩ lake-te sempe n'ɩɩ tɛsʋ me rɛɛ."
42022020	A tɛse tʋte tʋʋ ka wonte na, ɩ cel-wa selem ka kɔnkɔ taa n'ɩ siiru sɛ: "Selem mpe wʋlʋ-na sɛ me calem kaa sɛ pe kpeem atɛ-ɔ mɩ rɛɛ, se fɛ n'Asɛ hɔʋ raante cefate na-mɩ.
42022021	!Ɩɩ na, woñɩ maasʋ-m yera niiŋ taa na, ma-n'ɩ, ɖe tʋkʋ taaper nɖe rɛɛ-ɔ cee.
42022022	Tʋfelem Yer Yo kaa sɛ ka seʋ, s'Asɛ rɩ-te wonɔn'ɔna. Ama, woñɩ maasʋ-ka yera niiŋ taa na, ɩ kaa s'ɩ na wahala ka paa."
42022023	Đen'ɔlɛ, wa wɛ wa wɔsʋ remaŋ sɛ: "Anɔ kaa s'ɩ laʋ-te semp'ɔ ra hɛkʋ taa?"
42022024	Yeesu tirira mpa wɛ wa fɛsʋn ɖem'ɔ ten sɛ wa na woñɩ ci sesɛɛ ka wa taa na.
42022025	Yeesu siir-wa sɛ: "Kɔren ten wursi ñasʋ wa kɔren taa yera, nɩ wompa ñasʋ yera na, a yaa-wa sɛ kɔrʋ rɔnɖa.
42022026	Mɩ hen na, ʋ ta mɔna s'ʋ laʋ semp'ɔ mɩ hɛkʋ taa. Woñɩ kpɔl mɩ taa na, ʋ mɔna s'ɩ wʋse se yo cunko, nɩ woñɩ kaa s'ɩ ci sesɛɛ ka mɩ taa na, ʋ mɔna s'ɩ wʋse se pɔɩ.
42022027	Sempe na, anɔ ci sesɛɛ, woñɩ cɔ n'ɩ tʋkʋ na ya, alʋ, woñɩ sɩ tʋte na? Me na sɛ woñɩ cɔ n'ɩ tʋkʋ na, nñɩ ci-na sesɛɛ. Ma hen na, me wɛ mɩ cal se woñɩ sɩ tʋte na.
42022028	Ʋ lʋl ten-ɔ ɩɩ cɔ na-m me kʋñemen taa.
42022029	Semp'ɔna, me cɔsʋ-mɩ me wurti kpeeɖe rɛɛ se me Cii cɔse-m ɩ wurti kpeeɖe rɛɛ-ɔ wo na.
42022030	Ɩɩ kaa s'ɩɩ cɔ n'ɩɩ tʋkʋ n'ɩɩ ñee me taaper rɛɛ-ɔ me wurti taa. Ɩɩ kaa s'ɩɩ cɔ wurti kpeelɩ rɛɛ, n'ɩɩ hʋ na Iiseraɛl nantilii nya wɛ hiiu na naal na, ya rɛɛ yera."
42022031	Yeesu siir Siimɔŋ sɛ: "Siimɔŋ, Siimɔŋ, alʋacii Sataŋ fa ñempʋ s'ɩ fal-mɩ s'a falʋ mela ka wo na.
42022032	Me cɛr me Cii s'ɩ sen-n, n'n ɖʋken tisuu ka me rɛɛ. N kaa s'n cɛl n tɛ na me rɛɛ-ɔ wonte na, !n tase n ɖaana ka reen."
42022033	Pɩɛr siir-ɩ sɛ: "Acii Sesɛɛ, me kper me taa sɛ me tenke-n sarka taa, nawʋr ma-n'ña, ɖe seʋ."
42022034	Yeesu wʋsen-ɩ sɛ: "Pɩɛr, me siiru-n, se fɛ nɩ cankparʋ ko tantahompa nya taa na, n naken n teem kisuu ka taman nautisi s'n ta sem-m."
42022035	Fɛ nɩ Yeesu wɔse-wa sɛ: "Me tir-mɩ wont'ɔ tan warase, tan huru, tan nahentɛna na, ɩɩ taate wʋr ya?" Wa wʋsen-ɩ sɛ: "Aɩ, ɖe ta taate wʋr."
42022036	Ka n'ɩ siir-wa sɛ: "Kɔhen na, woñɩ wɛ warase na, !ɩ sʋ-se, na rerɛ woñɩ wɛ huru na, !ɩ sʋ-kʋ, nɩ woñɩ tan na saarʋ na, !ɩ wɛte ɩ wɔwʋ n'ɩ yaʋ kʋɖemʋ,
42022037	wonte rɛɛ na, ʋ mɔna sɛ wonte Asɛ tentɛnte rɛser ka maa-te me rɛɛ na, te laʋ. Nt'ɔlɛ s'a re-ɩ tansarteñempa hɛkʋ taa."
42022038	Ɩ waratenkera siir-ɩ sɛ: "Acii Sesɛɛ, !n na saaren nɩɩl-ɔ hen." Ɩ tam-wa sɛ: "Ʋ cɛsa."
42022039	Yeesu lii n'ɩ wal s'ɩ ka lakewa n'ɩ walʋ wonɔn'ɔ Oliifi teen wʋʋ rɛɛ na, n'ɩ waratenkera tenke-ɩ.
42022040	Wa tal ɖen'ɔ wonte na, ɩ siir-wa sɛ: "!Ɩɩ sɛɛ Asɛ, n'alʋacii ra pɩse s'ɩ take-mɩ n'ɩ hiiu-mɩ."
42022041	Đen'ɔlɛ ɩ fɛ wa cal, n'ɩ ta calen-wa, niiŋ wɛɛr pɩsʋwa sɛ re tal-ɩ. Ɩ kur ɩ renkpa rɛɛ, n'ɩ sɛɛ Asɛ sɛ:
42022042	"Acii, nne n cii, !kʋse me cal-ɔ wahala kɔnkɔ nka. Ama, !ʋ ra ci-na ma sɛlem taa, !ʋ laʋ-na ña sɛlem t'ɔna."
42022043	Ka n'Asɛ tirir lii n'asɛta n'ɩ tase-ɩ reen.
42022044	Kʋñʋŋ kpa Yeesu n'ɩ sɛɛ Asɛ na felem, n'ɩ tiimin lilu atɛ n'ʋ wɛ se calem.
42022045	Ɩ kper Asɛ sɛɛʋ ka wonte na, ɩ kʋr n'ɩ wʋse na ɩ waratenkera rɛɛ n'ɩ nɔɔn wa ree kʋñʋŋ ɖeem.
42022046	Ɩ wɔse-wa sɛ: "Ar lapa n'ɩɩ ree? !Ɩɩ kʋr n'ɩɩ sɛɛ Asɛ se fɛ n'ɩɩ ra feete alʋʋ takete taa."
42022047	Yeesu ñɩ wɛ n'ɩ wʋtʋ semp'ɔ wonte na, ɩ na yera akpiɖi ka re tala. Woñɩ kɔn-ɖe na, nñɩ-ɔlɛ Suta, ka ɩ ka wɛ Yeesu waratenkera hiiu na naʋl taa. Suta ñɩ tiisi n'ɩ kpɛʋn Yeesu n'ɩ mese ɩ nɔ.
42022048	Yeesu wɔse-ɩ sɛ: "Suta, n mesʋ Yer Yo nɔ kena, s'n maase-ka yera niiŋ taa ya?"
42022049	Yeesu waratenkera na wonte kaa sɛ te laʋ na, wa wɔse-ɩ sɛ: "Acii Sesɛɛ, ɖe maʋ-wa na re saaren na?"
42022050	Fɛ nɩ Yeesu waratenkera mpa taa nɛɛr maʋ wa taa Asɛ laate laar sesɛɛ pɔɩ nɛɛr n'ɩ pɛl ɩ mete niiŋ ɖenɖe.
42022051	Ama, Yeesu wʋsen-wa sɛ: "!Ɩɩ yeʋ. !Ɩɩ ra laʋ sempe." Yeesu teeken afal ñɩ renɖe, n'ʋ tenke n'ʋ tamle.
42022052	Fɛ nɩ Yeesu wɔse Asɛ laate laara taa sesɛmpa, n'Asɛ rɛɔ taa sʋcana ciina, na Suiifi ñempa sesɛmpa sɛ: "Ɩɩ kan na me rɛɛ na saaren, na rahoma s'ɩɩ kpa-m se mɩl na?
42022053	Ar lapa n'ɩɩ ka ta kpa-m alʋate nte taa, ma-n'mɩ, ɖe ka wɛ Asɛ rɛɔ taa na? Ama, kɔhen mɩ alʋate tala. Asɛ ha mɩ-n'alʋacii, na ɩ ñempa mpa ñasʋ tawunɖi taa na, ka ñempʋ, s'ɩɩ laʋ te ten-ɔ me rɛɛ."
42022054	Wa kpa Yeesu wa walʋn-ɩ Asɛ laate laar sesɛɛ tɛ, nɩ Pɩɛr tʋnkʋ-ɩ wolen.
42022055	A ka wusi min ka tɔŋ hɛkʋ taa. Pɩɛr cɔ wompa ka wɛ renaa na, wa cal.
42022056	Yal nɛɛr-ɔ ɩ ci pɔɩ n'ɩ na-ɩ min cal-ɔ wonte na, ɩ ñel-ɩ, n'ɩ siir sɛ: "Yer ñɩ rerɛ ka wɛ na Yeesu."
42022057	Ama, Pɩɛr fɛse sɛ: "Yal ña, me ta sem-ɩ."
42022058	Ʋ tase cekɔ, nɛɛr na-ɩ, nɩ lɛ tam sɛ: "Wa taa nɛɛr-ɔlɛ ña." Ama, Pɩɛr wʋsen afal ñɩ sɛ: "Aɩ, me tan wa taa."
42022059	Ʋ laʋ se lɛɛr kʋɖemer rɛ wonte na, nɛɛr kʋr n'ɩ kper ɩ t'ɔ ten n'ɩ tam sɛ: "Tʋfelem, yer ñɩ wɛ na Yeesu, wonte rɛɛ na, ɩ ci Kaliilee tɩ kena."
42022060	Pɩɛr wʋsen afal ñɩ sɛ: "Me ta sem wonte n cii s'n siir-te na." Ɩ wɛ n'ɩ wʋtʋ semp'ɔ wonte na, cankparʋ ko.
42022061	Yeesu cɛl ɩ ñesa, n'ɩ ñel Pɩɛr repɩɩ. Đen'ɔlɛ, Pɩɛr tɛse ɩ lu tɛɛ-ɔ wonte Yeesu ka siir-ɩ-te na sɛ: "Se fɛ nɩ cankparʋ ko sɛŋ na, n kaa s'n kisi taman nautisi s'n ta sem-m."
42022062	Pɩɛr lii n'ɩ wul halɩ.
42022063	Yera mpa ka rʋkʋn Yeesu na, wa wonkʋ-ɩ, nɩ wa make-ɩ.
42022064	Wa hɔʋ ɩ ñesa rɛɛ, nɩ wa wɔse-ɩ sɛ: "!Kpasekpase. Anɔ maʋ-n?"
42022065	Fɛ nɩ wa tɩɩ-ɩ tɩɩrase ka tɛmpe.
42022066	Ʋ hom wonte na, Suiifi ñempa sesɛmpa, n'Asɛ laate laara taa sesɛmpa, na Moiisi ñasete wʋlɖa sesɛmpa wa kpol, wa kan Yeesu sɛ wa hʋ na-ɩ,
42022067	wa wɔse-ɩ sɛ: "?N ci Kiriisitu kena, !n siir-ra." Yeesu wʋsen-wa sɛ: "Nne me siir-mɩ, ɩɩ ra nɩʋ na-m,
42022068	ka nɩ, nne me wɔse-mɩ wʋtɔ kʋɖemɔ, ɩɩ ra wʋsen-m nter.
42022069	Ama, ʋ sɩn kɔhen ñɩ hen na, Yer Yo kaa sɛ ka cɔ Asɛ Reentencii mete niiŋ ɖɛɛ."
42022070	Wa ten wa wɔse-ɩ sɛ: "Sempe, n ci Asɛ Yo kena ya?" Yeesu wʋsen-wa sɛ: "Aaʋ, ɩɩ siir nt'ɔlɛ, me ci Asɛ Yo kena."
42022071	Đen'ɔlɛ wa siir sɛ: "Đe pe cii rerɛ-ɔ warasenɖer. Đe teternka, ɖe nɩʋ ka, ɩ wʋte na ɩ nɔ."
42023001	Wa kʋr wa ten, wa wan Yeesu ka Piilate tɛ.
42023002	Đen'ɔlɛ, wa wɛ wa hɔke-ɩ tentarɩr, wa siiru sɛ: "Đe nɔɔn yer ñ'ɔ ɩ tʋkʋ ra yera rena. Ɩ siiru-wa sɛ wa ra rɛte Rom wuroo Seesar ka lampʋ, n'ɩ siiru rerɛ s'ɩ ci Kiriisitu woñɩ ci Suiifi ñempa wuroo na."
42023003	Piilate wɔse-ɩ sɛ: "N ci Suiifi ñempa wuroo ya?" Yeesu wʋsen-ɩ sɛ: "Aaʋ, n siir nt'ɔlɛ."
42023004	Piilate tam Asɛ laate laara taa sesɛmpa, na w'akpiɖi sɛ: "Me pe na wonte yer ñɩ hɔrse-te na."
42023005	Ama, wa cɔ wa wʋtʋ kʋɖemte nte sɛ: "Ɩ kʋsʋ yera ñesa ka komna rɛɛ na ɩ wʋlte. Ɩ paase na Kaliilee kɔrʋ taa, n'ɩ tenke na Sutee kɔrʋ t'ɔ kʋ ten. Kɔhen ɩ tal cee-ɔlɛ."
42023006	Piilate nɩʋ-te semp'ɔ wonte na, ɩ wɔse sɛ: "Yer ñɩ ci Kaliilee tɩ kena kɛ?"
42023007	Ɩ kampa n'ɩ sem wonte sɛ Yeesu lii na kɔrʋ nkʋ taa wuroo Eerote ñasʋ na, ɩ yeʋ n'a wan Yeesu ka wuroo Eerote ñɩ cal-ɔ n nɔɔn ɩ wɛ Seerusalɛm kɔrʋ t'ɔ ayʋken ñɩ taa.
42023008	Ʋ kɔ wuroo Eerote t'ɔ ten s'ɩ na Yeesu, wonte rɛɛ na, ʋ lʋl ten-ɔ ɩ nɩʋ ɩ ñente, n'ɩ ciiwa s'ɩ katen-ɩ n'ɩ na-ɩ ka ɩ laʋ hampate lakerɔ nkar.
42023009	Đen'ɔlɛ, ɩ wɔse-ɩ tentɛnte ka tɛmpe. Ama, Yeesu ta wʋsen-ɩ nter.
42023010	Asɛ laate laara taa sesɛmpa, na Moiisi ñasete wʋlɖa wɛ renaa wa hɔke tentarɩr ka Yeesu rɛɛ.
42023011	Wuroo Eerote, na ɩ sʋcana, wa wonkʋ Yeesu, wa naasʋ-ɩ na ñan. Wa sii-ɩ wɔwʋ sarteñenkʋ, fɛ nɩ wa wʋsen-ɩ Piilate cal.
42023012	Ayʋkʋ nkʋ teter, wuroo Eerote na Piilate, wa hɔʋ raante, wonte rɛɛ na, antaʋŋ wa ka ci amʋrana kena.
42023013	Piilate kpol Asɛ laate laara taa sesɛmpa, na Suiifi ñempa sesɛmpa, na yera
42023014	n'ɩ siir-wa sɛ: "Ɩɩ kan-m yer ñɩ, n'ɩɩ siir-m s'ɩ kʋsʋ yera ñesa ka komna rɛɛ. Me yeʋ, me wɔse-ɩ mɩ ñesa t'ɔ cee ñɩ hen, me ta na wonte ɩ laʋ-te, ka te ta sar se wonte ɩɩ siir-m-te na.
42023015	Wuroo Eerote rerɛ ta na nter-ɔ ɩ rɛɛ, ka n'ɩ wʋsen-ɩ-ra. Sempe na, yer ñɩ ta laʋ nter-ɔ te wɔsʋ s'a kʋ-ɩ.
42023016	Me kaa sɛ me yeʋ n'a maʋ-ɩ kpara, n'a lɛ-ɩ."
42023017	(N nɔɔn Pake teenkaya ayʋken ɖɛɛ-ɔna, Piilate lɛɛ-wa sarkacii ka kʋɖem.)
42023018	Ama, wa ko wa ten sɛ: "!Đʋken yer ñɩ, n'n lɛ-ra Parapase."
42023019	N nɔɔn Parapase ñɩ ka wɛ sarka taa, wonte rɛɛ na, ɩ ka kʋ yer, n'ɩ ciiwa s'ɩ kʋse kɔrʋ rɛɛ ñelɖe ka kpeeɖe rɛɛ.
42023020	N nɔɔn Piilate ñelʋwa s'ɩ lɛ Yeesu, n'ɩ cɔ n'ɩ wʋten yera mpa.
42023021	Ama, wa ko ɩ rɛɛ-ɔ reen sɛ: "!Kam-ɩ akantemer rɛɛ. !Kam-ɩ akantemer rɛɛ."
42023022	Piilate ñɩ tase wa wʋsenʋ ka taman nautisi rɛɛ sɛ: "Kaa ɩ laʋ wontɔ te ta sar? Me ta na nter-ɔ ɩ rɛɛ-ɔ ɩ laʋ-te n'a pɩsʋ s'a kʋ-ɩ. Semp'ɔna, me yeke s'a maʋ-ɩ kpara, n'a lɛ-ɩ"
42023023	Ama, wa wɛ wa ko reen ka ten s'a kam Yeesu k'akantemer rɛɛ.
42023024	Piilate tisi s'ɩ laʋ-wa wonte wa wɔsʋ-te na.
42023025	Ɩ lɛ-wa yer ñɩ wa cii-ɩ ka ɩ ka kʋ yer n'ɩ ciiwa s'ɩ kʋse kɔrʋ rɛɛ ñelɖe ka kpeeɖe rɛɛ na. Ɩ maase Yeesu ka wa niiŋ taa sɛ wa na haa, wa lake-ɩ senɔ.
42023026	N nɔɔn wa walʋn Yeesu ka wonte na, wa katen yer nɛɛr-ɔ a yaa-ɩ sɛ Siimɔŋ ka ɩ ci Siirɛn kɔrʋ taa tɩ. N nɔɔn ɩ lii na taar n'ɩ sɩ kɔrʋ taa. Wa kpa-ɩ s'ɩ waa akantemer, n'ɩ tenke Yeesu wara.
42023027	Yera kpater tʋnkʋ Yeesu wara, na yalaa nɛmpar rerɛ-ɔ wa wulu ɩ rɛɛ, wa tʋkʋ kʋñʋŋ.
42023028	Yeesu cɛl ɩ tɛ na yalaa mpa rɛɛ, n'ɩ siir-wa sɛ: "Seerusalɛm kɔrʋ taa yalaa mɩ, !ɩɩ ra wul me rɛɛ. Ʋ mɔna s'ɩɩ wul mɩ teter mɩ rɛɛ, na mɩ wiisi rɛɛ-ɔna,
42023029	wonte rɛɛ na, ayʋkʋ nɛnkʋr kɔŋ ka, ɖen'ɔna, yer kaa s'ɩ tam s'ʋ kɔ alelase na wompa ta mese wiisi na.
42023030	Ayʋkʋ nkʋ taa na, yera kaa sɛ wa tam wɔɔn sɛ: '!Ɩɩ ram ɖa rɛɛ', nɩ wa tam wurasi sɛ: '!Ɩɩ mɛse-ra',
42023031	wonte rɛɛ na, nne yer naasʋ leem ɖaka sen, a kaa s'a naase rawʋlɔ senɔ?"
42023032	A kan ɖerɛ-ɔ teñɛseciina nɛmpar-ɔ naʋl, s'a kʋ-wa n'a tase Yeesu rɛɛ.
42023033	Wa kampa wa tal awɔr nɖe taa, a yaa-re sɛ Ñenwʋlɔ na, wa kam Yeesu k'akantemer rɛɛ. Awɔr nɖe t'ɔna rerɛ-ɔ a kam teñɛseciina mp'ɔ wa naʋl. Kʋɖem na ɩ mete niiŋ ɖɛɛ, nɛɛr na ɩ nawɩtɩ rɛɛ.
42023034	Yeesu sɛɛ Asɛ sɛ: "Acii !tɩsen-wa w'awarkase, wonte rɛɛ na, wa ta sem wonte wa lake na." Wa laʋ kpasekpase ka ɩ wɔwen ɖɛɛ, sɛ wa na haa, a kaa s'a tar-ñɩ senɔ.
42023035	Yera senɖe renaa, wa ñelʋ. Suiifi ñempa wursi wonkʋ-ɩ wa siiru remaŋ sɛ: "Nne ɩ ci Kiriisitu ñɩ Asɛ lese-ɩ na, !ɩ tɛlse ɩ tɛ s'ɩ tɛlse yera ka wo na."
42023036	Sʋcana rerɛ wonkʋ-ɩ, wa tiisi ɩ cal, wa cel-ɩ arala,
42023037	nɩ wa siir-ɩ sɛ: "Nne n ci Suiifi ñempa wuroo, !tɛlse n teternka n tɛ."
42023038	A maa ɩ ñuŋ t'ɔ asɛta sɛ: |scYER ÑƖ CI-NA SUIIFI ÑEMPA WUROO.|d
42023039	Teñɛseciina mpa a kam wa-n'Yeesu k'akantema rɛɛ na, wa taa kʋɖem tɩɩ Yeesu sɛ: "N ta ci Kiriisitu kɛ? !Tɛlse n teternka n tɛ, n'n tɛlse-ra rerɛ."
42023040	Ama, ɩ rʋntɩ yeen-ɩ sɛ: "N pe see Asɛ kɛ? Ña wɛ wahala kʋɖemɩ nya t'ɔna s'nñɩ.
42023041	Đa hen na, a hɔm ɖa rena ka tʋfelem. Đa lapa ka n'a laʋ-ra. Ama, nñɩ hen na, ɩ ta laʋ nter-ɔ te ta sar."
42023042	Fɛ n'ɩ siir Yeesu sɛ: "Acii, n kaa s'n wʋse wuroo ka wonte na, !n tɛse me rɛɛ."
42023043	Yeesu wʋsen-ɩ sɛ: "Me siiru-n tʋfelem kena, sɛŋ ñɩ hen na, ma-n'ña, ɖe cake aseɖa sarteñempa awɔr taa."
42023044	N nɔɔn ʋ ta kaase wʋr sɛ mɩse senɖe taase hɛken t'ɔ wonte na, ʋ laʋ tawunɖi ka kɔrʋ ten taa, kaka n'ʋ rɛ n'ʋ maʋ raan ɖɛɛ lɛya natisi.
42023045	Mɩse wur rekpatekpate, wɔwʋ nkʋ a tam-kʋ Asɛ nampu nɔ na, kʋ tar kʋ hɛkʋ taa.
42023046	Yeesu ko reen ka ten sɛ: "Acii, me rɩ me fiisu ka n niiŋ taa." Ɩ tɛse wʋtʋʋ ka semp'ɔ wonte na, ɩ seʋ.
42023047	Rom sʋcana cii na wonte lapa na, ɩ wɔr Asɛ n'ɩ siir sɛ: "Tʋfelem, yer ñɩ ka ci riyuyutɩ kena."
42023048	Wompa ten ka kampa wa ñelʋ na, wa na wonte lapa na, wa wʋsʋ na wa wara, wa make wa lɔya rɛɛ, n'ʋ wʋlʋ s'ʋ tɛɖe wa t'ɔ ten.
42023049	Yeesu raana, na yalaa nɛmpar-ɔ wa tenke-ɩ kaka Kaliilee kɔrʋ taa wa ten wa senɖe wolen sɛ wa na wonte lake na.
42023050	Yer nɛɛr ka wɛ k'a yaa-ɩ sɛ, Sosɛfe, n'ɩ ci Suiifi ñempa sesɛmpa akpar taa tɩ n'ɩ ci sartetɩ, na riyuyutɩ.
42023051	Ɩ ka ci Suiifi ñempa kɔrʋ nkʋ a yaa-kʋ s'Ariimatee na, kʋ taa tɩ, n'ɩ honkʋ Asɛ wurti kanɖe. Ʋ ka ta kɔ-ɩ n'ɩ ta tisi na ɩ sesɛmpa raana ka wonte wa kper wa taa sɛ wa laʋ-te Yeesu na.
42023052	Ɩ wal Piilate cal n'ɩ wɔse-ɩ s'ɩ cel-ɩ seɖe Yeesu.
42023053	Fɛ n'ɩ tisi seɖe ñ'ɔ akantemer rɛɛ, n'ɩ hɔʋ-ɩ akalala taa, n'ɩ yim-ɩ wʋ taa. A ka wur-kʋ wentɛnʋ t'ɔna, n'a take yim yer-ɔ kʋ taa.
42023054	N nɔɔn ʋ hoŋ Suiifi ñempa fiisiti ayʋkʋ, nɩ kʋ cii sɛ kʋ kiɖi kelɛ.
42023055	Yalaa mpa ka tenke Yeesu kaka Kaliilee na, wa-n'Sosɛfe, wa wal wa ñelʋ wʋ taa sɛ wa na wonɔn'ɔ a yim seɖe ñɩ na.
42023056	Fɛ nɩ wa wʋse wa tɛ, wa rɔn wa cii sensemen nim, na teraɖe sɛ wa kan wa sɔr seɖe ñɩ. Suiifi ñempa fiisiti ayʋkʋ rɛɛ, yalaa mpa cɔ, wa ta wal ɖiil se wa ñasete siiru-wa wo na.
42024001	Kɔsera ntaʋŋ tɛɛ lɛnlɛn yalaa mpa wal wʋ rɛɛ, na sensemen nim mpe wa rɔn-pe wa sɩ na.
42024002	Wa tal wonte na, wa nɔɔn warceelɔ nka a ka rʋ-ka wʋ nɔ na, ka leekɔ.
42024003	Wa sɩ taa, wa pe na seɖe Acii Sesɛɛ Yeesu.
42024004	Wa pe na sɛ, wa lake senɔ. Wa kunti wa na yera naʋl-ɔ wa cal-ɔ wa sii wɔwen ka ñɩ mɛtelʋ.
42024005	Nafate kpa-wa, nɩ wa yeʋ wa wɔm wa ñesa n'atɛ. Yera mpa wɔse-wa sɛ: "Ɩɩ cii woñɩ hompa na semɔ, aseɖa taa?
42024006	Ɩ tan cee, ɩ hompa. !Ɩɩ tɛse wonte ɩ ka siir-mɩ-te ka n nɔɔn ɩ wɛ Kaliilee kɔrʋ t'ɔ wonte na,
42024007	s'ʋ mɔna s'a maase Yer Yo ka tansarte yera niiŋ taa, wa kam-ka akantemer rɛɛ, nɩ ka wʋse ka hom ayʋken niitisi ayʋkʋ rɛɛ."
42024008	Yalaa mpa tɛse wa ñiin t'ɔ Yeesu tentɛnte nte rɛɛ.
42024009	Wa kʋr wʋ rɛɛ-ɔ wonte na, wa wal wa siir Yeesu waratenkera mpa ʋ kaase-wa hiiu na kʋɖem na, na nɛmpar rerɛ.
42024010	N nɔɔn Maketala kɔrʋ taa tɩ Marɩ, na Sana, na Marɩ ñɩ ci Sake rii na, mp'ɔna. Wa yal ɖaana wɛ wa cɛsʋ-te rerɛ-ɔ Yeesu waratenkera.
42024011	Ama, waratenkera mpa ta tisi-te. Wa mɔse sɛ wonte wa siir-te na, te tan kutihuɖi.
42024012	Đen'ɔlɛ, Pɩɛr kʋra n'ɩ see n'ɩ walʋ na wʋ rɛɛ. Ɩ tal wonte na, ɩ nunki n'ɩ kpil, n'ɩ na hɔɖase kena, se wɛ leekɔ, fɛ n'ɩ kpeem ɩ tɛ-ɔ ʋ laʋ-ɩ reyaʋ ka wonte lapa na, te rɛɛ.
42024013	Ayʋkʋ nkʋ teter rɛɛ, Yeesu waratenkera taa yera naʋl kʋr wa rɛ wa walʋ kɔree nɛnkar t'ɔ a yaa-ka s'Eemausi. Ka calen na Seerusalɛm, ka waɖe akpaya ka hiiu na kʋɖemer.
42024014	Yera mpa wʋtʋ te ten-ɔ wonte lapa na.
42024015	Wa wʋtʋwa, wa fɛsʋn ɖem'ɔ wonte na, Yeesu teter tiisi n'ɩ kpɛʋn-wa, ñɩ-n'wa, wa tam.
42024016	Wa na-ɩ nɩ wa ñesa ta hul sɛ wa sem-ɩ.
42024017	Yeesu wɔse-wa sɛ: "Ɩɩ walʋ n'ɩɩ fɛsʋn ɖem'ɔ ar rɛɛ?" Wa senɖe ka, ʋ tɛɖe wa t'ɔ ten.
42024018	Woñɩ a ka yaa-ɩ sɛ Keleeopase ka wa naʋl ñɩ taa na, ɩ wɔse Yeesu sɛ: "Ña wɛ-na n kʋɖem ka Seerusalɛm kɔrʋ nkʋ t'ɔ cee-ɔ n ta sem wonte laʋ ayʋken ñɩ taa na ya?"
42024019	Yeesu wɔse-wa sɛ: "Ar lapa?" Wa wʋsen-ɩ sɛ: "Wonte tal Nasarɛte kɔrʋ taa tɩ Yeesu ñɩ ka ci Asɛ tentɛnte rɛser na. Yera ten na s'Asɛ yepa n'ɩ laʋ hampate lakase n'ɩ wʋte na huku.
42024020	Đ'Asɛ laate laara taa sesɛmpa, na ra sesɛmpa kpa-ɩ, wa yeʋ n'a kam-ɩ akantemer rɛɛ n'a kʋ-ɩ.
42024021	N nɔɔn ɖe ka honkʋwa s'nñɩ ci-na woñɩ kɔŋwa s'ɩ yaʋ Iiseraɛl ñempa ñiin na. Nkʋ, sɛŋ ñɩ hen, ʋ lake ayʋken niitisi kelɛ tentɛnte nte lapa.
42024022	Tʋfelem, ɖa taa yalaa nɛmpar yepa n'ʋ yʋse-ra. Wa lii ntaʋŋ nkʋ tɛɛ-ɔ lɛnlɛn, nɩ wa wal wʋ rɛɛ.
42024023	Wa ta nɔɔn seɖe Yeesu. Wa wʋse wa kan, wa siir-ra sɛ wa na Asɛ tirira ka narte taa, wa-l siir-wa s'ɩ wɛ fiisu taa.
42024024	Đa taa nɛmpar wal wʋ rɛɛ, wa kan, wa siir-ra kʋɖemte nte yalaa ka siir-ra-te na. Ama, wa-l ta na-ɩ."
42024025	Ka nɩ Yeesu siir-wa sɛ: "Oh, yera mɩ, ɩɩ tan lɛn. Ʋ wɛ-mɩ kaaɖe s'ɩɩ tisi wonte Asɛ tentɛnte rɛsera maa-te na.
42024026	Ʋ ka ta mɔna sɛ Kiriisitu tʋ kʋñʋŋ sempe, fɛ n'ɩ sɩ ɩ hampate taa ya?"
42024027	Fɛ n'ɩ lese-wa wonte a ka wʋte-te ɩ rɛɛ-ɔ Asɛ tekara ten taa na, te kutihuɖi tɛɛ. Ɩ paase na Moiisi tekara kena, fɛ n'ɩ tal Asɛ tentɛnte rɛsera ten tekarɩna taa.
42024028	Yera mpa kampa wa ñʋten kɔree nka wa walʋ ka taa na, Yeesu laʋ s'ɩ rɛ.
42024029	Ama, wa kpa-ɩ wa siiru-ɩ sɛ: "!Kan, ɖa-n'ña, !ɖe cɔ. Mɩse kpeempa, n'aho kɔŋ yiiu." Ñɩ-n'wa, wa kpeem wa cɔ.
42024030	Wa cɔ sɛ wa tʋ wonte na, ɩ sʋ kpɔnʋ n'ɩ wɔr Asɛ, fɛ n'ɩ tar-kʋ n'ɩ cel-wa.
42024031	Đen'ɔlɛ, wa ñesa hula, fɛ nɩ wa sem-ɩ n'ɩ tenke n'ɩ mʋse wa ñesa taa.
42024032	Wa siiru remaŋ sɛ: "Ɩ ka cɛsʋ-ra wonte a maa-te Asɛ tekara taa n'ɩ lesʋ-ra te kutihuɖi tɛɛ-ɔ wont'ɔ ñempʋ taa na, ʋ wɛ se min wɛ na ra t'ɔ ñɩ ñake."
42024033	Wa tenke wa kʋr, wa wʋse Seerusalɛm kɔrʋ taa. Wa nɔɔn Yeesu tirira mp'ɔ wa hiiu na kʋɖem ka wa-n'wa raana, wa kpola.
42024034	Wa-l siiru sɛ: "Yeesu hom tʋfelem, Siimɔŋ na-ɩ."
42024035	Mpa rerɛ, wa cɛsʋ-wa wonɔn'ɔ ʋ laʋ-wa ñempʋ taa na, na wonɔn'ɔ wa sem-ɩ tʋte alʋate t'ɔ ɩ sʋ kpɔnʋ n'ɩ tar-kʋ na.
42024036	Wa wɛ wa wʋtʋ wonte na, wa na Yeesu ka wa hɛkʋ taa, n'ɩ tam sɛ: "!Ɩɩ cɔ rehɛser taa."
42024037	Nafate kpa-wa, wonte rɛɛ na, wa hʋ s'aliliir kena.
42024038	Ama, Yeesu wɔse-wa sɛ: "Ar lapa n'ʋ lake-mɩ pitii? Ar lapa n'ɩɩ wɛ mɔsem mp'ɔ mɩ hɔya taa?
42024039	!Ɩɩ ñel me niiŋ na me naase. Tʋfelem, m'ɔna. !Ɩɩ teeken-m n'ɩɩ na, wonte rɛɛ na, aliliir tan tɛnʋ, ɖe tan mʋya se ma wɛ-wa wo na. Ɩɩ pɩsʋ s'ɩɩ na."
42024040	Ɩ wʋte sempe n'ʋ kper wonte na, ɩ wʋl-wa ɩ niiŋ, na ɩ naase.
42024041	Ʋ kɔ wa taa n'ʋ laʋ-wa reyaʋ sɛ wa tisi-te, ka n'ɩ wɔse-wa sɛ: "Ɩɩ wɛ atʋwʋr-ɔ cee na?"
42024042	Wa cel-ɩ tunɖi wunɖi k'a reenke-re.
42024043	Ɩ mʋ-re n'ɩ tʋ wa ñesa taa,
42024044	fɛ n'ɩ siir-wa sɛ: "!Ɩɩ na wonte me ka siir-mɩ-te ka n nɔɔn me wɛ na-mɩ wonte na, wonte Moiisi maa-te me rɛɛ na, na wonte Asɛ tentɛnte rɛsera maa-te wa tekarɩna taa na, n'a maa-te Suiifi ñempa yeente tekara taa na, te lapa."
42024045	Fɛ n'ɩ ha-wa lɛn sɛ wa pɩse wa nɩʋ wonte a maa-te Asɛ tekara taa na,
42024046	n'ɩ siir-wa rerɛ sɛ: "!Ɩɩ na wonte a maa-te s'ʋ mɔna sɛ Kiriisitu tʋ kʋñʋŋ n'ɩ seʋ n'ɩ hom aseɖa t'ɔ ayʋken niitisi ayʋkʋ rɛɛ na.
42024047	Ʋ mɔna rerɛ s'a paase tentɛnte hosʋʋ ka Seerusalɛm kɔrʋ taa, na kɔren ten taa yera sɛ wa kisi w'awarkase, Asɛ tɩsen-wa w'awarkase na Yeesu Kiriisitu ñuŋ ɖɛɛ.
42024048	Ɩɩ ci warasenɖera ka te rɛɛ.
42024049	Me teternka, me kaa sɛ me yeʋ nɩ wonte me Cii ka yii-mɩ-te na, te kan mɩ rɛɛ. Ama, !ɩɩ cɔ Seerusalɛm kɔrʋ taa n'ʋ rɛ n'ʋ tal ayʋkʋ nkʋ asɛta reen tiki mɩ rɛɛ na."
42024050	Fɛ nɩ Yeesu sʋ-wa n'ɩ liin-wa tɛte leekɔ na Peetanii faken. Đen'ɔna, ɩ kpaase ɩ niiŋ n'asɛta, n'ɩ wɔse Asɛ s'ɩ laʋ-wa sarte.
42024051	Ɩ wɛ n'ɩ wɔsʋ Asɛ ka wonte na, ɩ calen-wa, n'ɩ kpa asɛta.
42024052	Ʋ kaase mpa na, ʋ kɔ wa t'ɔ ten, wa sɛɛ-ɩ, wa wʋsʋ Seerusalɛm kɔrʋ taa.
42024053	Wa walʋ tamtam k'Asɛ rɛɔ taa, nɩ wa wɔrʋ-ɩ.
43001001	Se fɛ n'Asɛ laʋ tɛte na, Wʋtɔ ka wɛ reyasɛ. Woñɩ ka ci Wʋtɔ nka na, ɩ ka wɛ Asɛ cal, n'ɩ ci Asɛ kena.
43001002	Ɩ ka wɛ n'Asɛ k'akiɖino.
43001003	Nñɩ laʋ-na te ten, n'nter tan ka, te wɛ ka ɩ ta laʋ-te.
43001004	Na nñ'ɔna, fiisu nkʋ tam akperʋ na, kʋ wɛ. Fiisu nkʋ ha na yera ka hʋlmɩn.
43001005	Hʋlmɩn ñɩ mɛtelʋ tawunɖi taa, nɩ tawunɖi nɖe ta waaten-ñɩ.
43001006	Afal nɛɛr ka wɛ k'a yaa-ɩ sɛ San, k'Asɛ tir-ɩ.
43001007	Ɩ kan se woñɩ ka na hʋlmɩn ñɩ na, s'ɩ wʋte ñɩ ñente. Ɩ kampa sɛ yera ten tisi hʋlmɩn ñɩ rɛɛ, na wonte ɩ siiru-te na.
43001008	Nñɩ teter ta ci hʋlmɩn ñɩ. Ɩ ka ci woñɩ kampa s'ɩ wʋte na hʋlmɩn ñɩ rɛɛ na.
43001009	Hʋlmɩn ñɩ ka ci teter hʋlmɩn ñɩ kɔŋ tɛte rɛɛ nɩ ñɩ mɛtelʋ yera ten ɖɛɛ na.
43001010	Woñɩ ka ci Wʋtɔ nka na, ɩ ka wɛ tɛte rɛɛ yera cal, n'nñɩ laʋ-na tɛte rɛɛ yera mpa, nɩ yera mpa ta sem-ɩ.
43001011	Ɩ kam ɩ teter ɩ kɔrʋ taa, n'ɩ yera ta mʋ-ɩ.
43001012	Ama, wompa mʋ-ɩ wa tisi ɩ rɛɛ na, ɩ ha-wa huku sɛ wa wʋse Asɛ wiisi.
43001013	Wa ta wʋse Asɛ wiisi se yer wan cii wo na, nawʋr se yo wɛ na cii ka wonɔn'ɔ tɛte rɛɛ na. Ama, Asɛ ha-na-wa fiisu cefalʋ nkʋ.
43001014	Wʋtɔ nka wʋse yer wan, ka cɔ ra hɛkʋ taa. Sarteñente lape, na tʋfelem ka kper ɩ t'ɔ kantʋʋ. Đe na ɩ hampate re wɔr-te. Hampate nte Yo nka wɛ kʋɖemɔ ka ka Cii rɛɛ n'ɩ tiru-ka n'ɩ celʋ-ka-te na.
43001015	San ka wʋte ɩ ñente, n'ɩ ko yera ñesa taa sɛ: "!Ɩɩ na nñ'ɔlɛ, yer ñɩ ka ci woñɩ me siir-mɩ s'ɩ kɔŋ me wara na. Ama, ɩ kelen-m, wonte rɛɛ na, ɩ ka wɛ reyasɛ ka me nɛla."
43001016	Pa ra taa woñɩ na, ɩ hiiu te ten-ɔ wonte ten wɛ ɩ taa na, n'ɩ wɛ n'ɩ lake-ra sarteñente nte n'ʋ kelʋ n'ʋ walʋ.
43001017	Asɛ wʋl-ɖa ɩ ñasete na Moiisi rɛɛ. Ama, na Yeesu Kiriisitu rɛɛ-ɔna, ɩ wʋl-ɖa s'ɩ laʋ-ra sarte, n'ɩ wʋl-ɖa wonɔn'ɔ ɩ teter ɩ wɛ na.
43001018	Nɛɛr take na Asɛ na ɩ ñeser. Ama ɩ Yo kʋɖemɔ nka ɩ wɛ-ka, nɩ ka wɛ ɩ cal na, ka wʋl-ɖa-ɩ.
43001019	!Ɩɩ na wonte San siir-te Yeesu rɛɛ-ɔ alʋate nte taa Suiifi ñempa sesɛmpa tir Asɛ laate laara nɛmpar, na Leefii ñempa taa nɛmpar sɛ wa kʋr Seerusalɛm kɔrʋ taa, nɩ wa wal wa wɔse-ɩ na sɛ: "Ña, n ci anɔ?"
43001020	Ɩ ta fɛse. Ama, ɩ siir-wa tʋfelem sɛ: "Me ta ci Kiriisitu."
43001021	Wa mul wa wɔse-ɩ sɛ: "Sempe, n ci antaʋŋ Asɛ tentɛnte rɛser Eelii ya?" Ɩ wʋsen-wa sɛ: "Aɩ, me ta ci Eelii." Wa tase ɩ wɔsʋʋ sɛ: "N ci Asɛ tentɛnte rɛser ñɩ, ɖe honkʋ-ɩ na ya?" Ɩ wʋsen-wa sɛ: "Aɩ."
43001022	Đen'ɔna, wa siir-ɩ sɛ: "Wompa tir-ra na, ʋ mɔna sɛ re siir-wa nter. Ña teter, n siiru s'n ci anɔ?"
43001023	San wʋsen-wa sɛ: "Me ci woñɩ Asɛ tentɛnte rɛser Eesaɩ ka maa ɩ ñente ka ɩ tekara taa na sɛ: 'Yer nɛɛr hosʋ na ñɩte taa s'ɩɩ rɔn Acii Sesɛɛ ñempʋ.' "
43001024	Wompa a tir-wa San cal na, wa ka ci Fariisii akpar taa ñempa nɛmpar-ɔna.
43001025	Wa wɔse San sɛ: "Nne n ta ci Kiriisitu, ?n ta ci Asɛ tentɛnte rɛser Eelii, ?n ta ci Asɛ tentɛnte rɛser ñɩ, ɖe honkʋ-ɩ na, ar laʋ n'n limsu yera ka leem taa?"
43001026	San wʋsen-wa sɛ: "Ma hen na, me limsu-mɩ leem t'ɔna. Ama, mɩ hɛkʋ taa hen na, yer nɛɛr wɛ ka ɩɩ ta sem-ɩ.
43001027	Ɩ kɔŋ me wara, nɩ me ta tal wʋr taa sɛ me lese ɩ nahentɛna."
43001028	Te ten ñɩ ka lake Peetanii kɔrʋ t'ɔna Surtɛŋ carɔ wara. Đen'ɔna, San ka limsu yera ka leem taa.
43001029	Ʋ hom, San kʋse ɩ ñesa n'ɩ na Yeesu ka ɩ kɔŋ na ɩ rɛɛ, n'ɩ siir sɛ: "!Ɩɩ ñel n'ɩɩ na Asɛ Siiyo nka Asɛ tɩsʋn tɛte rɛɛ yera awarkase na ka na.
43001030	Me ka siir-mɩ nka ñente kena sɛ, yer nɛɛr kaa s'ɩ kan me wara. Ama, ɩ kelen-m, wonte rɛɛ na, ɩ ka wɛ reyasɛ ka me nɛla.
43001031	Ma rerɛ, me ka ta sem-ɩ. Ama, Iiseraɛl ñempa mɩ, me kampa sɛ me limsi-mɩ leem taa, se fɛ n'ɩɩ sem-ɩ."
43001032	San siir rerɛ sɛ: "Me na Asɛ Fiisu ka kʋ nʋsen alɔnkuku, kʋ tiu n'asɛta kʋ hɔpe Yeesu rɛɛ.
43001033	Me ka ta sem s'ɩ ci anɔ. Ama, Asɛ ñɩ tir-m sɛ me limsi yera ka leem taa na, nñɩ siir-na-m sɛ: 'N kaa s'n na Asɛ Fiisu tiki sɛ kʋ hɔpe yer ñɩ rɛɛ na, nñɩ kɔŋ-na s'ɩ limsi yera k'Asɛ Fiisu taa.' "
43001034	San siir sɛ: "Me na-te sempe, nɩ me siiru-mɩ s'ɩ ci Asɛ Yo."
43001035	Ʋ hom, San, na ɩ waratenkera t'ɔ yera naʋl wɛ wa wɛ renaa.
43001036	Ɩ na Yeesu ka ɩ rɛ wonte na, ɩ tam sɛ: "!Ɩɩ ñel n'ɩɩ na Asɛ Siiyo."
43001037	San waratenkera naʋl mpa nɩʋ wonte ɩ siir-te na, wa tenke Yeesu.
43001038	Yeesu cɛl ɩ tɛ n'ɩ na-wa ka wa tʋnkʋ-ɩ, n'ɩ wɔse-wa sɛ: "Ɩɩ cii wɔ?" Wa wɔse-ɩ sɛ: "|iĐapii|d, n sɩ lɔ?" (|iĐapii|d kutihuɖi kelɛ sɛ wʋlɖe.)
43001039	Ɩ wʋsen-wa sɛ: "!Ɩɩ kan n'ɩɩ na." N nɔɔn mɩse kpa recaa, wa wal wa na wunɖiinɖi ɩ sɩ na, wa tɛse ayʋkʋ nkʋ cɔʋ na-ɩ.
43001040	Waratenkera naʋl mpa nɩʋ San wʋtɔ wa tenke Yeesu na, wa taa nɛɛr-ɔlɛ Anterɩ ñɩ ci Siimɔŋ Pɩɛr ritafal na.
43001041	Anterɩ wal nanɩ n'ɩ na ɩ raal Siimɔŋ n'ɩ siir-ɩ sɛ: "Đe na Mɛsii." (Mɛsii kutihuɖi kelɛ sɛ Kiriisitu.)
43001042	Ɩ sʋ Siimɔŋ ñɩ n'ɩ wan-ɩ Yeesu cal. Yeesu ñel-ɩ n'ɩ siir-ɩ sɛ: "N ci San yo Siimɔŋ. A kaa s'a yaa-n sɛ Seefase." (Yeɖe nɖe kutihuɖi kelɛ sɛ Pɩɛr ka Feranse taa, na wɛɛr ka lama taa.)
43001043	Ʋ hompa Yeesu cii s'ɩ wal Kaliilee kɔrʋ taa, n'ɩ katen Fiiliipi n'ɩ siir-ɩ sɛ: "!Tenke-m".
43001044	N nɔɔn Fiiliipi ka ci Pɛtesaɩta kɔrʋ taa tɩ kena. (Đen'ɔna, a lel Anterɩ na Pɩɛr.)
43001045	Fiiliipi wal n'ɩ na Natanaɛl n'ɩ siir-ɩ sɛ: "Đe na woñɩ Moiisi ka maa ɩ ñente ka ñasete tekara taa, n'Asɛ tentɛnte rɛsera wʋte ɩ ñente rerɛ na. Nñ'ɔlɛ Sosɛfe yo, Yeesu ñɩ lii na Nasarɛte kɔree taa na."
43001046	Natanaɛl wɔse-ɩ sɛ: "Nter wɛ sarte ka te lii na Nasarɛte kɛ?" Fiiliipi wʋsen-ɩ sɛ: "!Kan, n'n na."
43001047	Yeesu na wont'ɔ Natanaɛl ka ɩ kɔŋ na ɩ rɛɛ na, ɩ tam sɛ: "Yer ñɩ ci Iiseraɛl tɩ kena tʋfelem, n'ɩ tam nter-ɔ ɩ t'ɔ te ta sar."
43001048	Natanaɛl wɔse-ɩ sɛ: "N laʋ senɔ n'n sem-m?" Ka nɩ Yeesu wʋsen-ɩ sɛ: "Se fɛ nɩ Fiiliipi yaa-n na, me ka na-n ka, n ka wɛ amenkalee tɛɛ."
43001049	Đen'ɔna, Natanaɛl siir-ɩ sɛ: "Wʋlɖe, n ci Asɛ Yo. N ci Iiseraɛl ñempa wuroo."
43001050	Yeesu wʋsen-ɩ sɛ: "Me siir sɛ me na-n amenkalee tɛɛ. Semp'ɔna, n tisu me rɛɛ ya? N kaa s'n na nter-ɔ te kpɔla te kelen nte ñɩ hen."
43001051	Ɩ tase siiruu rerɛ sɛ: "Me siiru-mɩ tʋfelem kena, ɩɩ kaa s'ɩɩ na asɛt'ɔ ʋ hula n'Asɛ tirira kpa wa wʋsʋ wa tiki Yer Yo cal."
43002001	Ayʋken nɩɩl ɖɛ wonte na, yer nɛɛr laʋ yal kanʋ teenkar ka Kana kɔree nka wɛ Kaliilee kɔrʋ taa na. N nɔɔn Yeesu rii ka wɛ renaa.
43002002	A yaa Yeesu, na ɩ waratenkera sɛ wa kan wa tʋ teenkar nɖe.
43002003	Selem cesɛmpe kampa pe kper wonte na, Yeesu rii siir-ɩ sɛ: "Wa tan selem ɖerɛ."
43002004	Ama Yeesu wʋsen-ɩ sɛ: "Apa, ma-n'ña wontɔ? M'alʋate take tala."
43002005	Yeesu rii siir wompa tarʋ tʋte na sɛ: "!Ɩɩ laʋ wonte ɩ siiru-mɩ-te na."
43002006	N nɔɔn ɖisin wɛ leɖe ka ren'ɔ Suiifi ñempa rɩ ñɩ t'ɔ leem wa yaalʋ wa tɛ wa sɛɛ Asɛ se wonɔn'ɔ wa kɔter wɔsʋ na. Đisuŋ kʋɖemʋ pɩsʋ sɛ kʋ tʋ hɛse ka naʋna, nawʋr leɖe.
43002007	Yeesu tam tʋte tarera sɛ: "!Ɩɩ siir leem ka risin ñɩ." Wa siir-ñɩ ñɩ ten.
43002008	Ka nɩ Yeesu siir-wa sɛ: "Kɔhen na, !ɩɩ ceeʋ-pe cekɔ, n'ɩɩ wan-pe tʋte tarera cii."
43002009	Tʋte tarera cii ñɩ renke leem mpe n nɔɔn pe wʋse selem cesɛmpe na, n'ɩ ta sem sɛ selem mpe lii na lɔ. (Ama, tarera mpa ka ceeʋ leem mpe na, mpa sem-na wunɖiinɖi pe lii na na.)
43002010	Semp'ɔna, tarera cii ñɩ yaa waal, n'ɩ wɔse-ɩ sɛ: "Yer se yer paasʋ na selem sarte ñeeʋ kena, ka n'a yaa wompa na, ?wa ñeewa wa hɔwa, fɛ n'a kan selem mpe cɛsa na, ña kunti ña yeʋ selem mpe cɔwa na, hal na kɔhen."
43002011	Sen-ɔna, Yeesu paase ɩ hampate lakase nse wʋlʋ ɩ hampate na, se lape ka Kana kɔree nka wɛ Kaliilee kɔrʋ taa na. Đen'ɔna, ɩ waratenkera tisi s'ɩ ci Kiriisitu ka tʋfelem.
43002012	Te-l ɖɛ wonte na, Yeesu kʋr n'ɩ rɛ n'ɩ wal Kapɛrnaum kɔrʋ taa, ñɩ-n'ɩ rii, na ɩ ritafala, na ɩ waratenkera, n'ɩ cɔ ayʋken cekalen ka renaa.
43002013	Yeesu kʋr n'ɩ wal n'ɩ kpa Seerusalɛm kɔrʋ taa, wonte rɛɛ na, n nɔɔn Suiifi ñempa teenkar nɖe a yaa-re sɛ Pake na, ɖe ñʋta.
43002014	Ɩ sɩ Asɛ rɛɔ tɔŋ ɖɛɛ-ɔ wonte na, ɩ nɔɔn yera ka wa wɛtʋ naan, na mɛɛsiin, n'alɔnkukuna. Ɩ nɔɔn ɖerɛ-ɔ wompa lɔsʋ warase na, ka wa cɔ wa taapa rɛɛ.
43002015	Semp'ɔna, ɩ sʋ nampiir n'ɩ laʋ-re se kpara, n'ɩ rʋn-wa wa ten, na wa mɛɛsiin, na wa naan. Ɩ wɛɖe atɛ-ɔ wompa lɔsʋ warase na, wa warase, n'ɩ kul wa taapa,
43002016	n'ɩ fete alɔnkukuna wɛtera rɛɛ sɛ: "!Ɩɩ lese-wa cee. !Ɩɩ ra wʋsen me Cii rɛɔ k'ayʋkʋ."
43002017	Ɩ waratenkera tɛse s'a maa-te semp'ɔ Asɛ tekara taa sɛ: "Asɛ, me wɛ ña rɛɔ ka lu. Lulape mpe ñake me taa se min."
43002018	Semp'ɔna, Suiifi ñempa sesɛmpa wɔse-ɩ sɛ: "Yaa n laʋ-te sempe ya? Hampate lakerɔ wonkɔ n lake s'n wʋl-ɖa s'Asɛ ha-na-n huku s'n laʋ-te sempe?"
43002019	Yeesu wʋsen-wa sɛ: "?Ɩɩ yʋkʋ Asɛ rɛɔ nka, me sʋkʋ ayʋken niitisi sɛ me wʋse me ma-ka."
43002020	Suiifi ñempa sesɛmpa wʋsen-ɩ sɛ: "A rɩ wʋse ka hiin nniisa na leɖe, ka fɛ n'a ma Asɛ rɛɔ nka, nɩ ña, ña kaa sɛ ña wʋse ña ma-ka ayʋken niitisi taa ya?"
43002021	Nkʋ, Asɛ rɛɔ nka Yeesu wʋtʋ ka ñente na, ɩ tʋŋ ɩ tɛnʋ kena.
43002022	Semp'ɔna, Asɛ kampa n'ɩ lese-ɩ aseɖa t'ɔ wonte na, ɩ waratenkera tɛse s'ɩ ka siir-te sempe, wa tisi wonte a maa-te Asɛ tekara taa na, na wonte Yeesu siir-te na, te rɛɛ.
43002023	N nɔɔn Yeesu wɛ Seerusalɛm kɔrʋ t'ɔ wont'ɔ Pake teenkar nɖe alʋate taa na, yera tɛmpe tisi ɩ rɛɛ-ɔ wa na hampate lakase nse ɩ lake-se ka se wʋlʋ nter na.
43002024	Ama, Yeesu ta sʋ ɩ hɔɔr ka re ten s'ɩ cel-wa, wonte rɛɛ na, ɩ sem-wa wa ten.
43002025	Ɩ ka ta cii s'a cɛse-ɩ nter-ɔ yera rɛɛ, wonte rɛɛ na, nñɩ teter, ɩ sem wonte wɛ wa hɔya taa na.
43003001	Yer nɛɛr ka wɛ k'a yaa-ɩ sɛ Niikotɛm. Ɩ ci Fariisii akpar taa tɩ, n'ɩ ci Suiifi ñempa taa sesɛɛ nɛɛr.
43003002	Yer ñɩ kan Yeesu cal-ɔ aho nɛnyar taa, n'ɩ siir-ɩ sɛ: "Wʋlɖe, ɖe sem s'n ci wʋlɖe nɛɛr-ɔna ɩ lii n'Asɛ cal, wonte rɛɛ na, ?Asɛ tan yer cal, ɩ ra pɩse s'ɩ laʋ hampate lakase nse, n lake-se ka se wʋlʋ nter na."
43003003	Yeesu wʋsen-ɩ sɛ: "Me siiru-n tʋfelem kena, nɛɛr ra pɩse s'ɩ na Asɛ wurti ka ɩ ta yeʋ s'Asɛ mul ɩ lelʋʋ."
43003004	Niikotɛm wʋsen-ɩ sɛ: "Nne yer wʋse akanɖe, ɩ pɩsʋ s'ɩ laʋ senɔ n'a lel-ɩ? Ɩ pɩsʋ s'ɩ wʋse ɩ rii liiti taa fɛ n'a lel-ɩ ya?"
43003005	Yeesu wʋsen-ɩ sɛ: "Me siiru-n tʋfelem kena, nɛɛr ra pɩse s'ɩ sɩ Asɛ wurti t'ɔ leem n'Asɛ Fiisu, wa ta lel-ɩ.
43003006	Woñɩ yer wan lel-ɩ na, ɩ ci yer wan kena, nɩ woñɩ Asɛ Fiisu lel-lɛ na, lɛ ci fiisu.
43003007	!Ʋ ra laʋ-n ɖeyaʋ sɛ me siir-n s'ʋ mɔna s'a mul n lelʋʋ.
43003008	Ahiilim fɛtʋ wunɖiinɖi pe cii na, n'n nɩʋ pe tan. Ama, n ta sem sɛ pe lii na lɔ, nɩ pe walʋ na lɔ. Ʋ wɛ kʋɖemte kena na yer se yer ñɩ Asɛ Fiisu lel-ɩ na."
43003009	Niikotɛm wɔse-ɩ sɛ: "Te pɩsʋ sɛ te laʋ senɔ sempe?"
43003010	Yeesu wʋsen-ɩ sɛ: "Ña, n ci Moiisi ñasete wʋlɖe sesɛɛ kena Iiseraɛl ñempa taa, n'n ta sem te ten ñɩ ya?
43003011	Me siiru-n tʋfelem kena, ɖe wʋtʋ wonte re sem-te na, nɩ re siiru wonte re na-te na. Nkʋ, ɩɩ pe cii s'ɩɩ nɩʋ na-ra.
43003012	Nne ɩɩ pe nɩʋ na-m, ka me wʋtʋn-mɩ wonte wɛ tɛte rɛɛ na, te rɛɛ, ɩɩ kaa s'ɩɩ laʋ senɔ n'ɩɩ nɩʋ na-m ka me kaa sɛ me wʋten-mɩ wont'ɔ asɛta ñente rɛɛ na?
43003013	?Ʋ ta ci Yer Yo nka tiu n'asɛta na, nɛɛr ta kpa asɛta.
43003014	N nɔɔn Iiseraɛl ñempa ka wɛ awʋlɔŋ t'ɔ wonte na, Moiisi sʋ ñʋrʋ cesɛmʋ n'ɩ laʋ rem, n'ɩ wu-ɩ rayo rɛɛ. Kʋɖemte nt'ɔna, ʋ mɔna s'a wu Yer Yo, se Moiisi wu rem ñ'ɔ wo awʋlɔŋ taa na,
43003015	fɛ nɩ yer se yer ñɩ tisu ka rɛɛ na, ɩ hiiu fiisu nkʋ tam akperʋ na,
43003016	wonte rɛɛ na, Asɛ laʋ tɛte rɛɛ yera ka lu ka ten n'ɩ tir ɩ Yo kʋɖemɔ nka ɩ wɛ-ka na, se fɛ nɩ woñɩ tisu ka rɛɛ na, ɩ ra seʋ n'ɩ hiiu fiisu nkʋ tam akperʋ na.
43003017	Asɛ ta tir ɩ Yo ka tɛte rɛɛ-ɔ yera cal sɛ ka hʋ wa tentɛnte nɩ ka siir s'a kʋ-wa. Ama, ɩ tir-ka sɛ yera ten tɛl na ka ñuŋ ɖɛɛ-ɔna.
43003018	Woñɩ tisu Asɛ Yo rɛɛ na, Asɛ ra hʋ na-ɩ. Ama, woñɩ pe tisu Yo nka rɛɛ na, Asɛ teem na-ɩ hʋ, wonte rɛɛ na, ɩ ta tisi Asɛ Yo kʋɖemɔ nka ɩ wɛ-ka na, ka rɛɛ.
43003019	!Ɩɩ na wonte yeke s'Asɛ hʋ na yera na, nt'ɔlɛ sɛ, hʋlmɩn kan tɛte rɛɛ, nɩ yera laʋ tawunɖi ka lu n'ʋ kel hʋlmɩn ñɩ, wonte rɛɛ na, wa lakase ta sar.
43003020	Yer se yer ñɩ lake teñɔ na, ɩ tan hʋlmɩn ka lu k'atam. Ɩ ra kan na hʋlmɩn ñɩ rɛɛ, wonte rɛɛ na, ɩ see s'ɩ kʋtafɛnte ñente ra yeʋ n'a na-ɩ Asɛ hʋlmɩn taa.
43003021	Ama, woñɩ lake tʋfelem ñente na, ɩ kɔŋ hʋlmɩn taa, se fɛ n'a na hʋlmɩn t'ɔ wonte ten ɩ lake-te n'ɩ ñɔŋ Asɛ na."
43003022	Te rɛ wonte na, Yeesu, na ɩ waratenkera wa kʋr wa wal Sutee kɔrʋ taa. Ɩ cɔ cekɔ ka yera mpa cal, n'ɩ limsi nɛmpar-ɔ leem taa.
43003023	San ɖerɛ, lɛ ka wɛ Eenɔŋ kɔrʋ t'ɔ Saliim cal, wonte rɛɛ na, n nɔɔn leem wɛ ren'ɔ tɛmpe. Yera nɛmpar kɔŋ na ɩ rɛɛ, n'ɩ limsu-wa leem taa.
43003024	(N nɔɔn a take rɩ San ka sarka.)
43003025	Semp'ɔna, San waratenkera nɛmpar na Suiifi tɩ nɛɛr, wa paase remaŋ fɛsenʋ sɛ wa na kɔter wɔsʋ wontɔ sɛ yer laʋ fɛ n'ɩ kpese Asɛ ñesa taa.
43003026	Wa kan San cal nɩ wa siir-ɩ sɛ: "Wʋlɖe, yer ñɩ, ña-n'ɩ ɩɩ ka wɛ na Surtɛŋ carɔ wara na, woñɩ n siir-ra ɩ ñente na, kɔhen ñɩ, ɩ limsi yera ka leem taa, nɩ yer ten walʋ na ɩ rɛɛ."
43003027	San wʋsen-wa sɛ: "Yer ra pɩse s'ɩ hiiu nter n'ʋ kelen wonte Asɛ ha-ɩ-te na.
43003028	Mɩ teter, ɩɩ ka nɩʋ, ka me siir sɛ me ta ci Kiriisitu. Asɛ tir-m ɩ ñesa t'ɔna.
43003029	Waal ñɩ kɔŋ yal na, nñɩ tɩ-na-ɩ. Ama waal ñɩ raa ñɩ senɖe ɩ cal n'ɩ nɩʋ ɩ tan na, ʋ kake ɩ taa s'ɩ nɩʋ waal ñɩ wʋtɔ. Me wɛ lelen ñ'ɔ me taa n'ʋ cɛse.
43003030	Ʋ mɔna s'ɩ kpɔlʋ, nɩ ma wʋse cunku."
43003031	Woñɩ lii n'asɛta na, ɩ wɛ te ten ñuŋ ɖɛɛ. Woñɩ lii na tɛte rɛɛ na, ɩ ci tɛte rɛɛ tɩ. Ɩ wʋtʋ tɛte rɛɛ ñente kena. Woñɩ lii n'asɛta na,
43003032	ɩ siiru wonte ɩ na-te n'ɩ nɩʋ-te na, nɩ yer pe tisu te rɛɛ.
43003033	Woñɩ tisi te rɛɛ na, ɩ sem s'Asɛ wɛ tʋfelem.
43003034	Woñɩ Asɛ tir-ɩ na, ɩ siiru wonte Asɛ siir-ɩ-te na, wonte rɛɛ na, Asɛ celʋ-ɩ ɩ Fiisu ka kʋ ten.
43003035	Acii Asɛ wɛ ɩ Yo ka lu, n'ɩ re te ten-ɔ ka niiŋ taa.
43003036	Woñɩ tisu ɩ Yo rɛɛ na, ɩ wɛ na fiisu nkʋ tam akperʋ na. Woñɩ pe ñɔŋ ɩ Yo na, ɩ ra hiiu fiisu nkʋ, n'Asɛ wɛ-na-ɩ wana.
43004001	Fariisii akpar taa ñempa nɩʋ k'a siiru sɛ Yeesu ka limsu yera ka leem t'ɔ tɛmpe n'ʋ kelen San.
43004002	(Nkʋ, Yeesu teter ka ta limsu-na yera ka leem taa. Ɩ waratenkera limsu-na.)
43004003	Yeesu nɩʋ sɛ Fariisii akpar taa ñempa nɩʋ-te wonte na, ɩ kʋr Sutee kɔrʋ taa n'ɩ wʋse Kaliilee ñenkʋ taa.
43004004	N nɔɔn ʋ ka mɔna s'ɩ tase Samarii kɔrʋ fɛ n'ɩ tal ɖenaa.
43004005	Semp'ɔna, Yeesu tal Samarii kɔree nɛnkar t'ɔ a yaa-ka sɛ, Siikar, ka ka wɛ Sakɔpe sɩɩʋ nkʋ ɩ ha-kʋ ɩ yo Sosɛfe na, kʋ cal.
43004006	Đen'ɔna, n nɔɔn Sakɔpe lʋker ka wɛ. Đapesɔŋ ɖɛɛ, Yeesu tal ɖen'ɔ wonte na, ɩ cɔ lʋker nɖe nɔ, wonte rɛɛ na, ɩ nante kawa.
43004007	Samarii kɔrʋ taa yal nɛɛr kan s'ɩ li leem, Yeesu tam-ɩ sɛ: "!Ha-m leem me ñee."
43004008	(N nɔɔn ɩ waratenkera ka wal parcii taa sɛ wa yaʋ tʋte.)
43004009	Yal ñɩ kunti n'ɩ wɔse Yeesu sɛ: "Cɔsɛ, n ci Suiifi tɩ kena ya? Ʋ laʋ senɔ n'n fa-m leem ka woma ci Samarii kɔrʋ taa tɩ na?" (Ɩ siir-te semp'ɔ wonte rɛɛ na, n nɔɔn Suiifi ñempa, na Samarii ñempa ta lantʋ remaŋ ɖɛɛ.)
43004010	Yeesu wʋsen-ɩ sɛ: "Nne n ka sem wonte Asɛ ha-te na, na woma wɔsʋ-n s'n ha-m leem me ñee na, ña kɔŋ-na s'n fa-m me ka ha-n leem mpe, a ñee-pe n'a hiiuku fiisu nkʋ tam akperʋ na."
43004011	Yal ñɩ wɔse-ɩ sɛ: "Acii, n tan tʋka, nɩ lʋker citi ten. N lake senɔ s'n hiiu leem mpe a ñee-pe n'a hiiuku fiisu nkʋ tam akperʋ na?
43004012	Đa caase Sakɔpe yeʋ-na-ra lʋker nɖe. Nñɩ teternka, ɩ ñee-pe, n'ɩ wiisi na ɩ kpeena, wa-l ñee rerɛ. N hʋ s'n kelen Sakɔpe ya?"
43004013	Yeesu wʋsen-ɩ sɛ: "Yer se yer ñɩ ñee leem mpe na, lʋkʋte kaa sɛ te tase ɩ kʋʋ.
43004014	Ama, woñɩ kaa s'ɩ ñee leem mpe, me ha-ɩ-pe na, lʋkʋte pe tasʋ-ɩ kʋʋ, wonte rɛɛ na, pe wʋsʋ ɩ t'ɔ hiiɖi nɖe taa leem lii n'ʋ rɛ n'ʋ tal ayʋkʋ nkʋ ɩ hiiuku fiisu nkʋ tam akperʋ na."
43004015	Yal ñɩ siir-ɩ sɛ: "Acii, !ha-m leem mpe, se fɛ nɩ lʋkʋte ra kʋ-m n'ʋ ra mɔna sɛ me tase kanɖe ka cee rerɛ sɛ me li leem."
43004016	Yeesu siir-ɩ sɛ: "!Wal, n'n yaa n waal, n'n wʋse n'n kan cee ñɩ."
43004017	Yal ñɩ wʋsen-ɩ sɛ: "Me tan waal." Yeesu siir-ɩ sɛ: "N wʋte sarte n'n wɛ rerɛ-ɔ tʋfelem s'n tam s'n tan waal,
43004018	wonte rɛɛ na, n hiiu waala ka naʋna. Kɔhen woñɩ n wɛ ɩ cal na, ɩ ta ci n waal. N siir-m tʋfelem."
43004019	Ka nɩ yal ñɩ siir-ɩ sɛ: "Acii, me na s'n ci Asɛ tentɛnte rɛser kena.
43004020	Đa caasɩna ka sɛɛ Asɛ ka wʋʋ nkʋ rɛɛ-ɔna. Ama, mɩ-ɔ Suiifi ñempa, ɩɩ siiru s'ʋ mɔna s'a sɛɛ Asɛ ka Seerusalɛm kɔrʋ t'ɔna."
43004021	Yeesu wʋsen-ɩ sɛ: "Yal ña, !tisi wonte me siiru-n-te na, te rɛɛ. Alʋate nɛnter kɔŋ ka, ɩɩ ra sɛɛ ra Cii ka wʋʋ nkʋ rɛɛ, nawʋr Seerusalɛm kɔrʋ taa.
43004022	Samarii ñempa mɩ, ɩɩ ta sem woñɩ ɩɩ sɛɛ-ɩ na. Đ'ɔ Suiifi ñempa, ɖa sem woñɩ ra sɛɛ-ɩ na, wonte rɛɛ na, tɛlsete lii na Suiifi ñempa cal-ɔna.
43004023	Ama, alʋate nɛnter kɔŋ, nɩ te teem taɖe, ka wompa sɛɛ Asɛ s'ɩ cii wonɔn'ɔna, wa kaa sɛ wa sɛɛ-ɩ na wa hɔya taa na tʋfelem, wonte rɛɛ na, ɖa Cii cii sempe sɛɛra mp'ɔna.
43004024	Asɛ ci fiisu kena. Wompa sɛɛ-ɩ na, ʋ mɔna sɛ wa sɛɛ-ɩ na wa hɔya taa, na tʋfelem."
43004025	Yal ñɩ siir-ɩ sɛ: "Me sempa sɛ Mɛsii kaa s'ɩ kan. (Đe kutihuɖi kelɛ sɛ Kiriisitu.) Ɩ kɔŋ wonte na, ɩ kaa s'ɩ cɛse-ra te ten."
43004026	Yeesu wʋsen-ɩ sɛ: "Woma wʋtʋ-n na, ma ci-na Kiriisitu ñɩ."
43004027	Yeesu wʋte sempe n'ʋ kper wonte na, ɩ waratenkera tal. Ʋ laʋ-wa reyaʋ sɛ wa na Yeesu ka ɩ wʋtʋn yal ñɩ. Ama, wa taa nɛɛr ta kpase s'ɩ wɔse Yeesu sɛ: "N cii wontɔ?" yaa "N wʋtʋn-ɩ semɔ?"
43004028	Đen'ɔna, yal ñɩ yeʋ ɩ hɛɔ n'ɩ wʋse parcii taa n'ɩ siiru yera sɛ:
43004029	"!Ɩɩ kan n'ɩɩ na yer nɛɛr-ɔ hen ɩ siir-m te ten ñɩ me lapa na. ?Ʋ ta laʋ, yer ñɩ pɩsʋ s'ɩ ci Kiriisitu kena."
43004030	Wa lii parcii taa, nɩ wa walʋ na Yeesu rɛɛ.
43004031	Yal ñɩ ka wʋsʋ parcii t'ɔ wonte na, Yeesu waratenkera cɛrʋ-ɩ s'ɩ tʋ tʋte. Wa siir-ɩ sɛ: "Wʋlɖe, !tʋ wʋr-ɔ cekɔ."
43004032	Ka n'ɩ wʋsen-wa sɛ: "Me wɛ tʋte nɛnter-ɔ ɩɩ ta sem-te."
43004033	Nte rɛɛ-ɔna, ɩ waratenkera wɔsʋ remaŋ sɛ: "Yer kan-ɩ tʋte nɛ?"
43004034	Yeesu siir-wa sɛ: "Me tʋte kelɛ sɛ me laʋ wonte Asɛ cii-te na, nɩ me tɛse ɩ temer nɖe, ɩ cel-m-ɖe sɛ me laʋ-re na.
43004035	Mɩ siiru-na s'ʋ kaase honɖase ka nnaʋsa s'a teeɖe. Ama, ma siiru-mɩ, s'ɩɩ ñel sɩɩn ka sarte. Tʋte pɩwa, n'ʋ tal s'a teeɖe-te.
43004036	Woñɩ teeɖʋ na, ɩ hiiuku ɩ rɛter. Wonte a teeɖʋ-te na, te ci-na yera mpa a kɔn-wa sɛ wa hiiu fiisu nkʋ tam akperʋ na. Semp'ɔna, ʋ kake woñɩ rii na, na woñɩ teeɖʋ na, wa naʋl, wa taa,
43004037	wonte rɛɛ na, wʋtekpiso nka siiru sɛ: 'Kʋɖem ɖii, nɛɛr teeɖʋ' na, ka wɛ tʋfelem.
43004038	Me tir-mɩ s'ɩɩ wal n'ɩɩ teeɖe sɩɩʋ nkʋ taa ɩɩ ta har kʋ taa na. Nɛmpar laʋ-na temer, nɩ mɩ hiiu re rɛɛ."
43004039	Samarii kɔree nka taa yera kpater tisi Yeesu rɛɛ, wonte rɛɛ na, yal ñɩ ka siir-wa sɛ: "Ɩ siir-m wonte ten me lapa na."
43004040	Nte rɛɛ-ɔna, Samarii ñempa mpa kan Yeesu cal-ɔ wonte na, wa cɛr-ɩ s'ɩ cɔ na-wa. Ɩ cɔ na-wa ayʋken nɩɩl.
43004041	Yera kpater tase wa tisi ɩ rɛɛ-ɔ wonte nñɩ teter, ɩ siira na,
43004042	nɩ wa siiru yal ñɩ sɛ: "Kɔhen ɖe tisu, ʋ ta ci wonte n siir-ra-te na, te receel ɖɛɛ-ɔna. Ama, ɖe tisu wonte rɛɛ na, ɖa teter re nɩʋ, nɩ re sem sɛ tʋfelem kena, ɩ ci woñɩ tɛlsʋ yera ka tɛte rɛɛ na."
43004043	Ʋ fɛwa Yeesu tɛse ayʋken nɩɩl ñɩ cɔʋ ka wonte na, ɩ kʋr Samarii kɔrʋ nkʋ taa n'ɩ rɛ n'ɩ rɛ na Kaliilee ñenkʋ taa,
43004044	wonte rɛɛ na, nñɩ teter ka wʋte na ɩ nɔ sɛ: "A pe ha Asɛ tentɛnte rɛser ka ñamte ka ɩ teter, ɩ kɔrʋ taa."
43004045	Ɩ tal wont'ɔ Kaliilee kɔrʋ taa na, ɖenaa yera mʋ-ɩ sarte, wonte rɛɛ na, wa-l ɖerɛ, wa-l ka wal Pake teenkar nɖ'ɔ Seerusalɛm kɔrʋ taa, nɩ wa na wonte ɩ laʋ-te teenkar nɖe taa na.
43004046	Fɛ n'ɩ wʋse Kana kɔree t'ɔ Kaliilee kɔrʋ t'ɔ wunɖiinɖi ɩ ka lɔse leem ka selem cesɛmpe na. Rom komna karkɩ cepa nɛɛr ka wɛ ren'ɔ ʋ wɩ ɩ k-apalayo ka Kapɛrnaum kɔrʋ taa.
43004047	Ɩ kampa n'ɩ nɩʋ wonte sɛ Yeesu kʋren Sutee kɔrʋ taa n'ɩ kɔŋ Kaliilee ñenkʋ taa na, karkɩ ñɩ kam ɩ cal, n'ɩ cɛr-ɩ ten s'ɩ wal Kapɛrnaum kɔrʋ taa, n'ɩ kʋse ɩ yo ka n nɔɔn ka tʋ sɛ ka seʋ.
43004048	Yeesu siir-ɩ sɛ: "Nne ɩɩ ta na hampate lakase nse wʋlʋ nter na, na wonte yʋsʋ yera na, ɩɩ ra tisi me rɛɛ."
43004049	Karkɩ ñɩ wʋsen-ɩ sɛ: "Acii Sesɛɛ, !kan me tɛ. ?Ya sempe, me yo kaa sɛ ka seʋ."
43004050	Yeesu siir-ɩ sɛ: "!Kpeem n tɛ. N yo nka wɛ fiisu taa." Yer ñɩ tisi wonte Yeesu siir-ɩ na te rɛɛ, n'ɩ kpeem.
43004051	N nɔɔn ɩ wɛ ñempʋ t'ɔ wont'ɔ ɩ kpoŋ na, ɩ pɔɩna katen-ɩ wa siir-ɩ sɛ: "Ʋ fɛ n yo rɛɛ."
43004052	Ɩ wɔse-wa sɛ: "Mɩse ka wɛ lɔ n'ʋ fɛ ka rɛɛ?" Wa wʋsen-ɩ sɛ: "Đeɖe ʋ wuru atɛ-ɔ wonte na, ka nante min hɛ."
43004053	Đen'ɔlɛ, karkɩ ñɩ sem s'alʋate nte t'ɔna, Yeesu ka siir-ɩ s'ɩ yo wɛ fiisu taa. Ʋ sɩn sempe na, ñɩ-n'ɩ yera ka wa ten, wa tisu Yeesu rɛɛ.
43004054	Taman naʋl-ɔlɛ Yeesu laʋ Kaliilee kɔrʋ t'ɔ hampate lakerɔ nka wʋlʋ nter-ɔ n nɔɔn ɩ lii na Sutee kɔrʋ taa n'ɩ kan wonte na.
43005001	Te-l ɖɛ wonte na, Suiifi ñempa laʋ teenkar, Yeesu kpa Seerusalɛm kɔrʋ taa.
43005002	Kɔrʋ nkʋ taa na, menɔŋ nɛnkar ka wɛ k'a yaa-ka sɛ Mɛɛsiin Menɔŋ. Parase ka wɛ ka calcal n'a kaa cukin ka nɩna n'a koote. A yaa-ɩ Suiifi ñempa wʋtɔ taa sɛ, Pɛtesaɩta.
43005003	Wɩsetɩna wɛ tɛmpe ka wa henɖe cukin ñɩ taa. Mp'ɔlɛ, yeelempa, n'aruka, n'atintiiya.
43005005	Yer nɛɛr wɛ ren'ɔ ʋ wɩ-ɩ wʋse ka hiin niitisi, na wʋse ka leɖe nasennaʋsa.
43005006	Yeesu na-ɩ semp'ɔ wont'ɔ ɩ henɖa na, n'ɩ sem s'ʋ wɩ-ɩ reyasɛ, n'ɩ wɔse-ɩ sɛ: "N cii s'ʋ fɛ n ɖɛɛ ya?"
43005007	Wɩsetɩ ñɩ wʋsen-ɩ sɛ: "Acii, me tan yer sɛ, ?leem cuta n'ʋ kpera ya, ɩ tisi-m pe taa. Me kɔŋ me carʋ me tɛ sɛ me tiu wonte na, n nɔɔn nɛɛr teem me leerʋʋ."
43005008	Yeesu siir-ɩ sɛ: "!Kʋr, n'n sʋ ña canɖɩ, n'n wal."
43005009	Ʋ tenke n'ʋ fɛ yer ñɩ rɛɛ, n'ɩ sʋ ɩ canɖɩ n'ɩ paase waɖe. N nɔɔn ayʋkʋ nkʋ ka ci Suiifi ñempa fiisiti ayʋkʋ kena.
43005010	Suiifi ñempa sesɛmpa siir yer ñɩ ʋ fɛ ɩ rɛɛ na sɛ: "Đe fiisiti ayʋkʋ kena sɛŋ, n'ʋ ta ha ñempʋ s'n sʋl n canɖɩ."
43005011	Ɩ wʋsen-wa sɛ: "Woñɩ tɛlse-m na, ɩ siir-m sɛ me sʋ me canɖɩ, me wal."
43005012	Wa wɔse-ɩ sɛ: "Anɔ ci woñɩ tam-n s'n sʋ n canɖɩ n'n wal na?"
43005013	Ama, yer ñɩ, ʋ fɛ ɩ rɛɛ na, ɩ ta sem s'anɔ, wonte rɛɛ na, yera akpiɖi ka wɛ renaa, nɩ Yeesu mɛl wa hɛkʋ taa n'ɩ rɛ.
43005014	Te wara na, Yeesu kan n'ɩ katen-ɩ Asɛ rɛɔ taa n'ɩ siir-ɩ sɛ: "Kɔhen, n sem s'ʋ fɛ n ɖɛɛ. !Đa tase awarkɔ lape s'nter tal-n n'ʋ kel."
43005015	Yer ñɩ, ʋ fɛ ɩ rɛɛ na, ɩ rɛ n'ɩ wal n'ɩ siir Suiifi ñempa sesɛmpa mpa sɛ Yeesu ka tɛlse-na-ɩ.
43005016	Nte rɛɛ-ɔna, wa paase ɩ naasʋʋ, wonte rɛɛ na, ɩ tɛlsʋ yera k'ayʋkʋ nkʋ wa fiisu kʋ rɛɛ na.
43005017	Yeesu wʋsen-wa sɛ: "Me Cii lake temer k'ayʋkʋ s'ayʋkʋ. Semp'ɔna, ma rerɛ, ma lake-re."
43005018	Wʋtɔ nka rɛɛ-ɔna, Suiifi ñempa sesɛmpa cii min ka ten sɛ wa kʋ-ɩ. Ʋ ta ci s'ɩ ta ñam wa fiisiti ayʋkʋ receel-ɔna. Ɩ yaa rerɛ-ɔ Asɛ s'ɩ teter ɩ Cii. Te kutihuɖi kelɛ sɛ ñɩ-n'Asɛ, wa wɛ yer kʋɖem.
43005019	Nte rɛɛ-ɔna, Yeesu tase wa siiruu sɛ: "Me siiru-mɩ tʋfelem kena, Yo ra pɩse sɛ ka laʋ nter na ka huku taa. Ama, wonte ten ka na ka Cii lake-te na, nt'ɔna, ka lake-te rekpelkpel ɖerɛ,
43005020	wonte rɛɛ na, Acii wɛ Yo ka lu, n'ɩ wʋlʋ-ka wonte ten ɩ lake-te na. Ɩ kaa s'ɩ wʋl-ka hampate lakase nse kpɔla n'ʋ kelen nse ñɩ hen na, n'ʋ kaa s'ʋ laʋ-mɩ reyaʋ.
43005021	Yo rerɛ ha fiisu ka wompa ka cii na, s'Acii wosʋ aseɖa n'ɩ ha wa fiisu ka wo na,
43005022	wonte rɛɛ na, Acii pe hʋ na nɛɛr. Ɩ cel ɩ Yo ka ɩ reen ka ñɩ ten sɛ ka hʋ na yera,
43005023	se fɛ nɩ yera ten wɔr Yo se wa wɔrʋ Acii ka wo na. Woñɩ pe wɔrʋ Yo na, ɩ pe wɔrʋ Acii ñɩ tir-ka na.
43005024	Me siiru-mɩ tʋfelem kena, woñɩ nɩʋ me tentɛnte, n'ɩ tisu woñɩ tir-m na, ɩ rɛɛ na, ɩ wɛ na fiisu nkʋ tam akperʋ na. Asɛ ra hʋ na-ɩ s'ɩ hɔm ɩ renɖe. Ɩ teem aseɖa t'ɔ liiu n'ɩ wɛ fiisu taa.
43005025	Me siiru-mɩ tʋfelem kena, s'alʋate talʋ, nɩ te teem taɖe k'aseɖa kaa sɛ wa nɩʋ Asɛ Yo wʋtɔ, nɩ wompa nɩʋ-ka na, wa kaa sɛ wa hiiu fiisu,
43005026	wonte rɛɛ na, Acii Asɛ ha-ka huku sɛ ka ha yera ka fiisu nkʋ tam akperʋ na, s'nñɩ wɛ huku s'ɩ ha fiisu nk'ɔ yera ka wo na.
43005027	Ɩ ha-ka huku rerɛ sɛ ka hʋ na yera, wonte rɛɛ na, ka ci Yer Yo.
43005028	!Ʋ ra laʋ-mɩ reyaʋ ka wonte me siir-mɩ-te na te rɛɛ, wonte rɛɛ na, alʋate talʋ sɛ, wompa ten ka sepa wa wɛ rawa taa na, wa nɩʋ ka wʋtɔ,
43005029	nɩ wa lii na wa rawa taa. Wompa laʋ sarte na, wa hoŋ sɛ wa mʋ fiisu nkʋ tam akperʋ na. Ama, wompa n naken wa laʋ tansarteñente na, wa hoŋ s'a hʋ na-wa.
43005030	"Me ra pɩse sɛ me laʋ nter-ɔ me teter. Me hʋ na yera s'Asɛ wʋlʋ-m wo na, nɩ me hʋhʋr wɛ riyuyu, wonte rɛɛ na, me pe cii sɛ me laʋ wonte me cii-te na. Me lake wonte woñɩ tir-m na, ɩ cii-te na kena.
43005031	Nne me senɖe me teter me wara, wonte me siiru-te na, te ra laʋ tʋfelem.
43005032	Ama, nɛɛr senɖe-na me wara, nɩ me sem sɛ, wonte ɩ siiru-te me rɛɛ na, te wɛ tʋfelem.
43005033	Ɩɩ tir yera ka San cal n'ɩ siir-wa tʋfelem.
43005034	Ʋ ka ta mɔna sɛ yer wan senɖe me wara. Ama, me siiru-mɩ sɛ San ci me warasenɖer kena sɛ mɩ pɩse n'ɩɩ tɛl.
43005035	Ɩ ka wɛ se kanɖe nɖe, a sɛʋ-re nɩ re mɛtelʋ na. Ɩɩ tisi s'ɩɩ ñante cekɔ ka ɩ hʋlmɩn ñɩ taa.
43005036	Ama, wonte me lake-te na, te wʋlʋ sarte ka woñɩ me ciwa na, n'ʋ kelen wonte San ka siir-te me rɛɛ na. Hampate lakase nse Acii cel-m-se sɛ me laʋ na, se wʋlʋ s'nñɩ tir-na-m.
43005037	Acii ñɩ tir-m na, nñɩ rerɛ ɩ senɖe me wara. Ɩɩ take nɩʋ ɩ wʋtɔ, n'ɩɩ take na-ɩ.
43005038	Ɩɩ pe rɩ ɩ tentɛnte ka mɩ hɔya taa, wonte rɛɛ na, ɩɩ pe tisu woma ɩ tir-m na, me rɛɛ.
43005039	Ɩɩ kpankelʋ Asɛ tekara taa, n'ɩɩ hʋ s'nñɩ t'ɔna, ɩɩ kaa s'ɩɩ hiiu fiisu nkʋ tam akperʋ na. Nkʋ, tekara ñɩ wʋtʋ-na me ñente
43005040	n'ɩɩ pe cii s'ɩɩ kan na me rɛɛ n'ɩɩ hiiu fiisu nkʋ tam akperʋ na.
43005041	?Yera ta wɔr-m, ʋ ra laʋ-m nter.
43005042	Ama, me sem-mɩ. Me sem s'ɩɩ tam Asɛ ka lu.
43005043	Na me Cii huku rɛɛ-ɔna me kampa, n'ɩɩ pe cii s'ɩɩ mʋ-m. ?Ʋ ci yer-ɔna, lɛ kan na lɛ teter lɛ huku rɛɛ, ɩɩ kaa s'ɩɩ mʋ-lɛ.
43005044	Womɩ cii s'ɩɩ wɔrʋ remaŋ n'ɩɩ pe cii s'Asɛ ñɩ ci tʋfelem Asɛ na, ɩ wɔr-mɩ na, ɩɩ lake senɔ s'ɩɩ tisi me rɛɛ?
43005045	!Ɩɩ ra mɔse sɛ, me kaa sɛ me siir Acii s'ɩɩ lapa n'ʋ ta sar. Moiisi ñasete nte, ɩɩ taa-te na, nte kɔŋ-na sɛ te siir s'ɩɩ lapa n'ʋ ta sar.
43005046	Nne tʋfelem, ɩɩ tisi Moiisi rɛɛ, ɩɩ kaa s'ɩɩ tisi ma rɛɛ rerɛ, wonte rɛɛ na, m'ɔna, Moiisi ka maa me ñente k'Asɛ tekara taa.
43005047	Ama, ?ɩɩ pe tisu wonte Moiisi maa-te na te rɛɛ, ɩɩ lake senɔ s'ɩɩ tisi me wʋtase rɛɛ?"
43006001	Te wara na, Yeesu kʋr renaa n'ɩ tase Kaliilee apʋ leem mpe a yaa-pe rerɛ sɛ Tiipeerɩate apʋ leem na.
43006002	Yera tɛmpe tʋnkʋ-ɩ, wonte rɛɛ na, wa na hampate lakase nse wʋlʋ nter-ɔ ɩ lake-se n'ɩ kʋsʋ wɩsetɩna na.
43006003	Yeesu kpa wuro rɛɛ, ñɩ-n'ɩ waratenkera, wa cɔ.
43006004	Suiifi ñempa teenkar nɖe, a yaa-re sɛ, Pake na, ɖe ñʋte.
43006005	Yeesu ñel n'ɩ na yera nɛmpar-ɔ, wa kɔŋ na ɩ rɛɛ. Đen'ɔna, ɩ wɔse ɩ waratenker Fiiliipi sɛ: "A pɩsʋ s'a nɔɔn lɔ, tʋte n'a yaʋ, nɩ yera mpa ten tʋ?"
43006006	(Yeesu wʋtʋwa kena s'ɩ na wonɔn'ɔ Fiiliipi kaa s'ɩ wʋte na, wonte rɛɛ na, Yeesu ka teem sem ka wonte ɩ kaa s'ɩ laʋ-te na.)
43006007	Fiiliipi wʋsen-ɩ sɛ: "Pa warase ka cakɔɩsiin nɩɩl kena, (200|#000 CFA) ʋ ra tal sɛ re yaʋ tʋte ka tɛmpe sɛ pa woñɩ na ɩ hiiu cekɔ."
43006008	Ɩ waratenkera taa nɛɛr-ɔ a yaa-lɛ s'Anterɩ, ka ɩ ci Siimɔŋ Pɩɛr ritafal, ɩ siir sɛ:
43006009	"Apalayo nɛnkar wɛ cee-ɔ, ka wɛ na kpɔnen ka nɩna, na tuna ka naal. Ama, ʋ pɩsʋ s'ʋ laʋ wɔ, yera mp'ɔ wa ten?"
43006010	Yeesu siir-wa sɛ: "!Ɩɩ cɔse-wa, wa ten." (N nɔɔn ñɩte wɛ tɛmpe ka renaa.) Wa cɔ, ?ʋ ta kar, wa lake apala ka cakɔɩsiin hiin nɩna (5|#000).
43006011	Yeesu sʋ kpɔnen ñɩ n'ɩ wɔr Asɛ n'ɩ tar-ñɩ wompa cɔ renaa na. Ɩ cel-wa rerɛ-ɔ tuna nya. Pa woñɩ na, ɩ tʋ s'ɩ cii wonɔn'ɔna.
43006012	Wa tʋ wa hɔ wonte na, Yeesu siir ɩ waratenkera sɛ: "!Ɩɩ tɛse fakase nse, ʋ kaase-se na, se fɛ nɩ nɛnkar ra leeʋ aleepe."
43006013	Wa tɛse fakase nse kaasa na, se siir catekpasɩse ka hiiu na nasel.
43006014	Yera ten na hampate lakerɔ nka wʋlʋ nter-ɔ Yeesu laʋ-ka na, wa tam sɛ: "Tʋfelem yer ñɩ ci Asɛ tentɛnte rɛser ñɩ Asɛ siir s'ɩ kaa s'ɩ kan tɛte rɛɛ na."
43006015	Yeesu sem sɛ wa cii sɛ wa kpa-ɩ na nante taa reen, nɩ wa sɩ-ɩ wurti. Semp'ɔna, ɩ kʋra n'ɩ mul kpaʋ ka ɩ kʋɖem ka wʋʋ nkʋ rɛɛ.
43006016	Đaan ɖan wonte na, Yeesu waratenkera tiu apʋ leem nɔ,
43006017	wa kpa kpilu taa wa tasʋ apʋ leem sɛ wa wal Kapɛrnaum kɔrʋ taa. N nɔɔn ʋ yiiwa nɩ Yeesu take tal wa cal.
43006018	Apʋ nkʋ taa leem cutu, wonte rɛɛ na, ahiilim fɛtʋ reen ka ten.
43006019	N nɔɔn wa mela wa tal akpaya nana, nawʋr akpaya leɖe, wa na Yeesu ka ɩ tiisu n'ɩ kɔŋ kpilu cal-ɔ ɩ walʋ leem ɖɛɛ, nɩ nafate kpa-wa.
43006020	Yeesu siir-wa sɛ: "!Nafate ra kpa-mɩ. M'ɔna."
43006021	Wa cii sɛ wa kpa-ɩ kpilu t'ɔ wonte na, kpilu tenke kʋ tal atɛ-ɔ wunɖiinɖi wa walʋ na.
43006022	Ʋ hom, yera mpa ka mɩse na leem kpeelɔ rɛɛ na, wa na sɛ kpilu kʋɖemʋ ka wɛ na. Wa sem sɛ Yeesu ta kpa kpilu nkʋ taa, na ɩ waratenkera. Ama, ɩ waratenkera rɛ wa receel-ɔna.
43006023	N nɔɔn kpilin nɛñer lii na Tiipeerɩate kɔrʋ taa, ñɩ tal awɔr nɖe taa Yeesu ka wɔr Asɛ, fɛ nɩ wa tʋ kpɔnʋ na.
43006024	Semp'ɔna, yera mpa na sɛ Yeesu, na ɩ waratenkera, wa tan ɖen'ɔ wonte na, wa kpa kpilin ñɩ taa, wa rɛ Kapɛrnaum kɔrʋ taa sɛ wa cii-ɩ.
43006025	Wa nɔɔn wont'ɔ Yeesu na leem kpeelɔ nɛnkar rɛɛ na, wa wɔse-ɩ sɛ: "Wʋlɖe, n tal ʋyo cee?"
43006026	Yeesu wʋsen-wa sɛ: "Me siiru-mɩ tʋfelem kena, ʋ ta ci s'ɩɩ na me hampate lakase nse wʋlʋ s'Asɛ tir-na-m na, ka n'ɩɩ cii-m. Ɩɩ cii-m wonte rɛɛ na, nt'ɔlɛ s'ɩɩ tʋ kpɔnʋ n'ʋ tal-mɩ sarte.
43006027	!Ɩɩ ra lake tema ka tʋte nte hɔrsʋ na, te rɛɛ. !Ɩɩ lake-ya tʋte nte lʋlʋ, nɩ te kɔn fiisu nkʋ tam akperʋ na, nte rɛɛ-ɔna. Yer Yo celʋ-na-mɩ tʋte nte, wonte rɛɛ na, Asɛ wʋl-na s'ɩ ha-ka huku sɛ ka laʋ-te."
43006028	Semp'ɔna, wa wɔse-ɩ sɛ: "Ʋ mɔna sɛ re laʋ senɔ nɩ re laʋ wonte Asɛ cii-te na?"
43006029	Yeesu wʋsen-wa sɛ: "Temer nɖe Asɛ cii s'ɩɩ laʋ-re na, nɖ'ɔlɛ s'ɩɩ tisi woñɩ ɩ tir-ɩ na, ɩ rɛɛ."
43006030	Semp'ɔna wa wɔse-ɩ sɛ: "N pɩsʋ s'n laʋ hampate lakerɔ wonkɔ ka wʋlʋ s'Asɛ tir-na-n fɛ nɩ re tisi n ɖɛɛ? N kaa s'n laʋ wɔ?
43006031	Đa caasɩna ka tʋ tʋte nte a yaa-te s'atɩwɔm na, k'awʋlɔŋ taa, s'a maa Asɛ tekara t'ɔ wo na sɛ: 'Ɩ cel-wa tʋte nte lii n'asɛta na, wa tʋ.' "
43006032	Yeesu wʋsen-wa sɛ: "Me siiru-mɩ tʋfelem kena, ʋ ta ci Moiisi cel-na-mɩ tʋte nte lii n'asɛta na. Me Cii celʋ-na-mɩ tʋte nte lii n'asɛta na,
43006033	wonte rɛɛ na, tʋfelem tʋte nte Asɛ celʋ-te na, nte ci-na woñɩ tiki n'asɛta n'ɩ ha fiisu nkʋ tam akperʋ, ka tɛte rɛɛ yera na."
43006034	Wa siir-ɩ sɛ: "Acii Sesɛɛ, !celʋ-ra ayʋkʋ s'ayʋkʋ ka tʋte nte."
43006035	Yeesu siir-wa sɛ: "Me ci tʋte nte ha yera ka fiisu nkʋ tam akperʋ na. Woñɩ kɔŋ na me rɛɛ na, ñʋse ra kʋ-ɩ akʋʋ, nɩ woñɩ tisu me rɛɛ na, lʋkʋte ra kʋ-ɩ akʋʋ.
43006036	Ama, me ka siir-mɩ s'ɩɩ na-m mɩ ñesa taa, n'ɩɩ pe tisu me rɛɛ.
43006037	Wompa ten Acii celʋ-m-wa na, wa kaa sɛ wa kan na me rɛɛ. Woñɩ kɔŋ na me rɛɛ na, me ra rʋn-ɩ,
43006038	wonte rɛɛ na, me ta tiu n'asɛta sɛ, me laʋ wonte me cii-te na. Me tiu sɛ me laʋ wonte Asɛ cii-te na, nt'ɔna.
43006039	Nkʋ, wonte ɩ cii-te na, nt'ɔlɛ s'ʋ ta mɔna sɛ me leese yer kʋɖem ka yera mpa ɩ cel-m-wa na, wa taa. Ʋ mɔna sɛ me wose-wa aseɖa t'ɔ atɛsenʋ ayʋkʋ rɛɛ,
43006040	wonte rɛɛ na, wonte me Cii cii-te na, nt'ɔlɛ sɛ wompa ten na ɩ Yo nɩ wa tisu ka rɛɛ na, wa wɛ fiisu nkʋ tam akperʋ na, n'atɛsenʋ ayʋkʋ rɛɛ, me wose-wa aseɖa taa."
43006041	Semp'ɔna, Suiifi ñempa miintu na Yeesu rɛɛ, wonte rɛɛ na, ɩ ka tam sɛ: "Me ci tʋte nte tiu n'asɛta na."
43006042	Ka nɩ wa siiru remaŋ sɛ: "Ʋ ta ci Yeesu ñɩ ci Sosɛfe yo na, nñ'ɔlɛ ya? Đe sem ɩ cii, ɖe sem ɩ rii. Kɔhen, ɩ lake senɔ s'ɩ siir-ra s'ɩ tiu n'asɛta?"
43006043	Yeesu wʋsen-wa sɛ: "!Ɩɩ ra miintu na remaŋ.
43006044	Nne Acii ñɩ tir-m na, ɩ ta hɔm nɛɛr, ɩ ra pɩse s'ɩ kan na me rɛɛ nɩ me wose-ɩ aseɖa t'ɔ atɛsenʋ ayʋkʋ rɛɛ.
43006045	Asɛ tentɛnte rɛsera maa tentɛnte nte sɛ: 'Asɛ kaa s'ɩ wʋl-wa wa ten-ɔ ɩ ñente.' Yer se yer ñɩ cokʋ n'Acii n'ɩ mʋ ɩ wʋlte na, ɩ kɔŋ na me rɛɛ.
43006046	Yer nɛɛr ta na Acii. Woñɩ lii n'Asɛ cal na, nñɩ receel na-na-ɩ.
43006047	Me siiru-mɩ tʋfelem kena, woñɩ tisu me rɛɛ na, ɩ wɛ fiisu nkʋ tam akperʋ na.
43006048	Me ci tʋte nte ha yera ka fiisu nkʋ tam akperʋ na.
43006049	Mɩ caasɩna ka tʋ awʋlɔŋ t'ɔ tʋte nte a yaa-te s'atɩwɔm na. Wa-l sepa.
43006050	Ama, tʋfelem tʋte nte tiki n'asɛta na, te laʋ sɛ woñɩ tʋkʋ-te na, ɩ ra seʋ ayʋkʋ nɛnkʋr.
43006051	Ma ci-na tʋte nte ha yera ka fiisu nkʋ tam akperʋ ka, te tiu n'asɛta na. Nne yer tʋ tʋte nte, ɩ ra seʋ ayʋkʋ nɛnkʋr. Me tɛnʋ ci tʋte nte me celʋ-te, se fɛ nɩ tɛte rɛɛ yera pɩse wa hiiu fiisu nkʋ tam akperʋ na."
43006052	Nte rɛɛ-ɔna, Suiifi ñempa paasa wa fɛsʋn ɖem'ɔ te rɛɛ-ɔ min ka ten sɛ: "Yer ñɩ lake senɔ s'ɩ pɩse n'ɩ cel-ɖa ɩ tɛnʋ, ɖe tʋ-kʋ?"
43006053	Yeesu siir-wa sɛ: "Me siiru-mɩ tʋfelem kena, nne ɩɩ ta tʋ Yer Yo tɛnʋ n'ɩɩ ta ñee ka calem, ɩɩ ra hiiu fiisu nkʋ tam akperʋ na.
43006054	Woñɩ tʋkʋ me tɛnʋ n'ɩ ñee me calem na, ɩ wɛ na fiisu nkʋ tam akperʋ na, nɩ me kaa sɛ me wose-ɩ aseɖa t'ɔ atɛsenʋ ayʋkʋ rɛɛ,
43006055	wonte rɛɛ na, me tɛnʋ ci-na tʋte teter, nɩ me calem ci-na selem teter.
43006056	Woñɩ tʋkʋ me tɛnʋ n'ɩ ñee me calem na, ɩ cake me taa, nɩ me cake ɩ taa.
43006057	Acii ñɩ tir-m na, ɩ wɛ fiisu taa, nɩ me wɛ kʋ taa na ñɩ reen ɖɛɛ-ɔna. Nt'ɔna kʋɖemte sɛ, woñɩ tʋkʋ-m na, ɩ kaa s'ɩ wɛ fiisu taa na me reen ɖɛɛ.
43006058	!Ɩɩ na tʋte nte tiu n'asɛta na, te tan se wonte mɩ caasɩna ka tʋwa nɩ wa seʋ na. Woñɩ tʋkʋ tʋte nte na, ɩ wɛ na fiisu nkʋ tam akperʋ na."
43006059	Yeesu wʋtʋ tentɛnte nt'ɔ n nɔɔn ɩ wʋlʋ yera ka Suiifi ñempa arekpolenɖe nampu t'ɔ Kapɛrnaum kɔrʋ taa.
43006060	Ʋ fɛwa wa co na Yeesu ka wonte n'ʋ kper na, ɩ waratenkera kpater siir sɛ: "Wʋlte nte wɛ kaaɖe s'a mʋ-te. Anɔ pɩsʋ s'ɩ tisi te rɛɛ?"
43006061	Yeesu na sempe s'ɩ waratenkera miintu te rɛɛ na, ɩ siir-wa sɛ: "Te ta kɔ mɩ taa kɛ?
43006062	Nne ɩɩ na Yer Yo kpa wunɖiinɖi ka ka wɛ antaʋŋ na, te kaa sɛ te laʋ-mɩ senɔ?
43006063	Fiisu lake-na sɛ yera wɛ fiisu taa, a pe hiiuku nter-ɔ tɛnʋ rɛɛ. Tentɛnte nte me siir-mɩ-te na, te wʋtʋ asɛta ñente, na fiisu nkʋ tam akperʋ na, kʋ ñente.
43006064	Ama, nɛmpar wɛ mɩ t'ɔ, wa pe tisu te rɛɛ." (Yeesu ka teem sem k'akiɖino ka wompa pe tisu ɩ rɛɛ na, n'ɩ sem ɖerɛ-ɔ woñɩ kaa s'ɩ maase-ɩ yera niiŋ taa na.)
43006065	Semp'ɔna, ɩ tase siiruu sɛ: "Nte rɛɛ-ɔna me siir-mɩ sɛ, nne me Cii ta ha nɛɛr-ɔ ñempʋ, ɩ ra pɩse s'ɩ kan na me rɛɛ."
43006066	Nte rɛɛ-ɔna, ʋ sɩn ɖenaa n'ɩ waratenkera kpater kisi-ɩ, nɩ wa pe tasʋ ɩ tʋnkʋʋ.
43006067	Semp'ɔna, Yeesu wɔse ɩ waratenkera hiiu na naʋl sɛ: "Mɩ rerɛ, ɩɩ cii s'ɩɩ rɛ kɛ?"
43006068	Siimɔŋ Pɩɛr wʋsen-ɩ sɛ: "Acii Sesɛɛ, ɖe walʋ n'anɔ cal? Ña wɛ-na wʋtase nse ha fiisu nkʋ tam akperʋ na.
43006069	Kɔhen ɖe tisa, nɩ re sem s'n ci Kiriisitu ñɩ lii n'Asɛ cal na."
43006070	Yeesu wʋsen-ɩ sɛ: "Yaa ma lese-na-mɩ mɩ hiiu na naʋl ya? Ama, mɩ taa nɛɛr ci alʋʋ."
43006071	Ɩ wʋtʋwa n'ɩ tɔŋ na Suta ñɩ ci Siimɔŋ Iisekarɩɔte yo na, wonte rɛɛ na, Suta ñɩ ka wɛ Yeesu waratenkera mpa taa na, nñɩ kɔŋ-na s'ɩ maase-ɩ yera niiŋ taa.
43007001	Te wara na, Yeesu cɛ na Kaliilee kɔrʋ taa, n'ɩ ta cii s'ɩ cɛ na Sutee ñenkʋ taa, wonte rɛɛ na, Suiifi ñempa sesɛmpa ciiwa sɛ wa kʋ-ɩ.
43007002	N nɔɔn Suiifi ñempa teenkar nɖe a yaa-re sɛ Cukin Teenkar na, ɖe ñʋta.
43007003	Nte rɛɛ-ɔna, Yeesu ritafala siir-ɩ sɛ: "!Kʋr cee, n'n ɖɛ na Sutee kɔrʋ taa fɛ n'n waratenkera pɩse wa na hampate lakase nse n lake-se na.
43007004	Nne yer cii s'a sem-ɩ, ɩ pe mɛsʋ wonte ɩ lake-te na. N lake hampate lakase nse sen hen na, !laʋ-se, nɩ yer ten pɩse n'ɩ sem-n."
43007005	(N nɔɔn Yeesu ritafala teter ta tisu ɩ rɛɛ.)
43007006	Yeesu wʋsen-wa sɛ: "M'alʋate take tala. Ʋ kaase-mɩ hen na, pa alʋate nte taa na, ʋ sar-mɩ.
43007007	Tɛte rɛɛ yera tam-mɩ wana. Ama, wa wɛ-m wana, wonte rɛɛ na, me siiru-wa sɛ wonte wa lake-te na, te ta sar.
43007008	!Mɩ wal teenkar nɖe. Ma hen na, me ra wal teenkar nɖe, wonte rɛɛ na, m'alʋate take tala."
43007009	Ɩ siir-wa-te semp'ɔ wonte na, ɩ mɩse Kaliilee kɔrʋ taa.
43007010	Yeesu ritafala rɛ teenkar nɖ'ɔ wonte na, nñɩ rerɛ, ɩ wal. Ama, ɩ ta yeʋ s'a na-ɩ. Ʋ wɛ s'ɩ wal amɛsɔŋ taa.
43007011	Semp'ɔna, Suiifi ñempa wɛ wa cii-ɩ teenkar nɖe taa, nɩ wa wɔsʋ s'ɩ wɛ lɔ.
43007012	A miintu ɩ ñente ka rehɛɛ k'atɛnantɛ-ɔ yera taa. Mpar siiru s'ɩ ci yer sartetɩ, nɛmpar s'ɩ ta sar, s'ɩ tɛkʋ yera.
43007013	Ama, nɛɛr ka ta katʋ s'ɩ wʋte ɩ ñente ka yera ñesa taa, wonte rɛɛ na, wa see nafate ka Suiifi ñempa sesɛmpa.
43007014	A kʋ teenkar nɖe ayʋken hɔlʋ ka wonte na, Yeesu sɩ Asɛ rɛɔ taa, n'ɩ paase Asɛ tentɛnte wʋlʋʋ.
43007015	Ʋ tɛɖen Suiifi ñempa nɩ wa siiru sɛ: "Yer ñɩ laʋ senɔ n'ɩ sem sen-ɔ ɩ ta laʋ sikul?"
43007016	Yeesu wʋsen-wa sɛ: "Wʋlte nte me wʋlʋ-te na, ʋ ta ci ma tɩ-na-te, te lii n'Asɛ ñɩ tir-m na, ɩ cal-ɔna.
43007017	Woñɩ cii s'ɩ laʋ wonte Asɛ cii-te na, ɩ kaa s'ɩ sem n'ɩ na haa sɛ, wonte me wʋlʋ-te na, te lii n'Asɛ cal ya, yaa na me huku t'ɔna me wʋtʋ.
43007018	Yer ñɩ wʋtʋ na ɩ teter ɩ huku taa na, ɩ cii s'a wɔr-ɩ kena. Ama, woñɩ cii s'a wɔr woñɩ tir-ɩ na, ɩ ci yer ñɩ siiru tʋfelem na. Tanɖiyuyuñente tam ɩ taa.
43007019	Moiisi teter cel-mɩ ñasete nɩ mɩ taa nɛɛr pe ñɔŋ-te. Ar laʋ n'ɩɩ cii s'ɩɩ kʋ-m?"
43007020	Yera akpiɖi nɖe wʋsen Yeesu sɛ: "Alʋʋ carʋ-n. Anɔ cii-n s'ɩ kʋ-n?"
43007021	Yeesu wʋsen-wa sɛ: "Me laʋ hampate lakerɔ ka kʋɖemɔ kena n'ʋ yʋse-mɩ, mɩ ten.
43007022	Moiisi tam-mɩ s'ɩɩ pɛl anikasi. (Nkʋ, ʋ ta ci Moiisi kiɖi-na te lape, mɩ caasɩna kena.) Nte rɛɛ-ɔna, pa mɩ fiisiti ayʋkʋ rɛɛ, ɩɩ wɛ n'ɩɩ pɛlʋ anikasi.
43007023	Nne yer pɩsʋ s'ɩ pɛl ɩ k-aniko ka mɩ fiisiti ayʋkʋ rɛɛ, se fɛ n'ɩ ra lante Moiisi ñasete rɛɛ, ar laʋ n'ʋ saa mɩ taa sɛ me laʋ senɔ me kʋse yer ñɩ ten ɖefɩʋ ka mɩ fiisiti ayʋkʋ rɛɛ.
43007024	!Ɩɩ ra hʋ areenanɖee. !Ɩɩ hʋ hʋhʋr ka riyuyu."
43007025	Semp'ɔna, Seerusalɛm yera nɛmpar wʋtʋ sɛ: "Ʋ ta ci yer ñɩ a cii-ɩ s'a kʋ-ɩ na, nñ'ɔ hen na?
43007026	Ɩɩ na wonɔn'ɔ, ɩ wʋtʋ yera hɛkʋ taa n'a pe siiru-ɩ nter na? Đa sesɛmpa kunta wa sem tʋfelem s'ɩ ci Kiriisitu kena kɛ?
43007027	Nkʋ, Kiriisitu kaa s'ɩ kan wonte na, nɛɛr ra sem s'ɩ kʋren na lɔ. Ka n'ʋ kaase-ra na, ɖa sem wunɖiinɖi yer ñɩ liiwa na."
43007028	Nte rɛɛ-ɔna, Yeesu wɛ n'ɩ wʋlʋ Asɛ tentɛnte k'Asɛ rɛɔ t'ɔ wonte na, ɩ ko sɛ: "Tʋfelem, ɩɩ sem-m n'ɩɩ sem wunɖiinɖi me kʋren na na. Ama, me ta kan na me teter me huku rɛɛ. Ɩɩ ta sem woñɩ tir-m na. Nkʋ, ɩ wɛ tʋfelem.
43007029	Ma sem-ɩ, wonte rɛɛ na, me kʋren na ɩ cal, nɩ nñɩ tir-na-m."
43007030	Nte rɛɛ-ɔna, wa ciiwa sɛ wa kpa-ɩ. Ama, nɛɛr ta re ɩ niiŋ ka ɩ rɛɛ, wonte rɛɛ na, n nɔɔn ɩ k-alʋate take tala.
43007031	Ama, yera akpiɖi nɖe ka wɛ renaa na, ɖe taa yera kpater tisi ɩ rɛɛ. Wa wʋtʋ sɛ: "Kiriisitu kaa s'ɩ kan wonte na, ɩ pɩsʋ s'ɩ laʋ hampate lakase nse wʋlʋ s'Asɛ tir-na-ɩ na, n'ʋ kelen wonse, yer ñɩ laʋ-se hen na ya?"
43007032	Fariisii akpar taa ñempa nɩʋ wonte yera miintu-te atɛnantɛ-ɔ yera akpiɖi t'ɔ Yeesu rɛɛ na, wa-n'Asɛ laate laara taa sesɛmpa, wa tir apaterciina s'a kpa-ɩ.
43007033	Semp'ɔna, Yeesu siir sɛ: "Me cake na-mɩ cekɔ, fɛ nɩ me wʋse na woñɩ tir-m na, ɩ cal.
43007034	Ɩɩ kaa s'ɩɩ cii-m, n'ɩɩ ra na-m, wonte rɛɛ na, ɩɩ ra pɩse s'ɩɩ kan wunɖiinɖi me wɛ na."
43007035	Nte rɛɛ-ɔna, Suiifi ñempa wɔsʋ remaŋ sɛ: "Ɩ kaa s'ɩ wal lɔ, nɩ re kaa sɛ re cii-ɩ, ɖe ra na-ɩ? Ɩ cii s'ɩ wal na Suiifi ñempa mpa a yase-wa, nɩ wa wɛ na wompa ta ci Suiifi ñempa na, wa cal ya, yaa ɩ cii s'ɩ wal n'ɩ wʋl wompa ta ci Suiifi ñempa na?
43007036	Ar wʋtase kelɛ ɩ wʋtʋ-se sɛ, ɖe kaa sɛ re cii-ɩ, nɩ re ra na-ɩ, wonte rɛɛ na, ɖe ra pɩse sɛ re kan wunɖiinɖi ɩ wɛ na?"
43007037	Teenkar nɖe atɛsenʋ ayʋkʋ nkʋ kelen teenkar nɖe ayʋken ten na, Yeesu kʋr n'ɩ ko yera akpiɖi ñesa t'ɔ kʋ rɛɛ sɛ: "Nne lʋkʋte kʋ nɛɛr, !ɩ kan na me rɛɛ n'ɩ ñee.
43007038	A maa Asɛ tekara taa sɛ, woñɩ tisu me rɛɛ na, leem mpe ha fiisu nkʋ tam akperʋ na, pe kpoŋ pe lii na ɩ hɔɔr taa, se carase leem kpoŋ wo na."
43007039	(N nɔɔn Yeesu wʋtʋ Asɛ Fiisu ñente kena sɛ wompa tisu ɩ rɛɛ na, wa kaa sɛ wa mʋ-kʋ. Nkʋ, alʋate nte taa na, n nɔɔn Asɛ take ha yera ka ɩ Fiisu nkʋ, wonte rɛɛ na, n nɔɔn ɩ take kpaase Yeesu ka hampate taa.)
43007040	Wa tɛse tentɛnte nte nɩʋʋ ka wonte na, akpiɖi nɖe taa yera siiru sɛ: "Tʋfelem, yer ñɩ ci Asɛ tentɛnte rɛser ñɩ re honkʋ-ɩ na."
43007041	Mpar siiru sɛ: "Kiriisitu kena." Ama, nɛmpar rerɛ sɛ: "Kiriisitu pɩsʋ s'ɩ kʋren na Kaliilee kɔrʋ taa ya?
43007042	A ta maa-te Asɛ tekara taa sɛ, Kiriisitu kaa s'ɩ ci antaʋŋ wuroo Tafiiti yikee n'a kaa s'a lel-ɩ Pɛteleehɛm tɛte nte taa wuroo Tafiiti ka cɔwa na ya?"
43007043	Semp'ɔna, yera akpiɖi nɖe tar re t'ɔ Yeesu rɛɛ.
43007044	Đe taa nɛmpar cii sɛ wa kpa-ɩ. Ama, nɛɛr ta re ɩ niiŋ ka ɩ rɛɛ.
43007045	Apaterciina mpa wʋse Asɛ laate laara taa sesɛmpa, na Fariisii akpar taa ñempa mpa cal. Wa wɔse apaterciina mpa sɛ: "Ar lapa n'ɩɩ ta kan-ɩ?"
43007046	Apaterciina mpa wʋsen-wa sɛ: "Hal nɛɛr take wʋte sen se yer ñɩ."
43007047	Fariisii akpar taa ñempa mpa wɔse-wa sɛ: "Mɩ rerɛ, mɩ yepa n'a tɛke-mɩ kɛ?
43007048	Ɩɩ na ra sesɛmpa t'ɔ yer kʋɖem na, yaa Fariisii akpar taa ñempa taa nɛɛr tisi ɩ rɛɛ?
43007049	Yera akpiɖi nɖe ta sem Moiisi ñasete laa. Asɛ kaa s'ɩ wɩ-wa sem."
43007050	Niikotɛm ñɩ ka ci Fariisii akpar taa tɩ ñɩ ka wala n'ɩ na Yeesu k'aho nɛnyar taa na, ɩ ka wɛ wa taa n'ɩ wɔse-wa sɛ:
43007051	"Đa ñasete yeke sɛ re kʋ yer ñente ka re take nɩʋ ɩ nɔ taa, ɖe ta na wonte ɩ laʋ-te na ya?"
43007052	Wa wʋsen-ɩ sɛ: "Ña rerɛ, n ci Kaliilee tɩ nɛ? !Wal n'n kal wonte a maa-te Asɛ tekara taa na. N kaa s'n na s'Asɛ tentɛnte rɛser nɛɛr pe kɔŋ akam na Kaliilee kɔrʋ taa."
43007053	((Te wara na, yer se yer kpeem ɩ tɛ.
43008001	Ama, Yeesu wal Oliifi teen wʋʋ rɛɛ.
43008002	Ʋ hom ntaʋŋ tɛɛ-ɔ wonte na, ɩ wʋse n'Asɛ rɛɔ taa, nɩ yera akpiɖi tiisi ɩ cal. Ɩ cɔ n'ɩ wʋlʋ-wa Asɛ tentɛnte.
43008003	Moiisi ñasete wʋlɖa, na Fariisii akpar taa ñempa kan-ɩ yal nɛɛr-ɔ wa kper-ɩ ka, ɩ lake ayaɖete. Wa sese-ɩ yer ten ñesa taa
43008004	wa siir Yeesu sɛ: "Wʋlɖe, ɖe kper yal ñ'ɔ ɩ lake ayaɖete.
43008005	Moiisi siir-ra ɩ ñasete taa sɛ yalaa mpa lake sempe na, a kʋ-wa na wɛɛ. Ña nɩ, ña siiru semɔ?"
43008006	Wa lake sempe sɛ wa yim-ɩ kparɔ fɛ nɩ wa pɩse wa hiiu-ɩ. Ka nɩ Yeesu hɔpe n'ɩ maa atɛ na ɩ niir.
43008007	Wa wɛ wa rʋkʋn ɩ wɔsʋʋ ka wonte na, ɩ kʋr atɛ, n'ɩ siir-wa sɛ: "Mɩ taa woñɩ take laʋ awarkɔ na, !ɩ kiɖi-ɩ wɛɛr yɔʋ."
43008008	Fɛ n'ɩ wʋse n'ɩ hɔpe n'ɩ paase maaʋ k'atɛ.
43008009	Wompa kan yal ñ'ɔ ɩ cal na, wa nɩʋ-te semp'ɔ wonte na, wa hɔya paase wa carʋʋ, wa rɛ kʋɖem kʋɖem. Akanɖa paase na rɛʋ, n'ʋ tɛse na cunkuwa. Wa yeʋ Yeesu na yal ñɩ ka senɖe yera akpiɖi nɖe hɛkʋ taa na.
43008010	Yeesu kʋr n'ɩ wɔse yal ñɩ sɛ: "Yal ña, wompa kan-n na, wa wɛ lɔ? Yaa nɛɛr ta hɔm n ɖenɖe na?"
43008011	Yal ñɩ wʋsen-ɩ sɛ: "Acii Sesɛɛ, nɛɛr ta hɔm me renɖe." Yeesu siir-ɩ sɛ: "Ma rerɛ, me ra hɔm n ɖenɖe. !Wal. Ʋ sɩn kɔhen ñɩ, !ɖa tase awarkɔ lape." ))
43008012	Semp'ɔna, Yeesu tase tentɛnte wʋtʋʋ ka yera akpiɖi nɖe taa n'ɩ siir sɛ: "Ma ci-na hʋlmɩn ka tɛte rɛɛ. Woñɩ tʋnkʋ-m na, ɩ kaa s'ɩ hiiu min hʋlmɩn ñɩ walʋn yera ka fiisu nkʋ tam akperʋ na, kʋ taa, n'ɩ ra wal tawunɖi t'ɔ awalʋ."
43008013	Semp'ɔna, Fariisii akpar taa ñempa siir-ɩ sɛ: "N wʋtʋ ña teter, ña rɛɛ-ɔna. Wonte n wʋtʋ-te na, te tan tʋfelem."
43008014	Yeesu wʋsen-wa sɛ: "?Pa me wʋtʋ me teter me rɛɛ, wonte me siiru-te na, te wɛ tʋfelem, wonte rɛɛ na, me sem wunɖiinɖi me lii na na, na wunɖiinɖi me walʋ na. Ama, mɩ hen na, ɩɩ ta sem wunɖiinɖi me lii na na, na wunɖiinɖi me walʋ na.
43008015	Mɩ ñelʋ yera areenanɖee kena, n'ɩɩ hʋ wa tentɛnte. Ma hen na, me pe hʋ na yer.
43008016	Nne me hʋ hʋhʋr, me hʋhʋr nɖe wɛ tʋfelem, wonte rɛɛ na, me pe hʋ-re me kʋɖem. Me Cii ñɩ tir-m na, ɩ wɛ na-m.
43008017	A maa mɩ ñasete taa sɛ: 'Nne apala naʋl senɖe tentɛnte wara, tentɛnte nte wɛ tʋfelem.'
43008018	Me senɖe me teter me wara, me Cii ñɩ tir-m na, nñɩ rerɛ, ɩ senɖe me wara."
43008019	Semp'ɔna, wa wɔse-ɩ sɛ: "N Cii wɛ lɔ?" Yeesu wʋsen-wa sɛ: "Ɩɩ ta sem-ma, n'ɩɩ ta sem me Cii. Nne ɩɩ ka sem-m, ɩɩ kaa s'ɩɩ sem ɖerɛ-ɔ, me Cii."
43008020	Yeesu siiru-wa tentɛnte nte n'ɩ wʋlʋ-te Asɛ rɛɔ t'ɔ warase araka cal. Ama, yer ta kpa-ɩ, wonte rɛɛ na, ɩ k-alʋate take tala.
43008021	Semp'ɔna, Yeesu tase wa siiruu sɛ: "Me kaa sɛ me rɛ, n'ɩɩ kaa s'ɩɩ cii-m. Ama, ɩɩ seke mɩ awarkase taa. Ɩɩ ra pɩse s'ɩɩ kan wunɖiinɖi me walʋ na."
43008022	Suiifi ñempa mpa wɔse remaŋ sɛ: "Ɩ kaa s'ɩ kʋ ɩ tɛ ya, ʋ laʋ senɔ n'ɩ siir sɛ re ra pɩse sɛ re kan wunɖiinɖi ɩ walʋ na?"
43008023	Yeesu wʋsen-wa sɛ: "Mɩ ci atɛ ñempa kena. Ma, ma lii n'asɛta. Ɩɩ ci tɛte nte rɛɛ ñempa. Ama, me ta ci tɛte nte rɛɛ tɩ.
43008024	Semp'ɔna, me siir-mɩ s'ɩɩ seke mɩ awarkase taa. Nne ɩɩ ta tisi me rɛɛ, sɛ me ci woñɩ me ciwa na, ɩɩ kaa s'ɩɩ seʋ mɩ awarkase taa."
43008025	Semp'ɔna, wa wɔse-ɩ sɛ: "N ci n'anɔ?" Yeesu wʋsen-wa sɛ: "Me ci woñɩ me ka siir-mɩ ɩ ñente ka kiɖinkiɖin na.
43008026	Me wɛ tentɛnte ka tɛmpe sɛ me siir-te nɩ me hʋ na-mɩ. Ama, woñɩ tir-m na, ɩ siiru tʋfelem, ka nɩ me hosʋ tɛte rɛɛ ñempa ka wonte me nɩʋ-te ɩ nɔ taa na."
43008027	Wa ta nɩʋ sɛ wiisɛ, ɩ wʋtʋn-wa Acii Asɛ ñente kena.
43008028	Semp'ɔna, Yeesu siir-wa sɛ: "Ɩɩ kaa s'ɩɩ wu Yer Yo ka wonte na, ɖen'ɔna, ɩɩ kaa s'ɩɩ sem woñɩ ka ciwa na. Ɩɩ kaa s'ɩɩ sem sɛ ka pe lake nter na ka huku taa. Me siiru kʋɖemte nte, Acii wʋl-m-te na.
43008029	Woñɩ tir-m na, ɩ wɛ na-m. Ɩ ta yeʋ-m-ɔ me kʋɖem, wonte rɛɛ na, ayʋkʋ s'ayʋkʋ me lake wonte kake-ɩ na."
43008030	Yeesu wʋte semp'ɔ wonte na, yera kpater tisi ɩ rɛɛ.
43008031	Yeesu siir Suiifi ñempa mpa ka tisi ɩ rɛɛ na sɛ: "Nne ɩɩ wɛ n'ɩɩ tisu n'ɩɩ lake wonte me wʋlʋ-mɩ-te na, ɩɩ kaa s'ɩɩ ci me waratenkera ka tʋfelem.
43008032	Ɩɩ kaa s'ɩɩ sem tʋfelem, nɩ tʋfelem mpe lɛɛ-mɩ."
43008033	Wa wʋsen-ɩ sɛ: "Đe ci Aperaham yikiisi kena, nɩ re ta ci nɛɛr kpankase. N lake senɔ s'n siir-ra sempe s'Asɛ kaa s'ɩ lɛɛ-ra."
43008034	Yeesu wʋsen-wa sɛ: "Me siiru-mɩ tʋfelem kena, yer se yer ñɩ lake awarkɔ na, ɩ ci awarkɔ nka kpankɔ kena.
43008035	Kpankɔ pe cake na ka cii k'ayʋkʋ s'ayʋkʋ. Ama, yo cake na ka cii k'ayʋkʋ s'ayʋkʋ.
43008036	Nne Yer Yo lɛ-mɩ, ka kaa sɛ ka lɛ-mɩ naper lɛʋ.
43008037	Me sem s'ɩɩ ci Aperaham yikiisi n'ɩɩ cii s'ɩɩ kʋ-m, wonte rɛɛ na, ɩɩ pe tisu wonte me wʋlʋ-mɩ-te na, te rɛɛ.
43008038	Me wʋtʋ wonte me na-te me Cii cal na, nt'ɔna. Ama, mɩ lake wonte mɩ cii wʋl-mɩ-te na."
43008039	Wa wʋsen-ɩ sɛ: "Đa cii kena Aperaham." Ka nɩ Yeesu wʋsen-wa sɛ: "Nne ɩɩ ka ci Aperaham wiisi ka tʋfelem, ɩɩ ka s'ɩɩ laʋ s'Aperaham laʋ wo na.
43008040	Ama, kɔhen na, ɩɩ cii-m s'ɩɩ kʋ-m, woma siir-mɩ tʋfelem mpe me nɩʋ-pe Asɛ cal na. Aperaham ta laʋ te raana.
43008041	Ɩɩ lake mɩ cii lakase kena." Wa wʋsen-ɩ sɛ: "Đe ta ci wiisi nse, a lel-se ayaɖete ñempʋ taa na. Đe wɛ-na Cii ka kʋɖem, nñ'ɔlɛ Asɛ."
43008042	Yeesu siir-wa sɛ: "Nne tʋfelem Asɛ ka ci mɩ Cii, ɩɩ ka s'ɩɩ laʋ-m lu, wonte rɛɛ na, me kʋren n'Asɛ cal-ɔna nɩ me wɛ cee-ɔ nñɩ rɛɛ-ɔna. Asɛ tir-na-m, me ta kan na me teter me huku rɛɛ.
43008043	Ar laʋ n'ɩɩ pe nɩʋ wonte me siiru-mɩ-te na? Ɩɩ pe nɩʋ-te, wonte rɛɛ na, ɩɩ ra pɩse kena s'ɩɩ co me wʋtɔ.
43008044	Woñɩ, ɩɩ wɛ n'ɩɩ yaa-ɩ sɛ mɩ cii na, nñ'ɔlɛ alʋacii, n'ɩɩ cii s'ɩɩ laʋ wonte mɩ cii cii-te na. Ɩ ka ci akʋr k'akiɖino, n'ɩ ta pɩse s'ɩ rʋkʋn tʋfelem, wonte rɛɛ na, tʋfelem tam ɩ taa. Ɩ lake tentarɩr ka wonte na, ʋ tam-ɩ kaaɖe, wonte rɛɛ na, ɩ wɛ semp'ɔna. Ɩ ci tentar n'ɩ ci tentarɩra cii.
43008045	Ama, ɩɩ pe tisu me rɛɛ, wonte rɛɛ na, me siir-mɩ tʋfelem.
43008046	Mɩ taa anɔ pɩsʋ s'ɩ wʋl-m awarkɔ nka me laʋ-ka na? Nne me siiru-mɩ tʋfelem, ar laʋ n'ɩɩ ra tisi me rɛɛ?
43008047	Woñɩ lii n'Asɛ cal na, ɩ mʋ Asɛ tentɛnte. Ama, ɩɩ ta lii n'Asɛ cal. Semp'ɔna, ɩɩ pe mʋ-te."
43008048	Suiifi ñempa wʋsen Yeesu sɛ: "Đe ta siir tʋfelem s'n ci Samarii tɩ n'alʋʋ carʋ-n ya?"
43008049	Yeesu wʋsen-wa sɛ: "Alʋʋ pe carʋ-m, me wɔrʋ me Cii kena. Mɩ hen na, ɩɩ kisu s'ɩɩ ra wɔr-m.
43008050	Me pe cii s'a wɔr-m. Asɛ wɛ n'ɩ cii s'a wɔr-m n'ɩ hʋ na wompa pe cii me ñente na.
43008051	Me siiru-mɩ tʋfelem kena, woñɩ ñɔŋ me tentɛnte na, ɩ ra seʋ ayʋkʋ nɛnkʋr."
43008052	Suiifi ñempa siir-ɩ sɛ: "Kɔhen-ɔna, ɖe sem s'alʋʋ carʋ-n. Aperaham sepa, n'Asɛ tentɛnte rɛsera rerɛ seʋ, nɩ ña siiru sɛ woñɩ ñɔŋ wonte n wʋl-te na, ɩ ra seʋ ayʋkʋ nɛnkʋr ya?
43008053	N mɔsʋ s'n kelen ɖa cii Aperaham n'Asɛ tentɛnte rɛsera mpa sepa na ya? N yaa n tɛ-ɔ wɔ?"
43008054	Yeesu wʋsen-wa sɛ: "Nne me wɔrʋ me teter me tɛ, ʋ ta ci nter-ɔlɛ. Woñɩ wɔrʋ-m na, me Cii kena, nñ'ɔlɛ woñɩ ɩɩ wʋtʋ ɩ ñente n'ɩɩ siiru s'ɩ ci mɩ Asɛ na.
43008055	Nkʋ, ɩɩ ta sem-ɩ. Ma hen na, me sem-ɩ. Nne me siir sɛ, me ta sem-ɩ, me ci tentar se mɩ. Ama, me sem-ɩ, nɩ me ñɔŋ ɩ tentɛnte.
43008056	Mɩ cii Aperaham ñanta s'ɩ kaa s'ɩ na ayʋkʋ nkʋ me kɔŋ na, n'ɩ na-kʋ n'ʋ kɔ ɩ t'ɔ ten."
43008057	Semp'ɔna, Suiifi ñempa siir-ɩ sɛ: "N take tal wʋse ka hiin nɩna n'n siiru s'n ka na Aperaham ya?"
43008058	Yeesu wʋsen-wa sɛ: "Me siiru-mɩ tʋfelem kena, se fɛ n'a lel Aperaham na, me wɛ."
43008059	Nte rɛɛ-ɔna, wa kpa wɛɛ sɛ wa yɔ-ɩ. Ama, Yeesu mɛl, n'ɩ lii Asɛ rɛɔ taa.
43009001	N nɔɔn Yeesu walʋ n'awɔr nɛnɖel taa, ɩ na yer nɛɛr-ɔ a ka lel-ɩ yeelem.
43009002	Yeesu waratenkera wɔse-ɩ sɛ: "Wʋlɖe, ar lapa n'a lel yer ñ'ɔ yeelem. Ɩ teter ɩ k-awarkɔ rɛɛ-ɔna ya, yaa ɩ lelɖa awarkɔ rɛɛ-ɔna?"
43009003	Yeesu wʋsen-wa sɛ: "Ʋ ta ci ɩ k-awarkɔ rɛɛ-ɔna, nawʋr ɩ lelɖa awarkɔ rɛɛ-ɔna, a lel-ɩ yeelem. A lel-ɩ sempe s'Asɛ pɩse n'ɩ wʋl ɩ hampate lakase na-ɩ.
43009004	Ʋ mɔna sɛ me laʋ woñɩ tir-m na, ɩ temer ka mɩse hʋlmɩn taa. Aho kɔŋ ya yii, nɩ yer ra pɩse s'ɩ laʋ temer.
43009005	Nne me wɛ tɛte rɛɛ, me ci hʋlmɩn ka tɛte rɛɛ yera cal."
43009006	Yeesu tɛse tentɛnte nte wʋtʋʋ semp'ɔ wonte n'ʋ kper na, ɩ wusi mantaleem k'atɛ, n'ɩ hʋte-pe na tɛte n'ɩ laʋ ahɔra. Ɩ sʋ ahɔra nya n'ɩ sɔr yeelem ñɩ ñesa rɛɛ.
43009007	Ɩ siir-ɩ sɛ: "!Wal n'n yaal n ñesa t'ɔ Siiloee parase taa." (Siiloee kutihuɖi kelɛ s'a tir.) Yeelem ñɩ wal n'ɩ yaal ɩ ñesa taa, n'ɩ wʋse n'ɩ kan n'ɩ na rekpesekpese.
43009008	Ɩ tanterana, na wompa ka na-ɩ antaʋŋ ka ɩ fa na, wa wɔse remaŋ sɛ: "Hɛ, ʋ ta ci woñɩ ka cake yapar rɛɛ n'ɩ fa na, nñ'ɔ hen na?"
43009009	Yera nɛmpar siiru sɛ: "Nñ'ɔna." Nɛmpar siiru sɛ: "Aɩ, ʋ ta ci nñɩ. Ama, ɩ nʋsenɖaa kena." Ama, yer ñɩ siir-wa sɛ: "Tʋfelem, m'ɔna."
43009010	Yera mpa wɔse-ɩ sɛ: "Ʋ laʋ senɔ n'n ñesa na?"
43009011	Ɩ wʋsen-wa sɛ: "Yer ñɩ a yaa-ɩ sɛ Yeesu na, nñɩ laʋ-na, ahɔra ka cekɔ, n'ɩ sɔr me ñesa rɛɛ n'ɩ siir-m sɛ me wal Siiloee parase taa, nɩ me yaal me ñesa taa. Me wal me yaal, ka nɩ me na."
43009012	Wa wɔse-ɩ sɛ: "Yer ñɩ wɛ lɔ?" Ɩ wʋsen-wa sɛ: "Me ta sem."
43009013	A wan yer ñɩ ka ci yeelem na, ka Fariisii akpar taa ñempa cal.
43009014	N nɔɔn ayʋkʋ nkʋ Yeesu ka laʋ ahɔra n'ɩ sɔr yeelem ñɩ ñesa rɛɛ nɩ ya hul na, ʋ ka ci wa fiisiti ayʋkʋ rɛɛ-ɔna.
43009015	Semp'ɔna, Fariisii akpar taa ñempa rerɛ, wa-l wɔse-ɩ s'ʋ laʋ senɔ kɔhen ñɩ n'ɩ na. Ɩ siir-wa sɛ: "Ɩ sɔr ahɔra ka cekɔ ka me ñesa rɛɛ, me yaal-ya nɩ kɔhen ñɩ me na."
43009016	Fariisii akpar taa ñempa nɛmpar sɛ: "Woñɩ laʋ-te sempe na, ɩ ra pɩse s'ɩ lii n'Asɛ cal, wonte rɛɛ na, ɩ pe ñɔŋ ayʋkʋ nkʋ Asɛ tam-ɖa sɛ re fiisu kʋ rɛɛ na." Ama, nɛmpar siir sɛ: "Nne yer ñɩ ci awarkaselaɖe, ɩ lake senɔ s'ɩ laʋ hampate lakase nse wʋlʋ s'Asɛ tir-na-ɩ na?" Wa tar remaŋ taa.
43009017	Fariisii akpar taa ñempa mpa tase yer ñɩ Yeesu hul ɩ ñesa na, ɩ wɔsʋʋ sɛ: "Ña nɩ, n siiru semɔ yer ñɩ hul n ñesa na, ɩ rɛɛ?" Ɩ wʋsen-wa sɛ: "Ɩ ci Asɛ tentɛnte rɛser nɛɛr-ɔna."
43009018	Ʋ kunti nɩ Suiifi ñempa sesɛmpa pe cii sɛ wa nɩʋ-te s'ɩ ka ci yeelem nɩ kɔhen ñɩ ɩ na. Semp'ɔna, wa ciiwa sɛ wa yaa ɩ lelɖa wa wɔse-wa.
43009019	Wa yaa-wa nɩ wa wɔse-wa sɛ: "Tʋfelem mɩ yo ka hen na? Ɩɩ kperʋ mɩ taa s'ɩɩ lel-ɩ yeelem na? Ʋ laʋ senɔ kɔhen ñɩ n'ɩ na?"
43009020	Yer ñɩ lelɖa wʋsen-wa sɛ: "Đe sem tʋfelem sɛ re yo kena, ɖe lel-ka yeelem,
43009021	nɩ re ta sem wonte yepa n'ɩ na kɔhen ñɩ na. Đe ta sem s'anɔ hul ɩ ñesa. !Ɩɩ wɔse-ɩ. Ɩ teter ɩ kpɔla s'ɩ pɩse n'ɩ wʋte."
43009022	Wonte rɛɛ ɩ lelɖa wʋte sempe na, wa see nafate ka Suiifi ñempa sesɛmpa. N nɔɔn Suiifi ñempa sesɛmpa ka teem na remaŋ nɩʋʋ sɛ, nne nɛɛr siiru sɛ tʋfelem Yeesu ci Kiriisitu, wa rʋn-ɩ w'arekpolenɖe nampu taa.
43009023	Semp'ɔna, ɩ lelɖa siir sɛ: "!Ɩɩ wɔse-ɩ, ɩ kpɔla s'ɩ wʋte."
43009024	Fariisii akpar taa ñempa mpa tase yaaʋ ka yer ñɩ a hul ɩ ñesa na. Wa siir-ɩ sɛ: "!Siir-ra tʋfelem k'Asɛ ñesa taa. Đa sem sɛ yer ñɩ ci awarkaselaɖe kena."
43009025	Ɩ siir-wa sɛ: "Me ta sem s'ɩ ci awarkaselaɖe ya, ɩ ta ci. Ama, kʋɖemte nte ma sempa na, nt'ɔlɛ sɛ, me ka ci yeelem, kɔhen ñɩ me na."
43009026	Wa wɔse-ɩ sɛ: "Ɩ laʋ-n senɔ n'ɩ hul n ñesa?"
43009027	Ɩ wʋsen-wa sɛ: "Me teem-mɩ te siiruu n'ɩɩ ta co na-m. Ɩɩ cii s'ɩɩ tase te nɩʋʋ ka wontɔ? Mɩ rerɛ, ɩɩ cii s'ɩɩ wʋse ɩ waratenkera nɛ?"
43009028	Wa tɩɩ-ɩ, wa siir-ɩ sɛ: "Ña, ña ci-na yer ñɩ waratenker. Đa, ɖa ci Moiisi waratenkera kena.
43009029	Đe sem s'Asɛ wʋten Moiisi. Ama, yer ñɩ hen na, ɖe ta sem s'ɩ lii na lɔ."
43009030	Yer ñɩ wʋsen-wa sɛ: "!Ɩɩ na wonte yʋsʋ yera na. Ɩɩ ta sem s'ɩ kʋren na lɔ n'ɩ hul me ñesa.
43009031	Đe sem s'Asɛ pe cokʋ n'awarkaselaɖa, ɩ cokʋ na yer ñɩ ñɔŋ-ɩ n'ɩ lake wonte ɩ cii-te na, nñ'ɔna.
43009032	Nkʋ, a take nɩʋ sɛ nɛɛr hul yer ñesa k'a lel-ɩ yeelem.
43009033	Nne yer ñɩ ka ta lii n'Asɛ cal, ɩ ka ta pɩsʋ s'ɩ laʋ nter."
43009034	Wa wʋsen-ɩ sɛ: "A lel-n ten-ɔ awarkase taa, n'n cii s'n wʋl-ɖa Asɛ ñente na?" Đen'ɔna, wa rʋn-ɩ arekpolenɖe nampu taa.
43009035	Yeesu nɩʋ wonte sɛ wa rʋn yer ñɩ na, ɩ katen-ɩ n'ɩ wɔse-ɩ sɛ: "N tisu Yer Yo rɛɛ ya?"
43009036	Yer ñɩ wʋsen-ɩ sɛ: "Acii Sesɛɛ, !siir-m me na woñɩ ka ciwa na, sɛ me pɩse me tisi ka rɛɛ."
43009037	Yeesu wʋsen-ɩ sɛ: "N na-ka, nɩ woñɩ wʋtʋn-n na, nk'ɔlɛ."
43009038	Yer ñɩ siir-ɩ sɛ: "Acii Sesɛɛ, me tisu n ɖɛɛ", n'ɩ kur Yeesu tɛɛ, n'ɩ sɛɛ-ɩ.
43009039	Yeesu siir sɛ: "Me kan tɛte nte rɛɛ sɛ me hʋ na yera. Me kampa sɛ yeelempa na, nɩ wompa na na, wa yeemle."
43009040	Fariisii akpar taa ñempa mpa ka wɛ renaa na, wa nɩʋ-te, wa wɔse-ɩ sɛ: "Đa rerɛ, ɖa ci yeelempa na?"
43009041	Yeesu wʋsen-wa sɛ: "?Ɩɩ ka ci yeelempa, a ka ta kaa s'a wɩn-mɩ. Kɔhen ɩɩ siiru s'ɩɩ na. Nte rɛɛ-ɔna, mɩ awarkase mɩsʋ.
43010001	"Me siiru-mɩ tʋfelem kena, woñɩ kisu s'ɩ ra sɩ na mɛɛsiin nanʋʋr menɔŋ n'ɩ kpa s'ɩ sɩ n'awɔr nɛnɖel taa na, ɩ ci mɩl,
43010002	nɩ woñɩ sɩ na menɔŋ na, nñɩ ci-na nanɖiir.
43010003	Sintircii telʋ nñ'ɔna kaɖʋ n'ɩ mɛɛsiin sʋŋ ɩ wʋtɔ. Ɩ yaa pa woñɩ na, ɩ yeɖe n'ɩ liin-ñɩ awaren ɖɛɛ.
43010004	Ɩ tɛsʋ-ñɩ lesʋʋ ka wonte n'ʋ kper na, ɩ rɛ ñɩ ñesa taa nɩ ñɩ tʋnkʋ-ɩ, wonte rɛɛ na, ñɩ sem ɩ wʋtɔ.
43010005	Ama, ñɩ ra tenke nɛɛr-ɔ ñɩ ta sem-ɩ. Ñɩ see-ɩ kena, wonte rɛɛ na, ñɩ ta sem ɩ wʋtɔ."
43010006	Yeesu tu-wa atintukir nɖe, nɩ wa ta nɩʋ wonte ɩ wʋtʋ-wa na, te kutihuɖi.
43010007	Yeesu tase wa siiruu sɛ: "Me siiru-mɩ tʋfelem kena, me ci mɛɛsiin nanʋʋr menɔŋ.
43010008	Wompa ten kan me nɛla na, wa ci mɩla. Ama, mɛɛsiin ta nɩʋ na-wa.
43010009	Me ci menɔŋ. Woñɩ sɩ na-ma na, ɩ tɛlʋ. Ɩ pɩsʋ s'ɩ sɩ n'ɩ lii n'ɩ na ɩ tʋte.
43010010	Mɩl kɔŋ s'ɩ mɩl kena, n'ɩ kʋ n'ɩ hɔrse. Ma kampa sɛ yera hiiu fiisu nkʋ tam akperʋ na kena, nɩ wa hiiu-kʋ tɛmpe.
43010011	Me ci nanɖiir sarteñenɖe. Nanɖiir sarteñenɖe yeke s'a kʋ-re re mɛɛsiin ɖɛɛ.
43010012	Woñɩ lake temer ka warase rɛɛ n'ɩ ta ci nanɖiir na, ɩ kaa s'ɩ na kpar ka ɩ kɔŋ wonte na, ɩ rɛ n'ɩ see n'ɩ yeʋ mɛɛsiin, wonte rɛɛ na, nñɩ ta tɩ-na-ñɩ. Kpar ñɩ kpa nɛñer n'ɩ yase nɛñer.
43010013	Ɩ see s'ɩ yeʋ-ñɩ, wonte rɛɛ na, ɩ lake temer ka warase rɛɛ-ɔna, n'ɩ pe mɔsʋ mɛɛsiin ɖɛɛ.
43010014	Me ci nanɖiir sarteñenɖe. Me sem me mɛɛsiin, nɩ me mɛɛsiin sem-m.
43010015	Acii sem-m, nɩ me sem Acii. Semp'ɔna, me yeke s'a kʋ-m me mɛɛsiin ɖɛɛ.
43010016	Me wɛ na mɛɛsiin nɛñer-ɔ, ñɩ tan nanʋʋr nɖe t'ɔ cee. Ʋ mɔna sɛ me kan-ñɩ, ñɩ nɩʋ me wʋtɔ, n'ʋ laʋ mɛɛsiin akpiɖi kʋɖemer, na nanɖiir ka kʋɖem.
43010017	Acii wɛ-m lu, wonte rɛɛ na, me celʋ me fiisu, se fɛ nɩ me kan me wʋse me mʋ-kʋ.
43010018	Nɛɛr ra pɩse s'ɩ kʋ-m. Ma teter, ma yeke-na s'a kʋ-m. Me wɛ huku sɛ me cel me fiisu, nɩ me wɛ huku rerɛ sɛ me wʋse me hom. Wonte me Cii siir-m sɛ me laʋ-te na, nt'ɔlɛ."
43010019	Semp'ɔna, Suiifi ñempa kunti wa mul, wa tar remaŋ t'ɔ ɩ wʋtase rɛɛ.
43010020	Wa taa kpater nɛmpar siiru sɛ: "Alʋʋ carʋ-ɩ. Ɩ ci kpɔɔnseer kena. Ar lapa n'ɩɩ cokʋn-ɩ?"
43010021	Nɛmpar siir sɛ: "?Alʋʋ carʋ yer, ɩ ra wʋte sempe. Alʋʋ pɩsʋ sɛ kʋ hul yeelempa ñesa na?"
43010022	N nɔɔn a ka lake teenkar ka Seerusalɛm n'a tɛsʋ wonɔn'ɔ a ka cel Asɛ ka ɩ rɛɔ na. Ʋ ka ci yeelem t'ɔna n'aniko wɛ.
43010023	Yeesu wɛ Seerusalɛm kɔrʋ t'ɔ Asɛ rɛɔ t'ɔ ɩ kaalʋ tɔŋ nka a yaa-ka sɛ, Salomɔŋ luur na, ka rɛɛ.
43010024	Suiifi ñempa katen-ɩ wa wɔse-ɩ sɛ: "Kaka alʋate wont'ɔ, n kaa s'n siir-ra woñɩ n ciwa na? ?N ci Kiriisitu, !siir-ra reyanta."
43010025	Yeesu wʋsen-wa sɛ: "Me teem mɩ siiruu ka reyasɛ n'ɩɩ ta tisi na-m. Hampate lakase nse ten, me lake-se na me Cii yeɖe rɛɛ na, se wʋlʋ sɛ me siiru tʋfelem. Ama, ɩɩ pe tisu me rɛɛ,
43010026	wonte rɛɛ na, ɩɩ tan me mɛɛsiin taa.
43010027	Me mɛɛsiin nɩʋ me wʋtɔ, me sem-ñɩ nɩ ñɩ tʋnkʋ-m.
43010028	Me ha-ñɩ fiisu nkʋ tam akperʋ na, nɩ ñɩ ra seʋ asepe. Nɛɛr ra kpɔr-ñɩ me niiŋ taa.
43010029	Me Cii ñɩ cel-m-ñɩ na, ɩ kpɔla n'ɩ kel te ten. Semp'ɔna, nɛɛr ra pɩse s'ɩ kpɔr-ñɩ, ɩ niiŋ taa.
43010030	Ma-n'Acii, ɖe wɛ kʋɖem."
43010031	Suiifi ñempa mpa mul, wa sʋ wɛɛ sɛ wa yɔ-ɩ.
43010032	Yeesu wɔse-wa sɛ: "Acii yepa nɩ me laʋ mɩ ñesa t'ɔ cee-ɔ sarteñente ka tɛmpe. Kaa wonte rɛɛ ɩɩ cii s'ɩɩ kʋ-m na wɛɛ na?"
43010033	Wa wʋsen-ɩ sɛ: "Đe pe cii sɛ re kʋ-n na wɛɛ ka sarteñente rɛɛ. Đe kʋ-n, wonte rɛɛ na, nt'ɔlɛ s'n hɔrse Asɛ yeɖe. Nkʋ, n ci yer wan kena se ra, n'n cii s'n wʋse n tɛ-ɔ Asɛ."
43010034	Yeesu wʋsen-wa sɛ: "A maa mɩ ñasete taa sɛ: 'Asɛ tam s'ɩɩ ci asɛna.'
43010035	(Đe sem s'a ra pɩse s'a kisi wonte a maa-te Asɛ tekara taa na.) Wompa Asɛ wʋtʋn-wa na, ɩ yaa-wa s'asɛna.
43010036	Woma Asɛ lese-m n'ɩ tir-m tɛte rɛɛ sɛ me laʋ ɩ temer ka re receel na, ɩɩ lake senɔ s'ɩɩ siir-m sɛ me hɔrse ɩ yeɖe, ka me tam sɛ me ci ɩ Yo?
43010037	Nne me pe lake me Cii hampate lakase, !ɩɩ ra tisi me rɛɛ.
43010038	Ama, nne me wɛ me lake-se, ?pa ɩɩ pe tisu ma rɛɛ, !ɩɩ tisi lakase nse ten me lake-se na, se rɛɛ, fɛ n'ɩɩ sem s'Asɛ wɛ na-m nɩ me wɛ n'Asɛ."
43010039	Semp'ɔna, wa tase ciiu sɛ wa kpa-ɩ. Ama, ɩ lii wa niiŋ taa.
43010040	Yeesu tase waɖe na Surtɛŋ carɔ war'ɔ wunɖiinɖi San ka limsi yera ka leem taa na, n'ɩ cɔ renaa.
43010041	Yera kpater kan na ɩ rɛɛ, nɩ wa siiru sɛ: "San ta laʋ hampate lakerɔ nkar-ɔ ka wʋlʋ s'Asɛ tir-na-ɩ. Ama, wonte ten ɩ siir-te yer ñɩ rɛɛ na, te wɛ tʋfelem."
43010042	Đen'ɔlɛ, yera kpater tisi Yeesu rɛɛ.
43011001	Yer nɛɛr ka henɖe wɩsɔ k'a yaa-ɩ sɛ Lasar ka ɩ ka wɛ Peetanii kɔree nka taa, Marɩ na ɩ kɔɔ Marte, wa ka wɛ na.
43011002	(Marɩ ñɩ ka ci yal ñɩ sʋ teraɖe n'ɩ wʋr Yeesu naase rɛɛ, n'ɩ hɩse se rɛɛ na ɩ ñɩse na. Lasar ñɩ ʋ wɩ-ɩ na, ɩ ka ci ɩ raal.)
43011003	Nte rɛɛ-ɔna, Lasar ritiwiila naʋl mpa tir nɛɛr s'ɩ siir Yeesu sɛ: "Acii Sesɛɛ, ʋ wɩ n ɖaa."
43011004	Yeesu kampa n'ɩ nɩʋ-te wonte na, ɩ siir sɛ: "Lasar wɩsɔ nka ra yeʋ-ɩ s'ɩ mɩse sem taa. Ka kpa-ɩ s'ʋ tam na-ka n'a wɔr Asɛ kena, se fɛ n'Asɛ wɔr ɩ Yo na ka rɛɛ rerɛ."
43011005	Nkʋ, Yeesu ka wɛ Marte, na ɩ ritiwiilu, na Lasar rerɛ-ɔ lu.
43011006	Ama, ɩ nɩʋ wonte s'ʋ wɩ Lasar na, ɩ tase ayʋken nɩɩl cɔʋ ka wunɖiinɖi, ɩ ka wɛ na.
43011007	Te wara na, ɩ siir ɩ waratenkera sɛ: "!Đe wʋse Sutee kɔrʋ taa."
43011008	Ɩ waratenkera wɔse-ɩ sɛ: "Wʋlɖe, ʋ take lʋla ka Suiifi ñempa sesɛmpa kʋren n ciiu rɛɛ sɛ wa kʋ-n na wɛɛ, n'n cii s'n wʋse renaa na?"
43011009	Yeesu siir-wa sɛ: "Sʋ ntaʋŋ tɛɛ n'ʋ rɛ n'ʋ tal ɖaan ɖɛɛ, mɩse ñake n'a na hʋlmɩn, yaa wɔ-m? Nne yer walʋ mɩse taa, ʋ ra tul-ɩ, wonte rɛɛ na, ɩ na mɩse hʋlmɩn.
43011010	Ama, nne nɛɛr walʋ aho taa, ʋ tulu-ɩ, wonte rɛɛ na, ɩ pe na hʋlmɩn."
43011011	Yeesu siir-wa tentɛnte nte fɛ n'ɩ tase sɛ: "Đa raa Lasar ree, nɩ me walʋ sɛ me wose-ɩ."
43011012	Ɩ waratenkera wʋsen-ɩ sɛ: "Acii Sesɛɛ, ?ɩ ree, ʋ kaa s'ʋ fɛ ɩ rɛɛ."
43011013	Nkʋ, Yeesu ciiwa s'ɩ siir sɛ, Lasar sepa kena. Ama, ɩ waratenkera hʋ s'ɩ wʋtʋ reem wampe ñente kena.
43011014	Semp'ɔna, Yeesu siir-wa reyanta sɛ: "Lasar sepa.
43011015	Ama, mɩ rɛɛ-ɔna, ʋ kɔ me taa s'n nɔɔn me tam ɩ cal, se fɛ n'ɩɩ pɩse n'ɩɩ tisi me rɛɛ. Ama, kɔhen, !ɖe wal ɩ cal."
43011016	Đen'ɔlɛ Toma ñɩ a yaa-ɩ sɛ Rimpu na, ɩ siir ɩ waratenkera raana sɛ: "Đa rerɛ, !ɖe wal, ɖa-n'Acii, !ɖe seʋ."
43011017	Yeesu tal wonte na, n nɔɔn s'ʋ lake ayʋken nniisa kelɛ, a teem Lasar yimuu.
43011018	N nɔɔn Peetanii kɔree nka wɛ Seerusalɛm cal-ɔna. A pɩsʋ s'a wal akpaya nautisi fɛ n'a tal ɖenaa.
43011019	Suiifi ñempa tɛmpe kan Marte na Marɩ wa tɛ sɛ wa sɛɛ-wa, wa raal sem ɖɛɛ.
43011020	Marte kampa n'ɩ nɩʋ wonte sɛ, Yeesu kɔŋ na, ɩ wal ɩ katenʋ, Marɩ mɩse rɛɔ taa.
43011021	Marte katen Yeesu ka wonte na, ɩ siir-ɩ sɛ: "Acii Sesɛɛ, ?n ka wɛ cee, me raal ka ta seʋ.
43011022	Ama, me sem sɛ, ?pa n ta wɔse wont'ɔ Asɛ ka kɔhen na, ɩ lake-n-te."
43011023	Yeesu siir-ɩ sɛ: "N ɖaal kaa s'ɩ hom."
43011024	Marte wʋsen-ɩ sɛ: "Me sem s'ɩ kaa s'ɩ hom aseɖa t'ɔ atɛsenʋ ayʋkʋ rɛɛ."
43011025	Yeesu siir-ɩ sɛ: "Me ci woñɩ wosʋ aseɖa n'ɩ ha-wa fiisu nkʋ tam akperʋ na. Woñɩ tisu me rɛɛ na, ?pa ɩ sepa, ɩ kaa s'ɩ hom.
43011026	Woñɩ wɛ fiisu taa n'ɩ tisu me rɛɛ na, ɩ ra seʋ ayʋkʋ nɛnkʋr. N tisu te rɛɛ ya?"
43011027	Marte wʋsen-ɩ sɛ: "Acii Sesɛɛ, aaʋ, me tisu te rɛɛ. Me tisu s'n ci Asɛ Yo Kiriisitu ñɩ ka kaa s'ɩ kan tɛte rɛɛ na."
43011028	Marte tɛse wʋtʋʋ ka wonte na, ɩ kpeem n'ɩ yaa ɩ ritiwiilu ka rehɛɛ sɛ: "Wʋlɖe kampa n'ɩ yaa-n."
43011029	Marɩ nɩʋ-te semp'ɔ wonte na, ɩ kʋr fɩfɩ n'ɩ wal Yeesu cal.
43011030	(N nɔɔn Yeesu take sɩ kɔree nka taa. Ama, ɩ mɩse wunɖiinɖi Marte ka katen-ɩ na.)
43011031	Marɩ kʋr sempe, n'n nɔɔn Suiifi ñempa mpa ka kampa sɛ wa sɛɛ-ɩ na, wa tenke-ɩ. Wa hʋ s'ɩ walʋ wʋ rɛɛ-ɔna s'ɩ wul.
43011032	Marɩ tal wont'ɔ wunɖiinɖi Yeesu ka wɛ n'ɩ na-ɩ na, ɩ kur ɩ naase tɛɛ, n'ɩ siir-ɩ sɛ: "Acii Sesɛɛ, nne n ka wɛ cee, me raal ka ta seʋ."
43011033	Yeesu na-ɩ ka ɩ wulu, nɩ Suiifi ñempa mpa wa-n'ɩ, wa kampa na, wa-l ɖerɛ wuluwa. Nte rɛɛ-ɔna, ʋ tɛɖe ɩ t'ɔ ten n'ʋ piti-ɩ.
43011034	Ɩ wɔse-wa sɛ: "Ɩɩ yim-ɩ lɔ?" Wa wʋsen-ɩ sɛ: "Acii Sesɛɛ, !kan n'n na."
43011035	Yeesu wul.
43011036	Suiifi ñempa mpa siiru remaŋ sɛ: "!Ɩɩ na wonɔn'ɔ ɩ ka wɛ-ɩ lu na."
43011037	Nɛmpar siiru sɛ: "Nñ'ɔ ɩ pɩsa n'ɩ hul yeelem ñesa, ɩ ka ta pɩsʋ s'ɩ yeʋ, nɩ Lasar ra seʋ ya?"
43011038	Semp'ɔna, ʋ mul Yeesu ñɩ t'ɔ tɛɖʋʋ, n'ɩ wal wʋ rɛɛ. N nɔɔn a wur wʋ ka wentɛnʋ taa, n'a sʋ warceelɔ n'a rʋ kʋ nɔ.
43011039	Yeesu tam sɛ: "!Ɩɩ tel warceelɔ nka." Marte ñɩ ci seɖe ñɩ ritiwiilu na, ɩ siir-ɩ sɛ: "Acii Sesɛɛ, ñɩ hen, ɩ wɛ sɛn ka ten, wonte rɛɛ na, ayʋken nniisa ka hen, ɩ wɛ wʋ taa."
43011040	Yeesu wʋsen-ɩ sɛ: "Me ta siir-n ?s'n tisu, n kaa s'n na Asɛ hampate na?"
43011041	Đen'ɔna, a tel warceelɔ nka. Yeesu kpaase ɩ ñesa n'asɛta n'ɩ tam sɛ: "Acii, me wɔrʋ-n s'n nɩʋ na-m.
43011042	Me sem s'n nɩʋ na-m ayʋkʋ s'ayʋkʋ. Ama, me siiru-te yera mpa koote-m na, wa rɛɛ, se fɛ nɩ wa tisi sɛ, ña tir-na-m."
43011043	Ɩ tɛse tentɛnte wʋtʋʋ ka wonte na, ɩ ko reen ka ten sɛ: "Lasar, !lii renaa."
43011044	Seɖe ñɩ lii, na ɩ naase na ɩ niiŋ t'ɔ a hɔʋ hɔɖase, na ɩ ñesa t'ɔ a hɔʋ wɔwʋceekʋ. Yeesu tam-wa sɛ: "!Ɩɩ yeeɖe-ɩ n'ɩɩ yeʋ-ɩ n'ɩ kpeem."
43011045	Semp'ɔna, Suiifi ñempa mpa kan Marɩ tɛ wa na wonte Yeesu lapa na, kpater tisi ɩ rɛɛ.
43011046	Ama, wa taa nɛmpar wal, wa siir Fariisii akpar taa ñempa ka wonte Yeesu lapa na.
43011047	Fariisii akpar taa ñempa, n'Asɛ laate laara taa sesɛmpa kpol nɩ wa siiru sɛ: "Đe lake senɔ? wonte rɛɛ na, yer ñɩ lake hampate lakase ka tɛmpe ka ten s'ɩ wʋl s'Asɛ tir-na-ɩ.
43011048	Nne re yeʋ-ɩ n'ɩ lake sempe, yera ten kaa sɛ wa tisi ɩ rɛɛ, nɩ Rom sʋcana kan wa hɔrse r'Asɛ rɛɔ, nɩ wa kpɔr ra kɔrʋ."
43011049	Ama, wa taa nɛɛr wɛ k'a yaa-ɩ sɛ Kaɩfe, ka ɩ ka ci Asɛ laate laar sesɛɛ ka wʋnɔ nka taa. Ɩ siir-wa sɛ: "Ɩɩ pe nɩʋ te tɛɛ.
43011050	Ɩɩ ta sem s'ʋ sara sɛ yer kʋɖem seʋ yera ten ɖɛɛ n'ʋ kel sɛ kɔrʋ taa yera ka wa ten, wa seʋ ya?"
43011051	(N nɔɔn ɩ ka ta wʋtʋ wʋtase nse na ɩ teter ɩ mɔsem t'ɔna. Ɩ ka ci Asɛ laate laar sesɛɛ ka wʋnɔ nka taa. Semp'ɔna, Asɛ yepa n'ɩ rɛse ɩ tentɛnte sɛ, Yeesu kaa s'ɩ seʋ Suiifi ñempa rɛɛ.
43011052	Ʋ ta ci Suiifi ñempa receel ɖɛɛ-ɔna. Ama, ɩ kaa s'ɩ seʋ rerɛ s'ɩ kpirsi Asɛ wiisi nse yase tɛte rɛɛ-ɔ riinan ten na, ka yer kʋɖem.)
43011053	Semp'ɔna, ʋ sɩn ayʋkʋ nkʋ na, Suiifi ñempa sesɛmpa kper wa taa sɛ wa kʋ Yeesu.
43011054	Nte rɛɛ-ɔna, Yeesu pe kaalʋ Suiifi ñempa mpa ñesa taa, ɩ wal kɔree nɛnkar t'ɔ ka wɛ awʋlɔŋ cal-ɔ a yaa-ka s'Eeferaɩm. Đen'ɔna, ñɩ-n'ɩ waratenkera, wa cɔwa.
43011055	N nɔɔn Pake teenkar ñʋta. Suiifi ñempa kpater kan Seerusalɛm kɔrʋ taa sɛ wa pɩse wa laʋ kɔter nɖe kpesʋ yera hɔya taa na, fɛ nɩ wa pɩse wa kan n'Asɛ ñesa taa nɩ wa laʋ Pake teenkar nɖe.
43011056	Semp'ɔna, wa wɛ Asɛ rɛɔ taa, wa cii Yeesu, nɩ wa wɔsʋ remaŋ sɛ: "Ɩɩ mɔsʋ senɔ? Ɩ kɔŋ teenkar nɖe ya, yaa ɩ ra kan?"
43011057	N nɔɔn Asɛ laate laara taa sesɛmpa, na Fariisii akpar taa ñempa tam sɛ, nne yer sem wunɖiinɖi Yeesu wɛ na, ʋ mɔna s'ɩ kan n'ɩ siir-wa fɛ nɩ wa pɩse wa kpa-ɩ.
43012001	Ʋ kaase ayʋken ka leɖe, se fɛ n'a tʋ Pake teenkar, Yeesu kan Peetanii kɔree taa. Đen'ɔna, Lasar ñɩ Yeesu ka wose-ɩ aseɖa taa na, ɩ tɛ wɛ.
43012002	A laʋ Yeesu ñ'ɔ teenkar ka renaa. N nɔɔn Marte tarʋ na tʋte. Lasar ka wɛ wompa wa-n'Yeesu wa tʋkʋ tʋte na, wa taa.
43012003	Ka nɩ Marɩ sʋ teraɖe nɖe wɛ yawɔ k'a laʋ-re na tukir nɛnɖel-ɔ a yaa-re sɛ naar na, ka kpalper taa, n'ɩ wʋr Yeesu naase rɛɛ, fɛ n'ɩ hɩse se rɛɛ na ɩ ñɩse. Wompa ten ka wɛ rɛɔ nka taa na, wa nɩʋ sensemen.
43012004	Ama, Yeesu waratenkera mpa taa nɛɛr-ɔ a yaa-ɩ sɛ, Suta Iisekarɩɔte. (Ɩ ci woñɩ kɔŋwa s'ɩ maase Yeesu ka yera niiŋ taa na.) Ɩ siir sɛ:
43012005	"Ar lapa n'a ta sʋ teraɖe nɖe s'a wɛte-re warase ka cakɔɩsiin niitisi (300|#000) n'a ka ha ahʋsa?"
43012006	N nɔɔn ɩ wʋtʋ semp'ɔ wonte rɛɛ na, ɩ ka ci mɩl, n'ʋ ta ci tʋfelem s'ɩ mɔsʋ ahʋsa rɛɛ. Ɩ ka ci woñɩ rʋkʋn warase nse a ha-wa-se na, n'ɩ mɩlʋ se taa.
43012007	Yeesu siir-ɩ sɛ: "!Yeʋ yal ñɩ rehɛɛ, n'ɩ sɩ wonte kaasa na, n'ʋ rɛ n'ʋ tal ayʋkʋ nkʋ a yimu-m na.
43012008	Ahʋsa kaa sɛ wa wɛ na-mɩ ayʋkʋ s'ayʋkʋ. Ama, ma hen na, me kaa sɛ me ra mɩse na-mɩ ayʋken ten."
43012009	Suiifi ñempa kpater nɩʋ sempe sɛ, Yeesu wɛ Peetanii kɔree taa, wa kan sɛ wa na-ɩ. Ʋ ta ci Yeesu receel ɖɛɛ-ɔna. Ama, wa kan sɛ wa na rerɛ-ɔ Lasar ñɩ ɩ ka wose-ɩ aseɖa taa na.
43012010	Nte rɛɛ-ɔna, Asɛ laate laara taa sesɛmpa kper wa taa sɛ wa kʋ Lasar,
43012011	wonte rɛɛ na, nñɩ rɛɛ-ɔna, Suiifi ñempa kpater kisu-wa nɩ wa tisu Yeesu rɛɛ.
43012012	Ʋ hom, n nɔɔn wompa ka kan tɛmpe ka Pake teenkar na, wa nɩʋ wonte sɛ Yeesu kɔŋ Seerusalɛm kɔrʋ taa na,
43012013	wa cii wahɛlte, wa lii wa katen-ɩ. Wa ko sɛ: "Hosana. !Acii Sesɛɛ laʋ sarte ka wuroo nka kɔŋ na ɩ yeɖe rɛɛ na."
43012014	N nɔɔn Yeesu hiiu wonkɔ n'ɩ cɔ ka rɛɛ s'a ka maa-te Asɛ tekara t'ɔ wo na sɛ:
43012015	"Sɩɔŋ kɔrʋ taa yera mɩ, !nafate ra kpa-mɩ. Mɩ wuroo kelɛ ka cɔ wonkɔ cunko rɛɛ, ka kɔŋ."
43012016	Ɩ waratenkera ta tenke sɛ wa nɩʋ te tɛɛ. Ama, Asɛ kpaase Yeesu ka hampate t'ɔ wonte na, wa tɛse s'a laʋ wonte a ka maa-te ɩ rɛɛ-ɔ Asɛ tekara taa na.
43012017	N nɔɔn wompa ten ka wɛ na Yeesu, ka ɩ ka yaa Lasar ka wʋ taa n'ɩ wose-ɩ aseɖa taa na, wa cɛse wonte wa nawa na.
43012018	Semp'ɔna, yera akpiɖi kam ɩ katenʋ, wonte rɛɛ na, wa nɩʋ s'ɩ laʋ hampate lakerɔ nka wʋlʋ s'Asɛ tir-na-ɩ na.
43012019	Nte rɛɛ-ɔna, Fariisii akpar taa ñempa siiru remaŋ sɛ: "Ɩɩ na ya? ɩɩ ra pɩse s'ɩɩ laʋ nter. Yer ten wɛ n'ɩ tʋnkʋ-ɩ."
43012020	Kerɛke ñempa nɛmpar ka wɛ wompa taa n nɔɔn wa kan Seerusalɛm kɔrʋ taa sɛ wa wɔr Asɛ ka Pake teenkar taa na.
43012021	Wa tiisi Fiiliipi ñɩ ka ci Pɛtesaɩta kɔree taa tɩ ka Kaliilee kɔrʋ taa na, ɩ cal, nɩ wa siir-ɩ sɛ: "Acii, ɖe cii sɛ re na Yeesu."
43012022	Fiiliipi wal n'ɩ siir Anterɩ. Wa naʋl wa wal wa siir Yeesu ka wonte Kerɛke ñempa mpa ka siir-wa-te na.
43012023	Yeesu wʋsen-wa sɛ: "Kɔhen alʋate tala kelɛ s'Asɛ kpaase Yer Yo ka hampate taa.
43012024	Me siiru-mɩ tʋfelem kena, nne meɖe wiir tɛl atɛ re ta rase, ɖe mɩsʋ re kʋɖemer. Ama, ?ɖe rasa, ɖe teesʋ wii ka tɛmpe.
43012025	Woñɩ wɛ ɩ fiisu ka lu na, ɩ leesʋ-kʋ. Ama, woñɩ pe yaa ɩ fiisu ka nter-ɔ tɛte nte rɛɛ na, ɩ hiiuku fiisu nkʋ tam akperʋ na.
43012026	Nne yer lake me temer, ʋ mɔna s'ɩ tenke me wara. Woñɩ lake me temer na, ɩ kaa s'ɩ kan n'ɩ cɔ me cal-ɔ wunɖiinɖi me wɛ na. Acii ñɩ wɛ asɛta na, ɩ kaa s'ɩ wɔr woñɩ lake me temer na.
43012027	"Kɔhen me hɔɔr taa tɛɖa. Ama, me lake senɔ? Me kaa sɛ me tam sɛ, Acii, !lese-m wonte kaa sɛ te tal-m kɔhen na, te taa ya? Aɩ. Nte rɛɛ-ɔna, me kampa sɛ me tʋ kʋñʋŋ nkʋ kɔŋ kɔhen na.
43012028	Acii, !yeʋ n'a na ña hampate n'a wɔr n yeɖe." Đen'ɔna, a nɩʋ wʋtɔ nɛnkar ka ka lii n'asɛta nɩ ka tam sɛ: "Me teem lape n'a wɔr-re, nɩ me kaa sɛ me laʋ n'a mul ɖe wɔrʋʋ."
43012029	Nte rɛɛ-ɔna, yera akpiɖi nɖe ka wɛ renaa nɩ re nɩʋ wʋtɔ nka na, mpar siir sɛ: "Tuŋ nase-na." nɛmpar sɛ: "Asɛ tirir wʋten-na-ɩ."
43012030	Ama, Yeesu wʋsen-wa sɛ: "Ʋ ta ci ma rɛɛ-ɔna, wʋtɔ nka yepa n'a nɩʋ-ka. Ama, mɩ rɛɛ-ɔna.
43012031	Kɔhen-ɔna, Asɛ kaa s'ɩ hʋ na tɛte nte rɛɛ ñempa. Kɔhen-ɔna, Asɛ kaa s'ɩ rʋn woñɩ ñasʋ tɛte nte rɛɛ ñempa na.
43012032	Ma hen na, a kaa s'a wu-m asɛt'ɔ wont'ɔ tɛte nte rɛɛ na, me hɔm yera ka wa ten na me rɛɛ."
43012033	(N nɔɔn ɩ siir-te sempe s'ɩ wʋl-wa sem mpe ɩ kaa s'ɩ seʋ-pe na.)
43012034	Yera akpiɖi nɖe wʋsen-ɩ sɛ: "Đe kpankel Moiisi ñasete tekarɩna taa sɛ, Kiriisitu ra seʋ ayʋkʋ nɛnkʋr. Ʋ laʋ senɔ n'n tam s'a wu Yer Yo? Anɔ ci Yer Yo nka?"
43012035	Yeesu siir-wa sɛ: "Hʋlmɩn ɖʋkʋ-wɛ mɩ hɛkʋ taa. !Ɩɩ walʋ hʋlmɩn ñɩ wɛ na, ñɩ taa, se fɛ nɩ tawunɖi ra kan sɛ re car-mɩ, wonte rɛɛ na, woñɩ walʋ tawunɖi taa na, ɩ ta sem wunɖiinɖi ɩ walʋ na.
43012036	Hʋlmɩn ñɩ wɛ mɩ cal-ɔ wonte na, !ɩɩ tisu ñɩ rɛɛ, se fɛ n'ɩɩ pɩse n'ɩɩ wʋse yera mpa walʋ hʋlmɩn ñɩ taa na." Ʋ fɛwa, nɩ Yeesu tɛse wʋtʋʋ ka wonte na, ɩ rɛ n'ɩ mɛl.
43012037	Hal na ɩ hampate lakase nse ɩ laʋ-se tɛmpe ka wa ñesa t'ɔ se wʋlʋ s'Asɛ tir-na-ɩ na, wa wɛ wa pe tisu ɩ rɛɛ.
43012038	Te laʋ sempe se fɛ nɩ wonte Asɛ tentɛnte rɛser Eesaɩ ka maa-te na, te laʋ. Nt'ɔlɛ sɛ: "Acii Sesɛɛ, anɔ tisi wonte re hose-te na, te rɛɛ, n'Acii Sesɛɛ wʋl ɩ reen k'anɔ?"
43012039	Eesaɩ ka tase wʋlʋʋ ka wonte rɛɛ wa ka ta pɩsʋ sɛ wa tisi Yeesu rɛɛ na, nt'ɔlɛ sɛ:
43012040	"Asɛ husi wa ñesa rɛɛ. Ɩ husi wa lɛn ɖɛɛ, se fɛ nɩ wa ñesa ra na, nɩ wa ra re nter-ɔ wa hɔya taa, se fɛ nɩ, wa ra cɛl wa tɛ na me rɛɛ sɛ me kʋse-wa."
43012041	Wonte yepa n'Eesaɩ siir-te sempe na, ɩ ka na wonɔn'ɔ Asɛ wɔr Yeesu na, ka n'ɩ wʋte ɩ ñente.
43012042	Đen'ɔlɛ, Suiifi ñempa sesɛmpa taa yera kpater rerɛ tisi Yeesu rɛɛ. Ama, nafate kpa-wa Fariisii akpar taa ñempa rɛɛ, nɩ wa ta siir-te yera ñesa taa sɛ ñemɔ, a laʋ n'a rʋn-wa arekpolenɖe nampu taa,
43012043	wonte rɛɛ na, wa cii sɛ yera wampa wɔr-na-wa n'ʋ kel s'Asɛ wɔr-wa.
43012044	Yeesu ko sɛ: "Woñɩ tisu me rɛɛ na, ɩ ra tisi ma kʋɖem ma rɛɛ-ɔna, ɩ tisi rerɛ-ɔ, woñɩ tir-m na, ɩ rɛɛ.
43012045	Woñɩ na-m na, ɩ na rerɛ-ɔ woñɩ tir-m na.
43012046	Me kan tɛte rɛɛ se hʋlmɩn kena, se fɛ nɩ yer se yer ñɩ tisu me rɛɛ na, ɩ ra cɔ tawunɖi taa.
43012047	Nne nɛɛr nɩʋ me tentɛnte n'ɩ pe ñɔŋ-te, ʋ ta ci ma hʋkʋ-na na-ɩ, wonte rɛɛ na, me ta kan tɛte rɛɛ sɛ me hʋ na yera, me kan sɛ me tɛlse-wa kena.
43012048	Woñɩ kisu-m n'ɩ pe tisu me tentɛnte rɛɛ na, nter wɛ ka te kaa sɛ te hʋ na-ɩ. Wonte me wʋl-te na, nte kɔŋ-na sɛ te hʋ na-ɩ atɛsenʋ ayʋkʋ rɛɛ,
43012049	wonte rɛɛ na, me ta wʋte me teter me ñente. Ama, Acii ñɩ tir-m na, nñɩ tam-na sɛ, me wʋte wonte ɩ wʋl-m-te na.
43012050	Me sem sɛ, wonte ɩ wɔsʋ s'a laʋ-te na, te ha yera ka fiisu nkʋ tam akperʋ na. Semp'ɔna, me siiru-mɩ-te s'Acii siir-m-te wo na."
43013001	Ayʋkʋ nkʋ hoŋwa s'a tʋ Pake teenkar na, Yeesu sem s'ɩ k-alʋate tala s'ɩ kʋr tɛte rɛɛ n'ɩ wʋse na ɩ Cii cal. Ɩ ka wɛ lu ka wompa ɩ tɩ-wa ka wa wɛ tɛte nte rɛɛ na, n'ɩ wɛ n'ɩ rʋken wa lu lape.
43013002	Đaan ɖɛɛ tʋte alʋate tal, n'n nɔɔn alʋacii ka teem mɔsem ɖɩʋ ka Suta hɔɔr taa s'ɩ maase Yeesu ka yera niiŋ taa. (Suta ñɩ ci Siimɔŋ Iisekarɩɔte yo kena.)
43013003	Yeesu ka sem s'Asɛ ka rɩ te ten-ɔ ɩ niiŋ taa, n'ɩ teter, ɩ lii n'Asɛ cal-ɔna, ɩ wʋsʋ n'Asɛ ñɩ cal-ɔna.
43013004	Ɩ ka sem te ten ñɩ sempe, n'ɩ kʋr taaper rɛɛ, n'ɩ lese ɩ k-aree wɔwen, n'ɩ sʋ pepaʋ n'ɩ tam-kʋ ɩ temɔ taa,
43013005	fɛ n'ɩ wʋr leem ka taser taa, n'ɩ paase ɩ waratenkera naase yaalʋʋ, n'ɩ sʋ pepaʋ nkʋ ka wɛ ɩ temɔ taa na, n'ɩ hɩsʋ wa naase rɛɛ.
43013006	Ɩ tal wont'ɔ Siimɔŋ Pɩɛr na, lɛ siir-ɩ sɛ: "Acii Sesɛɛ, ña teter n yaalʋ me naase ka leem na?"
43013007	Yeesu wʋsen-ɩ sɛ: "Kɔhen, n take sem wonte me lake-te na. Ama, ayʋkʋ nɛnkʋr n kaa s'n nɩʋ te tɛɛ."
43013008	Pɩɛr siir-ɩ sɛ: "Aɩ, n ɖa yaal me naase ka riil taa." Yeesu wʋsen-ɩ sɛ: "Nne me ta yaal n naase, n kaa s'n ɖa hiiu nter-ɔ me cal."
43013009	Siimɔŋ Pɩɛr wʋsen-ɩ sɛ: "Acii Sesɛɛ, ?sempe na, !ɖa yaal me naase receel, !yaal me niiŋ ɖerɛ, na me ñuŋ."
43013010	Yeesu siir-ɩ sɛ: "Yer ñɩ teem leem sɛʋ na, ?ɩ cii s'ɩ kpese ɩ ten, ʋ mɔna s'ɩ yaal ɩ naase receel-ɔna. Ɩɩ kpesa, n'ʋ ta ci mɩ ten."
43013011	Yeesu ka sem woñɩ kaa s'ɩ maase-ɩ yera niiŋ taa na. Semp'ɔna, ɩ tam sɛ: "Ɩɩ ta kpese mɩ ten."
43013012	Yeesu tɛse wa naase yaalʋʋ ka wonte na, ɩ wʋse n'ɩ sʋ ɩ wɔwen n'ɩ sii, fɛ n'ɩ tase cɔʋ s'ɩ tʋ, n'ɩ siir-wa sɛ: "Ɩɩ nɩʋ wonte me laʋ-mɩ-te na ya?
43013013	Ɩɩ wɛ tʋfelem s'ɩɩ yaa-m s'Asɛ tentɛnte wʋlɖe, n'Acii Sesɛɛ, wonte rɛɛ na, me ci Acii Sesɛɛ ka tʋfelem.
43013014	Nne m'ɔ Acii Sesɛɛ, n'Asɛ tentɛnte wʋlɖe, me yaal mɩ naase, ʋ mɔna sɛ mɩ rerɛ, ɩɩ yaal ɖemaŋ naase,
43013015	wonte rɛɛ na, me wʋl-mɩ s'ɩɩ lake se me laʋ-mɩ wonɔn'ɔna.
43013016	Me siiru-mɩ tʋfelem kena, pɔɩ nɛɛr tan ka ɩ kelen ɩ cii, nawʋr tirir nɛɛr tan ka lɛ kelen woñɩ tiru-lɛ na.
43013017	Nne ɩɩ sem-te sempe n'ɩɩ lake-te, ɩɩ kaa s'ɩɩ nɩʋ lelen.
43013018	Me pe wʋtʋ mɩ ten ɖɛɛ. Me sem wompa me lese-wa na. Ama, ʋ mɔna sɛ te laʋ s'a maa-te Asɛ tekara t'ɔ wo na sɛ: 'Woñɩ tʋkʋ me tʋte na, ɩ wʋse me rɛɛ-ɔ kantawʋsʋ.'
43013019	Me hom-mɩ te siiruu, se fɛ nɩ te kampa te tala, ɩɩ pɩse n'ɩɩ tisi me rɛɛ sɛ me ci woñɩ wɛ s'ɩ wɛʋ na.
43013020	Me siiru-mɩ tʋfelem kena, woñɩ mʋ yer ñɩ me tir-ɩ na, ɩ mʋ m'ɔna rerɛ, nɩ woñɩ mʋ-ma na, ɩ mʋ woñɩ tir-m na."
43013021	Yeesu tɛse wʋtʋʋ semp'ɔ wonte na, ʋ car ɩ t'ɔ ten, n'ɩ siir sɛ: "Me siiru-mɩ tʋfelem kena, mɩ taa nɛɛr kaa s'ɩ maase-m yera niiŋ taa."
43013022	Ɩ waratenkera mpa ñelʋ remaŋ, wonte rɛɛ na, wa ta sem paa sɛ wa na, ɩ wʋtʋ anɔ ñente.
43013023	N nɔɔn Yeesu ñɩ waratenker nɛɛr ñɩ ɩ wɛ-ɩ lu ka ten na, ɩ henɖe Yeesu ñɩ ñenkɔrʋ taa.
43013024	Semp'ɔna, Siimɔŋ kaɖe-ɩ niir s'ɩ wɔse Yeesu n'ɩ na ɩ wʋtʋ anɔ ñente.
43013025	Ɩ waratenker ñɩ kpil na Yeesu rɛɛ, n'ɩ wɔse-ɩ sɛ: "Acii Sesɛɛ, anɔ kena?"
43013026	Yeesu wʋsen-ɩ sɛ: "Me limsu kpɔnʋ fakɔ ka taser taa sɛ me cel woñɩ na, nñ'ɔna." Nte rɛɛ-ɔna, ɩ sʋ kpɔnʋ fakɔ nka n'ɩ limsi-ka n'ɩ cel-ka Suta ñɩ ci Siimɔŋ Iisekarɩɔte yo na.
43013027	Suta ñɩ mʋ kpɔnʋ nk'ɔ wonte na, alʋacii Sataŋ sɩ ɩ hɔɔr taa. Semp'ɔna, Yeesu siir-ɩ sɛ: "Wonte n wɛ-te s'n laʋ-te na, !laʋ-te resam."
43013028	(N nɔɔn wompa ten tʋkʋ renaa na, wa taa nɛɛr ta nɩʋ wonte yepa n'ɩ siiru-ɩ sempe na,
43013029	wonte rɛɛ na, kpater hʋ sɛ, Yeesu tam Suta s'ɩ sʋ warase, n'ɩ wal n'ɩ yaʋ nter-ɔ teenkar ñente, nawʋr ɩ sʋ-se n'ɩ wal n'ɩ ha ahʋsa, wonte rɛɛ na, n nɔɔn Suta ñɩ rʋkʋn na warase huru.)
43013030	Semp'ɔna, Suta mʋ kpɔnʋ fakɔ nk'ɔ wonte na, ɩ tenke n'ɩ lii. N nɔɔn ʋ yiiwa.
43013031	Suta kampa n'ɩ lii wonte na, Yeesu siir sɛ: "Kɔhen-ɔna, a wɔr Yer Yo n'a wɔr Asɛ ka ka rɛɛ.
43013032	Nne a wɔr Asɛ ka ka rɛɛ, Asɛ teter kaa s'ɩ yeʋ n'a wɔr-ka ɩ rɛɛ, n'ɩ kaa s'ɩ yeʋ n'a wɔr-ka kɔhen.
43013033	Me wiisi, me cake na-mɩ cekʋɩte kena. Ɩɩ kaa s'ɩɩ cii-m. Ama, kɔhen me siiru-mɩ wonte me ka siir-te Suiifi ñempa na. Nt'ɔlɛ s'ɩɩ ra pɩse s'ɩɩ kan wunɖiinɖi me walʋ na.
43013034	Me celʋ-mɩ ñasete cefate nɛnter. Nt'ɔlɛ s'ɩɩ laʋ rem'ɔ leen. Ʋ mɔna s'ɩɩ lake rem'ɔ leen se me laʋ-mɩ lu ka wo na.
43013035	Nne ɩɩ wɛ rem'ɔ leen, yera ten kaa sɛ wa sem s'ɩɩ ci me waratenkera."
43013036	Siimɔŋ Pɩɛr wɔse-ɩ sɛ: "Acii Sesɛɛ, n walʋ lɔ?" Yeesu wʋsen-ɩ sɛ: "Kɔhen, n ɖa pɩse s'n tenke-m n'n wal wunɖiinɖi me walʋ na. Ama, ayʋkʋ nɛnkʋr n kaa s'n tenke-m."
43013037	Pɩɛr wɔse-ɩ sɛ: "Acii Sesɛɛ, ar rɛɛ, me ra pɩse sɛ me tenke-n kɔhen ñɩ? Me kper me taa sɛ me seʋ n ɖɛɛ."
43013038	Yeesu wʋsen-ɩ sɛ: "Tʋfelem, n kper n taa s'n seʋ me rɛɛ ya? Me siiru-n tʋfelem kena, se fɛ nɩ cankparʋ ko na, n naken, n teem kisuu ka taman nautisi s'n ta sem-m."
43014001	Yeesu siir ɩ waratenkera sɛ: "!Ʋ ra tɛɖe mɩ taa. Ɩɩ tisu Asɛ rɛɛ. Sempe na, !ɩɩ tisu ma rɛɛ rerɛ.
43014002	Awɔɩ tɛn ten-ɔ me Cii rɛɔ taa. Me walʋ sɛ me rɔn-mɩ awɔr. ?Ʋ ka ta ci tʋfelem, me ka ta siir-mɩ-te.
43014003	Me walʋ wonte sɛ me rɔn-mɩ awɔr n'ʋ kper na, me wʋse me kan, me sʋ-mɩ me cal, se fɛ nɩ, mɩ rerɛ, ɩɩ cɔ awɔr nɖe taa, me wɛ na.
43014004	Ɩɩ sem ñempʋ nkʋ walʋ na wunɖiinɖi me walʋ na."
43014005	Toma wɔse-ɩ sɛ: "Acii Sesɛɛ, ɖe ta sem, wunɖiinɖi n walʋ na, ɖe lake senɔ sɛ re sem ñempʋ nkʋ?"
43014006	Yeesu wʋsen-ɩ sɛ: "Ma ci-na tʋfelem cii. Ma ci-na ñempʋ nkʋ walʋn yera n'Acii cal na. Ma ha-na yera ka fiisu nkʋ tam akperʋ na. Nɛɛr ra pɩse s'ɩ kan n'Acii rɛɛ-ɔ ɩ ta tenke na-ma.
43014007	Nne ɩɩ sem-m, ɩɩ kaa s'ɩɩ sem me Cii rerɛ. Ʋ sɩn kɔhen ñɩ na, ɩɩ sem-ɩ n'ɩɩ wɛ n'ɩɩ na-ɩ."
43014008	Fiiliipi tam-ɩ sɛ: "Acii Sesɛɛ, !wʋl-ɖa Acii, n'ʋ cɛsen-ɖa."
43014009	Yeesu wʋsen-ɩ sɛ: "Fiiliipi, ʋ lʋl ten-ɔ, ma-n'mɩ, ɖe wɛ cee ñɩ hen, n'n ta sem-m ya? Woñɩ na-m na, ɩ na Acii. Ar laʋ n'n wɔse-m sɛ, me wʋl-mɩ Acii?
43014010	N pe tisu sɛ, me wɛ Acii taa, n'Acii wɛ me taa ya? Tentɛnte nte me siiru-mɩ-te na, te pe lii na ma teter me cal-ɔna, Acii ñɩ cake me taa na, nñɩ lake-na ɩ temer nɖe.
43014011	Nne me siiru-mɩ sɛ, me wɛ Acii taa, n'Acii wɛ me taa, !ɩɩ tisi me rɛɛ, nawʋr ɩɩ pɩsʋ s'ɩɩ tisi me rɛɛ-ɔ ɩ temer nɖe ɩ lake-re na, ɖe rɛɛ.
43014012	Me siiru-mɩ tʋfelem kena, woñɩ tisu me rɛɛ na, ɩ kaa s'ɩ laʋ temer nɖe me lake-re na, n'ɩ kaa s'ɩ laʋ-re tɛmpe n'ʋ kelen-m, wonte rɛɛ na, me walʋ Acii cal.
43014013	Me kaa sɛ me laʋ wonte ten ɩɩ wɔsʋ-te na me yeɖe rɛɛ na, fɛ n'a wɔr Asɛ na ɩ Yo rɛɛ.
43014014	Wonte ten ɩɩ wɔsʋ-te na me yeɖe rɛɛ na, me kaa sɛ me laʋ-te.
43014015	"Nne ɩɩ wɛ-m lu, ɩɩ kaa s'ɩɩ ñam me ñasete.
43014016	Me kaa sɛ me wɔse Acii n'ɩ ha-mɩ nɛɛr n'ɩ sen-mɩ n'ɩ ciisi mɩ nante. Ɩ kaa s'ɩ cɔ na-mɩ wʋse se wʋse. Nñ'ɔlɛ, Asɛ Fiisu nkʋ wʋlʋ-mɩ tʋfelem na.
43014017	Tɛte nte rɛɛ ñempa ra pɩse sɛ wa mʋ-kʋ, wonte rɛɛ na, wa pe na-kʋ, nɩ wa ta sem-kʋ. Ama, mɩ hen na, mɩ sem-kʋ, wonte rɛɛ na, kʋ cake na-mɩ, nɩ kʋ kaa sɛ kʋ cɔ mɩ taa rerɛ.
43014018	Me kaa sɛ me ra yeʋ-mɩ, mɩ receel s'añimpiisi. Me wʋsʋ sɛ me kan na mɩ rɛɛ.
43014019	Ʋ kaase cekɔ sɛ tɛte nte rɛɛ ñempa ra tase me naʋ. Ama, mɩ hen na, ɩɩ kaa s'ɩɩ na-m, wonte rɛɛ na, me wɛ fiisu taa, n'ɩɩ kaa s'ɩɩ wɛ fiisu taa rerɛ.
43014020	Ayʋkʋ nkʋ kaa sɛ kʋ tal wonte na, ɩɩ kaa s'ɩɩ sem sɛ, me wɛ me Cii taa, nɩ mɩ wɛ me taa, nɩ ma wɛ mɩ taa.
43014021	Woñɩ sem me ñasete n'ɩ ñɔŋ-te na, nñɩ wɛ-na-m lu. Me Cii kaa s'ɩ laʋ lu ka woñɩ wɛ-m lu na. Ma rerɛ, me kaa sɛ me laʋ-ɩ lu, nɩ me wʋl-ɩ me tɛ."
43014022	Yeesu waratenkera taa nɛɛr-ɔ a yaa-ɩ sɛ Suti (ʋ ta ci Suta Iisekarɩɔte) lɛ siir-ɩ sɛ: "Acii Sesɛɛ, n lake senɔ s'n kan n'n wʋl n tɛ-ɔ r'ɔna, n'n ɖa wʋl n tɛ-ɔ tɛte ten taa yera?"
43014023	Yeesu wʋsen-ɩ sɛ: "Woñɩ wɛ-m lu na, ɩ ñɔŋ wonte me siiru-te na. Me Cii kaa s'ɩ laʋ-ɩ lu, nɩ ma-n'me Cii, ɖe kan na ɩ rɛɛ, nɩ re cɔ ɩ hɔɔr taa.
43014024	Woñɩ tam-m lu na, ɩ pe ñɔŋ me tentɛnte. Tentɛnte nte me siiru-mɩ-te na, te ta lii na ma cal, te lii n'Acii ñɩ tir-m na, ɩ cal-ɔna.
43014025	Me siir-mɩ-te, ka me wɛ na-mɩ wonte hen na.
43014026	Woñɩ kaa s'ɩ sen-mɩ n'ɩ ciisi mɩ nante na, nñ'ɔlɛ Asɛ Fiisu nkʋ Acii kaa s'ɩ tir-kʋ na me yeɖe rɛɛ na. Kʋ kaa sɛ kʋ wʋl-mɩ te ten, nɩ kʋ tɛse-mɩ wonte ten me ka siir-mɩ-te na.
43014027	Me yeke-mɩ na rehɛser. Me rehɛser kena, me ha-mɩ-re. Me pe ha-mɩ-re se tɛte rɛɛ yera ha-re wo na. !Ʋ ra tɛɖe mɩ taa, nɩ nafate ra kpa-mɩ.
43014028	Ɩɩ ka nɩʋ ka me ka siiru-mɩ sɛ me walʋ sɛ me wʋse me kan mɩ cal. Nne ɩɩ ka wɛ-m lu, ʋ ka s'ʋ kɔ mɩ taa s'ɩɩ sem sɛ me walʋ n'Acii cal, wonte rɛɛ na, Acii kpɔl ten n'ɩ kelen-ma.
43014029	Me siir-mɩ-te kɔhen, se fɛ nɩ, ?te kampa te tala, ɩɩ pɩse n'ɩɩ tisi me rɛɛ.
43014030	Me ra tase wʋtʋʋ ka tɛmpe na-mɩ, wonte rɛɛ na, woñɩ ñasʋ tɛte nte rɛɛ ñempa na, ɩ kɔŋ. Ɩ tan ɖeen nɛñer-ɔ me rɛɛ.
43014031	Ʋ mɔna s'ɩ kan fɛ nɩ tɛte nte rɛɛ ñempa sem sɛ, me wɛ Acii ka lu, nɩ me lake wonte ɩ siir-m-te na. !Ɩɩ kʋr cee, !ɖe rɛ.
43015001	"Me ci tʋfelem tu nkʋ a yaa-kʋ sɛ rɛsɛŋ tu na, nɩ me Cii ci woñɩ tɩ-kʋ n'ɩ ñelʋ kʋ rɛɛ na.
43015002	Ɩ pɛlʋ ahulasi nse wɛ me rɛɛ-ɔ se pe lelʋ wii na, n'ɩ ceeterʋ wonse lelʋ wii na, sɛ se pɩse se tase lelʋʋ n'ʋ tɛna.
43015003	Wʋlte nte me cel-mɩ-te na, te teem mɩ ceeterʋʋ s'ɩɩ kpese.
43015004	!Ɩɩ mɩse na-m, se fɛ nɩ ma mɩse na-mɩ. Ahulo receel ɖa pɩse sɛ ka lel wii ka, ka ta kɔɖen na tu. Te wɛ semp'ɔna rerɛ s'ɩɩ ra pɩse s'ɩɩ lel wii ka, ɩɩ ta mɩse na-m.
43015005	Me ci rɛsɛŋ tu nkʋ, nɩ mɩ ci kʋ ahulasi. Woñɩ mɩsʋ na-m nɩ me mɩsʋ na-ɩ na, nñɩ lelʋ-na wii ka tɛmpe, wonte rɛɛ na, ɩɩ ra pɩse s'ɩɩ laʋ nter-ɔ ma tan.
43015006	Woñɩ pe mɩsʋ na-m na, a wɛɖʋ-ɩ awaren ɖɛɛ se tu ahulo nka ta mɩse na tu nɩ ka wʋl na. Ahulasi nse wʋla na, a tɛsʋ-se n'a wɛɖʋ-se min taa se wu.
43015007	Nne ɩɩ mɩsʋ na-m, nɩ me tentɛnte wɛ mɩ taa, !ɩɩ wɔse wonte ɩɩ cii-te na, n'ɩɩ hiiu-te.
43015008	Nne ɩɩ lelʋ wii ka tɛmpe, ɖen'ɔna, a kaa s'a wɔr me Cii n'ɩɩ wʋse me tʋfelem waratenkera.
43015009	Me wɛ-mɩ lu s'Acii wɛ-m lu ka wo na. !Ɩɩ mɩsʋ me lulape taa.
43015010	Nne ɩɩ ñɔŋ me ñasete, ɩɩ kaa s'ɩɩ mɩse me lulape taa, se me ñam me Cii ñasete ka wo nɩ me mɩsʋ ɩ lulape taa na.
43015011	Me siir-mɩ-te, se fɛ n'ɩɩ nɩʋ lelen ñɩ wɛ me taa na, ka ñɩ ten.
43015012	Me ñasete nt'ɔlɛ s'ɩɩ laʋ rem'ɔ leen, se me wɛ-mɩ lu ka wo na.
43015013	Lulape cekpɔlpe mpe yer pɩsʋ s'ɩ wʋl-pe n'ʋ kel na, mp'ɔlɛ s'ɩ seʋ ɩ raana rɛɛ.
43015014	Nne ɩɩ laʋ wonte me siir-mɩ-te na, ɩɩ kaa s'ɩɩ ci me raana.
43015015	Me ra tase mɩ yaaʋ sɛ me pɔɩna, wonte rɛɛ na, pɔɩ ta sem wonte ɩ cii lake-te na. Ama, me yaa-mɩ sɛ me raana, wonte rɛɛ na, me wʋl-mɩ te ten ñɩ me nɩʋ-te me Cii cal na.
43015016	Ʋ ta ci mɩ lese-na-m. Ama, ma lese-na-mɩ, nɩ me re-mɩ s'ɩɩ wal n'ɩɩ lel wii nya mɩsʋ s'ʋ lʋl na, se fɛ n'Acii cel-mɩ wonte ten ɩɩ wɔsʋ-ɩ na me yeɖe rɛɛ na.
43015017	Wonte me siiru-mɩ-te na, nt'ɔlɛ s'ɩɩ laʋ rem'ɔ leen.
43015018	"Nne tɛte rɛɛ ñempa tam-mɩ lu k'atam, ɩɩ sem sɛ wa ka ta laʋ-m lu ka nɛla.
43015019	Nne ɩɩ ka ci tɛte rɛɛ ñempa, wa ka laʋ-mɩ lu, wonte rɛɛ na, ɩɩ nʋsen-wa. Ama, me lese-mɩ tɛte rɛɛ ñempa hɛkʋ taa, nɩ mɩ-n'wa, ɩɩ tan nɔ kʋɖemɔ. Nte rɛɛ-ɔna, wa tam-mɩ lu k'atam.
43015020	!Ɩɩ tɛse wonte me siir-mɩ-te na sɛ, pɔɩ nɛɛr tan ka ɩ kelen ɩ cii. Nne wa naase-m, wa kaa sɛ wa naase-mɩ rerɛ. Nne wa ñam me wʋlte, wa kaa sɛ wa ñam mɩ wʋlte rerɛ.
43015021	Ama, wa kaa sɛ wa laʋ-mɩ te ten ñ'ɔ ma rɛɛ-ɔna, wonte rɛɛ na, wa ta sem woñɩ tir-m na.
43015022	Nne me ka ta kan nɩ me wʋten-wa, a ka ta kaa s'a wɩn-wa. Ama, kɔhen wa tan tʋfelem ka w'awarkase rɛɛ.
43015023	Woñɩ tam-m lu na, ɩ tan me Cii rerɛ-ɔ lu k'atam.
43015024	Nne me ka ta kan wa hɛkʋ taa me laʋ hampate lakase nse, nɛɛr take laʋ-se na, a ka ta kaa s'a wɩn-wa w'awarkase rɛɛ. Ama, kɔhen na, wa na hampate lakase nse me laʋ-se na, nɩ wa tan ma-n'me Cii, ɖe ten-ɔ lu k'atam.
43015025	Ʋ laʋ sempe se fɛ nɩ tentɛnte nte a maa-te wa ñasete tekara taa na, te laʋ. Nt'ɔlɛ sɛ: 'Wa tam-m lu k'atam ka fala kena.'
43015026	Me kaa sɛ me tir Asɛ Fiisu nkʋ wʋlʋ tʋfelem nɩ kʋ wɛ Acii cal na, ka mɩ cal. Asɛ Fiisu nkʋ kaa sɛ kʋ lii n'Acii cal nɩ kʋ kan mɩ cal-ɔ wonte na, kʋ sen-mɩ, kʋ ciisi mɩ nante, nɩ kʋ senɖe me wara.
43015027	Mɩ rerɛ, ɩɩ kaa s'ɩɩ senɖe me wara, wonte rɛɛ na, ɩɩ ka wɛ na-m ɖeyasɛ k'akiɖino.
43016001	Me siir-mɩ te ten ñɩ, se fɛ n'nter ra yeʋ s'ɩɩ kisi tisuu ka me rɛɛ.
43016002	A kaa s'a rʋn-mɩ arekpolenɖe nampin taa. Hal n'alʋate nɛnter kaa sɛ te tal ɖerɛ-ɔ wompa kʋ-mɩ na, wa hʋ sɛ wa lake Asɛ temer kena sempe.
43016003	Wa kaa sɛ wa laʋ-te sempe, wonte rɛɛ na, wa ta sem ma-n'Acii.
43016004	Ama, me siiru-mɩ-te sempe, se fɛ ?n'alʋate nte kampa te tala, ɩɩ tɛse sɛ ma teem-mɩ te siiruu. "Me ta siir-mɩ-te kiɖinkiɖin, wonte rɛɛ na, n nɔɔn me ka wɛ na-mɩ.
43016005	Kɔhen na, me wʋsʋ na, woñɩ tir-m na, ɩ cal, nɩ mɩ taa nɛɛr ta wɔse-m sɛ, me walʋ lɔ.
43016006	Ama, ʋ tɛɖe mɩ hɔya taa sɛ wonte rɛɛ na, me wʋte sempe.
43016007	Me siiru-mɩ tʋfelem kena, ʋ sar-mɩ n'ʋ kel sɛ, me yeʋ-mɩ me rɛ, wonte rɛɛ na, ?me ta rɛ, woñɩ kɔŋ s'ɩ sen-mɩ n'ɩ ciisi mɩ nante na, ɩ ra kan na mɩ rɛɛ. Ama, nne me rɛwa, me kaa sɛ me tir-ɩ n'ɩ kan.
43016008	Ɩ kaa s'ɩ kan wonte na, ɩ wʋl tɛte rɛɛ ñempa ka wonɔn'ɔ wa tɛkʋ wa tɛ-ɔ awarkɔ, na riyuyuñente, n'Asɛ hʋhʋr, wa rɛɛ na.
43016009	Ɩ kaa s'ɩ wʋl-wa sɛ wa ci awarkaselaɖa, wonte rɛɛ na, wa pe tisu me rɛɛ.
43016010	Ɩ kaa s'ɩ wʋl-wa sɛ me ci riyuyutɩ, wonte rɛɛ na, me walʋ Acii cal, n'ɩɩ ra tase me naʋ rerɛ.
43016011	Ɩ kaa s'ɩ wʋl tɛte nte rɛɛ ñempa s'Asɛ teem hʋʋ na woñɩ ñasʋ tɛte nte rɛɛ ñempa na.
43016012	Me wɛ na tentɛnte ka tɛmpe, sɛ me tase mɩ siiruu. Ama, ɩɩ ra pɩse s'ɩɩ mʋ-te kɔhen.
43016013	Asɛ Fiisu nkʋ wʋlʋ yera ka tʋfelem na, kʋ kaa sɛ kʋ kan wonte na, kʋ wʋl-mɩ tʋfelem ka pe ten. Kʋ ra wʋte na kʋ teter kʋ mɔsem, kʋ kaa sɛ kʋ siir wonte ten kʋ nɩʋ-te, nɩ kʋ wʋl-mɩ wonte kaa sɛ te tal na.
43016014	Kʋ kaa sɛ kʋ yeʋ n'ɩɩ wɔr-m, wonte rɛɛ na, kʋ kaa sɛ kʋ mʋ wonte ma tɩ-te na, nɩ kʋ wʋl-mɩ-te.
43016015	Wonte ten Acii tɩ-te na, ma tɩ-na-te rerɛ. Semp'ɔna, me tam s'Asɛ Fiisu nkʋ kaa sɛ kʋ mʋ wonte ma tɩ-te na, nɩ kʋ wʋl-mɩ-te.
43016016	"Ʋ kaase cekɔ ka ɩɩ ra tase me naʋ, fɛ n'ʋ kan n'ʋ tase cekɔ n'ɩɩ na-m."
43016017	Nte rɛɛ-ɔna, ɩ waratenkera nɛmpar wʋtʋn ɖemaŋ sɛ: "Te kutihuɖi siiru semɔ kelɛ? Ɩ siiru-ra s'ʋ kaase cekɔ ka re kaa sɛ re ra tase ɩ naʋ, fɛ n'ʋ kan n'ʋ tase cekɔ nɩ re na-ɩ, n'ɩ siiru rerɛ sɛ, ɖe ra na-ɩ, wonte rɛɛ na, ɩ walʋ n'Acii cal.
43016018	Ʋ kaase cekɔ kutihuɖi siiru semɔ? Đe pe nɩʋ wonte ɩ cii s'ɩ siir-ra-te na."
43016019	Yeesu na wonte sɛ wa cii sɛ wa wɔse-ɩ te ñente na, ɩ siir-wa sɛ: "Me siir-mɩ s'ʋ kaase cekɔ ka ɩɩ ra tase me naʋ, n'ʋ kan n'ʋ tase cekɔ n'ɩɩ na-m. Nte rɛɛ-ɔna, ɩɩ wɔsʋ remaŋ ya?
43016020	Me siiru-mɩ tʋfelem kena, ɩɩ kaa s'ɩɩ wul n'ɩɩ ñente mɩ tɛ. Ama, ʋ kaa s'ʋ kɔ tɛte rɛɛ ñempa taa. Ʋ kaa s'ʋ tɛɖe mɩ taa. Ama, ʋ kaa s'ʋ wʋse n'ʋ kɔ mɩ taa.
43016021	Yal lelʋ yo ka wonte na, ɩ ñentʋ ɩ tɛ, wonte rɛɛ na, ɩ wahala alʋate tala. ?Ɩ lel yo n'ʋ kpera, ɩ sɛɛ wahala nya rɛɛ, wonte rɛɛ na, ʋ kɔ-ɩ taa, s'ɩ lel yo cefalɔ ka tɛte rɛɛ.
43016022	Ʋ wɛ kʋɖemte nt'ɔna sɛ, mɩ rerɛ, ɩɩ ñentʋ mɩ tɛ-ɔ kɔhen. Ama, me kaa sɛ me tase mɩ naʋ, n'ʋ kɔ mɩ taa, nɩ nɛɛr ra pɩse s'ɩ kisi na-mɩ s'ɩɩ ra ñante.
43016023	Ayʋkʋ nkʋ kaa sɛ kʋ tal wonte na, ɩɩ ra wɔse-m nter rɛɛ. Me siiru-mɩ tʋfelem kena, Acii kaa s'ɩ cel-mɩ wonte ten ɩɩ wɔsʋ-ɩ na me yeɖe rɛɛ na.
43016024	Hal na kɔhen ñɩ, ɩɩ take wɔse-ɩ nter na me yeɖe rɛɛ. !Ɩɩ wɔse, n'Asɛ ha-mɩ n'ʋ kɔ mɩ taa n'ʋ kel.
43016025	"Me tu-mɩ te ten ñ'ɔ atintuka taa. Alʋate nɛnter talʋ ka me ra tu-mɩ atintuka. Me wʋten-mɩ reyanta ka wonte lii n'Acii cal na.
43016026	Ayʋkʋ nkʋ kaa sɛ kʋ tal wonte na, ɩɩ wɔse Acii na me yeɖe rɛɛ, nɩ me ra siir-mɩ sɛ, me cɛrʋ-ɩ mɩ rɛɛ,
43016027	wonte rɛɛ na, Acii teternka wɛ-mɩ lu. Ɩ wɛ-mɩ lu ka wonte rɛɛ ɩɩ wɛ-m lu n'ɩɩ tisu sɛ, me lii na ɩ cal na.
43016028	Me lii n'Acii cal, nɩ me rɛ me tal tɛte rɛɛ. Kɔhen me kʋrʋ tɛte nte rɛɛ sɛ me wʋse n'Acii cal."
43016029	Ɩ waratenkera siir-ɩ sɛ: "Eŋheŋ, kɔhen, n wʋtʋ sarte kelɛ n'a nɩʋ te tɛɛ, n'n pe tuku atintuka.
43016030	Kɔhen ɖe sem s'n sem te ten, n'ʋ ta mɔna sɛ nɛɛr wɔse-n nter. Semp'ɔna, ɖe tisu s'n lii n'Asɛ cal."
43016031	Yeesu wʋsen-wa sɛ: "Ɩɩ tisu kɔhen na?
43016032	Alʋate talʋ, nɩ te teem taɖe, ka n naken mɩ ten, ɩɩ kaa s'ɩɩ see pa woñɩ na, na ɩ hɔlʋ, n'ɩ yeʋ-m me kʋɖem. Nkʋ, tʋfelem, me tan me kʋɖem, wonte rɛɛ na, Acii wɛ me cal.
43016033	Me siir-mɩ te ten ñɩ, s'ɩɩ pɩse n'ɩɩ hiiu rehɛser na-ma. Ɩɩ kaa s'ɩɩ tʋ kʋñʋŋ ka tɛte rɛɛ ñempa niiŋ taa. Ama, !ɩɩ ciisi mɩ nante. Me ñase tɛte nte rɛɛ."
43017001	Yeesu tɛse wʋtʋʋ ka wonte na, ɩ kpaase ɩ ñesa n'asɛta n'ɩ tam sɛ: "Acii, alʋate tala. !Yeʋ n'a wɔr n Yo, fɛ nɩ ka yeʋ n'a wɔr-n ɖerɛ,
43017002	wonte rɛɛ na, n ha-ka huku ka yera ten ɖɛɛ sɛ ka ha fiisu nkʋ tam akperʋ na, ka wompa ten n cel-ka-wa na.
43017003	Fiisu nkʋ tam akperʋ na, te kutihuɖi kelɛ s'a sem-n, woña ci tʋfelem Asɛ ka n kʋɖem na, n'a sem Yeesu Kiriisitu ñɩ n tir-ɩ tɛte rɛɛ na rerɛ.
43017004	Temer nɖe, n cel-m-ɖe sɛ me laʋ-re na, me tɛse-re nɩ me yeʋ n'a wɔr-n tɛte rɛɛ.
43017005	Acii, kɔhen, !yeʋ n'a wɔr-m n ñesa taa, s'n ka yepa n'a wɔr-m, fɛ n'n laʋ tɛte ka wonte na.
43017006	Me yepa sɛ yera mpa n cel-m-wa tɛte rɛɛ ñempa hɛkʋ taa na, wa sem-n. Ña ka tɩ-na-wa, n'n cel-m-wa, nɩ wa ñam n tentɛnte.
43017007	Kɔhen, wa sem sɛ, wonte ten, n cel-m-te na, te lii na ña cal-ɔna,
43017008	wonte rɛɛ na, me wʋl-wa tentɛnte nte, n wʋl-m-te na, nɩ wa mʋ-te, nɩ wa sem tʋfelem sɛ, me lii na ña cal-ɔna, nɩ wa tisi sɛ ña tir-na-m.
43017009	Me cɛrʋ-n mpa rɛɛ-ɔna. Me pe cɛrʋ-n tɛte rɛɛ ñempa rɛɛ. Me cɛrʋ-n wompa n cel-m-wa na, mpa rɛɛ-ɔna, wonte rɛɛ na, ña tɩ-na-wa.
43017010	Wonte ten me tɩ-te na, ña tɩ-na-te. Wonte ten ña tɩ-te na, ma tɩ-na-te, n'a wɔr-m wa rɛɛ.
43017011	Ʋ kaase cekɔ sɛ me ra tase tɛte nte rɛɛ-ɔ cɔʋ, wonte rɛɛ na, me ñelʋ sɛ me wʋse na n cal-ɔlɛ kɔhen. Ama, mpa mɩsʋ te rɛɛ. Acii, woña ci Sartetɩ na, !ñel wa rɛɛ, na n yeɖe nɖe n cel-m-ɖe na, ɖe rɛɛ, se fɛ nɩ wa wʋse yer kʋɖem, se ma-n'ña, ɖe mɩse yer kʋɖem ka wo na.
43017012	Me ka wɛ na-wa wonte na, me ñelʋ wa rɛɛ na ña yeɖe nɖe n cel-m-ɖe na, ɖe rɛɛ. Me ceente wa ten wa rɛɛ, nɩ wa taa nɛɛr ta leeʋ ka ?ʋ ta ci woñɩ ʋ ka mɔna s'ɩ leeʋ na, se fɛ n'ʋ laʋ se wonɔn'ɔ n yepa n'a maa-te n tekara taa na.
43017013	Kɔhen, me walʋ na n cal, nɩ me wʋtʋ semp'ɔ n nɔɔn me rʋkʋ-wɛ tɛte nte rɛɛ-ɔ wonte na, se fɛ nɩ wa nɩʋ lelen ñɩ wɛ me taa na ka ñɩ ten.
43017014	Me wʋl-wa n tentɛnte, nɩ tɛte rɛɛ ñempa tan-wa lu k'atam, wonte rɛɛ na, wa ta ci tɛte nte rɛɛ ñempa, se me ta ci tɛte rɛɛ tɩ ka wo na.
43017015	Me pe cɛrʋ-n s'n lese-wa tɛte rɛɛ. Ama, !ɖa yeʋ s'alʋacii ñase-wa.
43017016	Wa ta ci tɛte rɛɛ ñempa, se me ta ci tɛte rɛɛ tɩ ka wo na.
43017017	!Yeʋ s'n tʋfelem laʋ wa hɔya taa, nɩ wa wʋse ña yera. N tentɛnte ci-na tʋfelem mpe.
43017018	Me tir-wa tɛte rɛɛ ñempa cal, se ña tir-ma wonɔn'ɔ tɛte rɛɛ ñempa cal na.
43017019	Me sʋkʋ me tɛ-ɔ ten sɛ me cel-n wa rɛɛ, se fɛ nɩ tʋfelem yeʋ nɩ wa-l sʋ wa-l tɛ wa-l cel-n.
43017020	Me pe cɛrʋ-n me waratenkera mpa receel ɖɛɛ-ɔna. Ama, me cɛrʋ-n ɖerɛ-ɔ wompa wa kaa sɛ wa wʋten-wa, wa tisi me rɛɛ na, wa rɛɛ.
43017021	Acii, me cɛrʋ-n sɛ wa ten wʋse yer kʋɖem s'n wɛ me taa, nɩ me wɛ n t'ɔ wo na. Me cɛrʋ-n ɖerɛ s'n yeʋ wa wʋse kʋɖem na-ra, se fɛ nɩ tɛte rɛɛ ñempa tisi sɛ ña tir-na-m.
43017022	Me cel-wa hampate nte n ka cel-m-te na, se fɛ nɩ wa wʋse yer kʋɖem se ma-n'ña, ɖe wɛ yer kʋɖem ka wo na.
43017023	Me cii sɛ ma-n'wa, ɖe wʋse yer kʋɖem se ma-n'ña, ɖe wɛ yer kʋɖem ka wo na, fɛ nɩ wa wʋse yer kʋɖem ka ten, nɩ tɛte rɛɛ ñempa sem s'n tir-m n'n wɛ-wa lu, s'n wɛ-ma lu ka wo na.
43017024	Acii, me cii sɛ, wompa n cel-m-wa na, wa cɔ me cal-ɔ wunɖiinɖi me wɛ na, fɛ nɩ wa na me hampate nte n ka cel-m-te na, wonte rɛɛ na, n ka laʋ-m lu, se fɛ n'n laʋ tɛte.
43017025	Acii, woña ci riyuyutɩ na, ?pa tɛte rɛɛ ñempa ta sem-n, me sem-n, nɩ me waratenkera mpa sem sɛ, ña tir-na-m.
43017026	Me yepa sɛ wa sem-n, nɩ me kaa sɛ me tase yepe rerɛ sɛ wa sem-n, se fɛ nɩ wa laʋ rem'ɔ leen s'n ka wɛ-m lu ka wo na, nɩ me pɩse me cɔ wa taa."
43018001	Yeesu tɛse wʋtʋʋ semp'ɔ wonte na, ñɩ-n'ɩ waratenkera, wa wal na Seeterɔŋ hiilee kpeelɔ war'ɔ wunɖiinɖi sanɖañɛ nɛɛr ka wɛ na. Wa sɩ sanɖañɛ ñɩ taa.
43018002	N nɔɔn Suta ñɩ maasʋ-ɩ yera niiŋ taa na, nñɩ rerɛ ka sem ɖenaa, wonte rɛɛ na, Yeesu na ɩ waratenkera, wa ka kɔŋ tamtam ka renaa.
43018003	Semp'ɔna, Suta ñɩ wal Asɛ laate laara taa sesɛmpa, na Fariisii akpar taa ñempa cal, nɩ wa cel-ɩ Rom sʋcana, n'Asɛ rɛɔ taa sintirciina, wa wal sanɖañɛ ñɩ taa, wa rʋken kamɩ na yeeʋ wonte.
43018004	Yeesu ka sem wonte ten kɔŋwa sɛ, te tal-ɩ na. Semp'ɔna, ɩ katen-wa n'ɩ wɔse-wa sɛ: "Ɩɩ cii anɔ?"
43018005	Wa wʋsen-ɩ sɛ: "Đe cii Yeesu ñɩ ci Nasarɛte kɔrʋ taa tɩ na." Yeesu siir-wa sɛ: "M'ɔ hen." N nɔɔn Suta ñɩ maasʋ-ɩ yera niiŋ taa na, ñɩ-n'wa, wa wɛ renaa.
43018006	Yeesu tam wonte sɛ, m'ɔ hen na, wa wʋse kutukutu wa feete atɛ.
43018007	Semp'ɔna, Yeesu mula n'ɩ wɔse-wa sɛ: "Ɩɩ cii anɔ?" Wa wʋsen-ɩ sɛ "Đe cii Yeesu ñɩ ci Nasarɛte kɔrʋ taa tɩ na."
43018008	Yeesu siir-wa sɛ: "Me teem mɩ siiruu sɛ m'ɔ hen. Nne tʋfelem ɩɩ cii m'ɔna, !ɩɩ yeʋ yera mpa wa rɛ."
43018009	Ɩ wʋte sempe sɛ wonte ɩ ka siir-te na, te laʋ, nt'ɔlɛ sɛ: "Acii, wompa n cel-m-wa na, me ta leese wa taa pa kʋɖem."
43018010	N nɔɔn Siimɔŋ Pɩɛr ka wɛ na saarʋ. Semp'ɔna, ɩ kpɛ-kʋ, n'ɩ maʋ Asɛ laate laar sesɛɛ pɔɩ, n'ɩ pɛl ɩ mete niiŋ ɖenɖe. N nɔɔn a yaa pɔɩ ñɩ sɛ Malkusi.
43018011	Ama, Yeesu tam Pɩɛr sɛ: "!Wʋsen n saarʋ ka kʋ tarʋ taa. N mɔsʋ sɛ me ra tʋ wahala nya, Acii cel-m-ya na ya?"
43018012	Rom sʋcana akpiɖi, na wa cii, n'Asɛ rɛɔ taa sintirciina mpa, wa kpa Yeesu wa hɔʋ-ɩ.
43018013	Wa walʋn-ɩ kiɖinkiɖin ka Han tɛ. Han ka ci Kaɩfe yete kena, lɛ ka ci Asɛ laate laar sesɛɛ ka wʋnɔ nka taa.
43018014	N nɔɔn Kaɩfe ñɩ ka tase na Suiifi ñempa sesɛmpa mp'ɔ lɛn s'ʋ sara sɛ yer kʋɖem seʋ yera ten ñiin ɖɛɛ.
43018015	Siimɔŋ Pɩɛr na Yeesu waratenker nɛɛr, wa tʋnkʋ Yeesu wara. Asɛ laate laar sesɛɛ ñɩ sem Yeesu waratenker nɛɛr ñɩ. Semp'ɔna, a yeʋ-ɩ ñɩ-n'Yeesu, wa sɩ tɔŋ ɖɛɛ-ɔ Asɛ laate laar ñɩ rɛɔ taa.
43018016	Ama, ʋ kaase Pɩɛr lɛ wɛ awaren ɖɛɛ-ɔ menɔŋ tɛɛ. Semp'ɔna, waratenker ñɩ laate laar sesɛɛ sem-ɩ na, ɩ lii n'ɩ na yal ñɩ sɩ sintir ka menɔŋ tɛɛ na, n'ɩ siir-ɩ s'ɩ sɩn Pɩɛr.
43018017	Yal ñɩ ka sɩ sintir ka menɔŋ tɛɛ na, ɩ wɔsʋ Pɩɛr sɛ: "Ña rerɛ, n ta ci yer ñɩ waratenker na?" Pɩɛr wʋsen-ɩ sɛ: "Aɩ, me tan yer ñɩ waratenkera taa."
43018018	N nɔɔn pɔɩna na sintirciina wusi min, wonte rɛɛ na, aniko lakewa. Pɩɛr ka wɛ wa cal-ɔ renaa, nɩ wa worʋ min.
43018019	Asɛ laate laar sesɛɛ wɔse Yeesu ka ɩ waratenkera rɛɛ, na wʋlte nte ɩ wʋlʋ-te yera na, te rɛɛ.
43018020	Yeesu wʋsen-ɩ sɛ: "Me ka wʋtʋ-te yer ten ñesa taa, me wʋlʋ-te ayʋkʋ s'ayʋkʋ k'arekpolenɖe nampin taa, n'Asɛ rɛɔ t'ɔ wunɖiinɖi Suiifi ñempa ten kpolʋwa na. Me ta siir nter-ɔ amɛsɔŋ taa.
43018021	Semɔ n'n wɔsʋ-m? !Wɔse wompa cokʋ na-m na, n'n na me siir-wa senɔ. Wa sem sarte ka wa teter ka wonte me siir-wa-te na."
43018022	N nɔɔn Yeesu wɛ n'ɩ wʋtʋ tentɛnte nt'ɔ wonte na, Asɛ rɛɔ taa sintircii nɛɛr ka wɛ renaa n'ɩ maʋ Yeesu k'atɔ n'ɩ siir-ɩ sɛ: "Semp'ɔna a wʋtʋn Asɛ laate laar sesɛɛ na?"
43018023	Yeesu wʋsen-ɩ sɛ: "Nne me wʋte tansarteñente, !wʋl wonte me wʋte-te te ta sar na. Ama, nne me wʋte sarteñente, ar laʋ n'n make-m atɔ?"
43018024	Han yeʋ hɔte nt'ɔ ɩ niiŋ nya taa, n'a wan-ɩ Asɛ laate laar sesɛɛ Kaɩfe rɛɔ taa.
43018025	N nɔɔn alʋate nte taa, Siimɔŋ Pɩɛr wɛ ren'ɔ ɩ worʋ min, n'a wɔse-ɩ sɛ: "Ña rerɛ, n ka ta ci yer ñɩ waratenker na?" Pɩɛr fɛse n'ɩ siir sɛ: "Aɩ, me tan wa taa."
43018026	Asɛ laate laar sesɛɛ pɔɩ ñɩ Pɩɛr pɛl ɩ renɖe na, ɩ yer wɛ renaa, lɛ rerɛ, lɛ ci Asɛ laate laar sesɛɛ ñɩ pɔɩ. Lɛ wɔse-ɩ sɛ: "Me ta na ña-n'Yeesu ka sanɖañɛ ñɩ taa ya?"
43018027	Đen'ɔna, Pɩɛr tase fɛsʋʋ sɛ: "Ʋ ta ci tʋfelem kena", nɩ cankparʋ tenke kʋ ko.
43018028	Te war'ɔlɛ wa kʋren Yeesu ka Kaɩfe tɛ, wa wan-ɩ Rom ñempa komna rɛɔ cekpɔlɔ taa. N nɔɔn ʋ yaal atɛ. Ama, Suiifi ñempa sesɛmpa mpa ta sɩ komna rɛɔ nka taa, se ñemɔ wa hɔrse wa kɔter, nɩ wa ra tʋ Pake teenkar tʋte.
43018029	Semp'ɔna, komna Piilate lii na wa rɛɛ n'ɩ wɔse-wa sɛ: "Kaa wonte yepa n'ɩ kʋ yer ñɩ ñente na?"
43018030	Wa wʋsen-ɩ sɛ: "Nne ɩ ka ta ci teñɔcii, ɖe ka ta kan-ɩ sɛ re maase-ɩ n niiŋ taa."
43018031	Semp'ɔna, Piilate siir-wa sɛ: "!Ɩɩ sʋ-ɩ mɩ teter, n'ɩɩ hʋ na-ɩ se wonɔn'ɔ mɩ ñasete wɔsʋ na." Suiifi ñempa sesɛmpa mpa wʋsen-ɩ sɛ: "A ta ha-ra ñempʋ sɛ re kʋ yer."
43018032	Te laʋ sempe se fɛ nɩ wʋtase nse Yeesu ka cɛsʋ-se n'ɩ siiru ɩ sem mpe ɩ kaa s'ɩ seʋ-pe na, se laʋ.
43018033	Piilate sɩ rɛɔ cekpɔlɔ nka taa, n'ɩ yaa Yeesu n'ɩ wɔse-ɩ sɛ: "N ci Suiifi ñempa wuroo kena ya?"
43018034	Yeesu wʋsen-ɩ sɛ: "N mɔse n ñuŋ t'ɔ n'n siiru-te ya, yaa nɛmpar siir-na-n-te me rɛɛ?"
43018035	Piilate wʋsen-ɩ sɛ: "N hʋ sɛ ma ci Suiifi tɩ kena kɛ? N kɔrʋ taa ñempa, n'Asɛ laate laara taa sesɛmpa maase-na-n me niiŋ taa. N laʋ wɔ?"
43018036	Yeesu wʋsen-ɩ sɛ: "Me wurti tan tɛte nte rɛɛ-ɔ cee. Nne me wurti ka wɛ tɛte nte rɛɛ-ɔ cee, m'apaterciina ka yee me yeeʋ. Wa ka rʋ ñempʋ n'a ka ta maase-m Suiifi ñempa sesɛmpa niiŋ taa. Ama, kɔhen, me wurti tan tɛte nte rɛɛ-ɔ cee."
43018037	Semp'ɔna, Piilate wɔse-ɩ sɛ: "Sempe na, n ci wuroo kena kɛ?" Yeesu wʋsen-ɩ sɛ: "N wʋte nt'ɔlɛ sɛ me ci wuroo. A lel-m me kan tɛte rɛɛ sɛ me senɖe tʋfelem war'ɔna. Yer se yer ñɩ tisu tʋfelem ɖɛɛ na, ɩ cokʋ wonte me siiru-te na."
43018038	Piilate wɔse-ɩ sɛ: "A yaa wɔ tʋfelem?" Piilate tɛse wʋtʋʋ ka wonte na, ɩ tase liiu n'ɩ walʋ na Suiifi ñempa sesɛmpa mpa rɛɛ. Ɩ siir-wa sɛ: "Me pe na wonte yer ñɩ hɔrse-te na.
43018039	Ama, na mɩ kɔter nɖe, ɩɩ wɛ-re na, me lake me lɛɛ-mɩ sarkacii kʋɖem ka Pake teenkar ayʋkʋ rɛɛ. Sempe na, ɩɩ cii sɛ me yeʋ-mɩ Suiifi ñempa wuroo nka ya?"
43018040	Đen'ɔna, wa wɛ wa ko sɛ: "Aɩ, ʋ ta ci yer ñɩ. Đe cii s'n lɛ-ra Parapase." Nkʋ, Parapase ñɩ ka ci mɩl kena.
43019001	Semp'ɔna, Piilate ha ñempʋ sɛ wa sʋ Yeesu nɩ wa maʋ-ɩ kpara.
43019002	Sʋcana lee kosii se wursi yikir wa wɔm ɩ ñuŋ taa. Wa sii-ɩ wursi wɔwʋ cesɛmʋ.
43019003	Wa tiisi ɩ cal, wa sɛɛ-ɩ sɛ: "Suiifi ñempa wuroo, ʋ wɛ senɔ?" Fɛ nɩ wa maʋ-ɩ atase.
43019004	Piilate ñɩ mul n'ɩ lii, n'ɩ siir yera akpiɖi nɖe sɛ: "Me yeke-ɩ s'ɩ lii n'awaren ɖɛɛ-ɔ mɩ cal-ɔ cee, s'ɩɩ sem sɛ me pe na nter-ɔ yer ñɩ hɔrse-te s'a kʋ-ɩ."
43019005	Đen'ɔna, Yeesu liiwa, k'a wɔm-ɩ kosii yikir, na wɔwʋ cesɛmʋ k'a sii-ɩ-kʋ. Piilate siir-wa sɛ: "Yer ñ'ɔlɛ."
43019006	Nte rɛɛ-ɔna, Asɛ laate laara taa sesɛmpa, n'Asɛ rɛɔ taa sintirciina mpa na-ɩ wonte na, wa ko sɛ: "!Kam-ɩ akantemer rɛɛ." Piilate siir-wa sɛ: "!Ɩɩ sʋ-ɩ mɩ teter, n'ɩɩ kam-ɩ akantemer rɛɛ, wonte rɛɛ na, me pe na wonte yer ñɩ hɔrse-te s'a kʋ-ɩ."
43019007	Suiifi ñempa sesɛmpa mpa wʋsen-ɩ sɛ: "Đe wɛ na ñasete, nɩ ñasete nte rɛɛ-ɔna, ʋ mɔna s'ɩ seʋ, wonte rɛɛ na, ɩ siir s'ɩ ci Asɛ Yo."
43019008	Piilate nɩʋ tentɛnte nte semp'ɔ wonte na, nafate kpa-ɩ n'ʋ kelen antaʋŋ.
43019009	Ɩ wʋse n'ɩ sɩ rɛɔ cekpɔlɔ nka taa, n'ɩ wɔse Yeesu sɛ: "N kʋren na lɔ?" Ama, Yeesu ta wʋsen-ɩ nter.
43019010	Piilate siir-ɩ sɛ: "N pe cii s'n wʋten ma na? N ta sem sɛ, me wɛ huku sɛ me tam n'a yeʋ-n, nɩ me wɛ huku sɛ me tam n'a kam-n akantemer rɛɛ ya?"
43019011	Yeesu wʋsen-ɩ sɛ: "N tan huku nɛnkʋr-ɔ me rɛɛ-ɔ ?ʋ ta ci Asɛ ha-na-kʋ. Semp'ɔna, yer ñɩ maase-m n niiŋ taa na, ɩ laʋ awarkɔ n'ɩ kelen-n."
43019012	Nte rɛɛ-ɔna, Piilate cii ñempʋ nɛnkʋr s'ɩ yeʋ Yeesu. Ama, Suiifi ñempa sesɛmpa mpa ko sɛ: "Nne n yeʋ yer ñɩ, n ta ci Rom wuroo Seesar raa. Yer se yer ñɩ siiru s'ɩ ci wuroo na, ɩ ci wuroo Seesar amʋra kena."
43019013	Piilate nɩʋ-te semp'ɔ wonte na, ɩ wʋsen Yeesu k'awaren ɖɛɛ, n'ɩ cɔ arehʋnɖe awɔr nɖe taa a yaa-re sɛ Kukuɖi na. A yaa-re rerɛ sɛ, Kapata ka Suiifi ñempa wʋtɔ taa.
43019014	N nɔɔn mɩse lii ricii, n'ʋ hoŋ s'a tʋ Pake teenkar. Piilate siir Suiifi ñempa sɛ: "Mɩ wuroo nk'ɔlɛ."
43019015	Ama, wa ko sɛ: "!A kʋ-ɩ. !A kʋ-ɩ. !A kam-ɩ akantemer rɛɛ." Piilate siir-wa sɛ: "Ʋ mɔna sɛ me kam mɩ wuroo k'akantemer rɛɛ ya?" Asɛ laate laara taa sesɛmpa wʋsen-ɩ sɛ: "Đe tan wuroo nɛnkar n'ʋ tase Rom wuroo Seesar rɛɛ."
43019016	Nte rɛɛ-ɔna Piilate maase Yeesu ka wa niiŋ taa s'a kam-ɩ akantemer rɛɛ. Semp'ɔna, a wan Yeesu.
43019017	Yeesu ñɩ waa ɩ k-akantemer n'ɩ lii kɔrʋ nɔ rɛɛ, n'ɩ walʋ n'awɔr nɖe taa a yaa-re sɛ, Ñenwʋlɔ Awɔr na. A tase-re Suiifi ñempa wʋtɔ taa sɛ, Kɔlkota.
43019018	Đen'ɔna, sʋcana kam-ɩ akantemer rɛɛ, na yera nɛmpar-ɔ naʋl, kʋɖem na ɩ nawɩtɩ rɛɛ, nɛɛr na ɩ mete niiŋ ɖɛɛ. Yeesu wɛ wa hɛkʋ taa.
43019019	Piilate ñɩ tam s'a maa maarte n'a tɛ Yeesu akantemer ñuŋ taa. A maa maarte nte sɛ: |scNASARƐTE KƆRƲ TAA TƖ YEESU ÑƖ CI SUIIFI ÑEMPA WUROO NA.|d
43019020	Nte rɛɛ-ɔna, Suiifi ñempa kpater kal-te, wonte rɛɛ na, wunɖiinɖi a ka kam Yeesu k'akantemer rɛɛ na, ɖe ñʋten kɔrʋ, nɩ maarte nte a maa-te na, a maa-te Suiifi ñempa wʋtɔ taa, na Rom ñempa wʋtɔ taa, na Kerɛke wʋtɔ taa.
43019021	Semp'ɔna, Suiifi ñempa n'Asɛ laate laara taa sesɛmpa siir Piilate sɛ: "Ʋ ta mɔna s'n yeʋ maarte nte sɛ: 'Suiifi ñempa wuroo'. Ama, ʋ mɔna s'n maa sɛ: 'Yer ñɩ siir s'ɩ ci Suiifi ñempa wuroo.' "
43019022	Piilate siir sɛ: "Wonte me maa-te na, te mɩsʋ sempe."
43019023	Sʋcana kam Yeesu k'akantemer rɛɛ semp'ɔ wonte na, wa sʋ ɩ wɔwen, wa tar-ñɩ taman nnaʋsa, wa cel sʋcana ka ñ'ɔ kʋɖemʋ, ñ'ɔ kʋɖemʋ. Wa sʋ ɩ k-aniko wɔwʋ rerɛ-ɔ kʋ wɛ ripaal k'a lee-kʋ n'a ta ñar-kʋ.
43019024	Semp'ɔna, sʋcana siir remaŋ sɛ: "!Đe ra cer aniko wɔwʋ nkʋ. Ama, !ɖe laʋ kpasekpase, n'a na anɔ sʋkʋ-kʋ." Semp'ɔna, wa tɛse wonte a teem te maaʋ k'Asɛ tekara taa na sɛ: "Wa tar me wɔwen ka remaŋ, nɩ wa laʋ kpasekpase ka m'aniko wɔwʋ rɛɛ." Wonte sʋcana mpa laʋ-te na, nt'ɔlɛ.
43019025	Ama, n nɔɔn Yeesu ñɩ rii ka wɛ rerɛ-ɔ akantemer nɖe cal, na ɩ rii ñɩ kɔɔ, na Marɩ ñɩ ci Keleeopase yal na, na Marɩ ñɩ a lel-ɩ Maketala kɔrʋ taa na.
43019026	Yeesu na ɩ rii n'ɩ na rerɛ-ɔ ɩ waratenker ñɩ ɩ wɛ-ɩ lu ka ten na, ka lɛ senɖe ɩ rii ñɩ cal. Nte rɛɛ-ɔna, ɩ siir ɩ rii sɛ: "Apa, n yo kelɛ."
43019027	Fɛ n'ɩ siir ɩ waratenker lɛ sɛ: "N ɖii kelɛ." Ʋ sɩn ɖenaa, ɩ waratenker ñɩ sʋ Marɩ ñɩ-ɔ ɩ tɛ.
43019028	Te wara na, Yeesu ka sem sɛ, kɔhen te ten ñɩ kpera, n'ɩ siir sɛ: "Lʋkʋte kʋ-m." se fɛ nɩ wonte a maa-te Asɛ tekara taa na, te tɛse lape.
43019029	N nɔɔn arala ka wɛ ren'ɔ pɔyɔ taa. Semp'ɔna, a limsi kʋca k'arala nya taa, n'a tɩɩ canɖʋ rɛɛ, n'a kpaase Yeesu nɔ kpo.
43019030	Yeesu renke arala nya semp'ɔ wonte na, ɩ tam sɛ: "Te ten tɛsa", fɛ n'ɩ wɔm ɩ ñuŋ n'ɩ cel ɩ fiisu k'Asɛ.
43019031	N nɔɔn ʋ hoŋ Suiifi ñempa fiisiti ayʋkʋ, wa pe cii sɛ seɖa mpa mɩse renaa n'ʋ rɛ n'ʋ tal wa fiisiti ayʋkʋ rɛɛ, wonte rɛɛ na, fiisiti ayʋkʋ nkʋ ci ayʋkʋ nɛnkʋr-ɔna, kʋ kelen fiisiti ayʋken ka ñɩ ten. Semp'ɔna, wa wala wa wɔse Piilate s'ɩ yeʋ wompa a kam-wa akantema rɛɛ na, n'a kaɖe wa naase n'a tisi-wa.
43019032	Nte rɛɛ-ɔna, wompa a ka kam wa-n'Yeesu, k'akantema rɛɛ na, sʋcana kan wa kaɖe kiɖinkiɖintɩ ñɩ a ka kam-ɩ na, ɩ naase, na ɩ rʋntɩ ñense.
43019033	Ama, wa tal Yeesu cal-ɔ wonte na, wa nɔɔn ɩ teem sepe. Nte yeʋ-na wa ta kaɖe ɩ naase.
43019034	Wa taa sʋca nɛɛr sɛʋ Yeesu leekɔ t'ɔ wasɛ, nɩ calem na leem tenke n'ʋ lii.
43019035	Me na te ten ñ'ɔ me ñesa taa, nɩ me maa-te nɩ me sem sɛ wonte me maa-te na, te wɛ tʋfelem, se fɛ n'ɩɩ tisi te rɛɛ.
43019036	Te ten ñɩ lapa, se fɛ n'a tɛse wonte a ka maa-te ɩ rɛɛ-ɔ Asɛ tekara taa na sɛ: "A ra kaɖe pa ɩ mʋʋr kʋɖemer."
43019037	A tase n'a maa rerɛ sɛ: "Wa kaa sɛ wa na woñɩ wa sɛʋ-ɩ na."
43019038	Te-l wara na, Ariimatee kɔrʋ taa tɩ nɛɛr-ɔ a yaa-ɩ sɛ Sosɛfe, ɩ wal n'ɩ wɔse Piilate ka ñempʋ s'ɩ kpeen seɖe Yeesu. N nɔɔn Sosɛfe ñɩ ka ci Yeesu waratenker k'amɛsɔŋ taa, wonte rɛɛ na, nafate kpa-ɩ Suiifi ñempa sesɛmpa rɛɛ. Piilate ha-ɩ ñempʋ, n'ɩ kpeen seɖe ñɩ.
43019039	Niikotɛm ñɩ ka wal alʋate nɛnter taa n'ɩ na Yeesu k'aho taa na, lɛ kan ɖerɛ na sensemen nim nɛmper-ɔ a yaa-pe sɛ miir, n'a hʋte-pe n'alowɛse ka kpanʋ kʋɖemʋ.
43019040	Wa naʋl mpa wa sʋ seɖe ñɩ, wa hɔʋ-ɩ akalala taa, wa huti sensemen nim mp'ɔ ɩ rɛɛ, se Suiifi ñempa lake wa yimu yera ka wo na.
43019041	N nɔɔn wunɖiinɖi, a ka kam Yeesu k'akantemer rɛɛ na, sanɖañɛ nɛɛr ka wɛ renaa, nɩ wʋ cefalʋ nɛnkʋr wɛ sanɖañɛ ñɩ t'ɔ, a take yim nɛɛr-ɔ kʋ taa.
43019042	Wa yim Yeesu ka renaa, wonte rɛɛ na, n nɔɔn ʋ hoŋ Suiifi ñempa fiisiti ayʋkʋ, nɩ wʋ nkʋ wɛ calcal.
43020001	Kɔsera ntaʋŋ tɛɛ-ɔ lɛnlɛn ka, n nɔɔn ʋ yaalʋ atɛ-ɔ ayaalʋ ka wonte na, Maketala kɔrʋ taa tɩ Marɩ wal wʋ rɛɛ n'ɩ nɔɔn a kʋse warceelɔ ka kʋ rɛɛ.
43020002	Semp'ɔna, ɩ wʋse n'aseewa, s'ɩ kan n'ɩ na Siimɔŋ Pɩɛr, na waratenker ñɩ Yeesu ka wɛ-ɩ lu ka ten na, n'ɩ siir-wa sɛ: "A lese seɖe Acii Sesɛɛ ka ɩ wʋ taa, ɖe ta sem s'a rɩ-ɩ lɔ."
43020003	Nte rɛɛ-ɔna, Pɩɛr na waratenker ñɩ, wa liiwa wa walʋ na wʋ rɛɛ.
43020004	Wa see wa naʋl, nɩ waratenker ñɩ see n'ɩ kpalen Pɩɛr, n'ɩ tal kiɖinkiɖin ka wʋ rɛɛ.
43020005	Ɩ nunku s'ɩ na, n'ɩ na hɔɖase n'akalala kena atɛ. Ama, ɩ ta sɩ taa.
43020006	Fɛ nɩ Siimɔŋ Pɩɛr kan lɛ sɩ wʋ taa, lɛ na hɔɖase n'akalala k'atɛ.
43020007	Lɛ na rerɛ-ɔ, akalala ñɩ a ka hɔʋ-ɩ Yeesu ñesa taa na, ka ɩ tan hɔɖase nse cal. N nɔɔn a kutil-ɩ na ɩ tɛ, n'ɩ wɛ awɔr nɛnɖel taa.
43020008	Fɛ nɩ waratenker ñɩ ka tal kiɖinkiɖin na, ɩ sɩ taa. Ɩ na, n'ɩ tisi sɛ Yeesu hompa kena.
43020009	N nɔɔn wa ka ta take sem s'a maa Asɛ tekara taa s'ʋ mɔna sɛ Yeesu hom aseɖa taa.
43020010	Te wara na, waratenkera mpa wʋse wa tɛ.
43020011	Ama, Marɩ mɩse wʋ nkʋ cal-ɔ awaren ɖɛɛ n'ɩ wulu. Ɩ wɛ n'ɩ wulu wonte na, ɩ nunki s'ɩ ñel wʋ taa.
43020012	Ɩ na Asɛ tirira ka naʋl-ɔ, wa sii wɔwen cehʋlemen, wa cɔ wunɖiinɖi a ka hɩse seɖe Yeesu na, kʋɖem na ɩ ñuŋ nɔ, nɛɛr na ɩ naase tɛɛ.
43020013	Asɛ tirira mpa wɔse-ɩ sɛ: "Yal ña, n wulu semɔ?" Ɩ wʋsen-wa sɛ: "A lese m'Acii Sesɛɛ ñɩ sepa na, nɩ me ta sem s'a rɩ-ɩ lɔ."
43020014	Ɩ siir semp'ɔ wonte na, ɩ kisi n'ɩ na Yeesu ka ɩ senɖe ɩ cal. Ama, ɩ ta sem sɛ Yeesu kena.
43020015	Yeesu wɔse-ɩ sɛ: "Yal ña, n wulu semɔ? N cii anɔ?" Marɩ ñɩ hʋ sɛ sanɖañɛ taa temerlaɖe kena, ka n'ɩ siir-ɩ sɛ: "Acii, nne ña lese-na-ɩ, !n siir-m wunɖiinɖi n ɖɩ-ɩ na, nɩ me wal me sʋ-ɩ."
43020016	Yeesu yaa-ɩ sɛ: "Marɩ." Ɩ cɛl ɩ tɛ na Yeesu rɛɛ, n'ɩ siir-ɩ na Suiifi ñempa wʋtɔ taa sɛ: "|iRapunii|d." Te kutihuɖi kelɛ sɛ Wʋlɖe.
43020017	Yeesu siir-ɩ sɛ: "!Đa rʋkʋn-m teekenʋ, wonte rɛɛ na, me take kpa na me Cii cal. !Wal n'n siir me rɛɔ ñempa sɛ me kpa na me Cii cal, woñɩ ci mɩ rerɛ, mɩ Cii na. Me kpa na m'Asɛ cal, woñɩ ci mɩ rerɛ, mɩ Asɛ na."
43020018	Đen'ɔlɛ Maketala kɔrʋ taa tɩ Marɩ wʋsa n'ɩ siir Yeesu waratenkera s'ɩ na Acii Sesɛɛ n'ɩ siir-wa wonte Yeesu siir-ɩ-te na.
43020019	Kɔsera ñɩ raan ɖɛɛ, waratenkera kpol ɖɛɔ nɛnkar taa. N nɔɔn wa rʋ kaɖen na safɩya, wonte rɛɛ na, wa see nafate ka Suiifi ñempa sesɛmpa. Yeesu kan n'ɩ senɖe wa hɛkʋ taa n'ɩ siir-wa sɛ: "!Đehɛser cɔ-na-mɩ."
43020020	Ɩ wʋte sempe n'ʋ kper wonte na, ɩ wʋl-wa ɩ niiŋ, na ɩ leekɔ taa. Nte rɛɛ-ɔna, ʋ kɔ ɩ waratenkera mpa t'ɔ ten-ɔ wa na Acii Sesɛɛ ka wonte na.
43020021	Yeesu tase wa siiruu sɛ: "!Đehɛser cɔ-na-mɩ. Me tiru-mɩ se me Cii tir-m wo na."
43020022	Ɩ tɛse wʋtase nse wʋtʋʋ ka wonte na, ɩ fete ahiilim ka wa rɛɛ n'ɩ siir-wa sɛ: "!Ɩɩ mʋ Asɛ Fiisu.
43020023	Wompa ten ɩɩ kaa s'ɩɩ tɩsen-wa w'awarkase na, me teem-wa se tɩsenʋ, nɩ wompa ɩɩ kaa s'ɩɩ ra tɩsen-wa w'awarkase na, me teem kisuu sɛ me ra tɩsen-wa-se."
43020024	Yeesu waratenkera taa nɛɛr ñɩ a ka yaa-ɩ sɛ Toma n'a tase-ɩ sɛ Rimpu na, ɩ ka ta tam ɩ raana cal-ɔ, Yeesu wʋl-wa ɩ tɛ-ɔ wonte na.
43020025	Semp'ɔna, waratenkera nɛmpar mpa siir-ɩ sɛ: "Đe na Acii Sesɛɛ." Ama, Toma ñɩ wʋsen-wa sɛ: "Nne me ta na ñema wɔn ka ɩ niiŋ taa nɩ ?me ta re me niir ka, ñema awɔɩ nya taa nɩ ?me ta re me niiŋ ka ɩ leekɔ taa, me ra tisi s'ɩ hompa."
43020026	Kɔsera kʋɖem ɖɛ wonte na, Yeesu waratenkera mpa tase kpolʋʋ ka rɛɔ nka taa n'n nɔɔn Toma ñɩ wɛ wa cal. A ka rʋ kaɖen, na safɩya. Ama, Yeesu ñɩ kan n'ɩ senɖe wa hɛkʋ taa, n'ɩ siir-wa sɛ: "!Đehɛser cɔ-na-mɩ."
43020027	Fɛ n'ɩ siir Toma sɛ: "!Kan n niir ka cee, n'n na me niiŋ taa. !Kan n niiŋ n'n sɩse-ya me leekɔ taa. !Đa take n taa rerɛ, !tisi sɛ me hompa."
43020028	Toma wʋsen-ɩ sɛ: "M'Acii Sesɛɛ, na m'Asɛ."
43020029	Yeesu wʋsen-ɩ sɛ: "Yaa n na-m ka fɛ n'n tisi ya? Wompa tisa ka wa ta na na, wa nɩʋ lelen."
43020030	Tʋfelem, Yeesu laʋ rerɛ-ɔ ɩ waratenkera ñesa t'ɔ hampate lakase nse wʋlʋ s'Asɛ tir-na-ɩ na ka tɛmpe ka me ta maa-se tekara ñɩ taa.
43020031	Ama, wonte wɛ na, me maa-te s'ɩɩ pɩse n'ɩɩ sem sɛ Yeesu ci Kiriisitu ñɩ re honkʋ-ɩ na, n'ɩ ci Asɛ Yo rerɛ, n'ɩɩ tisi ɩ rɛɛ fɛ n'ɩɩ hiiu fiisu nkʋ tam akperʋ na, na ɩ yeɖe rɛɛ.
43021001	Ʋ tase ayʋken cekalen Yeesu tase ɩ tɛ-ɔ wʋlʋʋ ka, ɩ waratenkera ka Tiipeerɩate apʋ leem nɔ. !Ɩɩ na wonɔn'ɔ ɩ wʋl-wa ɩ tɛ na,
43021002	Siimɔŋ Pɩɛr, na Toma ñɩ a tase-ɩ sɛ Rimpu na, na Natanaɛl ñɩ a ka lel-ɩ na Kana kɔree t'ɔ Kaliilee kɔrʋ taa na, na Seepeetee wiisi, na waratenkera nɛmpar-ɔ naʋl, wa kpola wa wɛ renaa.
43021003	Siimɔŋ Pɩɛr tam-wa sɛ: "Me walʋ tuna yimuu." Wa siir-ɩ sɛ: "Đa rerɛ, ɖa-n'ña, ɖe walʋ." Wa rɛ wa kpa kpilu taa. Ama, aho nya taa, wa wal wa ta kpa wʋr.
43021004	Ʋ kampa n'ʋ cii s'ʋ hom wonte na, Yeesu wʋl-wa ɩ tɛ-ɔ leem nɔ. Ama, waratenkera mpa ta sem s'nñɩ-ɔna.
43021005	Semp'ɔna, Yeesu wɔse-wa sɛ: "Wiisi mɩ, ɩɩ tan wʋr s'ɩɩ tʋ kɛ?" Wa wʋsen-ɩ sɛ: "Aɩ."
43021006	Ɩ siir-wa sɛ: "!Ɩɩ wɛɖe mɩ wuru na kpilu mete niiŋ ɖɛɛ n'ɩɩ hiiu tuna." Semp'ɔna, wa wɛɖe wa wuru nkʋ, wa pe pɩsʋ sɛ wa hɔm-kʋ leem taa, wonte rɛɛ na, tuna tɛn ten.
43021007	Semp'ɔna, waratenker ñɩ Yeesu wɛ-ɩ lu ka ten na, ɩ siir Pɩɛr sɛ: "Acii Sesɛɛ kena." Siimɔŋ Pɩɛr nɩʋ-te semp'ɔ wonte s'Acii Sesɛɛ kena na, ɩ sii ɩ wɔwʋ, wonte rɛɛ na, n nɔɔn ɩ ka lese-kʋ n'ɩ maa leem taa.
43021008	Waratenkera nɛmpar mpa wʋse na kpilu ka wa hɔŋ wuru nkʋ tuna siir kʋ taa na, wonte rɛɛ na, n nɔɔn wa ta calen apʋ leem nɔ, ʋ lake mɛtana ka cakɔɩsii.
43021009	Wa tiu atɛ-ɔ wonte na, wa nɔɔn tuna ka ren'ɔ min ɖɛɛ, na kpɔnʋ ka leekɔ.
43021010	Yeesu siir-wa sɛ: "!Ɩɩ kan-m tuna nya ɩɩ kpa-ya kɔhen na, ya taa nɛnyar."
43021011	Semp'ɔna, Siimɔŋ Pɩɛr kpa kpilu taa, n'ɩ hɔm wuru nkʋ na kʋ t'ɔ tuna ka, ya siira, n'ɩ re atɛ. Ya ka wɛ cakɔɩsii na camar na natisi (153). Ya ka tɛn ten. Ama, wuru nkʋ ta cer.
43021012	Yeesu siir-wa sɛ: "!Ɩɩ kan n'ɩɩ tʋ." Ɩ waratenkera mpa taa nɛɛr ta hul ɩ nɔ s'ɩ wɔse-ɩ s'ɩ ci anɔ, wonte rɛɛ na, wa sem s'Acii Sesɛɛ kena.
43021013	Yeesu tiisi, n'ɩ sʋ kpɔnʋ nkʋ n'ɩ cel-wa, n'ɩ cel-wa rerɛ-ɔ tuna nya.
43021014	Ʋ laʋ taman nautisi kelɛ ɩ wʋlʋ ɩ tɛ-ɔ ɩ waratenkera ka ɩ wʋsa n'ɩ hom aseɖa t'ɔ wonte na.
43021015	Wa tɛse tʋʋ ka wonte na, Yeesu wɔse Siimɔŋ Pɩɛr sɛ: "San yo Siimɔŋ, n wɛ-m lu n'ʋ kelen mpa ñɩ hen na?" Siimɔŋ Pɩɛr wʋsen-ɩ sɛ: "Acii Sesɛɛ, aaʋ, n sem sɛ, me ci n ɖaa." Yeesu siir-ɩ sɛ: "!Celʋ me siiwiisi ka tʋte."
43021016	Ɩ mul n'ɩ tase ɩ wɔsʋʋ ka taman naʋl ɖɛɛ sɛ: "San yo Siimɔŋ, n wɛ-m lu na?" Pɩɛr wʋsen-ɩ sɛ: "Acii Sesɛɛ, aaʋ, n sem sɛ, me ci n ɖaa." Yeesu wʋsen-ɩ sɛ: "!Ñelʋ me mɛɛsiin ɖɛɛ."
43021017	Ɩ mul n'ɩ wɔse-ɩ taman nautisi rɛɛ sɛ: "San yo Siimɔŋ, n ci me raa ya?" Ʋ tɛɖe Pɩɛr taa, wonte rɛɛ na, Yeesu wɔse-ɩ taman nautisi rɛɛ sɛ: "N ci me raa ya?" Pɩɛr wʋsen-ɩ sɛ: "Acii Sesɛɛ, n sem te ten, n'n sem sɛ me ci n ɖaa." Yeesu wʋsen-ɩ sɛ: "!Celʋ me mɛɛsiin ka tʋte.
43021018	Me siiru-n tʋfelem kena, n ka ci afapee ka wonte na, n kpɛkʋ ña teternka ña kpɛɖʋ, n'n walʋ wunɖiinɖi n cii na. Ama, n kaa s'n laʋ akanɖe ka wonte na, n taa n niiŋ, nɛɛr kpɛʋn-na-n kpɛɖʋ, n'a wan-n wunɖiinɖi, n ka ta cii s'n wal na."
43021019	(Yeesu wʋte sempe s'ɩ wʋl Pɩɛr ka sem mpe ɩ kaa s'ɩ seʋ-pe n'ɩ wɔr Asɛ na.) Fɛ nɩ Yeesu siir-ɩ sɛ: "!Tʋnkʋ-m."
43021020	Pɩɛr cɛl ɩ tɛ n'ɩ na wa war'ɔ waratenker ñɩ Yeesu ka wɛ-ɩ lu ka ten na. Woñɩ ka wɛ Yeesu leekɔ t'ɔ n nɔɔn a tʋkʋ atɛsenʋ tʋte ka wonte na, n'ɩ wɔse-ɩ sɛ: "Acii Sesɛɛ, anɔ kaa s'ɩ maase-n yera niiŋ taa?" na.
43021021	Pɩɛr na-ɩ semp'ɔ wonte na, ɩ wɔse Yeesu sɛ: "Acii Sesɛɛ, nñɩ ñɩ hen nɩ? Ar kaa s'ʋ tal-lɛ?"
43021022	Yeesu wʋsen-ɩ sɛ: "Nne me cii s'ɩ cɔ kaka, n'ʋ rɛ n'ʋ tal ayʋkʋ nkʋ me wʋsʋ na, ʋ na-n lɔ? Ña hen na, !tʋnkʋ-m kena."
43021023	Semp'ɔna, tentɛnte nte yase na Yeesu waratenkera hɛkʋ taa sɛ, waratenker ñɩ ra seʋ. Nkʋ, Yeesu ka ta siir Pɩɛr sɛ: "Waratenker ñɩ ra seʋ." Ɩ tampa kena sɛ: "Nne me cii s'ɩ cɔ kaka n'ʋ rɛ n'ʋ tal ayʋkʋ nkʋ me wʋsʋ na, ʋ na-n lɔ?"
43021024	Waratenker ñɩ na-na-te, n'ɩ maa-te, nɩ re sem sɛ, wonte ɩ siir-te na, te wɛ tʋfelem.
43021025	Yeesu laʋ rerɛ-ɔ nɛnter-ɔ tɛmpe. Nne a ka maa-te te ten-ɔ tekarɩna taa, me mɔsʋ s'a ka ta pɩsʋ s'a hiiu awɔr ka tɛte nte ten ɖɛɛ s'a re tekarɩna mpa.
44001001	Me raa Teeofiil, me kiɖinkiɖin tekara ñɩ me maa-n-ɩ na, me siir-n ɩ t'ɔ wonte ten Yeesu ka laʋ-te n'ɩ wʋl-te, ka ʋ sɩn ayʋkʋ nkʋ ɩ kiɖi ɩ temer lape na, n'ʋ rɛ n'ʋ tal ayʋkʋ nkʋ ɩ kpa asɛta na.
44001002	Se fɛ n'ɩ kpa asɛta na, ɩ lese ɩ tirira, n'ɩ wʋl-wa ɩ ñasete n'Asɛ Fiisu reen ɖɛɛ.
44001003	Ʋ fɛ n'ɩ tʋ kʋñʋŋ n'ɩ seʋ n'ɩ wʋse n'ɩ hom. Ɩ wʋl ɩ tɛ-ɔ ɩ tirira k'ayʋken hiin nniisa, n'ɩ laʋ lakase ka kpater sɛ wa na tʋfelem s'ɩ hompa, n'ɩ wʋten-wa Asɛ wurti ñente.
44001004	Ñɩ-n'wa, wa ka tʋkʋ ayʋkʋ nɛnkʋr-ɔ wonte na, ɩ tam-wa sɛ: "!Ɩɩ ra calen Seerusalɛm. Ama, !ɩɩ honke wonte Acii ka yii-mɩ-te ka ma teem-mɩ te siiruu na.
44001005	Nt'ɔlɛ sɛ, San ka limsi yera ka leem taa. Ama, mɩ hen na, ʋ kaase ayʋken ka cekɔ, s'a limsi-mɩ Asɛ Fiisu taa."
44001006	Semp'ɔna, ɩ waratenkera kpola wa wɔse-ɩ sɛ "Acii Sesɛɛ, newʋr taa, alʋate nte t'ɔna, n kaa s'n tase Iiseraɛl kɔrʋ mʋʋ na?"
44001007	Yeesu wʋsen-wa sɛ "Ʋ ta ci mɩ kɔŋ-na s'ɩɩ sem alʋate nte, wonte rɛɛ na, Acii sem-na-te ɩ receel.
44001008	Ama, Asɛ Fiisu kaa sɛ kʋ kan wonte na, kʋ ha-mɩ kʋ reen, n'ɩɩ ci me warasenɖera ka Seerusalɛm kɔrʋ taa, na Sutee kɔren ten taa, na Samarii ñenkʋ taa, na tɛte ten ɖɛɛ."
44001009	Ɩ tɛse wʋtʋʋ ka wonte na, Asɛ kpaase-ɩ asɛta. N nɔɔn wa wɛ wa ñelʋ-ɩ wonte na, tuŋ wʋnte ceente-ɩ rɛɛ.
44001010	Ɩ rɛ n'ɩ kpa wonte na, wa mɩse renaa wa ñelʋ n'asɛta, yera naʋl lii wa rɛɛ-ɔ wa sii wɔwen ka cehʋlemen.
44001011	Wa wɔse-wa sɛ: "Kaliilee yera mɩ, ar lapa n'ɩɩ senɖe cee ñɩ hen n'ɩɩ ñelʋ n'asɛta? Yeesu ñɩ Asɛ sʋ-ɩ mɩ cal n'ɩ kpaase-ɩ asɛta na, ɩ kaa s'ɩ wʋse n'ɩ kan semp'ɔna s'ɩɩ ka na ɩ kpaʋ ka wo na."
44001012	Đen'ɔlɛ Yeesu tirira kʋr wʋʋ nkʋ a yaa-kʋ s'Oliifi teen wʋʋ na, kʋ cal. N nɔɔn wʋʋ nkʋ na Seerusalɛm kɔrʋ ʋ ka wɛ akpar kʋɖemer kena, wa rɛ wa sɩ parcii taa.
44001013	Wa tal wonte na, wa kpa asɛta nampu taa. Đen'ɔna, wa lakewa wa kpolʋ. Mp'ɔlɛ, Pɩɛr, na San, na Sake, n'Anterɩ, na Fiiliipi, na Toma, na Parteeleemii, na Matiio, n'Alfee yo Sake, na Siimɔŋ ñɩ sɛl ɩ kɔrʋ na, na Sake yo Suti.
44001014	Wa ka kpolʋ semp'ɔna wa-n'yalaa, na Yeesu rii, na Yeesu ñɩ ritafala wa sɛɛ Asɛ.
44001015	Alʋate nte taa Yeesu waratenkera kpola na, n nɔɔn wa wɛ yera ka cakɔɩsii, na yera ka hiin nɩɩl. Pɩɛr kʋr wa hɛkʋ taa, n'ɩ siir sɛ:
44001016	"Me rɛɔ ñempa, ʋ mɔna sɛ wonte Asɛ Fiisu ka siir-te Asɛ tekara taa na wuroo Tafiiti nɔ na, te laʋ. Ɩ ka wʋte antaʋŋ ka Suta ñɩ tɛl ñesa s'a kpa Yeesu na, ɩ ñente.
44001017	Suta ñɩ ka wɛ r'akpar t'ɔna ra-n'ɩ, ɖe lake temer kʋɖemer.
44001018	N nɔɔn warase nse ɩ wɛte Yeesu n'ɩ hiiu-se na, ɩ sʋ-se n'ɩ yaʋ sɩɩʋ, n'ɩ feete ɩ ñuŋ ɖɛɛ, n'ɩ tɛnʋ ya, n'ɩ liiti lii.
44001019	Seerusalɛm yera ka wa ten wa nɩʋ wonte lapa na, wa yaa sɩɩʋ nk'ɔ wa wʋtɔ taa sɛ:|i Hakeltama|d. Yeɖe nɖe kutihuɖi kelɛ sɛ: calem sɩɩʋ.
44001020	Wonte a maa-te Yeente tekara taa na, nt'ɔlɛ sɛ: '!A kisi ɩ rɛɔ. !Yer ra sɩ-ka taa.' A maa rerɛ sɛ: '!Nɛɛr mʋ ɩ temer.'
44001021	Sempe na, ʋ mɔna sɛ wompa ka tʋnkʋ-ra alʋate nte ten taa Yeesu ka wɛ na-ra na,
44001022	ka n nɔɔn San limsi-ɩ leem taa n'ʋ rɛ n'ʋ tal ayʋkʋ nkʋ Asɛ sʋ-ɩ ra hɛkʋ taa n'ɩ kpaase-ɩ asɛta na, ɖe cii yer kʋɖem ka wa taa s'ɩ tase ra rɛɛ, ɖa-n'ɩ, ɖe senɖe Acii Sesɛɛ Yeesu ñɩ homte wara."
44001023	Wa mɔse yera naʋl ɖɛɛ, Sosɛfe ñɩ a yaa-ɩ sɛ Parsapase n'a tase-ɩ sɛ Susitusi na, ñɩ-n'Matɩase.
44001024	Wa kpol wa ten wa sɛɛ Asɛ sɛ: "Acii Sesɛɛ, woña sem ɖe ten ɖe hɔya taa na, !wʋl-ɖa wa naʋl ñɩ taa anɔ n lese-ɩ
44001025	s'ɩ mʋ Suta temer nɖe ɩ kʋra n'ɩ wal awɔr nɖe taa ɩ tɩ-re na."
44001026	Wa laʋ kpasekpase sɛ wa na haa, wa naʋl ñɩ taa, ʋ cake anɔ rɛɛ. Ʋ cɔ Matɩase rɛɛ, n'a sʋ-ɩ n'a tase Yeesu tirira mpa hiiu na kʋɖem ɖɛɛ.
44002001	Pantekote teenkar ayʋkʋ kampa kʋ tal wonte na, Yeesu waratenkera kpol wa ten-ɔ awɔr kʋɖemer.
44002002	Ʋ tenke n'ʋ laʋ riku n'asɛta, n'ʋ kunti n'ʋ wɛ s'ahiilim n'ʋ siir nampu nkʋ wa kpol kʋ taa na.
44002003	Wa na min nansema ka ya lii wa rɛɛ ya tar ya hɔpe, pa woñɩ na, ɩ ñuŋ ɖɛɛ.
44002004	Asɛ Fiisu siir wa hɔya t'ɔ wa ten, nɩ wa wʋtʋ wʋtase nɛnser-ɔ wa ta sem-se, se wonɔn'ɔ kʋ ha-wa sɛ wa wʋte na.
44002005	Nkʋ, n nɔɔn Suiifi ñempa mpa ñɔŋ Asɛ tentɛnte na, wa kʋren na kɔren ten taa, wa kan Seerusalɛm kɔrʋ taa.
44002006	Wa kampa wa nɩʋ, ʋ laʋ riku ka wonte na, wa ten, wa see wa kpol sɛ wa na ar lake. Wa kunti wa nɩʋ Yeesu waratenkera ka wa wʋtʋ kɔren ñɩ wa kʋren na ñɩ taa na, ñɩ taa wʋtase.
44002007	Ʋ laʋ-wa reyaʋ, wa ko sɛ: "Yera mpa wʋtʋ hen na, ʋ ta ci Kaliilee kɔrʋ taa yera kena ya?
44002008	Ʋ laʋ senɔ re nɩʋ wa wʋtʋ kɔren ñɩ taa a lel-ɖa na, ñɩ taa wʋtase?
44002009	Nkʋ, ɖe ci Parte ñempa, na Mɛte ñempa, na Eelam ñempa. Đe kʋren na Meesopotamii, na Sutee, na Kapatɔse, na Pɔŋ, n'Asii,
44002010	na Firiisii, na Paŋfiilii, na Eesiipete, na Liipii kɔrʋ nkʋ wɛ Siirɛn ñenkʋ cal na. Đa taa na, nɛmpar ci Rom ñempa mpa ci Suiifi ñempa na, na wompa ñɔŋ Moiisi ñasete na.
44002011	Đe ci rerɛ-ɔ Kerɛte ñempa, n'Arape ñempa. Đa wʋtase nse t'ɔlɛ re nɩʋ ka yera mpa wʋtʋ Asɛ hampate lakase ñente."
44002012	Ʋ laʋ-wa reyaʋ, wa ta sem sɛ wa mɔsʋ senɔ wa siiru remaŋ sɛ: "Nte ñɩ hen siiru semɔ?"
44002013	W'akpiɖi nɖe taa nɛmpar wonkʋ nɩ wa siiru sɛ: "Mpa ñɩ hen ci selkʋra kena."
44002014	Ka nɩ Pɩɛr na Yeesu tirira hiiu na kʋɖem ñɩ, wa kʋr, nɩ Pɩɛr ñɩ wʋte reen n'ɩ siir yera akpiɖi nɖe sɛ: "Suiifi ñempa mɩ, na Seerusalɛm ñempa mɩ, !ɩɩ co n'ɩɩ nɩʋ mɩ ten-ɔ, wonte me siiru-mɩ-te na.
44002015	Yera mpa ta ci selkʋra s'ɩɩ hʋ wo na, wonte rɛɛ na, selem pe kʋ yera ka ntaʋŋ tɛɛ-ɔ harʋʋ mɩse take kpawa.
44002016	Ama, wonte ɩɩ na-te hen na, nt'ɔna Asɛ tentɛnte rɛser Soɛl ka siir-te. Nt'ɔlɛ sɛ:
44002017	'Asɛ siir sɛ: "Atɛsenʋ ayʋken ɖɛɛ, me kaa sɛ me ha Asɛ Fiisu ka yera ten. Mɩ apalawiisi, na mɩ yalawiisi kaa sɛ wa rɛse me tentɛnte. Mɩ afapiisi kaa sɛ se na narte, nɩ mɩ akanɖa na reesɩ.
44002018	Tʋfelem, me yeke sɛ me Fiisu tiu me wolalaɖa, apala na yalaa rɛɛ, wa rɛse me tentɛnte.
44002019	Me kaa sɛ me laʋ wonte yʋsʋ yera na k'asɛta, na hampate lakase nse wʋlʋ nter na, ka tɛte rɛɛ. A kaa s'a na calem na min, na ñɩse nse wɛ se tuŋ wʋnte na.
44002020	Mɩse kaa sɛ se wʋse tawunɖi, nɩ honɖɔ wʋse cesɛmɔ, se fɛ n'Acii Sesɛɛ ayʋkʋ cekpɔlʋ nkʋ wɛ sarte na, kʋ tal.
44002021	Đen'ɔna, woñɩ kaa s'ɩ yaa Acii Sesɛɛ na, ɩ kaa s'ɩ tɛl." ' (Jo"el 2:28-32)
44002022	Iiseraɛl ñempa mɩ, !ɩɩ co tentɛnte nt'ɔ sarte. Yeesu ñɩ ci Nasarɛte kɔrʋ taa tɩ k'Asɛ lese-ɩ n'ɩ wʋl-ɩ mɩ hɛkʋ taa n'ɩ yeʋ-ɩ s'ɩ laʋ hampate lakase nse yʋsʋ yera nɩ se wʋlʋ s'nñɩ tir-na-ɩ se mɩ teter ɩɩ na-te wo na.
44002023	Asɛ ka ciiwa na ɩ mɔsem taa s'ʋ laʋ sempe, nɩ mɩ teternka yeʋ-na sɛ tansarteñempa kpa-ɩ wa kam-ɩ akantemer rɛɛ n'ɩ seʋ.
44002024	Ama, Asɛ wose-ɩ n'ɩ lese-ɩ aseɖa t'ɔ sem kpase taa, wonte rɛɛ na, sem ka ta pɩsʋ sɛ pe ñase-ɩ.
44002025	Wuroo Tafiiti ka wʋtʋ ɩ ñente n'ɩ siiru sɛ: 'Me ka na Acii Sesɛɛ ka me ñesa t'ɔ tamtam, wonte rɛɛ na, ɩ wɛ me mete niiŋ ɖɛɛ, se fɛ nɩ me nante ra maʋ.
44002026	Nte rɛɛ-ɔna, me hɔɔr wɛ ñankete taa, me wʋtʋ na lelen. Me tɛnʋ kaa sɛ kʋ cɔ sarte kʋ honke,
44002027	wonte rɛɛ na, n ɖa yeʋ me leesɔ k'aseɖa kɔrʋ taa, n'n ɖa yeʋ s'n yer sartetɩ rase.
44002028	N wʋl-m ñempen sarteñen ñɩ walʋn-m na fiisu nkʋ tam akperʋ na, kʋ taa, n'ʋ kaa s'ʋ kɔ me t'ɔ ten, wonte rɛɛ na, n wɛ na-m.'
44002029	Me rɛɔ ñempa, !ɩɩ yeʋ, nɩ me siir-mɩ reyanta sɛ ra caase wuroo Tafiiti sepa n'a yim-ɩ, n'ɩ rawer wɛ hal na sɛŋ ñɩ hen-ɔ kɔrʋ nkʋ taa.
44002030	Ɩ ka ci Asɛ tentɛnte rɛser kena, n'ɩ sem s'Asɛ ka yii-ɩ n'ɩ ree s'ɩ kaa s'ɩ lese ɩ yikiisi t'ɔ yer kʋɖem n'ɩ mʋ ɩ wurti.
44002031	Kiriisitu homte ñente kena wuroo Tafiiti ka na-te antaʋŋ n'ɩ rʋkʋ hosʋ-te. Ɩ hosa n'ɩ siir sɛ: 'Ɩ leesɔ ra mɩse aseɖa kɔrʋ taa, n'ɩ tɛnʋ ra rase.'
44002032	Yeesu nñ'ɔna, Asɛ wose-ɩ aseɖa taa nɩ re tisu re senɖe te wara.
44002033	Asɛ kpaase-ɩ ɩ cal-ɔ asɛta, na ɩ huku, n'ɩ cel-ɩ ɩ Fiisu se wonɔn'ɔ ɩ ka yii-kʋ na. Asɛ Fiisu nk'ɔlɛ Yeesu ñɩ cel-ɖa-kʋ s'ɩɩ na-te n'ɩɩ nɩʋ-te wo na.
44002034	Wuroo Tafiiti ta kpa asɛta n'ɩ na. Ama, ɩ teternka siir rerɛ sɛ: 'Acii Sesɛɛ siir m'Acii Sesɛɛ sɛ: "!Cɔ me mete niiŋ ɖɛɛ,
44002035	n'ʋ rɛ n'ʋ tal ayʋkʋ nkʋ me kaa sɛ me re n k-amʋrana ka n naase tɛɛ se naase kpeeɖe." '
44002036	Iiseraɛl ñempa mɩ, !ɩɩ sem mɩ ten sɛ Yeesu ñɩ ɩɩ kam-ɩ akantemer rɛɛ na, nñ'ɔna, Asɛ lese-ɩ s'Acii Sesɛɛ, na Kiriisitu."
44002037	Wa nɩʋ tentɛnte nte semp'ɔ wonte na, ʋ car wa hɔya t'ɔ ten, wa wɔse Pɩɛr na Yeesu tirira sɛ: "Đe rɛɔ ñempa, ʋ mɔna sɛ re laʋ senɔ?"
44002038	Pɩɛr wʋsen-wa sɛ: "!Ɩɩ kisi mɩ awarkase, nɩ pa woñɩ na, !a sɛ-ɩ Asɛ leem na Yeesu Kiriisitu yeɖe rɛɛ, n'Asɛ tɩsen-ɩ ɩ k-awarkase n'ɩ mʋ Asɛ Fiisu nkʋ Asɛ ha-kʋ na,
44002039	wonte rɛɛ na, mɩ-n'mɩ wiisi, na wompa wɛ wolen, k'Acii Sesɛɛ Asɛ kaa s'ɩ yaa-mɩ na, mɩ tɩ-na haaɖe nɖe ɩ ka yii-mɩ-re na."
44002040	Pɩɛr wʋte tentɛnte ka tɛmpe ka Yeesu rɛɛ s'ɩ ciisi wa nante n'ɩ wʋl-wa sɛ tʋfelem, ʋ mɔna sɛ wa lii tansarte yera mpa hɛkʋ taa, nɩ wa yeʋ n'Asɛ tɛlse-wa.
44002041	Wompa nɩʋ na Pɩɛr na, a sɛ-wa Asɛ leem. Ayʋkʋ nkʋ wompa tase wa rɛɛ na, wa kpirsi wa lii yera ka cakɔɩsiin hiin niitisi (3|#000).
44002042	Wa carʋ wa tɛ-ɔ tamtam wa kpolʋ wa kpankelʋ Yeesu tirira cal-ɔ Asɛ tentɛnte, nɩ wa lake nɔ kʋɖemɔ na remaŋ, nɩ wa mʋ Acii Sesɛɛ tʋnɔ, nɩ wa sɛɛ Asɛ.
44002043	Nafate kpa yera ten-ɔ wa rɛɛ, n'Acii Sesɛɛ Yeesu yeʋ n'ɩ tirira lake wonte yʋsʋ yera na, ka tɛmpe, na hampate lakase nse wʋlʋ nter na.
44002044	Wompa ten tisa na, wa wɛ wa ten-ɔ nɔ kʋɖemɔ, wa kpirsu wonte wa wɛ-te na.
44002045	Wa wɛtʋ wa sɩɩn na wa sarteñente, wa hiiuku warase nɩ wa tarʋ-se remaŋ se wonɔn'ɔ ʋ ka hɛn wa taa pa woñɩ na.
44002046	Ayʋken ka ñɩ ten wa kpolʋ wa ten-ɔ Asɛ rɛɔ taa, wa mʋ Acii Sesɛɛ tʋnɔ ka wa rɛse taa, wa tʋkʋ wa tʋnɔ na ñankete, nɩ wa tisu wa tɛ-ɔ ten.
44002047	Wa wɔrʋ Asɛ, nɩ wa-n'kɔrʋ taa ñempa ka wa ten, wa nɩʋ na remaŋ. Acii Sesɛɛ tɛlsʋ yera k'ayʋkʋ s'ayʋkʋ n'ɩ tasʋ-wa Yeesu waratenkera akpar nɖe rɛɛ.
44003001	Đaan nɛñer rɛɛ-ɔ n nɔɔn mɩse ceel wonte s'a sɛɛ Asɛ na, Pɩɛr na San, wa kpa wa naʋl-ɔ Asɛ rɛɔ taa.
44003002	N nɔɔn yer nɛɛr ka wɛ k'a lel-ɩ atintiir, n'a sʋlʋ-ɩ ayʋken ten, n'a kɔn-ɩ n'a yeke-ɩ Asɛ rɛɔ menɔŋ nka a yaa-ka s'Afate Menɔŋ na, ka tɛɛ, s'ɩ fa wompa kɔŋ wa sɩ Asɛ rɛɔ nka taa na.
44003003	Yer ñɩ na Pɩɛr na San ka wa kɔŋ sɛ wa sɩ, n'ɩ fa-wa warase.
44003004	Pɩɛr na San wa ñel-ɩ, nɩ Pɩɛr siir-ɩ sɛ: "!Ñel-ɖa."
44003005	Ɩ ñelʋ-wa repɩɩ, n'ɩ honkʋ n'ɩ hʋ sɛ wa cii sɛ wa ha-ɩ wʋr-ɔna.
44003006	Pɩɛr siir-ɩ sɛ: "Me tan warase, me tan sika. Ama, wonte me wɛ-te na, me ha-n-te. !Kʋr n'n wal na Yeesu Kiriisitu ñɩ ci Nasarɛte kɔrʋ taa tɩ na, ɩ yeɖe rɛɛ."
44003007	Ɩ kpa-ɩ na ɩ mete niiŋ n'ɩ kʋse-ɩ, n'ɩ naase, na ɩ nahehon tenke n'ʋ cii.
44003008	Ɩ maa ripir, n'ɩ senɖe n'ɩ paase waɖe, ñɩ-n'wa, wa sɩ Asɛ rɛɔ taa. Ɩ walʋ n'ɩ maa pirpir n'ɩ wɔrʋ Asɛ.
44003009	Yer ten na-ɩ ka ɩ walʋ n'ɩ wɔrʋ Asɛ.
44003010	Wa sem sɛ woñɩ ka cɔ Asɛ rɛɔ Afate Menɔŋ tɛɛ n'ɩ fa na, nñɩ-ɔna. Ʋ laʋ-wa reyaʋ n'ʋ tɛɖen-wa wonte lapa na, te rɛɛ.
44003011	Ɩ pe kʋrʋ Pɩɛr na San wa cal, nte rɛɛ na, ʋ laʋ womp'ɔ reyaʋ na, wa see wa kɔŋ na wa cal-ɔ luur nɛnɖel tɛɛ-ɔ, a yaa-re sɛ Salomɔŋ luur.
44003012	Pɩɛr na semp'ɔ wonte na, ɩ wɔse yera mpa sɛ: "Iiseraɛl ñempa mɩ, ar lapa n'ʋ lake-mɩ reyaʋ ka te rɛɛ, n'ɩɩ ñelʋ-ra sen? Ʋ kunta n'ʋ wɛ se ra teternka re hampate rɛɛ-ɔna, nawʋr ɩɩ hʋ sɛ re hɔɔr kpesʋʋ rɛɛ-ɔna yer ñɩ walʋ ya?
44003013	Aperaham Asɛ, na Iisake Asɛ, na Sakɔpe Asɛ, na ra caasɩna Asɛ ñɩ yeʋ-na s'a wɔr ɩ wolalaɖe Yeesu ñɩ ɩɩ maase-ɩ yera niiŋ taa sɛ Piilate ra lɛ-ɩ ka n nɔɔn ɩ ciiwa s'ɩ yeʋ-ɩ na.
44003014	Ɩɩ kisi yer sartetɩ na riyuyutɩ, n'ɩɩ wɔse s'a lɛ-mɩ akʋr.
44003015	Ɩɩ kʋ woñɩ ha yera ka fiisu nkʋ tam akperʋ na, n'Asɛ wose-ɩ aseɖa taa, nɩ re senɖe te wara.
44003016	Đe tisi yer ñɩ hampate yeɖe rɛɛ. Semp'ɔna, atintiir nɖe ɩɩ sem-ɖe n'ɩɩ na-re na, ɖe kʋra. Đe tisi yer ñɩ yeɖe rɛɛ ka n'ɩ kʋse atintiir nɖ'ɔ ten kʋsʋʋ, se wonɔn'ɔ ɩɩ wɛ n'ɩɩ na-re hen na.
44003017	Me rɛɔ ñempa mɩ, kɔhen ñɩ hen na, me sem sɛ wonte ɩɩ laʋ-te na mɩ wursi na, ɩɩ ka ta sem ka n'ɩɩ laʋ-te.
44003018	Asɛ laʋ wonte ɩ teem te hosʋʋ na ɩ k-antaʋŋ tentɛnte rɛsera na sɛ, Kiriisitu kaa s'ɩ tʋ kʋñʋŋ.
44003019	Sempe na, !ɩɩ kisi mɩ awarkase n'ɩɩ cɛl mɩ tɛ n'Asɛ rɛɛ, n'ɩ tɩsen-mɩ mɩ awarkase,
44003020	n'ɩ yeʋ-mɩ n'ɩɩ cɔ alʋate sarteñente taa, n'ɩ tir Yeesu Kiriisitu ñɩ ɩ ka lese-ɩ mɩ rɛɛ na.
44003021	Ʋ mɔna s'ɩ cɔ asɛta, n'ʋ rɛ n'ʋ tal alʋate nte taa Asɛ kaa s'ɩ rɔn wonte ɩ ka yeʋ s'ɩ tentɛnte rɛsera sarteñempa rɛse-te antaʋŋ na.
44003022	Moiisi tam sɛ: 'Mɩ Acii Sesɛɛ Asɛ kaa s'ɩ lese mɩ raalna t'ɔ ɩ tentɛnte rɛser nɛɛr se ma. !Ɩɩ co wonte ten ɩ siiru-te na.
44003023	Woñɩ pe nɩʋ n'Asɛ tentɛnte rɛser ñɩ na, ɩ kaa s'ɩ lese-ɩ ɩ yera taa n'ɩ kʋ-ɩ.'
44003024	Asɛ tentɛnte rɛser Samuɛl, n'Asɛ tentɛnte rɛsera mpa tenke ɩ wara na, wa ten wa wʋte reyasɛ ka wonte re na-te sɛŋ ñɩ hen na.
44003025	Mɩ ci-na Asɛ tentɛnte rɛsera wiisi n'ɩɩ wɛ raante hɔpe mpe ɩ hɔʋ-te na re caasɩna na, te taa, s'ɩ siir Aperaham ka wo na sɛ: 'Me kaa sɛ me waase yera mpa ten wɛ tɛte rɛɛ na, na n warañempa rɛɛ.'
44003026	Asɛ lese ɩ Yo ka mɩ rɛɛ-ɔna kiɖinkiɖin, n'ɩ tir-ka mɩ cal, s'ɩɩ kisi mɩ teñɛse. Mɩ teñɛse kisuu mpe ci-na sarteñente nte wɛ s'ɩ laʋ-mɩ-te na."
44004001	N nɔɔn Pɩɛr na San, wa wʋtʋn yera ka wonte na, Asɛ laate laara, n'Asɛ rɛɔ taa sʋcana cii, na Satusee akpar taa ñempa tal.
44004002	Ʋ ta kɔ wa t'ɔ wonte Pɩɛr na San, wa wʋtʋwa wa cɛsʋ yera sɛ Yeesu hompa, nɩ wompa tisu ɩ rɛɛ na, Asɛ kaa s'ɩ wose-wa aseɖa taa.
44004003	Wa kpa-wa wa re-wa sarka n'ʋ rɛ n'ʋ hom, wonte rɛɛ na, n nɔɔn ɖaan ɖana.
44004004	Wompa nɩʋ tentɛnte nte na, wa taa kpater mʋ-te, n'ʋ tase n'ʋ lii apala ka cakɔɩsiin hiin nɩna (5|#000).
44004005	Ʋ hom wonte na, Suiifi ñempa wursi, na sesɛmpa, na Moiisi ñasete wʋlɖa kpol Seerusalɛm kɔrʋ taa,
44004006	na Han ñɩ ci Asɛ laate laar sesɛɛ na, na Kaɩfe, na San, n'Alɛkesanter, na wompa ten ka ci Asɛ laate laara taa sesɛmpa rɛɔ taa ñempa na.
44004007	Wa sese Pɩɛr ñɩ, na San ka wa hɛkʋ taa, wa wɔse-wa sɛ: "Wonte ɩɩ laʋ-te hen na, ɩɩ laʋ-te na huku wonkʋ rɛɛ, n'anɔ yeɖe rɛɛ?"
44004008	Asɛ Fiisu siir Pɩɛr taa, n'ɩ wʋsen-wa sɛ: "Iiseraɛl wursi, na sesɛmpa mɩ,
44004009	nne ɩɩ wɔsʋ-ra sɛŋ ñɩ hen s'ɩɩ sem wonɔn'ɔ re lapa re kʋse atintiir nɖe na,
44004010	ʋ mɔna s'ɩɩ sem sɛ Yeesu Kiriisitu ñɩ ci Nasarɛte kɔrʋ taa tɩ ka ɩɩ yepa n'a kam-ɩ akantemer rɛɛ n'Asɛ wose-ɩ na, na ñɩ yeɖe rɛɛ-ɔna, ɖe kʋse atintiir nɖe, ɩɩ na-re ka re senɖe cee ñɩ hen-ɔ mɩ ñesa taa na. Ʋ mɔna sɛ mɩ, na Iiseraɛl ñempa ka wa ten, ɩɩ sem-te.
44004011	Womɩ ma nampu na, Yeesu ñɩ ci-na woñɩ a maa ɩ ñente k'Asɛ tentɛnte taa s'ɩ ci wɛɛr nɖe ɩɩ wɛɖe-re, ɖe wʋse wɛɛr nɖe kel ten-ɔ nampu cake re rɛɛ na.
44004012	Yer nɛɛr tan ɖiil-ɔ ɩ pɩsʋ s'ɩ lese yera ka w'awarkase taa. Yeɖe nɛnɖel tan tɛte rɛɛ-ɔ a cel-ɖe yera sɛ re pɩse nɩ re tɛlse-ra."
44004013	Wa na wonte sɛ Pɩɛr na San wa kper wa t'ɔ ten, nɩ wa sem sɛ wa ta laʋ sikul nɛɛr-ɔ sarte nɩ wa ta ci wʋr na, ʋ laʋ-wa reyaʋ. Wa ka sem sɛ Pɩɛr na San ka wɛ na Yeesu kena.
44004014	Ama, wa na woñɩ a tɛlse-ɩ na, ka wa cal, wa ta pɩse sɛ wa wʋte nter.
44004015	Wa tam s'a liin Pɩɛr na San. A liin-wa wonte na, wa paase remaŋ wʋtenʋ.
44004016	Wa wɔsʋ remaŋ sɛ: "Đe lake senɔ yera mpa? Seerusalɛm ñempa ka wa ten, wa sem sɛ yera mpa laʋ-na hampate lakerɔ nka yʋse yera na. Đe ra pɩse sɛ re fɛse.
44004017	Se fɛ nɩ yera kpater ra nɩʋ-te na, !ɖe hɔse-wa, ɖe siir-wa sɛ wa ra tase tentɛnte nte wʋtʋʋ na yeɖe nɖe rɛɛ-ɔ nɛɛr cal."
44004018	Wa yaa-wa wa hɔse-wa, wa kisi na-wa ten kisuu sɛ wa ra nɩʋ Yeesu tentɛnte nte wa wʋlʋ-te na, na ɩ yeɖe ka wa nɛse taa.
44004019	Ka nɩ Pɩɛr na San, wa wʋsen-wa sɛ: "!Ɩɩ mɔse mɩ taa, n'ɩɩ na s'ʋ wɛ riyuyu k'Asɛ ñesa taa sɛ re ñam-mɩ-ɔna, nɩ re yeʋ-ɩ ya?
44004020	Đe ra pɩse sɛ re yeʋ wonte re nɩʋ-te nɩ re na-te na, te wʋtʋʋ."
44004021	Wa wʋse wa fete-wa wa lɛ-wa. Wa pe na sɛ wa hɔŋ wa rena senɔ, wonte rɛɛ na, yera ten wɔrʋ Asɛ ka wonte lapa na, te rɛɛ.
44004022	N nɔɔn woñɩ a kʋse-ɩ na hampate lakase na, ɩ wʋse kel hiin nniisa.
44004023	A yeʋ Pɩɛr na San ka wonte wa kpeem wa raana cal na, wa cɛsʋ-wa wonte ten Asɛ laate laara taa sesɛmpa, na Suiifi ñempa sesɛmpa mpa siir-wa-te na.
44004024	Wa nɩʋ-te wonte na, wa ten wa kpol wa sɛɛ Asɛ sɛ: "Acii Sesɛɛ, woña laʋ asɛta, na tɛte, na leem, na wonte ten wɛ wa taa na,
44004025	n Fiisu yeʋ sɛ, ɖa cii Tafiiti ñɩ ci n wolalaɖe na, ɩ siir sɛ: 'Ar lapa, kɔren taa ñempa kɔ wana n'Acii Sesɛɛ, nɩ wa hʋ ɩ rɛɛ? Wa ra pɩse-ɩ.
44004026	Wursi ka tɛte rɛɛ se-l kʋr, cepawa laʋ nɔ k'Acii Sesɛɛ rɛɛ, na Kiriisitu ñɩ ɩ lese-ɩ na, ɩ rɛɛ.'
44004027	Tʋfelem kena, kɔrʋ nkʋ taa, wuroo Eerote na Pɔnse Piilate, wa laʋ nɔ kʋɖemɔ, n'ankɔma, na Iiseraɛl ñempa ka ña wolalaɖe sartetɩ Yeesu Kiriisitu ñɩ, n lese-ɩ s'ɩ tɛlse yera na, ɩ rɛɛ.
44004028	Wa kpola wa laʋ te ten s'n ka rɩ-te wo antaʋŋ na n ɖeen na n sɛlem taa na.
44004029	Acii Sesɛɛ, kɔhen ñɩ na, !n na wonɔn'ɔ wa fetʋ-ra na. !Cel n wolalaɖa r'ɔ reen sɛ re hose n tentɛnte nɩ nafate ra kpa-ra.
44004030	Acii Sesɛɛ, !wʋl n niiŋ ɖe pɩse re kʋse wɩsetɩna, ɖe laʋ hampate lakase na n wolalaɖe sartetɩ Yeesu yeɖe rɛɛ."
44004031	Wa tɛse sɛɛʋ ka wonte na, n nɔɔn awɔr nɖe taa wa kpola na, ɖe ñamse. Asɛ Fiisu siir wa t'ɔ wa ten, nɩ wa hosʋ Asɛ tentɛnte, nafate pe kpa-wa.
44004032	Yera mpa ten ka tisi Yeesu rɛɛ na, wa ka wɛ hɔɔr kʋɖemer na nɔ kʋɖemɔ. Nɛɛr pe siiru s'ɩ tɩ ɩ sarteñente ka ɩ receel. Wa ten ka tɩ-na-te, te ten ñɩ.
44004033	Yeesu tirira mpa hosʋ Asɛ tentɛnte na huku s'Acii Sesɛɛ Yeesu hompa, n'Asɛ lake wa ten-ɔ sarte ka tɛmpe.
44004034	Nɛɛr ka ta ci ahʋse ka wa taa, wonte rɛɛ na, wompa ten ka wɛ sɩɩn na rɛse na, wa wɛtʋ wa kɔn warase,
44004035	wa celʋ Yeesu tirira, n'a sʋkʋ-se n'a tarʋ-wa se wonɔn'ɔ ʋ ka hɛn wa taa pa woñɩ na.
44004036	Afal nɛɛr ka wɛ k'a yaa-ɩ sɛ Sosɛfe, nɩ Yeesu tirira tase-ɩ yeɖe nɛnɖel sɛ Parnapase. Yeɖe nɖe kutihuɖi kelɛ sɛ, nante ciisir. Ɩ ka ci Leefii yikee, n'ɩ ci Siipir kɔrʋ taa tɩ.
44004037	Ɩ wɛte ɩ sɩɩʋ n'ɩ sʋ warase n'ɩ wan-se Yeesu tirira cal.
44005001	Ama, n nɔɔn yer nɛɛr ka wɛ k'a yaa-ɩ s'Ananɩase na ɩ yal k'a yaa-lɛ sɛ Safiira, ɩ wɛte ɩ tɛte,
44005002	n'ɩ lese warase taa, n'ɩ yal na. Ʋ kaase wonte na, Ananɩase ñɩ sʋ-se n'ɩ wan na n'ɩ cel Yeesu tirira.
44005003	Pɩɛr wɔse-ɩ sɛ: "Ananɩase, ar lapa n'alʋacii Sataŋ sɩ n hɔɔr taa n'n tɛke Asɛ Fiisu n'n lese tɛte warase taa n'n mɛse?
44005004	Se fɛ n'n wɛte tɛte nte na, n nɔɔn ña tɩ-na-te. N wɛte wonte na, ña tɩ-na warase nse. N laʋ senɔ n'n mɔse n hɔɔr taa sempe? Ʋ ta ci yera kena n tɛka, n tɛke Asɛ kena."
44005005	Ananɩase nɩʋ tentɛnte nte semp'ɔ wonte na, ɩ feete n'ɩ seʋ. Nafate kpa yera mpa ten wɛ renaa na.
44005006	Afapiisi kʋr se hɔʋ-ɩ se wan-ɩ se yim-ɩ.
44005007	Lɛya nautisi rɛ wonte na, Ananɩase ñɩ yal sɩ, n'ɩ ta sem wonte ka lapa na.
44005008	Pɩɛr wɔse-ɩ sɛ: "!Siir-m me na, sen-ɔna, ɩɩ wɛte mɩ tɛte na?" Yal sɛ: "Aaŋ, semp'ɔna re wɛte-te."
44005009	Pɩɛr kunti n'ɩ wɔse-ɩ rerɛ sɛ: "Ar lapa n'ɩɩ laʋ nɔ kʋɖemɔ s'ɩɩ take Asɛ Fiisu? !N na, wompa yim n waal na, wa wɛ menɔŋ tɛɛ, wa kaa sɛ wa wan-n ɖerɛ."
44005010	Yal ñɩ tenke n'ɩ feete Yeesu tirir ñɩ naase tɛɛ, n'ɩ seʋ. Afapiisi nse sɩ wonte na, se nɔɔn yal ñɩ sepa, se hɔʋ-ɩ, se wan-ɩ se yim-ɩ ɩ waal cal.
44005011	Nafate kpa Yeesu waratenkera akpar, na wompa ten ka nɩʋ-te na.
44005012	Yeesu tirira lake hampate lakase nse wʋlʋ nter na, na wonte yʋsʋ yera na, ka tɛmpe, ka yera hɛkʋ taa. Wa kpolʋ wa ten-ɔ Asɛ rɛɔ tɔŋ ɖɛɛ-ɔ Salomɔŋ luur tɛɛ,
44005013	nɩ nɛɛr ta katʋ s'ɩ tase wa rɛɛ. Ama, yera wɔrʋ-wa ten.
44005014	Wompa ten mʋ Asɛ tentɛnte na, yalaa n'apala, wa tasʋ ayʋkʋ s'ayʋkʋ.
44005015	Nte rɛɛ-ɔna, a yepa n'a kɔn wɩsetɩna ka ñempen ten taa, n'a sɩ-wa canɖɩ rɛɛ, na kpasase rɛɛ, se fɛ nɩ Pɩɛr kɔŋ s'ɩ rɛ wonte na, ɩ k-alɛmʋ husu nɛmpar rɛɛ.
44005016	Yera tɛmpe kʋrʋn na kɔren nɛñer t'ɔ ñɩ wɛ Seerusalɛm kɔrʋ leekase taa, wa kɔn ɖerɛ-ɔ wɩsetɩna nɛmpar, na nɛmpar-ɔ alʋa carʋ-wa, n'Asɛ kʋsʋ-wa wa ten.
44005017	N nɔɔn Asɛ laate laar sesɛɛ, na wompa ten ka wɛ na-ɩ na, wa ten ka ci Satusee akpar taa ñempa, wa lake ñesesɛmer,
44005018	wa nɩʋ na remaŋ wa kpa Yeesu tirira wa re-wa komna sarka taa.
44005019	Aho nya taa, Asɛ tirir nɛɛr kan n'ɩ tel sarka nampin nɛse, n'ɩ lese-wa,
44005020	n'ɩ siir-wa sɛ, wa wal nɩ wa senɖe Asɛ rɛɔ taa wa cɛse yera ka fiisu nkʋ tam akperʋ na, kʋ ñente.
44005021	Wa nɩʋ-te semp'ɔ wonte na, wa rɛ ntaʋŋ tɛɛ-ɔ Asɛ rɛɔ taa, wa wʋlʋ Asɛ tentɛnte. Asɛ laate laar sesɛɛ, na wompa ten ka wɛ na-ɩ na, wa kpol wa yaa Asɛ laate laara taa sesɛmpa, na Suiifi ñempa sesɛmpa sɛ wa hʋ tentɛnte. Wa tir apaterciina sɛ wa kan Yeesu tirira mpa ka wɛ sarka taa na.
44005022	Apaterciina mpa tal wonte na, wa ta nɔɔn-wa sarka taa. Wa wʋse wa kan wa siir-wa sɛ:
44005023	"Đe nɔɔn sarka nampin nɛse, ka se rʋ sarte, na sʋcana ka se nɛse. Đe tel wonte na, ɖe ta na nɛɛr."
44005024	Asɛ rɛɔ taa sʋcana cii, n'Asɛ laate laara taa sesɛmpa nɩʋ-te semp'ɔ wonte na, ʋ laʋ-wa reyaʋ, wa wɔsʋ wa tɛ sɛ wa na sɛ tentɛnte nte kaa sɛ te tɛsen na wɔ.
44005025	Nɛɛr tal n'ɩ siir-wa sɛ: "!Ɩɩ na, yera mpa ɩɩ rɩ-wa sarka na, wa wɛ Asɛ rɛɔ t'ɔ wa wʋlʋ yera k'Asɛ tentɛnte."
44005026	Ka n'Asɛ rɛɔ taa sʋcana cii ñɩ, n'apaterciina, wa wal wa kpa-wa, wa ta laʋ-wa na reen, wa wan-wa rehɛɛ, wonte rɛɛ na, nafate kpa-wa sɛ ñemɔ, kɔrʋ taa yera yɔ-wa wɛɛ.
44005027	Wa wan-wa wont'ɔ sesɛmpa mpa ñesa taa na, Asɛ laate laar sesɛɛ wɔse-wa sɛ:
44005028	"Đe ta kisi na-mɩ s'ɩɩ ra tase tentɛnte nte wʋlʋʋ na yeɖe nɖe rɛɛ ya? !Ɩɩ na, ɩɩ wʋl-ɖe yera ka Seerusalɛm kɔrʋ t'ɔ kʋ ten. Ɩɩ cii s'ɩɩ siir sɛ, ɖa kʋ-na yer ñɩ ya?"
44005029	Pɩɛr na Yeesu tirira nɛmpar wʋsen-ɩ sɛ: "Ʋ mɔna sɛ re ñam Asɛ kena, nɩ re yeʋ yera ñam.
44005030	Đa caasɩna Asɛ wose na Yeesu ñɩ, ɩɩ kam-ɩ akantemer rɛɛ n'ɩɩ kʋ-ɩ na.
44005031	Asɛ kpaase-na-ɩ ɩ mete niiŋ ɖɛɛ, n'ɩ yeʋ s'ɩ wʋse wuroo na woñɩ tɛlsʋ yera na, ɩ lese-ɩ s'ɩ ha Iiseraɛl ñempa ka ñempʋ sɛ wa kisi w'awarkase n'ɩ tɩsen-wa-se.
44005032	Đe senɖe te wara, ɖa-n'Asɛ Fiisu nkʋ, Asɛ ha-kʋ wompa ñɔŋ-ɩ na."
44005033	Ʋ saa wa t'ɔ tentɛnte nte rɛɛ, wa ciiwa sɛ wa kʋ-wa.
44005034	Fariisii akpar taa tɩ nɛɛr ka wɛ sesɛmpa mpa t'ɔ a yaa-ɩ sɛ Kamalɩɛl, n'ɩ ci Moiisi ñasete wʋlɖe sesɛɛ nɛɛr-ɔ yera ten ñɔŋ-ɩ. Ɩ kʋr n'ɩ tam n'a lese Yeesu tirira mp'ɔ cekɔ,
44005035	fɛ n'ɩ siir sɛ: "Iiseraɛl ñempa mɩ, !ɩɩ kpa mɩ tɛ-ɔ wonte ɩɩ cii s'ɩɩ laʋ yera mpa hen na,
44005036	wonte rɛɛ na, ʋ take lʋla ka, Teeta kampa n'ɩ cii s'ɩ wʋl ɩ tɛ s'ɩ ci wʋr, nɩ yera cakɔɩsiin nniisa kpol wa tʋnkʋ ɩ wara, n'a rɛ n'a kʋ-ɩ. N nɔɔn wompa ka tʋnkʋ-ɩ na, wa calse ñempen, n'ʋ yeʋ n'ʋ wʋse fala.
44005037	Lɛ ñente rɛ wonte na, Suta ñɩ ci Kaliilee tɩ na, ɩ tal alʋate nte taa n nɔɔn a kalʋ kalte na, ɩ hɔm yera ka tɛmpe na ɩ rɛɛ, n'ɩ seʋ rerɛ. N nɔɔn wompa ka tʋnkʋ lɛ wara na, wa-l yase.
44005038	Kɔhen ñɩ na, me siiru-mɩ, !ɩɩ ra cii yera mp'ɔ tentɛnte. !Ɩɩ yeʋ-wa, wa rɛ. Akpar nɖe wa kpola wa lake-re na, ?ɖe ci-na yera wampa akpar kena, ɖe kaa sɛ re hɔrse.
44005039	Nne re lii n'Asɛ cal-ɔna, ɩɩ ra pɩse s'ɩɩ hɔrse-re. !Ɩɩ ra laʋ n'ɩɩ yee n'Asɛ." Wa-n'ɩ, wa laʋ nɔ kʋɖemɔ.
44005040	Wa yaa Yeesu tirira mpa, wa maʋ-wa kpara wa yeʋ-wa wa kisi na-wa sɛ wa ra tase tentɛnte nte wʋtʋʋ na Yeesu yeɖe rɛɛ.
44005041	Yeesu tirira mpa kʋr sesɛmpa mpa cal na lelen, wa rɛ, wonte rɛɛ na, Asɛ na sɛ wa tala sɛ wa tʋ kʋñʋŋ ka Yeesu yeɖe rɛɛ.
44005042	Ayʋkʋ s'ayʋkʋ wa pe yeke Yeesu Kiriisitu tentɛnte sarteñente wʋlʋʋ na hosʋʋ k'Asɛ rɛɔ taa na yera rɛse taa.
44006001	Alʋate nte taa, Yeesu waratenkera tɛna n'ʋ walʋ, nɩ wompa wʋtʋ Kerɛke wʋtɔ na, wa miintu na wompa wʋtʋ Eeper wʋtɔ na, wa rɛɛ, wonte rɛɛ na, a ka ta ñelʋ wa leela rɛɛ-ɔ sarte ka, tʋte nte a ka tarʋ-te, ayʋken ten na.
44006002	Yeesu tirira hiiu na naʋl mpa yaa Yeesu waratenkera mp'ɔ wa ten wa siir-wa sɛ: "Ʋ ta mɔna sɛ re yeʋ Asɛ tentɛnte hosʋʋ re tar-mɩ tʋte.
44006003	Đe rɛɔ ñempa, sempe na, !ɩɩ lese mɩ t'ɔ apala ka leɖe nasenautisi k'a wʋtʋ sarteñente ka wa rɛɛ, n'Asɛ Fiisu siir wa hɔya t'ɔ wa wɛ ñeselɛn na, ɖe yeʋ-wa na temer nɖe.
44006004	Đa kaa sɛ ra mɩse Asɛ sɛɛrte taa, nɩ re hosʋ ɩ tentɛnte k'ayʋkʋ s'ayʋkʋ."
44006005	Wonte Yeesu tirira siir-wa-te na, te kɔ wa taa. Wa lese Eetɩɛn ñɩ tisi Yeesu rɛɛ-ɔ ten, n'Asɛ Fiisu siir ɩ hɔɔr taa na, na Fiiliipi, na Perokɔr, na Niikanɔr, na Tiimɔŋ, na Parmeenase, na Niikola ñɩ ci Antɩɔse kɔrʋ taa tɩ ka ɩ ta ci Suiifi tɩ n'ɩ ka ñɔŋ Moiisi ñasete na.
44006006	Wa wʋl-wa Yeesu tirira, nɩ wa-l sɛɛ Asɛ nɩ wa-l ɖe wa niiŋ ka wa rɛɛ.
44006007	Wa hosʋ Asɛ tentɛnte te yasʋ riinan ten, nɩ Yeesu waratenkera akpar tasʋ n'ʋ tɛn Seerusalɛm kɔrʋ taa. Asɛ laate laara kpater rerɛ tisu Yeesu rɛɛ.
44006008	Eetɩɛn ka ci yer-ɔna Asɛ laʋ-ɩ sarte n'ɩ ha-ɩ s'ɩ laʋ wonte yʋsʋ yera na, na hampate lakase nse wʋlʋ nter na, ka yera hɛkʋ taa.
44006009	Yera nɛmpar kʋren na Suiifi ñempa arekpolenɖe nampu nkʋ a yaa-kʋ s'Alɛɛʋ Kpankase Nampu na, kʋ t'ɔ Siirɛn kɔrʋ taa, n'Alɛkesanterii kɔrʋ taa, wa-n'Suiifi ñempa mpa kʋren na Siiliisii kɔrʋ taa n'Asii ñenkʋ taa na, wa fɛsʋn Eetɩɛn.
44006010	Wa ta pɩse-ɩ, wonte rɛɛ na, ɩ wʋtʋ n'Asɛ Fiisu reen ɖɛɛ, na semte.
44006011	Wa cii yera sɛ wa hɔʋ-ɩ tentarɩr sɛ wa nɔɔn ɩ wʋtʋ tansarteñente ka Moiisi n'Asɛ rɛɛ.
44006012	Wa kʋse yera, na sesɛmpa, na Moiisi ñasete wʋlɖa, wa kperke-ɩ wa kpa-ɩ wa wan-ɩ Asɛ laate laara taa sesɛmpa, na Suiifi ñempa sesɛmpa ñesa taa.
44006013	Wa kan ɖerɛ-ɔ tentarɩra ka wa-l siiru awɩnɔ ñente ka ɩ rɛɛ sɛ: "Yer ñɩ pe yeke tansarteñente wʋtʋʋ k'Asɛ rɛɔ rɛɛ, na Moiisi ñasete rɛɛ.
44006014	N nɔɔn ɩ ka siiru sɛ Nasarɛte kɔrʋ taa tɩ Yeesu kaa s'ɩ yʋke Asɛ rɛɔ ka cee ñɩ hen n'ɩ lɔse kɔter nɖe, Moiisi ka cel-ɖa-re na."
44006015	Wompa ten ka cɔ nampu nkʋ taa na, wa ñelʋ Eetɩɛn ñesa taa n'ʋ wɛ s'Asɛ tirir.
44007001	Ka n'Asɛ laate laar sesɛɛ wɔse-ɩ sɛ: "Te ten ñɩ laʋ sempe ya?"
44007002	Eetɩɛn wʋsen-ɩ sɛ: "Me raalna mɩ, na me ciina mɩ, !ɩɩ co n'ɩɩ nɩʋ. Asɛ hampate cii wʋl ɩ tɛ-ɔ ra cii Aperaham ka n nɔɔn ɩ ka wɛ Meesopotamii kɔrʋ t'ɔ wonte na, fɛ n'ɩ wal n'ɩ cɔ Karaŋ kɔrʋ taa, n'ɩ siir-ɩ sɛ:
44007003	'!Kʋr n kɔrʋ, na n yera cal, n'n wal kɔrʋ nkʋ taa, me kaa sɛ me wʋl-n-kʋ na.'
44007004	Fɛ n'ɩ kʋr, n'ɩ lii Kaltee ñempa kɔrʋ taa, n'ɩ wal n'ɩ cɔ Karaŋ ñenkʋ taa. Đen'ɔna, ʋ fɛwa n'ɩ cii seʋ, Asɛ kan-ɩ mɩ kɔrʋ nkʋ t'ɔ cee.
44007005	Ɩ ta ha-ɩ tɛte ka kɔrʋ nkʋ t'ɔ pa cekeyɔ. Alʋate nte taa na, n nɔɔn Aperaham tan yo, n'Asɛ yii-ɩ s'ɩ kaa s'ɩ cel kɔrʋ nkʋ ten-ɔ ɩ wiisi nse ɩ kaa s'ɩ lel-se na.
44007006	Asɛ siir s'ɩ wiisi kɔŋ sɛ se mɩse kɔrʋ nɛnkʋr taa. A kaa s'a wʋsen-se kpankase, n'a naase-se wʋse ka cakɔɩsiin nniisa.
44007007	Asɛ siir sɛ: 'Me kaa sɛ me hʋ na kɔrʋ nkʋ wʋsen Aperaham wiisi ka kpankase na. Ʋ fɛ wonte na, wa lii, wa sɛɛ-m cee.'
44007008	Fɛ n'Asɛ hɔʋ raante n'Aperaham k'anikasi pɛlʋʋ taa. Semp'ɔna, Aperaham lel Iisake ka wonte na, ayʋken niisinniisa rɛɛ, ɩ pɛl ɩ k-aniko. Iisake lel Sakɔpe, n'ɩ pɛl lɛ aniko. Sakɔpe lel ɖa caasɩna ka hiiu na naʋl, n'ɩ pɛl w'anikasi rerɛ.
44007009	Đa caasɩna mpa taa na, nɛɛr wɛ k'a yaa-ɩ sɛ Sosɛfe. Wa wɛ na-ɩ ñesesɛmer, nɩ wa wɛte-ɩ. A sʋ-ɩ n'a wan-ɩ Eesiipete kɔrʋ taa.
44007010	N nɔɔn Asɛ wɛ na-ɩ, n'ɩ lese-ɩ wahala t'ɔ ya ten, n'ɩ ha-ɩ semte. Ɩ yeʋ n'ʋ kɔ Eesiipete wuroo Faraɔŋ t'ɔ ten-ɔ ɩ rɛɛ. Lɛ sɩ-ɩ lɛ cal tɩ n'ɩ ñelʋ kɔrʋ rɛɛ na lɛ rɛɔ rɛɛ.
44007011	Ñʋse kampa se yee Eesiipete kɔrʋ ka kʋ ten kʋ taa, na Kanaaŋ kɔrʋ taa rerɛ. Wa lake kʋñemen ka ten. Đa caasɩna pe na wʋr sɛ wa tʋ.
44007012	Sakɔpe nɩʋ sɛ tʋte wɛ Eesiipete kɔrʋ taa n'ɩ tir ɩ wiisi ka taman kʋɖem ɖɛɛ.
44007013	Taman naʋl ɖɛɛ-ɔna, Sosɛfe wʋl ɩ tɛ-ɔ ɩ raalna, nɩ Faraɔŋ sem yera mpa taa ɩ ka liiwa na.
44007014	Sosɛfe tir s'a wal n'a kan ɩ cii Sakɔpe, na ɩ rɛɔ ñempa ka wa ten. Wa ka wɛ hiin leɖe niisiniitisi na naʋna.
44007015	Sakɔpe ñɩ tiu Eesiipete kɔrʋ taa. Đen'ɔna, ɩ sepa, na ra caasɩna rerɛ.
44007016	A sʋ-wa n'a wan-wa Siisɛm kɔrʋ taa, n'a yim-wa sarte wʋ t'ɔ Aperaham ka yaʋ-kʋ na warase ka Heemɔr wiisi cal-ɔ Siisɛm.
44007017	N nɔɔn alʋate ñʋtʋ wonte s'Asɛ laʋ wonte ɩ ka yii-te Aperaham s'ɩ kaa s'ɩ lese ɩ wiisi ka Eesiipete kɔrʋ taa na, Iiseraɛl ñempa teese tɛmpe.
44007018	Wuroo cefalɔ nɛnkar rɛ ka mʋ wurti ka ka ta sem Sosɛfe.
44007019	Wuroo nka pa ra yera nɩ ka naase-wa sɛ wa wan wiisi wa yeʋ-se ñɩte taa nɩ se seʋ.
44007020	Alʋate nte t'ɔlɛ, a lel Moiisi, n'ɩ sar ten-ɔ Asɛ ñesa taa. A ñel ɩ rɛɛ-ɔ honɖase nasiisi ka ɩ cii rɛɔ taa.
44007021	Wa kampa wa liin-ɩ wa yeʋ-ɩ wonte na, Faraɔŋ yalayo na-ɩ ka mʋ-ɩ, ka ñel ɩ rɛɛ se ka teternka ka yo.
44007022	A wʋl-ɩ Eesiipete ñempa semte ka te ten. Moiisi wɛ reen ka wʋtɔ taa, na lakase taa.
44007023	Ɩ kampa n'ɩ wɛ wʋse ka hiin nniisa ka wonte na, ɩ mɔse ɩ hɔɔr taa s'ɩ walʋ s'ɩ na ɩ raalna mpa ci Iiseraɛl ñempa na.
44007024	Ɩ nɔɔn Iiseraɛl tɩ ka Eesiipete tɩ naasʋ-ɩ. Ɩ mʋ lɛ rɛɛ-ɔ yeeʋ, n'ɩ maʋ Eesiipete tɩ ñɩ n'ɩ kʋ-ɩ.
44007025	Ɩ mɔsʋwa s'ɩ raalna kaa sɛ wa nɩʋ, s'Asɛ cii s'ɩ tenke na ɩ rɛɛ n'ɩ lɛɛ-wa. Ama, wa ta nɩʋ.
44007026	Ʋ hom n'ɩ tal wa hɛkʋ taa, n'ɩ nɔɔn wa taa naʋl make remaŋ. Ɩ cɛr-wa sɛ wa yeʋ. Ɩ siir-wa sɛ: 'Ɩɩ ci raal na raal kena. Ar lapa n'ɩɩ yee?'
44007027	Woñɩ ka carʋ ɩ rʋntɩ na, ɩ tisi-ɩ n'ɩ siir-ɩ sɛ: 'Anɔ sɩ-n wuroo s'n hʋ na-ra?
44007028	N cii s'n kʋ-m se reɖe n kʋ Eesiipete tɩ ñ'ɔ wo na kɛ?'
44007029	Moiisi nɩʋ tentɛnte semp'ɔ wonte na, ɩ see n'ɩ wal n'ɩ cɔ Matɩaŋ kɔrʋ taa. Đen'ɔna, ɩ lel apalawiisi ka nasel.
44007030	Wʋse hiin nniisa rɛ wonte na, Moiisi na Asɛ tirir ka ɩ lii-na min ñɩ ñake tukir k'awʋlɔŋ t'ɔ Siinaɩ wʋʋ rɛɛ na.
44007031	Ʋ laʋ-ɩ reyaʋ ka wonte ɩ na-te na. Ɩ tiisu n'ɩ walʋ s'ɩ ñel wonte na, ɩ nɩʋ Acii Sesɛɛ wʋtɔ sɛ:
44007032	'Me ci n caasɩna Aperaham, na Iisake, na Sakɔpe, w'Asɛ.' Moiisi nante make, n'ɩ ka ta cii s'ɩ kʋse ɩ ñesa n'ɩ ñel.
44007033	Asɛ siir-ɩ sɛ: '!Lese n nahentɛna ka n naase taa, wonte rɛɛ na, awɔr nɖe taa n wɛ na, ɖe ci m'awɔr kena.
44007034	Me na me yera mpa wɛ Eesiipete na, wa kʋñʋŋ, me nɩʋ w'añemen tisuu nɩ me tiu sɛ me tɛlse-wa. Kɔhen ñɩ hen na, !wal, me tiru-n Eesiipete kɔrʋ taa.'
44007035	Moiisi ñɩ wa ka kisi-ɩ wa siir-ɩ sɛ: 'Anɔ sɩ-n wuroo s'n hʋ ra tentɛnte?' na, nñɩ-ɔna Asɛ tir-ɩ se wuroo, n'Asɛ tirir ñɩ ɩ na-ɩ tukir nɖe min taa na, nñɩ kɔŋ-na s'ɩ sen-ɩ n'ɩ lɛɛ-wa.
44007036	Nñɩ lese-na-wa Eesiipete kɔrʋ taa, n'ɩ tasen-wa Apʋ Leem Cesɛmpe taa n'ɩ liin-wa awʋlɔŋ t'ɔ wʋse ka hiin nniisa, na wonte yʋsʋ yera na, na hampate lakase nse wʋlʋ s'Asɛ tir-na-ɩ na.
44007037	Moiisi kʋɖem ñɩ siir-na Iiseraɛl ñempa sɛ: 'Asɛ kaa s'ɩ lese mɩ raalna t'ɔ ɩ tentɛnte rɛser nɛɛr se ma.'
44007038	Đa caasɩna kpol awʋlɔŋ t'ɔ wonte na, Moiisi ñɩ rerɛ cɔ na-wa. Ɩ ka wɛ na rerɛ-ɔ Asɛ tirir ñɩ wʋtʋn-ɩ Siinaɩ wʋʋ rɛɛ na. Ɩ mʋ Asɛ tentɛnte nte ha yera ka fiisu na, s'ɩ kan n'ɩ wʋl-ɖa-te.
44007039	Đa caasɩna ka ta cii sɛ wa ñam-ɩ. Wa tisu-ɩ wa cɛlʋ wa hɔya na Eesiipete kɔrʋ rɛɛ.
44007040	Wa siiru Arɔŋ sɛ: '!Laʋ-ra asɛna ka wa walʋ ra ñesa taa, wonte rɛɛ na, Moiisi ñɩ lese-ra Eesiipete kɔrʋ taa na, ɖe ta sem wonte ɩ wʋsa na.'
44007041	Ayʋken ñɩ taa, wa laʋ nawiir, wa laa-re laate, n'ʋ kɔ wa t'ɔ temer nɖe wa laʋ-re na wa niiŋ na, ɖe rɛɛ.
44007042	Asɛ kisi-wa n'ɩ yeʋ sɛ wa sɛɛ wonte wɛ asɛta se wonɔn'ɔ a maa Asɛ tentɛnte rɛsera tekarɩna taa na sɛ: 'Iiseraɛl ñempa mɩ, ɩɩ laa laate ka wont'ɔ wʋse hiin nniisa k'awʋlɔŋ taa na, ʋ ta ci m'ɔna ɩɩ laa-te.
44007043	Ama, ɩɩ wan Molɔke cuku na Raŋfaŋ terɔ nka ɩɩ sʋ-ka se mɩ asɛ na, n'ɩɩ lese feten ñɩ n'ɩɩ sɛɛ-ñɩ n'ɩɩ wɔrʋ-ñɩ. Nte rɛɛ-ɔna, me sʋkʋ-mɩ sɛ me wan-mɩ na Papiilon kɔrʋ wara.'
44007044	Đa caasɩna ka wɛ n'Asɛ cuku nkʋ a pɩsʋ s'a yeeɖe-kʋ n'a canke-kʋ na. Wa ka wɛ-kʋ awʋlɔŋ taa, nɩ kʋ wʋlʋ s'Asɛ wɛ wa hɛkʋ taa. N nɔɔn Asɛ ka tam Moiisi s'ɩ kaa-kʋ se wonɔn'ɔ ɩ ka na-kʋ na.
44007045	Đa caasɩna mʋ-kʋ, wa-n'Sosuee, wa sɩn-kʋ kɔrʋ nkʋ taa, Asɛ ka rʋn kʋ taa yera fɛ n'ɩ cuku nkʋ cɔ n'ʋ tal wuroo Tafiiti ayʋkʋ na.
44007046	Asɛ laʋ wuroo Tafiiti ka sarte n'ɩ wɔse Asɛ ñɩ s'ɩ pɩsʋ s'ɩ ma Sakɔpe Asɛ k'awɔr na?
44007047	Ama, Salomɔŋ ma-na ɩ rɛɔ.
44007048	Nkʋ, Asɛ ñɩ wɛ asɛta na, ɩ pe sɩ wunɖiinɖi a ma na yer niiŋ na.
44007049	Asɛ tentɛnte rɛser maa sɛ: 'Asɛta ci-na me wurti kpeeɖe, tɛte ci me naase kpeeɖe. M'ɔ Asɛ, ɖɛɔ wonkɔ ɩɩ kaa s'ɩɩ ma-m-ka? Đɛɔ nka t'ɔna, me kaa sɛ me cake ya?
44007050	Ʋ ta ci na me niiŋ kena me laʋ te ten ñɩ na?'
44007051	Yera mɩ pe cii s'ɩɩ co n'Asɛ n'ɩɩ ñam-ɩ na, mɩ-n'Asɛ Fiisu, ɩɩ fɛɖʋ tamtam semɔ? Wonte mɩ caasɩna ka lake-te na, ɩɩ lake nt'ɔna rerɛ.
44007052	Asɛ tentɛnte rɛser wo mɩ caasɩna ta naase-ɩ? Wa kʋ wompa ka hosʋ riyuyutɩ ñɩ, ɩɩ maase-ɩ yera niiŋ taa n'ɩɩ yeʋ n'a kʋ-ɩ na, ɩ ñente.
44007053	Ɩɩ ci yera mpa Asɛ yeʋ ɩ tirira, wa cel-mɩ ɩ ñasete n'ɩɩ ta ñam-te na."
44007054	Wa nɩʋ tentɛnte nte semp'ɔ wonte na, ʋ saa wa hɔya taa wa kakerʋ wa ceela ka ɩ rɛɛ.
44007055	N nɔɔn Asɛ Fiisu siir Eetɩɛn taa n'ɩ kpaase ɩ ñesa n'asɛta n'ɩ na Asɛ hampate, na Yeesu ka ɩ senɖe Asɛ mete niiŋ ɖɛɛ.
44007056	Ɩ siiru sɛ: "Me wɛ me na asɛt'ɔ ʋ hula, Yer Yo senɖe Asɛ mete niiŋ ɖɛɛ."
44007057	Đen'ɔlɛ, wa ko kʋkoɩse ka reen. Wa hatʋ wa rena tɛɛ, wa tiu ɩ rɛɛ-ɔ wa ten.
44007058	Wa hɔm-ɩ wa liin-ɩ na kɔrʋ leekɔ, wa yɔ-ɩ wɛɛ wa kʋ-ɩ. Warasenɖera sɩ wa wɔwen k'afal nɛɛr naase tɛɛ-ɔ a yaa-ɩ sɛ Sɔl.
44007059	Wa yake Eetɩɛn ñ'ɔ wɛɛ ka wonte sɛ wa kʋ-ɩ na, ɩ sɛɛ Asɛ sɛ: "Acii Sesɛɛ Yeesu, !mʋ me fiisu."
44007060	Fɛ n'ɩ kur ɩ renkpa rɛɛ, n'ɩ ko reen ka ten sɛ: "Acii Sesɛɛ, !ɖa rʋkʋn w'awarkɔ nka." Ɩ tɛse semp'ɔ wonte na, ɩ lɛ ɩ tɛ.
44008001	Sɔl ka tisa s'a kʋ Eetɩɛn. Ayʋkʋ nkʋ teter a naase Yeesu waratenkera akpar ka paa ka Seerusalɛm kɔrʋ taa wa see, wa rʋken na Sutee, na Samarii kɔren taa. Ʋ kaase Yeesu tirira receel-ɔna wa mɩse Seerusalɛm kɔrʋ taa.
44008002	Yera sarteñempa yim Eetɩɛn nɩ wa wul ɩ rɛɛ-ɔ reen ka ten.
44008003	Ʋ kaase Sɔl hen na, lɛ cii sɛ lɛ hɔrse Yeesu waratenkera akpar. Ɩ sɩ rɛse taa n'ɩ kpa apala na yalaa, n'ɩ walʋn-wa sarka.
44008004	Wompa ka seewa na, wa walʋ n'awɔɩ nɛnyar taa, nɩ pa wunɖiinɖi wa talʋwa na, wa hosʋ tentɛnte sarteñente.
44008005	Fiiliipi tiu Samarii kɔrʋ nɛnkʋr taa, n'ɩ hosʋ Kiriisitu ñente.
44008006	Yera akpila ka ya ten kan ya nɩʋ wonte Fiiliipi siiru-te, na hampate lakase nse ɩ lake-se na. Nte rɛɛ-ɔna, ya cɔwa ya cokʋ na-ɩ rekalkal,
44008007	wonte rɛɛ na, alʋa lii yera kpater taa wa ko reen. Atintiiya n'aruka ka tɛmpe kʋrʋwa wa walʋ.
44008008	Ʋ kɔ kɔrʋ nkʋ taa yera ka ten.
44008009	Antaʋŋ afal nɛɛr ka wɛ kɔrʋ nkʋ t'ɔ a yaa-ɩ sɛ Siimɔŋ. Lɛ wʋlʋ lɛ tɛ sɛ lɛ ci yer yer-ɔna. Lɛ lake masiiki, na nter-ɔ te yʋsʋ Samarii yera.
44008010	Sʋ akanɖa n'ʋ rɛ n'ʋ tal wiisi, wa ten, wa cokʋn-ɩ rekalkal. Wa siiru sɛ, nñɩ ñɩ hen wɛ-n'Asɛ hampate tʋfelem. Asɛ hampate cekpɔlte wɛ ɩ taa.
44008011	Wa coken-ɩ, wonte rɛɛ na, ɩ yʋse-wa na ɩ masiiki lakase.
44008012	Ama, wa tisi tentɛnte sarteñente nte wʋtʋ Asɛ wurti ñente ka Fiiliipi hosʋ-wa-te na Yeesu Kiriisitu yeɖe rɛɛ na, te rɛɛ, n'apal s'apal, yal se yal, a sɛ-wa Asɛ leem.
44008013	Siimɔŋ teternka tisi te rɛɛ, n'a sɛ-ɩ Asɛ leem. Ʋ sɩn semp'ɔ wonte na, ɩ pe cii s'ɩ kʋr Fiiliipi cal. Ʋ lake-ɩ reyaʋ ka hampate lakase nse, ɩ na-se ka Fiiliipi lake-se na, se rɛɛ.
44008014	Yeesu tirira mpa ka wɛ Seerusalɛm kɔrʋ taa na, wa nɩʋ wonte sɛ Samarii ñempa mʋ Asɛ tentɛnte na, wa tir Pɩɛr na San ka wa cal.
44008015	Wa tal Samarii kɔrʋ taa, wa sɛɛ Asɛ ka wa rɛɛ, se fɛ nɩ wa mʋ Asɛ Fiisu,
44008016	wonte rɛɛ na, kʋ ka take tiu wa taa nɛɛr rɛɛ. N nɔɔn a sɛ-wa leem k'Acii Sesɛɛ Yeesu Kiriisitu yeɖe receel ɖɛɛ-ɔna.
44008017	Pɩɛr na San, wa re wa niiŋ ka wa rɛɛ, fɛ nɩ wa mʋ Asɛ Fiisu.
44008018	Siimɔŋ kampa n'ɩ na wonte sɛ Yeesu tirira rɩ wa niiŋ n'Asɛ Fiisu tiki wa rɛɛ na, ɩ cii s'ɩ ha-wa warase,
44008019	n'ɩ siir-wa sɛ: "!Ɩɩ ha-m huku nkʋ rerɛ, se fɛ nɩ me pɩse nɩ ?me re me niiŋ ka wompa rɛɛ na, wa hiiu Asɛ Fiisu nkʋ."
44008020	Pɩɛr siir-ɩ sɛ: "!N warase rase na-n, wonte rɛɛ na, n mɔse s'a pɩsʋ s'a sʋ warase n'a yaʋ n'Asɛ haaɖe.
44008021	N tam nter-ɔ tentɛnte nte taa, wonte rɛɛ na, n hɔɔr tan ɖiyuyu k'Asɛ ñesa taa.
44008022	Sempe na, !kisi n ñanñente, n'n sɛɛ Acii Sesɛɛ ?s'ɩ cii, ɩ tɩsen-n n hɔɔr taa mɔsem,
44008023	wonte rɛɛ na, me na n t'ɔ ñan ka ñɩ siir n hiilu n'n ci teñɔ kpankɔ."
44008024	Siimɔŋ wʋsen-ɩ sɛ: "Mɩ teternka, !ɩɩ sɛɛ Acii Sesɛɛ ka me rɛɛ, n'nter ra tal-m s'ɩɩ wʋte wonɔn'ɔna."
44008025	Pɩɛr na San, wa rʋkʋn Acii Sesɛɛ tentɛnte hosʋʋ ka Samarii kɔrʋ taa, nɩ wa rɛ wa wʋsʋ na Seerusalɛm. Wa senɖe ñempʋ t'ɔ Samarii kɔren taa wa hosʋ tentɛnte sarteñente.
44008026	Asɛ tirir nɛɛr siir Fiiliipi sɛ: "!Kʋr n'n kpa na mɩse riliinɖi mete niiŋ ɖɛɛ-ɔ, yapar nɖe kʋren na Seerusalɛm, ɖe tiki na Kasa kɔrʋ taa na, ka re tasʋ-na awʋlɔŋ taa na."
44008027	Fiiliipi kʋr n'ɩ walʋ wonte na, ɩ na Eetiiopii kɔrʋ taa karkɩ nɛɛr-ɔ ɩ ci atɔmer. Yal ñɩ ci Eetiiopii kɔrʋ wuroo k'a yaa-ka sɛ Kantase na, ɩ ñelʋ ka warase rɛɛ, n'ɩ tiki na yapar nɖe. Ɩ ka kan Seerusalɛm kɔrʋ taa s'ɩ sɛɛ Asɛ,
44008028	n'ɩ wʋsʋ n'ɩ kpoŋ kɔhen-ɔ ɩ kɔrʋ taa. Ɩ cɔ kpɔnaan terʋkʋ taa, n'ɩ kalʋ Asɛ tentɛnte rɛser Eesaɩ tekara taa.
44008029	Asɛ Fiisu tam Fiiliipi sɛ: "!Tiisi n'n kpɛʋn terʋkʋ nkʋ."
44008030	Fiiliipi ñɩ see n'ɩ kpɛʋn-kʋ, n'ɩ nɩʋ ka ɩ kalʋ Asɛ tentɛnte rɛser Eesaɩ tekara taa. Ɩ wɔse-ɩ sɛ: "N nɩʋ wonte n kalʋ-te hen na ya?"
44008031	Ɩ wʋsen-ɩ sɛ: "Me lake senɔ sɛ me nɩʋ-te ka, nne yer ta lese-m te tɛɛ?" Ɩ tam Fiiliipi s'ɩ kpa ɩ terʋkʋ taa, n'ɩ cɔ ɩ cal.
44008032	Ɩ kalʋ wont'ɔ tekara ñɩ taa na, nt'ɔlɛ sɛ: "Ɩ wɛ se mɛɛsii ñɩ a sʋ-ɩ n'a walʋn-ɩ s'a kʋ-ɩ na. Ɩ wɛ se mɛɛsiiyo nka, a pɛlʋ ka hʋnte, ka pe hulu ka nɔ na.
44008033	Wa naase-ɩ s'ɩ ta ci yer, n'a ta ha-ɩ tʋfelem. Anɔ kaa s'ɩ husi ɩ nɔ rɛɛ, wonte rɛɛ na, a tɛse ɩ fiisu ka tɛte rɛɛ?"
44008034	Eetiiopii tɩ ñɩ wɔse Fiiliipi sɛ: "Me cɛrʋ-n, !cɛse-m me na, anɔ rɛɛ-ɔlɛ ɩ wʋtʋ tentɛnte nte? Asɛ tentɛnte rɛser ñɩ wʋtʋ ɩ teternka rɛɛ ya, yaa nɛɛr rɛɛ na?"
44008035	Đen'ɔna, Fiiliipi mʋ wʋtɔ n'ɩ kiɖi na tentɛnte nte n'ɩ rɛ n'ɩ hosʋ karkɩ ñ'ɔ Yeesu tentɛnte sarteñente.
44008036	Ɩ wʋtʋ semp'ɔ wonte wa walʋ na, wa tal awɔr nɛnɖel t'ɔ leem wɛ renaa. Karkɩ ñɩ wɔse-ɩ sɛ: "!N na, leem ka hen cee. Ar lake s'n ɖa sɛ-m Asɛ leem?"
44008037	Fiiliipi wʋsen-ɩ sɛ: "Nne n tisu na n hɔɔr ka re ten, me pɩsʋ sɛ me sɛ-n Asɛ leem." Karkɩ ñɩ siir-ɩ sɛ: "Tʋfelem, me tisu sɛ Yeesu Kiriisitu ci Asɛ Yo."
44008038	Ɩ sese terʋkʋ, ñɩ-n'Fiiliipi wa tiu wa naʋl-ɔ leem mpe taa, Fiiliipi sɛ-ɩ Asɛ leem.
44008039	Wa lii leem t'ɔ wonte na, Asɛ Fiisu sʋ Fiiliipi. Karkɩ ñɩ ñel n'ɩ pe na-ɩ wonte na, ɩ rɛ n'ɩ tʋnkʋ ɩ ñempʋ na ɩ hɔɔr t'ɔ lelen ka ten.
44008040	Fiiliipi ñɩ na ɩ tɛ-ɔ Asɔte kɔrʋ taa. Ɩ rɛ n'ɩ walʋ kɔren taa, n'ɩ hosʋ tentɛnte sarteñente ka riinan ten, n'ɩ rɛ n'ɩ tal Seesaree kɔrʋ taa.
44009001	Alʋate nte taa, Sɔl ta yeke Acii Sesɛɛ waratenkera naasʋʋ. Ɩ ciiwa s'ɩ kʋ-wa, ka n'ɩ rɛ n'ɩ wal s'ɩ na Asɛ laate laar sesɛɛ.
44009002	Ɩ wɔse-lɛ sɛ lɛ maa-ɩ tekara n'ɩ wal Tamase kɔrʋ taa n'ɩ sɩ Suiifi ñempa arekpolenɖe nampin taa, n'ɩ cel ñɩ taa wursi ka tekara ñɩ. Tekara ñɩ taa na, ɩ wɔsʋ s'a ha-ɩ ñempʋ n'ɩ kpa apala na yalaa mpa tʋnkʋ Yeesu Kiriisitu tentɛnte na. ?Ɩ na-wa renaa, ɩ pɩse n'ɩ wan-wa Seerusalɛm kɔrʋ t'ɔ a rɩ wa niiŋ t'ɔ kpase.
44009003	N nɔɔn ɩ wɛ ñempʋ t'ɔ ɩ walʋ wonte n'ɩ ñʋten Tamase kɔrʋ taa na, taman kʋɖem, ɩ na min hʋlmɩn ka reen ka ten-ɔ ñɩ lii n'asɛta ñɩ mɛtelʋ ñɩ koote-ɩ.
44009004	Ɩ feete atɛ n'ɩ nɩʋ wʋtɔ nɛnkar-ɔ ka siir-ɩ sɛ: "Sɔl, Sɔl, ar lapa n'n naasʋ-m?"
44009005	Ɩ wʋsen-ka sɛ: "Acii Sesɛɛ, wo wʋtʋ?" Acii Sesɛɛ siir-ɩ sɛ: "Me ci Yeesu ñɩ n naasʋ-ɩ na.
44009006	Sempe na, !kʋr, n'n sɩ kɔrʋ taa, n'a siir-n wonte n kaa s'n laʋ-te na."
44009007	Yera mpa, wa-n'Sɔl, wa ka walʋwa na, wa senɖe awɔr kʋɖemer taa wa pe wʋtʋ nter, nafate kpa-wa. Wa nɩʋ wʋtɔ, wa pe na woñɩ wʋtʋ na.
44009008	Sɔl kʋr atɛ n'ɩ ñesa ñelʋ. Ama, ɩ pe na. A hɔm-ɩ niiŋ n'a sɩn-ɩ Tamase kɔrʋ taa.
44009009	Sɔl ñɩ mɩse yeelemte t'ɔ ayʋken niitisi, n'ɩ pe tʋkʋ n'ɩ pe ñee.
44009010	N nɔɔn Tamase kɔrʋ nkʋ taa hen na, Yeesu waratenker nɛɛr ka wɛ ren'ɔ a yaa-ɩ s'Ananɩase. Acii Sesɛɛ kam ɩ cal-ɔ narte taa, n'ɩ yaa-ɩ sɛ: "Ananɩase." Ananɩase ñɩ wʋsen-ɩ sɛ: "Acii Sesɛɛ, m'ɔ hen."
44009011	Acii Sesɛɛ siir-ɩ sɛ: "!Kʋr, n'n wal kɔhen-ɔ yapar nɖe a yaa-re sɛ Riyuyu Yapar na, ka Suta rɛɔ taa. !N wɔse Tarse afal nɛɛr rɛɛ-ɔ a yaa-ɩ sɛ Sɔl. Ɩ wɛ ren'ɔ ɩ sɛɛ Asɛ.
44009012	Sɔl ñɩ narte taa na, ɩ na yer nɛɛr-ɔ a yaa-ɩ s'Ananɩase ka ɩ sɩ rɛɔ taa n'ɩ re ɩ niiŋ ka ɩ ñesa rɛɛ, se fɛ nɩ ya hul."
44009013	Ananɩase wʋsen-ɩ sɛ: "Acii Sesɛɛ, yera kpater siir-m teñɛse nse ten ɩ laʋ-se n yera mpa wɛ Seerusalɛm kɔrʋ taa na.
44009014	Ɩ kan Tamase kɔrʋ t'ɔ cee, na ñasete nte Asɛ laate laara taa sesɛmpa cel-ɩ-te na, s'ɩ kpa wompa ten yaa n yeɖe na, n'ɩ re wa niiŋ t'ɔ kpase."
44009015	Ka n'Acii Sesɛɛ siir Ananɩase sɛ: "!Kʋr, n'n wal, wonte rɛɛ na, me lese yer ñɩ s'ɩ laʋ me temer. Me sʋ-ɩ s'ɩ wʋl me yeɖe ka yera mpa wɛ kɔren ñɩ ten taa na, na wa wursi, na Iiseraɛl ñempa rerɛ.
44009016	Ma rerɛ, me kaa sɛ me wʋl-ɩ kʋñʋŋ nkʋ ɩ kaa s'ɩ tʋ-kʋ me rɛɛ na."
44009017	Đen'ɔlɛ Ananɩase wala n'ɩ sɩ rɛɔ nka taa, n'ɩ re ɩ niiŋ ka Sɔl ñɩ rɛɛ, n'ɩ siir-ɩ sɛ: "Me rɛɔ tɩ Sɔl, ɖ'Acii Sesɛɛ Yeesu tir-na-m sɛ me kan cee hen. Yeesu kʋɖem ñɩ, n na-ɩ ñempʋ nkʋ taa n tʋnkʋ-kʋ n'n kɔŋ Tamase na, ɩ tir-m sɛ me hul n ñesa, n'Asɛ Fiisu siir n taa."
44009018	Wʋr tenke n'ʋ lii na Pɔl ñesa taa se tuna wʋrɩ. Ɩ kunti n'ɩ wʋse n'ɩ na reyaya. Ɩ kʋr n'a sɛ-ɩ Asɛ leem,
44009019	n'ɩ tʋ tʋte fɛ n'ɩ hiiu reen. Sɔl ñɩ cɔ ayʋken cekalen na Yeesu waratenkera mpa wɛ Tamase kɔrʋ taa na.
44009020	Ɩ rɛ n'ɩ walʋ rerɛ-ɔ Suiifi ñempa arekpolenɖe nampin taa n'ɩ hosʋ n'ɩ siiru sɛ Yeesu ci-na Asɛ Yo.
44009021	Wompa ten nɩʋ-te na, ʋ laʋ-wa reyaʋ wa wɔsʋ remaŋ sɛ: "Ʋ ta ci woñɩ ka naasʋ wompa ten ka yaa Yeesu yeɖe ka Seerusalɛm kɔrʋ taa na, nñ'ɔ hen na? Ɩ ta kan cee ñɩ hen s'ɩ kpa-wa n'ɩ re wa niiŋ t'ɔ kpase n'ɩ wan-wa Asɛ laate laara taa sesɛmpa cal ya?"
44009022	Asɛ wɛ n'ɩ ha Sɔl ka reen, n'ɩ hosʋ tentɛnte sarteñente k'ayʋken ten. Suiifi ñempa mpa wɛ Tamase kɔrʋ taa na, wa pe na nter sɛ wa wʋte ka wonte ten ɩ wʋlʋ-wa sɛ Yeesu ka ci Kiriisitu kena na.
44009023	Ʋ kampa n'ʋ tal alʋate nɛnter taa, Suiifi ñempa sesɛmpa kpol wa mɔsʋ sɛ wa hiiu ñempʋ, wa kpa Sɔl wa kʋ-ɩ.
44009024	N nɔɔn Sɔl ñɩ teem nɩʋʋ ka wonte wa cii sɛ wa laʋ-ɩ-te na. Ɩ nɩʋ rerɛ sɛ wa cake menɔŋ tɛɛ-ɔ aho na mɩse, ?s'ɩ liiwa, wa kʋ-ɩ.
44009025	Nte rɛɛ-ɔna, ɩ waratenkera sʋ-ɩ aho taa, wa cɔse-ɩ kpancakʋ taa, wa wan-ɩ, wa tisi-ɩ na kɔrʋ wanker.
44009026	Ɩ rɛ n'ɩ wʋse Seerusalɛm kɔrʋ t'ɔ wonte na, ɩ car ɩ tɛ s'ɩ sɩ Yeesu waratenkera akpar taa n'ɩ tase wa rɛɛ. Ama, nafate kunti n'ʋ kpa-wa wa ten-ɔ ɩ rɛɛ. Wa pe pɩsʋ sɛ wa tisi s'ɩ kisi ɩ k-awarkase ka tʋfelem n'ɩ wʋse Yeesu waratenker.
44009027	Parnapase wʋte-na ɩ rɛɛ, n'ɩ sʋ-ɩ n'ɩ wʋl Yeesu tirira n'ɩ siir-wa wonɔn'ɔ Sɔl ka na Acii Sesɛɛ ka Tamase ñempʋ taa n'ɩ wʋten-ɩ na. Ɩ siir-wa rerɛ-ɔ wonɔn'ɔ Sɔl ñɩ ta tan nafate n'ɩ wʋtʋ na huku na Yeesu yeɖe rɛɛ-ɔ Tamase kɔrʋ taa na.
44009028	Ʋ sɩn ɖenaa, ñɩ-n'wa, wa kaalʋ Seerusalɛm kɔrʋ taa, n'ɩ ta tan nafate s'ɩ wʋtʋ n'Acii Sesɛɛ Yeesu yeɖe rɛɛ.
44009029	Ɩ wʋtʋn ɖerɛ-ɔ Suiifi ñempa mpa wʋtʋ Kerɛke wʋtɔ na. Ñɩ-n'wa-l, wa fɛsʋn ɖemaŋ, nɩ wa-l cii sɛ wa-l kʋ-ɩ.
44009030	Yeesu waratenkera nɩʋ-te semp'ɔ wonte na, wa sʋ Sɔl wa rɛn-ɩ na Seesaree kɔrʋ taa wa yeʋ-ɩ n'ɩ kpeem Tarse ñenkʋ taa.
44009031	Yeesu waratenkera akpar cɔ rehɛser t'ɔ Sutee kɔrʋ ka kʋ ten kʋ taa, na Kaliilee, na Samarii wa kɔren taa. Ʋ sɩn alʋate nte taa na, Yeesu waratenkera akpar kpɔlʋ Asɛ ñente taa, nɩ re ñɔŋ Acii Sesɛɛ, n'Asɛ Fiisu yeke re kpɔlʋ re walʋ.
44009032	N nɔɔn Pɩɛr ka cɛ kɔrʋ t'ɔ kʋ ten n'ɩ rɛkʋ Yeesu waratenkera, n'ɩ tal Liita kɔrʋ taa.
44009033	Ɩ nɔɔn yer nɛɛr-ɔ a yaa-ɩ sɛ Eenee ka ʋ lake wʋse ka nasennaʋsa kelɛ, ɩ henɖe ɩ kaɖʋ rɛɛ, wonte rɛɛ na, ɩ ka ci atintiir.
44009034	Pɩɛr tam-ɩ sɛ: "Eenee, Yeesu Kiriisitu kʋsʋ-n. !Kʋr n'n kuti n kaɖʋ." Taman kʋɖem Eenee kʋr.
44009035	Liita kɔrʋ taa ñempa ka wa ten, na Sarɔŋ ñempa, wa na wa kisi w'awarkase wa tenke Acii Sesɛɛ Yeesu wara.
44009036	Yal nɛɛr ka wɛ Sɔpee kɔrʋ t'ɔ ɩ tisi Yeesu Kiriisitu rɛɛ, n'a yaa-ɩ sɛ Tapiita. Yeɖe nɖe kutihuɖi Kerɛke wʋtɔ taa sɛ Tɔrkase, nɩ lama t'ɔlɛ sɛ, wolnaa. Ɩ ka lake sarteñente ka ten n'ɩ sʋn ahʋsa.
44009037	Alʋate nte taa ɩ henɖe wɩsɔ n'ɩ seʋ. A kampa n'a sɛ-ɩ leem ka wonte na, a wan-ɩ n'a sɩ-ɩ asɛta nampu nɛnkʋr taa.
44009038	Sɔpee kɔrʋ taa Yeesu waratenkera nɩʋ sɛ Pɩɛr wɛ Liita kɔrʋ t'ɔ kʋ ta calen na Sɔpee kɔrʋ. Wa tir apala ka naʋl sɛ wa siir-ɩ sɛ: "Đe cɛrʋ-n ten s'n kan ɖa tɛ-ɔ kɔhen ñɩ."
44009039	Pɩɛr ñɩ tenke, ñɩ-n'wa, wa wal. Ɩ kampa n'ɩ tal wonte na, a sɩn-ɩ asɛta nampu nkʋ taa. Leela ka wa ten, wa tiisu wa walʋ ɩ cal wa wulu wa wʋlʋ-ɩ asiiu wɔwen, n'aniko wɔwen ñɩ ɩ ka laʋ-wa-ñɩ ka n nɔɔn ɩ take sepa na.
44009040	Pɩɛr rʋn yera ka wa ten, ɩ kur ɩ renkpa rɛɛ n'ɩ sɛɛ Asɛ, n'ɩ cɛl ɩ tɛ na seɖe ñɩ rɛɛ n'ɩ tam sɛ: "Tapiita, !kʋr." Seɖe ñɩ hul ɩ ñesa, n'ɩ na Pɩɛr ka wonte na, ɩ kʋr n'ɩ cɔ.
44009041	Pɩɛr kpa ɩ niiŋ n'ɩ sen-ɩ n'ɩ kʋr. Ɩ yaa Yeesu waratenkera mpa, na leela mpa, ɩ wʋl-wa yal ñ'ɔ ɩ hompa.
44009042	A nɩʋ-te Sɔpee kɔrʋ t'ɔ kʋ ten, nɩ kpater tisi Acii Sesɛɛ Yeesu rɛɛ.
44009043	Pɩɛr cɔ Sɔpee kɔrʋ t'ɔ ayʋken cekalen k'afal nɛɛr tɛ-ɔ ɩ hʋsʋ tɛnen, k'a yaa-ɩ sɛ Siimɔŋ.
44010001	Afal nɛɛr ka wɛ Seesaree kɔrʋ t'ɔ a yaa-ɩ sɛ Kɔrnɛye. Ɩ ka ci sʋcana mpa wɛ cakɔɩsii na, wa ñuŋcii, n'ɩ wɛ akpiɖi nɛnɖel t'ɔ a yaa-re s'Iitalii Akpiɖi.
44010002	Yer ñɩ ka ñɔŋ Asɛ, ñɩ-n'ɩ yera ka wa ten, wa sʋkʋ wa tɛ wa celʋ Asɛ. Ɩ sʋn Suiifi ñempa ahʋsa ka tɛmpe, n'ɩ sɛɛ Asɛ k'ayʋken ten.
44010003	Ayʋkʋ nɛnkʋr-ɔna, n nɔɔn mɩse ceela, ɩ na Asɛ tirir ka narte t'ɔ ɩ sɩ nampu taa, n'ɩ yaa-ɩ sɛ: "Kɔrnɛye".
44010004	Ɩ ñel Asɛ tirir ñɩ repɩpɩ, nafate kpa-ɩ. Ɩ wɔse-ɩ sɛ "Acii Sesɛɛ, n cii wɔ?" Asɛ tirir ñɩ wʋsen-ɩ sɛ: "Asɛ nɩʋ n sɛɛrte n'ɩ na haaɖe nɖe n ha-re ahʋsa na.
44010005	!Tir yera ka Sɔpee kɔrʋ t'ɔ kɔhen ñɩ, nɩ wa kan yer nɛɛr-ɔ a yaa-ɩ sɛ Siimɔŋ n'a tase-ɩ afate yeɖe sɛ Pɩɛr.
44010006	Ɩ sɩ afal nɛɛr tɛ-ɔ lɛ hʋsʋ tɛnen, k'a yaa-lɛ sɛ Siimɔŋ, nɩ lɛ rɛɔ wɛ apʋ leem nɔ."
44010007	Asɛ tirir ñɩ ka wʋten-ɩ na, ɩ rɛ wonte na, Kɔrnɛye yaa ɩ pɔɩna ka naʋl, na ɩ calcɔr sʋca nɛɛr-ɔ lɛ ñɔŋ Asɛ.
44010008	Ɩ cɛse-wa wonte ten lapa na, n'ɩ tir-wa Sɔpee kɔrʋ taa.
44010009	Ʋ hom, n nɔɔn wa wɛ ñempʋ t'ɔ wa ñʋten Sɔpee kɔrʋ t'ɔ wonte na, Pɩɛr kpa nampu ñuŋ ɖɛɛ n'ɩ sɛɛ Asɛ ka n nɔɔn mɩse cii sɛ se senɖe taase hɛken taa.
44010010	Ñʋse kʋ-ɩ, n'ɩ cii s'ɩ tʋ. N nɔɔn a wɛ n'a saa-ɩ tʋte ka wonte na,
44010011	ɩ na narte t'ɔ ʋ hul n'asɛta, wʋr tiki. Ʋ wɛ se wɔwʋ cekpɔlʋ nɛnkʋr-ɔna, ʋ rʋkʋn kʋ nantampii nnasa, kʋ tiki tɛte rɛɛ.
44010012	Ɩ na wɔwʋ nkʋ t'ɔ naase nnaʋsa kpeena, na lɩtelɩten, n'asimasi.
44010013	Ɩ nɩʋ wʋtɔ nɛnkar wʋtʋ sɛ: "Pɩɛr, !kʋr n'n kʋ n'n tʋ."
44010014	Ama, ɩ wʋsen-ka sɛ: "Acii Sesɛɛ, aɩ, wonte rɛɛ na, me take tʋ wonte wɛ asima na, na wonte ta sar s'a tʋ-te na."
44010015	Wʋtɔ nka tase wʋtʋʋ sɛ: "Wonte Asɛ ñelʋ-te sɛ te tam asima na, !ɖa tam sɛ te wɛ asima."
44010016	Te laʋ semp'ɔ taman nautisi ka wonte na, a kpaase-te n'asɛta, n'a ta tase te naʋ.
44010017	Pɩɛr wɔsʋ ɩ tɛ sɛ: "Wonte me na-te hen na, te kutihuɖi semɔ kelɛ?" N nɔɔn alʋate nte taa, ɩ wɛ n'ɩ mɔsʋ semp'ɔ wonte na, yera mpa Kɔrnɛye tir-wa na, wa teem wɔsʋʋ sɛ wa sem Siimɔŋ ɖɛɔ, wa tal wa wɛ menɔŋ tɛɛ.
44010018	Wa wɔsʋ reen sɛ: "Cee ñɩ hen-ɔna Siimɔŋ ñɩ a tase-ɩ afate yeɖe sɛ Pɩɛr na, ɩ henɖʋ ya?"
44010019	N nɔɔn Pɩɛr rʋken mɔsʋʋ ka wonte ɩ na-te na, te rɛɛ, Asɛ Fiisu siir-ɩ sɛ: "!Co n'n nɩʋ, yera nautisi wɛ cee ñɩ hen-ɔ wa cii-n.
44010020	!Kʋr n'n tiu. Ña-n'wa, !ɩɩ rɛ. !Đa take n taa, wonte rɛɛ na, ma tir-na-wa."
44010021	Pɩɛr tiu yera mpa cal n'ɩ siir-wa sɛ: "Me ci woñɩ ɩɩ cii-ɩ na. Wonte kan-mɩ cee?"
44010022	Wa wʋsen-ɩ sɛ: "Sʋca ñɩ ñelʋ sʋcana ka cakɔɩsii akpar rɛɛ-ɔ a yaa-ɩ sɛ Kɔrnɛye na, nñɩ tir-na-ra. Ɩ ci yer ñɩ wɛ riyuyu n'ɩ ñɔŋ Asɛ, nɩ Suiifi ñempa ten wʋtʋ sarteñente ka ɩ rɛɛ na. Asɛ tirir sartetɩ siir-ɩ s'ɩ yaa-n n'n kam ɩ tɛ, n'ɩ co wonte n kaa s'n siir-ɩ-te na."
44010023	Đen'ɔna, Pɩɛr sʋ-wa n'ɩ sɩn-wa rɛɔ nka taa wa henɖe renaa. Ʋ hom wonte na, Pɩɛr na yera mpa, wa kpa ñempʋ wa rɛ Seesaree kɔrʋ taa. Wompa tʋnkʋ Yeesu war'ɔ Sɔpee kɔrʋ taa na, wa taa nɛmpar sɩ-wa wa wal.
44010024	Ʋ hom wonte na, wa tal Seesaree kɔrʋ taa. N nɔɔn Kɔrnɛye ka yaa ɩ yera, na ɩ raana mpa ɩ wɛ-wa lu ka ten na, wa kpol wa ten wa honkʋ Pɩɛr kanɖe.
44010025	Pɩɛr kampa n'ɩ tal s'ɩ sɩ rɛɔ t'ɔ wonte na, Kɔrnɛye wal ɩ katenʋ n'ɩ kur Pɩɛr tɛɛ, n'ɩ wɔm ɩ ñesa n'atɛ n'ɩ sɛɛ-ɩ.
44010026	Ama, Pɩɛr kʋse-ɩ n'ɩ siir-ɩ sɛ: "!Kʋr, wonte rɛɛ na, me ci yer kena se ña rerɛ."
44010027	Pɩɛr ñɩ, na Kɔrnɛye, wa wʋtʋwa wa sɩ rɛɔ nka taa, ɩ nɔɔn yera ka tɛmpe ka wa kpola.
44010028	Ɩ siir-wa sɛ: "Ɩɩ sem s'a kisi sɛ Suiifi tɩ ra laʋ raante n'ankɔm, n'ɩ ra sɩ ankɔm ɖɛɔ taa. Ama, Asɛ wʋl-m sɛ me ra ñel yer nɛɛr s'ɩ ta tal nter-ɔ Asɛ ñesa taa n'ɩ hɔɔr taa wur asima.
44010029	Semp'ɔna, ɩɩ yaa-m nɩ me ta kisi. Kɔhen ñɩ ɩɩ pɩsʋ s'ɩɩ siir-m wonte rɛɛ ɩɩ yaa-m na."
44010030	Kɔrnɛye wʋsen-ɩ sɛ: "Ʋ lake ayʋken niitisi ka hen, alʋate nte taa sen-ɔna, n nɔɔn mɩse ceel wont'ɔ me sɛɛ Asɛ ka me tɛ na, me na yer ka ɩ senɖe me cal-ɔ, ɩ sii wɔwʋ ka kʋ mɛtelʋ.
44010031	Ɩ siir-m sɛ: 'Kɔrnɛye, Asɛ nɩʋ n sɛɛrte n'ɩ tɛse sarteñente nte n lake-te ahʋsa na, te rɛɛ.
44010032	!Tir yera ka Sɔpee kɔrʋ taa, !wa kan Siimɔŋ ñɩ a tase-ɩ afate yeɖe sɛ Pɩɛr na. Ɩ henɖʋ Siimɔŋ ɖɛɔ t'ɔ lɛ hʋsʋ tɛnen. Đɛɔ nka wɛ apʋ leem nɔ.'
44010033	Ʋ ta lʋl me tenke me tir yera s'a yaa-n. N ta laʋ kaaɖe n tisi n'n kan. Kɔhen ɖe wɛ re ten-ɔ Asɛ ñesa t'ɔ cee ñɩ hen sɛ re co wonte ten Acii Sesɛɛ tase-n s'n siir-te na."
44010034	Pɩɛr paase wʋtʋʋ n'ɩ siiru sɛ: "Kɔhen ñɩ, me sem tʋfelem s'Asɛ pe hʋ asemte hʋhʋr.
44010035	Pa kɔrʋ nkʋ na, kʋ taa woñɩ ñɔŋ-ɩ n'ɩ lake wonte wɛ riyuyu na, Asɛ ñɩ mʋ-ɩ.
44010036	Asɛ yeeke ɩ tentɛnte nte ha yera ka rehɛser na, s'a hose-te Iiseraɛl ñempa na Yeesu Kiriisitu ñɩ ci yer ten Acii Sesɛɛ na, ɩ rɛɛ.
44010037	Ɩɩ sem wonte ten laʋ Sutee kɔrʋ taa n'ʋ paase na Kaliilee ñempa na, ka ʋ sɩn alʋate nte taa San hosʋwa n'ɩ limsu yera ka leem taa na.
44010038	Ɩɩ sem wonɔn'ɔ Asɛ yeʋ ɩ Fiisu na ɩ reen, wa cɔ Nasarɛte kɔrʋ taa tɩ Yeesu Kiriisitu rɛɛ na. Yeesu ñɩ cɛ kɔrʋ taa n'ɩ lake sarteñente n'ɩ kʋsʋ wompa ten alʋa carʋ-wa na, wonte rɛɛ na, Asɛ ka wɛ na-ɩ.
44010039	Đe senɖe wonte ten ɩ laʋ-te Suiifi ñempa kɔrʋ taa, na Seerusalɛm ñenkʋ taa na, te wara. Wa kpa-ɩ wa kam-ɩ akantemer rɛɛ n'ɩ seʋ.
44010040	Ama, Asɛ wose-ɩ aseɖa t'ɔ ayʋken niitisi ayʋkʋ rɛɛ, n'ɩ yeʋ n'ɩ wʋl ɩ tɛ-ɔ yera.
44010041	Ɩ ta yeʋ sɛ yer ten na-ɩ. Ama, wora Asɛ ka lese-ra s'ɩ warasenɖera k'antaʋŋ na, ɖe na-ɩ ka ɩ hom wonte na, ɖa-n'ɩ, ɖe tʋ re ñee.
44010042	Ɩ siir-ra sɛ re hose yera nɩ re siir-wa s'nñɩ ci-na woñɩ Asɛ lese-ɩ s'ɩ hʋ na wompa wɛ fiisu taa na, n'aseɖa.
44010043	Asɛ tentɛnte rɛsera ka wa ten wa wʋte ɩ ñente, wa siir sɛ: 'Yer se yer ñɩ tisu ɩ rɛɛ na, Asɛ kaa s'ɩ tɩsen-ɩ ɩ k-awarkase na Yeesu Kiriisitu ñuŋ ɖɛɛ.' "
44010044	N nɔɔn Pɩɛr rʋken wʋtʋʋ ka wonte na, Asɛ Fiisu tiu yera mpa ten ka cokʋ tentɛnte nte na, wa rɛɛ.
44010045	Suiifi ñempa mpa ci Yeesu waratenkera ka wa-n'Pɩɛr, wa kampa na, ʋ laʋ-wa reyaʋ ka wonɔn'ɔ Asɛ ha ɩ Fiisu ka yera mpa ta ci Suiifi ñempa na,
44010046	wonte rɛɛ na, wa nɩʋ ka wa wʋtʋ wʋtase nɛnser-ɔ wa ta sem-se nɩ wa wɔrʋ Asɛ ka ɩ kpɔlɩn ɖɛɛ.
44010047	Pɩɛr tam sɛ: "Yera mpa mʋ Asɛ Fiisu se ra na, a pɩsʋ s'a kisi na-wa s'a ra sɛ-wa Asɛ leem na?"
44010048	Semp'ɔna, Pɩɛr tam s'a sɛ-wa Asɛ leem na Yeesu Kiriisitu yeɖe rɛɛ. Đen'ɔna, wa wɔse Pɩɛr s'ɩ cɔ na-wa ayʋken cekalen.
44011001	Yeesu tirira mpa, na Yeesu waratenkera mpa ka wɛ Sutee kɔrʋ taa na, wa nɩʋ sɛ wompa ta ci Suiifi ñempa na, wa mʋ Asɛ tentɛnte.
44011002	Pɩɛr wʋse wont'ɔ Seerusalɛm kɔrʋ taa na, Yeesu waratenkera mpa ci Suiifi ñempa na, wa yeen-ɩ.
44011003	Wa siiru sɛ: "N wal wompa ta pɛl w'anikasi na, wa tɛ, nɩ ña-n'wa, ɩɩ tʋ."
44011004	Ka nɩ Pɩɛr kpa te ten ñɩ ɩ cɛse-wa wonte lapa na. Ɩ siiru-wa sɛ:
44011005	"Me ka wɛ Sɔpee kɔrʋ t'ɔ wont'ɔ me sɛɛ Asɛ na, me na narte t'ɔ wʋr-ɔ ɩ wɛ se wɔwʋ cekpɔlʋ ka ʋ rʋken kʋ nantampii nnasa, kʋ tiki n'asɛta kʋ kɔŋ na me rɛɛ.
44011006	Me ñelʋ kʋ taa repɩpɩ, me na naase nnaʋsa kpeena, na ñɩte taa kpeena, na lɩtelɩten, n'asimasi.
44011007	Me nɩʋ wʋtɔ ka ka siiru-m sɛ: 'Pɩɛr, !kʋr n'n kʋ n'n tʋ.'
44011008	Ama, me wʋsen-ka sɛ 'Acii Sesɛɛ, aɩ, wonte rɛɛ na, me take tʋ wonte wɛ asima na wonte ta sar s'a tʋ-te na.'
44011009	Me tase wʋtɔ nka nɩʋʋ rerɛ n'asɛta sɛ: 'Wonte Asɛ ñelʋ-te sɛ te tam asima na, !ɖa tam sɛ, te wɛ asima.'
44011010	Te laʋ semp'ɔ taman nautisi ka wonte na, a kpaase-te n'asɛta.
44011011	Taman kʋɖem, me na yera ka nautisi ka wa tenka wa tal ɖɛɔ nka taa me wɛ na, k'a tir-wa me na, na Seesaree kɔrʋ taa.
44011012	Asɛ Fiisu siir-m sɛ me kʋr me wal nɩ me ra take me taa. Yeesu waratenkera mp'ɔ wa-l leɖe wa-l tenke-m Seesaree kɔrʋ taa, ɖe ten ɖe sɩ Kɔrnɛye rɛɔ taa.
44011013	Ɩ siir-ra wonɔn'ɔ ɩ na Asɛ tirir ka ɩ rɛɔ taa na, n'ɩ siiru-ɩ s'ɩ tir yera ka Sɔpee kɔrʋ taa wa wal wa kan-m
44011014	me siir-ɩ tentɛnte nɛnter-ɔ te yeke s'Asɛ tɛlse-ɩ, ñɩ-n'ɩ yera ka wa ten ɖefɩʋ.
44011015	Fɛ nɩ me paase wʋtʋʋ ka wonte na, Asɛ Fiisu tiu wa rɛɛ se kʋ ka tiu akiɖino ka ra rɛɛ-ɔ wo na.
44011016	Me tɛse me lu tɛɛ-ɔ wonte Acii Sesɛɛ Yeesu ka siir-te na sɛ: San ka limsi yera ka leem t'ɔna, nɩ mɩ hen na, a kaa s'a limsi-mɩ Asɛ Fiisu taa.
44011017	Sempe na, nne Asɛ ha-wa haaɖe rerɛ s'ɩ ha wora tisi Acii Sesɛɛ Yeesu Kiriisitu rɛɛ na, me ka ci anɔ, sɛ me kisi na-ɩ s'ɩ ra laʋ sempe?"
44011018	Wa nɩʋ tentɛnte nte semp'ɔ wonte na, wa sim wa nɛse, wa wɔrʋ Asɛ, wa siiru sɛ: "Wiisɛ, tʋfelem Asɛ ha rerɛ-ɔ wompa ta ci Suiifi ñempa na, ka reen sɛ wa kisi w'awarkase wa hiiu fiisu nkʋ tam akperʋ na."
44011019	Alʋate nte taa, a kʋ Eetɩɛn na, nte t'ɔlɛ, a naase Yeesu waratenkera wa see wa lii Seerusalɛm kɔrʋ taa, wa rɛ na Feeniisii, na Siipir, n'Antɩɔse kɔren taa, wa hosʋ Asɛ tentɛnte ka Suiifi ñempa receel.
44011020	Ʋ kunti nɩ Yeesu waratenkera nɛmpar mpa ci Siipir ñempa, na Siirɛn ñempa na, wa tal Antɩɔse kɔrʋ taa wa hosʋ rerɛ-ɔ wompa ta ci Suiifi ñempa na, k'Acii Sesɛɛ Yeesu tentɛnte sarteñente.
44011021	Asɛ reen ka wɛ na-wa, yera kpater tisi wa cɛl wa tɛ n'Acii Sesɛɛ rɛɛ.
44011022	Seerusalɛm Yeesu waratenkera akpar taa yera nɛmpar nɩʋ tentɛnte nt'ɔ wonte na, wa tir Parnapase k'Antɩɔse kɔrʋ taa.
44011023	Ɩ kampa n'ɩ tal n'ɩ na wonɔn'ɔ Asɛ laʋ yera mp'ɔ sarte na, n'ʋ kɔ ɩ taa. Ɩ ciisi wa nante sɛ wa ten wa tenke Acii Sesɛɛ wara na hɔɔr kʋɖemer.
44011024	Parnapase ka ci yer yer-ɔna ɩ sara. Asɛ Fiisu siir ɩ taa n'ɩ tisi Asɛ rɛɛ-ɔ ten ɖerɛ. Semp'ɔna, yera kpater tisi Acii Sesɛɛ rɛɛ.
44011025	Parnapase rɛ n'ɩ wal Tarse kɔrʋ taa, s'ɩ kan Sɔl.
44011026	Ɩ na-ɩ wonte na, ɩ kan-ɩ Antɩɔse kɔrʋ taa. Wa naʋl wa cɔ Yeesu waratenkera akpar nɖe t'ɔ wʋnɔ kʋɖemɔ, wa wʋlʋ yera k'Asɛ tentɛnte ka kpater. Antɩɔse kɔrʋ t'ɔna, wompa tʋnkʋ Yeesu wara na, a paase wa yaaʋ sɛ kiriisitutɩna.
44011027	Alʋate nte taa, Asɛ tentɛnte rɛsera kʋren na Seerusalɛm, wa wal Antɩɔse kɔrʋ taa.
44011028	Wa taa nɛɛr-ɔ a yaa-ɩ s'Akapusi, ɩ kʋr n'ɩ wʋte n'Asɛ Fiisu rɛɛ sɛ ñʋse kaa sɛ se yee paa ka tɛte ten taa. Ʋ laʋ semp'ɔ alʋate nte taa n nɔɔn wuroo sesɔŋ Kelote ka cɔ kpeeɖe rɛɛ na.
44011029	Yeesu waratenkera kpol wa ten, wa car wa tɛ sɛ, pa woñɩ na, ɩ pɩse n'ɩ hiiu wʋr n'a yeeke kiriisitutɩna mpa wɛ Sutee kɔrʋ taa na.
44011030	Wa cel te ten-ɔ Parnapase na Sɔl sɛ wa wal wa cel kiriisitutɩna akpar taa sesɛmpa ka Seerusalɛm kɔrʋ taa.
44012001	Alʋate nte taa, wuroo Eerote wɛ n'ɩ naasʋ nɛmpar-ɔ kiriisitutɩna akpar taa,
44012002	n'ɩ yeʋ n'a kʋ San ɖaal ñɩ a yaa-ɩ sɛ Sake na, na saarʋ.
44012003	Ɩ kampa n'ɩ na wonte s'ʋ kɔ Suiifi ñempa taa na, ɩ tase yepe n'a kpa Pɩɛr. N nɔɔn kpɔnen ñɩ a ta re ñɩ t'ɔ kɔɔr sɛ ñɩ kpa na, ñɩ teenkar alʋate t'ɔlɛ.
44012004	Ʋ fɛwa n'a kpa Pɩɛr ka wonte na, wuroo Eerote yeʋ n'a rɩ-ɩ sarka. Ɩ yeʋ sʋcana k'akpaya nnasa sɛ wa ñelʋ-ɩ. Pa akpar nɖe taa na, sʋcana wɛ nnaʋsa. N nɔɔn wa mɔsʋ sɛ Pake teenkar kpera ya, wa wan-ɩ yera ten ñesa taa wa kʋ-ɩ.
44012005	Pɩɛr ñɩ wɛ sarka t'ɔ wonte na, kiriisitutɩna akpar kpol, ɖe pe yeke Asɛ sɛɛʋ ka ɩ rɛɛ.
44012006	Aho nya taa, n nɔɔn ʋ hoŋwa sɛ wuroo Eerote wan-ɩ yera ñesa taa n'ɩ hʋ na-ɩ na, Pɩɛr henɖe n'ɩ ree sʋcana naʋl hɛkʋ taa. N nɔɔn a hɔʋ-ɩ kpase ka nasel. Sʋcana nɛmpar wɛ sarka menɔŋ tɛɛ-ɔ wa ñelʋ.
44012007	Asɛ tirir nɛɛr tal, min hʋlmɩn mɛtel sarka nampu taa. Asɛ tirir ñɩ teeken Pɩɛr leekɔ taa n'ɩ wose-ɩ n'ɩ siir-ɩ sɛ "!Kʋr resam." Đen'ɔna, kpase ceeʋ ɩ niiŋ taa se tɛl atɛ.
44012008	Asɛ tirir ñɩ tam-ɩ sɛ "!Kpɛʋ n kpɛɖʋ, n'n ɖe n nahentɛna." Pɩɛr ñɩ laʋ sempe. Asɛ tirir ñɩ siir-ɩ sɛ: "!Sii n k-aniko wɔwʋ n'n tenke-m."
44012009	Pɩɛr tenke Asɛ tirir ñɩ nɩ wa lii sarka taa. Ɩ ka ta mɔsʋ ɩ taa sɛ wonte Asɛ tirir ñɩ laʋ-te na, te wɛ tʋfelem. Ɩ hʋwa s'ɩ reesʋ kena.
44012010	Wa rɛ kiɖinkiɖin sarka nampu nkʋ sʋcana sɩ sintir ka kʋ rɛɛ na. Wa rɛ wa tal taman naʋl ñenkʋ fɛ nɩ wa tal ñʋrʋ kaɖʋ cekpɔlɔ, kʋ tel kʋ tɛ-ɔ wa ñesa taa. Wa lii parcii taa, wa walʋ na yapar rɛɛ. Taman kʋɖem, Asɛ tirir kʋr Pɩɛr cal.
44012011	Đen'ɔlɛ, Pɩɛr kunti n'ɩ na s'ɩ pe reesʋ, n'ɩ tam sɛ: "Kɔhen ñɩ me na tʋfelem kelɛ sarte s'Acii Sesɛɛ tir ɩ tirir, n'ɩ lese-m wuroo Eerote niiŋ taa, na wonte ten Suiifi ñempa ka honkʋwa sɛ wa laʋ-m-te na."
44012012	Ɩ mɔse ɩ t'ɔ cekɔ n'ɩ rɛ n'ɩ walʋ na San Marke rii ñɩ a yaa-ɩ sɛ Marɩ na, ɩ tɛ. N nɔɔn yera kpater kpol ɖenaa wa sɛɛ Asɛ.
44012013	Pɩɛr kɔte menɔŋ tɛɛ, nɩ yalayo nɛnkar-ɔ a yaa-ka sɛ Rote, ka kan sɛ ka co.
44012014	Ka sem Pɩɛr wʋtɔ ka wonte na, ʋ kɔ ka t'ɔ ten ka yeʋ telʋʋ, ka see ka wʋse ka siir-wa sɛ "Pɩɛr wɛ-na menɔŋ tɛɛ."
44012015	Wa wʋsen-ka sɛ: "N ci kpɔɔnseer kena." Ka siir-wa ka kper ka taa sɛ tʋfelem. Wa siiru sɛ: "?Ʋ ta kar, ɩ k-Asɛ tirir ñɩ ñelʋ ɩ rɛɛ na, nñ'ɔna."
44012016	N nɔɔn wa wɛ wa wʋtʋ semp'ɔ wonte na, Pɩɛr rʋken kɔtʋʋ ka kaɖʋ. Wa kan wa tel-kʋ wonte na, wa nɔɔn-ɩ n'ʋ laʋ-wa reyaʋ.
44012017	Ɩ wʋl-wa niiŋ sɛ wa ra wʋte, n'ɩ siir-wa wonɔn'ɔ Acii Sesɛɛ lese-ɩ sarka taa na. Ɩ siir rerɛ sɛ wa wal wa cɛse Sake na Yeesu waratenkera, fɛ n'ɩ lii n'ɩ rɛ n'awɔr nɛnɖel taa.
44012018	Ʋ hom ntaʋŋ tɛɛ-ɔ wonte na, ʋ carʋ sʋcana ka ten. Wa wɔsʋ remaŋ sɛ Pɩɛr wʋse wɔ kɔhen?
44012019	Wuroo Eerote tir s'a kan-ɩ, n'a ta nɔɔn-ɩ. Ɩ hʋ na sʋcana mpa, n'ɩ tam n'a kʋ-wa, fɛ n'ɩ kʋr Sutee kɔrʋ taa n'ɩ wal Seesaree ñenkʋ taa, n'ɩ cɔ renaa.
44012020	Wuroo Eerote ñan ka kpan Tiir na Siitɔŋ kɔrʋ taa ñempa. Ama, wa-l laʋ nɔ kʋɖemɔ, wa tir yera ka ɩ cal, sɛ wa-n'ɩ, wa laʋ kʋɖem. Wa yeʋ nɩ Pelasete ñɩ ñelʋ wuroo nampu taa ñente rɛɛ na, ɩ nɩʋ na-wa. Wa rɛ wa walʋ sɛ wa wɔse wuroo Eerote ka rehɛser, wonte rɛɛ na, wa kɔrʋ taa yera mʋ tʋte ka wuroo nka kɔrʋ t'ɔna.
44012021	Ayʋkʋ nkʋ a rɩ-kʋ na, kʋ tal. Wuroo Eerote sii ɩ wursi wɔwen, ɩ cɔ ɩ wurti kpeeɖe rɛɛ n'ɩ siiru Tiir na Siitɔŋ kɔrʋ taa ñempa ka tentɛnte ka wa ten wa ñesa taa.
44012022	Yera ten ko sɛ: "Ʋ ta ci yer wʋtʋ-na, Asɛ kena!"
44012023	Asɛ tirir tenke n'ɩ tiu n'ɩ re-ɩ wɩsɔ, wonte rɛɛ na, ɩ sʋ ɩ tɛ n'ɩ wʋsen Asɛ, n'asesee tʋ-ɩ n'ɩ seʋ.
44012024	A hosʋ Asɛ tentɛnte, te yasʋ te walʋ, nɩ kiriisitutɩna tasʋ n'ʋ tɛna.
44012025	Parnapase na Sɔl, wa kper wa temer ka Seerusalɛm ka wonte na, wa sʋ San ñɩ a tase-ɩ yeɖe sɛ Marke na, wa wʋse.
44013001	N nɔɔn Antɩɔse kiriisitutɩna akpar taa hen na, Asɛ tentɛnte rɛsera ka wɛ, n'Asɛ tentɛnte wʋlɖa. Mp'ɔlɛ, Parnapase, na Siimeeɔŋ ñɩ a yaa-ɩ sɛ Yer Cipiin na, na Lusiiusi ñɩ ci Siirɛn kɔrʋ taa tɩ na, na Sɔl, na Manaɛŋ ñɩ ka kpɔl atarʋ ka rɛɔ kʋɖemɔ taa na wuroo Eerote ñɩ a ka tar ɩ cii wurti kɔrʋ ka hɔlen nniisa n'ɩ ñelʋ kʋɖemʋ rɛɛ na.
44013002	Ayʋkʋ nɛnkʋr, n nɔɔn wa kpola wa sɛɛ Acii Sesɛɛ nɩ wa hɔke nɛse ka wonte na, Asɛ Fiisu siir-wa sɛ: "!Ɩɩ lese-m Parnapase na Sɔl ka temer nɖe, me yaa-wa na, ɖe rɛɛ."
44013003	Ʋ fɛwa, wa tɛse nɔ hɔpe n'Acii Sesɛɛ sɛɛʋ ka wonte na, wa re wa niiŋ ka wa rɛɛ, nɩ wa yeʋ-wa wa rɛ.
44013004	Asɛ Fiisu tir Parnapase na Sɔl, wa tal Seelusii kɔrʋ taa, wa rɛ na kɔrʋ nkʋ wɛ apʋ leem hɛkʋ t'ɔ a yaa-kʋ sɛ Siipir na.
44013005	Wa tal Salamiin kɔrʋ t'ɔ wonte na, wa hose Asɛ tentɛnte ka Suiifi ñempa arekpolenɖe nampin taa. Wa-n'San Marke ñɩ ka sʋŋ-wa na.
44013006	Wa tase Siipir kɔrʋ ka kʋ ten, wa tal Pafose kɔrʋ taa. Đen'ɔna, wa katen masiiki tɩ nɛɛr-ɔ a yaa-lɛ sɛ Par-Yeesu. Yeɖe nɖ'ɔlɛ Kerɛke wʋtɔ taa s'Eeliimase. Lɛ ka ci Suiifi tɩ kena, n'ɩ tɛkʋ yera s'ɩ ci Asɛ tentɛnte rɛser.
44013007	Ɩ ka wɛ komna nɛɛr cal-ɔ a yaa-ɩ sɛ Sɛrsiiusi Polusi. Komna ñɩ ci yer nɛɛr-ɔna, ɩ ñuŋ taa lake temer ka ten, n'ɩ yaa Parnapase na Sɔl, s'ɩ nɩʋ Asɛ tentɛnte.
44013008	Ama, Eeliimase ñɩ ka lake masiiki na, ɩ fɛsʋn-wa. Ɩ cii s'ɩ calse komna hɔɔr n'ɩ ra tisi Asɛ rɛɛ.
44013009	Ama, Sɔl ñɩ a yaa-ɩ sɛ Pɔl k'Asɛ Fiisu siir ɩ taa na, ɩ ñel-ɩ repɩɩ, n'ɩ siir-ɩ sɛ:
44013010	"Yer ña, n kper tentarɩr, na ñan, n'n ci alʋacii yo, n'n ci wonte ten wɛ riyuyu na, t'amʋra. N ɖa yeʋ Acii Sesɛɛ temer hɔrsʋʋ na?
44013011	!Nɩʋ kɔhen s'Acii Sesɛɛ kaa s'ɩ yeʋ n'n wʋse yeelem. N ɖa na mɩse hʋlmɩn k'alʋate nɛnter taa." Eeliimase ñesa taa tenke n'ʋ wur, n'ʋ wɛ s'ɩ wɛ aho taa. Ɩ cɛlʋ ɩ tɛ-ɔ riinan ten, n'ɩ cii yera s'a hɔm-ɩ.
44013012	Komna ñel n'ɩ na wonte lapa na, ɩ tisi Acii Sesɛɛ Yeesu rɛɛ. Ʋ siir-ɩ nter-ɔ wonte wa wʋlʋ-te Acii Sesɛɛ rɛɛ na.
44013013	Pɔl na ɩ raana mpa, wa kʋr Pafose kɔrʋ taa wa rɛ wa tal Pɛrse kɔree nka wɛ Paŋfiilii kɔrʋ taa na. San Marke ñɩ kʋr wa cal n'ɩ wʋse Seerusalɛm kɔrʋ taa.
44013014	Wa kʋr Pɛrse, wa tal Antɩɔse kɔree nka wɛ Piisiitii kɔrʋ taa na. Suiifi ñempa fiisiti ayʋkʋ rɛɛ, wa sɩ Suiifi ñempa arekpolenɖe nampu taa wa cɔ.
44013015	Ʋ fɛwa n'a kal Moiisi ñasete tekara taa, n'Asɛ tentɛnte rɛsera tekarɩna t'ɔ wonte na, arekpolenɖe nampu taa wursi tir n'a wɔse-wa sɛ: "Đe rɛɔ ñempa mɩ, ?ɩɩ wɛ nter s'ɩɩ siir yera mpa n'ɩɩ ciisi-wa nante, ɩɩ pɩsʋ s'ɩɩ wʋte."
44013016	Pɔl kʋr, n'ɩ wʋl-wa niiŋ sɛ wa sim, n'ɩ tam sɛ: "Iiseraɛl ñempa mɩ, na womɩ ñɔŋ Asɛ na, !ɩɩ co n'ɩɩ nɩʋ.
44013017	Iiseraɛl ñempa Asɛ lese-na ra caasɩna ka yera taa n'ɩ yeʋ nɩ w'akpar kpɔl Eesiipete kɔrʋ taa, fɛ n'ɩ lese-re na ɩ niiŋ ɖeen ñenya.
44013018	Ɩ ñel wa rɛɛ n'ʋ rɛ n'ʋ tal wʋse ka hiin nniisa k'awʋlɔŋ taa.
44013019	Ɩ yeʋ nɩ ra caasɩna hɔrse kɔren ka leɖe niisiniitisi ka Kanaaŋ kɔrʋ taa, n'ɩ ha ɩ yera ka kɔrʋ nkʋ,
44013020	n'ʋ rɛ n'ʋ tal, ?ʋ ta kar, ʋ lake wʋse ka cakɔɩsiin nniisa na camar (450). Ʋ fɛ semp'ɔ wonte na, Asɛ cel ɖe caasɩna ka tentɛnte hʋra, n'ʋ rɛ n'ʋ tal ɩ tentɛnte rɛser Samuɛl.
44013021	Fɛ nɩ wa wɔse-ɩ s'ɩ sɩ-wa wuroo. Asɛ sɩ-wa Saul. Ɩ ka ci Kiisi yo kena, ka Pɛnsamɛŋ nantiɖi rɛɛ n'ɩ cɔ wurti kpeeɖe rɛɛ-ɔ wʋse ka hiin nniisa.
44013022	Ʋ fɛwa n'Asɛ wɛɖe Saul, n'ɩ sɩ-wa Tafiiti se wa wuroo. Ɩ wʋte ɩ teternka sɛ: 'Me na Iisaɩ yo Tafiiti, ɩ ci yer yer-ɔna ɩ hɔɔr kpɛʋn-m. Nñɩ kɔŋ-na s'ɩ laʋ wonte me cii-te na.'
44013023	Asɛ lese yer nɛɛr-ɔ wuroo Tafiiti warañempa taa s'ɩ tɛlse Iiseraɛl ñempa s'ɩ ka yii-te wo na, nñ'ɔlɛ Yeesu.
44013024	Se fɛ n'ɩ kan na, San ka hosa n'ɩ yaa Iiseraɛl ñempa ka wa ten sɛ wa kisi w'awarkase n'a limsi-wa leem taa.
44013025	San kampa n'ɩ tɛsʋ ɩ temer ka wonte na, ɩ siir-wa sɛ: 'Me ta ci woñɩ ɩɩ honkʋ-ɩ na. !Ɩɩ nɩʋ sarte sɛ yer nɛɛr kɔŋ me wara. Me ta tal wʋr taa sɛ me lese ɩ nahentɛna ka ɩ naase taa.'
44013026	Me rɛɔ ñempa mɩ, womɩ ci Aperaham warañempa, na womɩ ñɔŋ Asɛ na, Asɛ yepa n'a hose-r'ɔna tentɛnte nte s'ɩ tɛlse-ra,
44013027	wonte rɛɛ na, Seerusalɛm kɔrʋ taa yera, na wa wursi, wa ta sem woñɩ ka ci Yeesu na. Wa kʋ Yeesu ñɩ ñente ka wonte na, wa yeʋ s'Asɛ tentɛnte rɛsera tentɛnte nte a kalʋ-te ra fiisiti ayʋken ɖɛɛ na, te laʋ tʋfelem.
44013028	Wa hʋ ɩ tentɛnte n'ʋ kper wonte na, wa ta na nter-ɔ ɩ rɛɛ sɛ wa kʋ-ɩ. Ama, wa wɔse Piilate s'ɩ kʋ-ɩ.
44013029	Wa laʋ wonte Asɛ tentɛnte rɛsera ka siir-te ɩ rɛɛ-ɔ wonte na, wa tisi-ɩ akantemer rɛɛ wa yim-ɩ wʋ taa.
44013030	Ama, Asɛ wose-ɩ aseɖa taa.
44013031	Ayʋken kpater taa, Yeesu wʋl ɩ tɛ-ɔ wompa, ñɩ-n'wa, wa kʋr Kaliilee nɩ wa wal Seerusalɛm kɔrʋ taa na, nɩ kɔhen wa ci ɩ warasenɖera mpa siiru ɩ tentɛnte ka Iiseraɛl ñempa na.
44013032	Đa teternka re hosʋ-mɩ tentɛnte sarteñente nte Asɛ ka yii-te ra caasɩna na.
44013033	Nt'ɔlɛ sɛ wonte ɩ ka yii-te na, ɩ laʋ-te kɔhen ka ra rɛɛ. Wora ci wa warañempa na, ɩ wose Yeesu k'aseɖa taa s'a maa-te taman naʋl Yeente t'ɔ wo na sɛ: 'Ña ci-na me Yo. Sɛŋ ñɩ hen me wʋse n Cii.'
44013034	Asɛ ka hose-te s'ɩ kaa s'ɩ wose-ɩ aseɖa taa n'ɩ ra rase. Ɩ ka wʋte te ñente sempe sɛ: 'Me kaa sɛ me cel-mɩ me sarteñente nte lʋlʋ, ka me ka yii-te wuroo Tafiiti na.'
44013035	Nte rɛɛ-ɔna, Asɛ siir Yeente nɛnter taa sɛ: 'N ɖa yeʋ s'n sartetɩ rase.'
44013036	Nkʋ, wuroo Tafiiti laʋ ɩ k-alʋate t'ɔ wonte ten Asɛ cii-te na, fɛ n'ɩ seʋ n'a yim-ɩ n'ɩ rase.
44013037	Ama, woñɩ Asɛ wose-ɩ aseɖa taa na, ɩ tɛnʋ ta rase.
44013038	Me rɛɔ ñempa mɩ, sempe na, !ɩɩ nɩʋ, ɖe hosʋ-mɩ s'Asɛ tɩsʋn-mɩ mɩ awarkase na Yeesu rɛɛ.
44013039	Wompa ten tisu ɩ rɛɛ na, Asɛ sʋ-wa se riyuyuñempa n'ʋ ta ci Moiisi ñasete yeke-na sɛ wa wʋse riyuyuñempa.
44013040	!Ɩɩ kpa mɩ tɛ fɛ nɩ wonte Asɛ tentɛnte rɛsera wʋte-te na, te ra tal-mɩ. Nt'ɔlɛ sɛ:
44013041	'Yera mɩ, womɩ pɛ te ten-ɔ te tɛ na, !ʋ laʋ-mɩ reyaʋ n'ɩɩ seʋ, wonte rɛɛ na, me kaa sɛ me laʋ mɩ alʋate t'ɔ nter-ɔ ?yer siiru-mɩ-te, ɩɩ ra tisi na-ɩ.' "
44013042	Parnapase na Pɔl, wa kampa wa lii Suiifi ñempa arekpolenɖe nampu t'ɔ wonte na, a wɔse-wa sɛ wa wʋse wa kan ceer fiisiti ayʋkʋ rɛɛ, wa wʋte kʋɖemte nte.
44013043	Wa kampa wa yase wonte na, Suiifi ñempa nɛmpar-ɔ wa tɛna, na wompa ta ci Suiifi ñempa nɩ wa ñɔŋ Moiisi ñasete na, wa tʋnkʋ Pɔl na Parnapase. Pɔl mpa wʋlʋ-wa wa ciisu wa nante sɛ wa rʋken ñempʋ nkʋ tʋnkʋʋ, n'Asɛ laʋ-wa sarte.
44013044	Suiifi ñempa fiisiti ayʋkʋ nkʋ kampa kʋ tal, yera ten kpol sɛ wa nɩʋ Asɛ tentɛnte.
44013045	Suiifi ñempa na yera mp'ɔ wonte na, wa laʋ ñesesɛmer, wa kpa Pɔl siiruu wonte na, wa cɛl-te, wa tɩɩ-ɩ.
44013046	Nafate ta kpa Pɔl na Parnapase, wa hose Asɛ tentɛnte, wa siir-wa sɛ: "Ʋ ka mɔna s'a siir-mɩ-ɔna kiɖinkiɖin k'Asɛ tentɛnte. Ama, ɩɩ kunti n'ɩɩ pe cokʋ-te, n'ɩɩ rʋnʋ-ra, n'ɩɩ kisi s'ɩɩ ra mʋ fiisu nkʋ tam akperʋ na. Semp'ɔna, kɔhen, ʋ mɔna sɛ re wal na wompa ta ci Suiifi ñempa na, wa rɛɛ,
44013047	wonte rɛɛ na, ɩɩ na wonte Acii Sesɛɛ Asɛ siir-ra-te na sɛ: 'Me sɩ-n s'n wʋse min hʋlmɩn ka kɔren ten taa, n'n wʋse woñɩ yera ten-ɔ tɛte rɛɛ pɩsʋ sɛ wa tɛl na n ɖɛɛ na.' "
44013048	Wompa ka ta ci Suiifi ñempa na, wa nɩʋ-te, n'ʋ kɔ wa taa wa wɔrʋ Asɛ tentɛnte. Ʋ kaase wompa ten Asɛ lesʋ-wa sɛ wa tɛl na, wa tisi Yeesu rɛɛ.
44013049	Asɛ tentɛnte yase kɔrʋ nkʋ t'ɔ kʋ ten.
44013050	Ama, Suiifi ñempa tɛkʋ yalaa sesɛmpa mpa sɛɛ Asɛ na, n'apala sesɛmpa rerɛ-ɔ kɔrʋ nkʋ taa. Wa cii Pɔl na Parnapase ka tentɛnte sɛ wa naase-wa, wa rʋn-wa wa tɛte taa.
44013051	Pɔl na Parnapase mpa kpiisi kʋnkʋmer ka wa naase rɛɛ sɛ wa wʋl sɛ wa tan taa. Wa rɛ Iikon kɔrʋ taa.
44013052	Ʋ kaase wompa ka tisa wa tʋnkʋ Yeesu wara na, ʋ wɛ n'ʋ kake wa t'ɔ ten n'Asɛ Fiisu siiru wa hɔya taa.
44014001	Pɔl na Parnapase, wa tal Iikon kɔrʋ taa. Wa sɩ rerɛ-ɔ Suiifi ñempa arekpolenɖe nampu t'ɔ Iikon kɔrʋ taa. Wa wʋlʋ Asɛ tentɛnte ka sarte. Wompa ci Suiifi ñempa na, na wompa ta ci Suiifi ñempa na, kpater tisi wa mʋ Asɛ tentɛnte nte.
44014002	Ama, n nɔɔn Suiifi ñempa nɛmpar pe cii sɛ wa mʋ Asɛ tentɛnte, wa sase wompa ta ci Suiifi ñempa na sɛ wa naase kiriisitutɩna.
44014003	Pɔl na Parnapase, wa cɔ n'ʋ lʋl Iikon kɔrʋ taa. Wa wʋlʋ Acii Sesɛɛ Yeesu tentɛnte nte wʋtʋ ɩ sarteñente lape na, nɩ nafate pe kpa-wa, n'ɩ yeʋ sɛ wa laʋ hampate lakase nse wʋlʋ s'ɩ tir-wa na, na wonte yʋsʋ yera na, sɛ yera na sɛ wonte wa siiru-te na, te wɛ tʋfelem.
44014004	Kɔrʋ taa ñempa tar wa t'ɔ taman naʋl ɖɛɛ. Nɛmpar wɛ na Suiifi ñempa rɛɛ, ʋ kaase nɛmpar wɛ na Yeesu tirira rɛɛ.
44014005	Wompa ci Suiifi ñempa na, na wompa ta ci Suiifi ñempa na, na wa wursi, wa kpol wa carʋ wa tɛ sɛ wa naase Pɔl na Parnapase, nɩ wa yɔ-wa wɛɛ wa kʋ-wa.
44014006	Wa kampa wa nɩʋ-te semp'ɔ wonte na, wa kʋr wa see wa rɛ na Liisitir, na Tɛrpe kɔren t'ɔ Liikaonii kɔrʋ taa,
44014007	nɩ wa hosʋ Asɛ tentɛnte ka kɔrʋ nkʋ taa.
44014008	Yer nɛɛr ka wɛ Liisitir kɔrʋ nkʋ t'ɔ a lel-ɩ atintiir n'ɩ pe kʋrʋ s'ɩ wal. N nɔɔn ɩ cɔ atɛ,
44014009	n'ɩ cokʋ wonte Pɔl siiru-te na. Pɔl ñel-ɩ repɩpɩ, n'ɩ na s'ɩ tisi tentɛnte rɛɛ s'a tɛlse-ɩ.
44014010	Ɩ tam-ɩ reen sɛ: "!Kʋr n'n senɖe n naase rɛɛ." Yer ñɩ kʋr n'ɩ maa ɩ naase rɛɛ n'ɩ walʋ.
44014011	Yera akpiɖi nɖe ka wɛ renaa na, ɖe na wonte Pɔl lapa na, ɖe ko Liikaonii wʋtɔ taa sɛ: "Asɛna wʋse yera wampa wa tiu ra rɛɛ!"
44014012	Wa yaa Parnapase sɛ Susi, nɩ wa yaa Pɔl sɛ Ɛrmɛse, wonte rɛɛ na, Pɔl ka wʋtʋ-na.
44014013	N nɔɔn Susi laate nampu ka wɛ kɔrʋ nkʋ menɔŋ tɛɛ. Susi laate laar yeʋ n'a kan nawun k'a tʋse-ñɩ afate. N nɔɔn wa kpol menɔŋ nka tɛɛ wa honkʋ sɛ wa laa laate ka Parnapase na Pɔl.
44014014	Ama, Pɔl na Parnapase, wa nɩʋ-te wonte na, wa cer wa wɔwen s'akpiɖi nɖe na s'ʋ ta kɔ-wa taa, ka nɩ wa wal ɖe hɛkʋ taa wa ko sɛ:
44014015	"Yera mɩ, ar lapa n'ɩɩ lake sempe? Đe ci yera kena se mɩ. Đe kɔn-mɩ tentɛnte sarteñente kena, ɖe yaa-mɩ re siiru-mɩ s'ɩɩ wɛɖe atetɩna, wonte rɛɛ na, wa ci falañempa kena, n'ɩɩ wʋse na tʋfelem Asɛ ñɩ wɛ fiisu taa n'ɩ laʋ asɛta, na tɛte, na leem, na wonte ten wɛ wa taa na.
44014016	Antaʋŋ ɩ ka yeʋ kɔren ten taa yera sɛ wa tenke ñempen ñɩ, wa cii-ñɩ na.
44014017	Ama, ɩ yeke s'a sem s'ɩ wɛ sarte. Nte rɛɛ-ɔna, ɩ yeke tuŋ nɩɩ n'asɛta n'ɩ ha-ra tʋte. Ɩ kɔn-ɖa tʋte n'ɩ yeke n'ʋ kake ra taa."
44014018	Wa wʋtʋ semp'ɔ wonte na, akpiɖi nɖe wɛ re cii sɛ re laa-wa laate. Ama, wa pɩse wa kisi na-re, ɖe ta laa.
44014019	Suiifi ñempa lii n'Antɩɔse kɔrʋ t'ɔ Piisiitii kɔrʋ taa, na Iikon ñenkʋ taa, wa kan wa sase akpiɖi nɖe, nɩ re yɔ Pɔl ka wɛɛ sɛ re kʋ-ɩ. Đe hʋ s'ɩ sepa, ɖe tii-ɩ re lese-ɩ na kɔrʋ wara.
44014020	Ama, kiriisitutɩna kampa wa koote-ɩ wonte na, ɩ kʋr n'ɩ sɩ kɔrʋ nkʋ taa. Ʋ hom ñɩ-n'Parnapase, wa rɛ Tɛrpe kɔrʋ taa.
44014021	Pɔl na Parnapase, wa hosʋ tentɛnte sarteñente ka Tɛrpe kɔrʋ taa, mpar wʋse kiriisitutɩna. Wa rɛ wa wʋse Liisitir na Iikon n'Antɩɔse kɔrʋ nkʋ wɛ Piisiitii kɔrʋ taa na.
44014022	Wa ciisi wompa tʋnkʋ Yeesu wara na, wa nante, wa ha-wa lɛn sɛ wa rʋkʋn Yeesu rɛɛ-ɔ tisuu. Wa siiru-wa s'ʋ mɔna sɛ re sɩ Asɛ wurti taa na kʋñemen kpater tʋrte rɛɛ.
44014023	Wa lese sesɛmpa ka kiriisitutɩna akpaya ten taa sɛ wa ñelʋ wa raana rɛɛ. Wa kper nɔ hɔpe nɩ wa sɛɛ Asɛ ka wonte na, wa cɛr Asɛ ñɩ wa tisi ɩ rɛɛ na, s'ɩ ñelʋ wa rɛɛ.
44014024	Wa rɛ wa tase na Piisiitii kɔrʋ taa, wa wal Paŋfiilii ñenkʋ taa.
44014025	Wa hose Asɛ tentɛnte ka Pɛrse kɔrʋ taa wa rɛ Atalii ñenkʋ taa.
44014026	Đen'ɔna, wa kpa kpilu taa wa wal Antɩɔse kɔrʋ t'ɔ wunɖiinɖi a ka sʋ-wa n'a cel Asɛ s'ɩ laʋ-wa sarte nɩ wa laʋ temer nɖe ɩ ka yaa-wa sɛ wa laʋ-re na.
44014027	Wa tal Antɩɔse kɔrʋ t'ɔ wonte na, wa kpol kiriisitutɩna wa siir-wa wonte ten Asɛ ka laʋ-te na wa rɛɛ na, na wonɔn'ɔ ɩ ka ha ñempʋ ka wompa ka ta ci Suiifi ñempa na, nɩ wa pɩse wa tisi Asɛ rɛɛ na.
44014028	Wa cɔ na kiriisitutɩna ka renaa n'ʋ lʋl.
44015001	Nɛmpar kʋren na Sutee wa kan Antɩɔse kɔrʋ taa, wa cɛsʋ kiriisitutɩna sɛ: "?Ɩɩ ta pɛl mɩ anikasi se Moiisi ñasete siir wo na, ɩɩ ra pɩse s'ɩɩ tɛl."
44015002	Pɔl, na Parnapase, na yera mpa, wa fɛsen ɖemaŋ ka halɩ. Antɩɔse kiriisitutɩna lese wa t'ɔ Pɔl na Parnapase, na wa taa nɛmpar sɛ wa wal Seerusalɛm kɔrʋ taa wa fɛke tentɛnte nte taa, na Yeesu tirira, na sesɛmpa.
44015003	Kiriisitutɩna tir-wa wonte na, wa rɛ wa tase Feeniisii kɔrʋ, na Samarii kɔrʋ wa cɛsʋ wonɔn'ɔ wompa ta ci Suiifi ñempa na, wa cɛl wa tɛ n'Asɛ rɛɛ na. Tentɛnte nte kɔ kiriisitutɩna ka tɛmpe.
44015004	Wa tal Seerusalɛm kɔrʋ t'ɔ wonte na, kiriisitutɩna, na Yeesu tirira, na sesɛmpa, wa mʋ-wa. Wa cɛse-wa wonte ten Asɛ ka laʋ-te na wa rɛɛ na.
44015005	Ama, Fariisii akpar taa ñempa mpa ka mʋ Asɛ tentɛnte na, wa taa nɛmpar kʋr, wa tam sɛ: "Ʋ mɔna sɛ wompa ta ci Suiifi ñempa nɩ wa mʋ Asɛ tentɛnte na, a pɛl w'anikasi n'a tam-wa sɛ wa ñam wonte Moiisi ka siir-te na."
44015006	Yeesu tirira na sesɛmpa wa kpol sɛ, wa mɔse wa t'ɔ tentɛnte nte rɛɛ.
44015007	Ʋ fɛwa, wa mɔse wa fɛsen ɖem'ɔ wonte na, Pɩɛr kʋr n'ɩ siir-wa sɛ: "Me rɛɔ ñempa mɩ, ɩɩ sem s'ʋ lʋl ten-ɔ Asɛ lese-m'ɔna mɩ hɛkʋ taa sɛ me hose tentɛnte sarteñente ka wompa ta ci Suiifi ñempa na, se fɛ nɩ wa nɩʋ nɩ wa tisi.
44015008	Asɛ ñɩ sem yera hɔya taa na, ɩ ha-wa ɩ Fiisu s'ɩ ha-ra-kʋ wo na.
44015009	Ɩ ta lɔse nter-ɔ wa cal-ɔ wonte ɩ laʋ-ra-te na. Ɩ yaal wa hɔya, wonte rɛɛ na, wa tisi ɩ rɛɛ.
44015010	Kɔhen na, ar lapa n'ɩɩ cii s'ɩɩ take Asɛ n'ɩɩ cii s'ɩɩ sʋl-wa sʋla ka ra caasɩna, na ra teternka, ɖe ta pɩse sɛ re sʋl-ya.
44015011	Đe ta tal wʋr taa s'Asɛ tɛlse-ra. Ama, ɩ laʋ-ra sarte n'ɩ tɛlse-ra na r'Acii Sesɛɛ Yeesu ñuŋ ɖɛɛ, s'ɩ tɛlse wompa ta ci Suiifi ñempa na, ka wo na."
44015012	Yer ten sim ɖekalkal n'ɩ cokʋn Parnapase na Pɔl ka wa siiru wonɔn'ɔ Asɛ yepa wa laʋ hampate lakase nse wʋlʋ s'nñɩ tir-na-wa na, na wonte yʋsʋ yera na, ka wompa ta ci Suiifi ñempa na, wa rɛɛ na.
44015013	Wa tɛse wʋtʋʋ ka wonte na, Sake mʋ wʋtɔ n'ɩ siiru sɛ: "Me rɛɔ ñempa mɩ, !ɩɩ nɩʋ na-m.
44015014	Siimɔŋ siir-mɩ wonɔn'ɔ Asɛ paase lape ka kiɖinkiɖin n'ɩ lese wompa ta ci Suiifi ñempa na, wa t'ɔ nɛmpar n'ɩ laʋ-wa ɩ yera na.
44015015	Asɛ tentɛnte rɛsera tentɛnte ka kpake na-te, wonte rɛɛ na, Asɛ yepa n'a maa ɩ tekara taa sɛ:
44015016	'Te war'ɔna, me kaa sɛ me wʋse, me ma wuroo Tafiiti rɛɔ nka a yʋkʋ-ka na, me kʋsʋ wanka, me rɔn me sese-ka,
44015017	fɛ nɩ yera mpa ʋ kaase-wa na, wa cii Asɛ, na kɔren ka ñɩ ten taa wompa ten me yaa-wa sɛ wa wʋse na me rɛɛ na.'
44015018	Wonte Acii Sesɛɛ siiru-te ka ɩ yepa n'a sem-te reyasɛ na, nt'ɔlɛ."
44015019	Sake tase te siiruu sɛ: "Nte rɛɛ-ɔna, ma rerɛ, me nɔɔn s'ʋ sara s'a ra car wompa ta ci Suiifi ñempa ka wa tisu Asɛ rɛɛ na.
44015020	!Đe maa-wa, !ɖe siir-wa sɛ wa ra tʋ laate nante, nɩ wa kpa wa tɛ-ɔ ayaɖete rɛɛ, nɩ wa ra tʋ kpeena nya a ta pɛl ya leen tɛɛ nɩ ya seʋ, calem mɩse ya taa na, ya nante, nɩ wa ra tʋ calem,
44015021	wonte rɛɛ na, yera ka hosʋ reyasɛ ka Moiisi ñasete ka kɔren ten taa. A kalʋ-te r'arekpolenɖe nampin t'ɔ ra fiisiti ayʋken ɖɛɛ."
44015022	Yeesu tirira, na sesɛmpa, na kiriisitutɩna ka wa ten, wa laʋ nɔ kʋɖemɔ sɛ wa lese wa t'ɔ sesɛmpa nɛmpar wa tir-wa Antɩɔse kɔrʋ taa, wa-n'Pɔl na Parnapase. Wa lese Siilase, na Suti ñɩ a tase-ɩ yeɖe sɛ Parsapase na. Yera mpa naʋl ka ci sesɛmpa ka kiriisitutɩna akpar taa n'a tir-wa.
44015023	A tir-wa na tekara ñɩ sɛ: "Đe ci Yeesu tirira na sesɛmpa, na mɩ rɛɔ ñempa. Đe sɛɛ womɩ ta ci Suiifi ñempa, n'ɩɩ wɛ Antɩɔse kɔrʋ taa, na Siirii kɔrʋ taa, na Siiliisii ñenkʋ taa na.
44015024	Đe nɩʋ sɛ yera nɛmpar kʋren na ra tɛ, wa car-mɩ na wʋtase. Đe ta cel-wa ñasete nter-ɔ te rɛɛ.
44015025	Semp'ɔna, ɖe kpol wonte na, ɖe lese yera sɛ re tir wa-n'Parnapase, na Pɔl mpa re wɛ-wa lu ka ten na.
44015026	Wa tisa sɛ wa leese wa fiisu ka r'Acii Sesɛɛ Yeesu Kiriisitu rɛɛ.
44015027	Đe tir Suti na Siilase ka mɩ cal, wa walʋ sɛ wa siir wonte re maa-te cee na,
44015028	wonte rɛɛ na, ɖa-n'Asɛ Fiisu, ɖe ñela re nɔɔn s'ʋ sara sɛ re ra wɔse-mɩ nter s'ʋ kelen wonte ʋ mɔna s'a laʋ-te na.
44015029	Nt'ɔlɛ, !s'ɩɩ ra tʋ laate nante, n'ɩɩ ra tʋ calem, n'ɩɩ ra tʋ kpeena nya a ta pɛl ya leen tɛɛ nɩ ya seʋ na, n'ɩɩ ra laʋ ayaɖete rerɛ. Wonte ʋ mɔna s'ɩɩ kpa mɩ tɛ te rɛɛ na, nt'ɔlɛ. !Asɛ cɔ na-mɩ."
44015030	Wa yeʋ yera mpa, wa rɛ Antɩɔse kɔrʋ taa. Wa tal wonte na, wa kpol kiriisitutɩna wa cel-wa tekara ñɩ.
44015031	Wa kal ɩ taa, n'ʋ kɔ wa t'ɔ nante ciisuu mpe rɛɛ.
44015032	Suti na Siilase wa-l ka ci Asɛ tentɛnte rɛsera kena. Wa wʋten kiriisitutɩna ka tɛmpe, nɩ wa ciisi wa nante.
44015033	Wa cɔ renaa fɛ nɩ kiriisitutɩna sɛɛ-wa wa tam-wa sɛ wa wal ɖehɛser taa. Wa yeʋ-wa, wa rɛ wa wʋse na wunɖiinɖi a tir-wa na.
44015034	Pɔl, na Parnapase, wa mɩse Antɩɔse kɔrʋ taa, wa wʋlʋ nɩ wa hosʋ Acii Sesɛɛ tentɛnte na yera nɛmpar-ɔ tɛmpe.
44015036	Ʋ laʋ ayʋken cekalen ka wonte na, Pɔl siir Parnapase sɛ: "!Đe wʋse re rɛke kiriisitutɩna ka kɔren ñɩ ten, ɖe hose ñɩ t'ɔ Asɛ tentɛnte na, ɖe na wonɔn'ɔ wa walʋ na."
44015037	Parnapase ciiwa sɛ wa rʋken San Marke, wa wal.
44015038	Pɔl ta tisi, wonte rɛɛ na, Marke ñɩ ka kisi-wa antaʋŋ ka Paŋfiilii kɔrʋ taa n'ɩ ta tenke-wa wa temer taa.
44015039	Wa fɛsen ɖem'ɔ renaa, wa rɛ wa yase. Parnapase sʋ Marke ñ'ɔ ɩ cal, wa rɛ na Siipir kɔrʋ taa.
44015040	Ʋ kaase Pɔl lɛ lese Siilase. Kiriisitutɩna sɛɛ Asɛ ka wa rɛɛ s'ɩ laʋ-wa sarte, nɩ wa rɛ.
44015041	Ɩ rɛ n'ɩ tase na Siirii, na Siiliisii kɔren taa, n'ɩ ciisu kiriisitutɩna nante n'ɩ walʋ.
44016001	Pɔl tal Tɛrpe kɔrʋ taa n'ɩ rɛ n'ɩ wal Liisitir ñenkʋ taa. N nɔɔn Yeesu waratenker nɛɛr ka wɛ ren'ɔ a yaa-ɩ sɛ Tiimotee. Ɩ rii ci Suiifi tɩ, n'ɩ ci rerɛ-ɔ kiriisitutɩ, n'ɩ cii ci Kerɛke tɩ.
44016002	Kiriisitutɩna mpa ka wɛ Liisitir na Iikon kɔren taa na, wa siiru sarteñente ka Tiimotee ñɩ rɛɛ.
44016003	Pɔl ciiwa s'ɩ sʋ-ɩ. Ɩ pɛl ɩ k-aniko, wonte rɛɛ na, Suiifi ñempa mpa ka wɛ kɔren ñɩ taa na, wa sem s'ɩ cii ci Kerɛke tɩ kena.
44016004	Kɔren ñɩ taa wa walʋwa na, wa siiru kiriisitutɩna ka wonte ten Yeesu tirira, na sesɛmpa, wa ka cel ñasete nt'ɔ Seerusalɛm sɛ wa ñam-te na.
44016005	Kiriisitutɩna akpaya kpɔlʋ Asɛ ñente taa ya walʋ, nɩ yera tasʋ wa rɛɛ-ɔ ayʋkʋ s'ayʋkʋ.
44016006	Asɛ Fiisu kisi na-wa sɛ wa ra hose Asɛ tentɛnte k'Asii kɔrʋ taa, wa car wa tɛ wa tase Firiisii na Kalate kɔrʋ taa.
44016007	Wa tal Miisii tɛte lim ɖɛɛ wa car wa tɛ sɛ wa wal Piitiinii nɩ Yeesu Fiisu ta ha-wa ñempʋ sɛ wa wal.
44016008	Wa kunti wa tase na Miisii wa wal Teroase kɔrʋ taa.
44016009	Aho taa, Pɔl na narte t'ɔ Maseetewan yer ka ɩ senɖa n'ɩ cɛrʋ-ɩ sɛ: "!Kan Maseetewan kɔrʋ taa, n'n sen-ɖa."
44016010	Narte nte wara na, ɖe car re tɛ sɛ re wal Maseetewan kɔrʋ taa, wonte rɛɛ na, ɖe ka sem s'Asɛ ka yaa na-ra sɛ re hose tentɛnte sarteñente ka kɔren ñɩ taa.
44016011	Đe rɛ Teroase kɔrʋ taa, ɖe tɩte re rɛ Samoterase ñenkʋ taa. Ʋ hom fɛ re rɛ Neeapoliisi.
44016012	Đe kʋr ren'ɔ wonte na, ɖe rɛ re wal Fiiliipi kɔrʋ t'ɔ Maseetewan kɔrʋ taa. Fiiliipi ka ci kɔrʋ nɛnkʋr-ɔna, kʋ sar ten-ɔ Maseetewan kɔrʋ taa. Kʋ ka wɛ Rom ñempa niiŋ t'ɔna. Đe cɔ ayʋken cekalen ka kɔrʋ nkʋ taa.
44016013	Đe fiisiti ayʋkʋ rɛɛ, ɖe lii kɔrʋ nkʋ taa, ɖe wal carɔ nɔ. Đe hʋwa sɛ re kaa sɛ re nɔɔn Suiifi ñempa awɔr nɛnɖel-ɔ ren'ɔ wa kpolʋ wa sɛɛ Asɛ. Đe cɔ re wʋtʋn yalaa mpa ka kpol ɖenaa na.
44016014	Yal nɛɛr ka wɛ wa t'ɔ a yaa-ɩ sɛ Liitii, n'ɩ lii na Tɩatiir kɔrʋ t'ɔna, n'ɩ ka ci cepawa wɔwen cesɛmen wɛter, n'ɩ ñɔŋ Asɛ. Yal ñɩ wɛ n'ɩ cokʋ na-ra. Acii Sesɛɛ hul ɩ hɔɔr s'ɩ nɩʋ sarte ka wonte Pɔl siiru-te na.
44016015	A kampa n'a sɛ-ɩ Asɛ leem, ñɩ-n'ɩ yera ka wa ten-ɔ wonte na, ɩ cɛr-ra sɛ: "?Ɩɩ ñela n'ɩɩ nɔɔn sɛ me mʋ Asɛ tentɛnte ka sarte, !ɩɩ kan ɖemm n'ɩɩ cɔ me tɛ." Ɩ wʋtɔ nka yeʋ nɩ re cɔ ɩ tɛ.
44016016	Ayʋkʋ nɛnkʋr, ɖe walʋ awɔr nɖe taa Suiifi ñempa kpolʋwa wa sɛɛ Asɛ na, yalayo nɛnkar kan ka katen-ɖa. Ka wɛ n'alʋʋ nkʋ yeke nɩ ka siiru wonte kaa sɛ te laʋ na. Ka kɔn warase ka kpater ka wompa ka ka wɛ wa niiŋ taa na.
44016017	Ka wɛ nɩ ka tʋnkʋ ra wara nɩ ka ko sɛ: "Yera mpa hen ci Asɛ cekpɔlʋ wolalaɖa kena, nɩ wa wʋlʋ-mɩ wonɔn'ɔ ʋ mɔna s'ɩɩ lake n'Asɛ tɛlse-mɩ na."
44016018	Ayʋken ka tɛmpe ka ko sempe n'ʋ saa Pɔl t'ɔ ten, ɩ cɛl ɩ tɛ na ka rɛɛ n'ɩ tam alʋʋ nkʋ sɛ: "Me ñasʋ-n na Yeesu Kiriisitu yeɖe rɛɛ s'n lii yalayo nka taa." Đen'ɔna, alʋʋ nkʋ tenka kʋ lii yalayo nka taa.
44016019	Yalayo nka, ciina mpa na wonte sɛ wa ra tase warase hiiuu na ka rɛɛ na, wa kpa Pɔl na Siilase, wa wan-wa parcii t'ɔ sesɛmpa cal.
44016020	Wa wan-wa Rom ñempa karkɩna cal-ɔ wonte na, wa siiru-wa sɛ: "Yera mpa ci Suiifi ñempa nɩ wa lake nter-ɔ te ta sar ra kɔrʋ taa.
44016021	Wa wʋlʋ kɔter nɛnɖel-ɔna ʋ ta ha ñempʋ ka wora ci Rom ñempa na, sɛ re nɩʋ nɩ re tisi re rɛɛ."
44016022	Yera mpa wɛ renaa na, wa nɩʋ-te semp'ɔ wonte na, ʋ ta kɔ wa t'ɔ Pɔl na Siilase wa rɛɛ. Karkɩna kpɔr Pɔl na Siilase wa wɔwen wa siir s'a maʋ-wa kpara.
44016023	A maʋ-wa kpara ka tɛmpe ka wonte n'ʋ kper na, a re-wa sarka. A siir sarkañelɖe s'ɩ ñel-wa sarte.
44016024	Sarkañelɖe ñɩ mʋ ñasete nt'ɔ wonte na, ɩ sʋ-wa, n'ɩ wan-wa sarka nampiti nɛnter t'ɔ kiɖi rɛɛ, n'ɩ re-wa naase t'ɔ kpase.
44016025	Ʋ kampa n'ʋ tal tawɩr t'ɔ wonte na, Pɔl na Siilase wa sɛɛ Asɛ, wa yii yeente, wa wɔrʋ-ɩ. Sarkaciina nɛmpar mpa wɛ renaa na, wa cokʋn-wa.
44016026	Tɛte tenke te ñamse reen ka ten, n'ʋ cuti sarka nampu, nampin nɛse tel se ten. Kpase ceeʋ sarkaciina mpa ten niiŋ taa.
44016027	Sarkañelɖe ñɩ hom n'ɩ nɔɔn sarka nampin nɛse tel wonte na, ɩ hʋ sɛ sarkaciina seewa. Ɩ kpɛ ɩ saarʋ n'ɩ walʋ s'ɩ kʋ ɩ tɛ.
44016028	Ka nɩ Pɔl ko reen ka ten sɛ: "!Đa kʋ n tɛ, ɖe ten ɖe wɛ cee."
44016029	Sarkañelɖe ñɩ wɔse s'a kan-ɩ min n'ɩ sɩ sarka nampu taa. Nafate kpa-ɩ ten, n'ɩ nante make, n'ɩ feete Pɔl ñɩ na Siilase wa naase tɛɛ,
44016030	n'ɩ lese-wa. Ɩ wɔse-wa sɛ: "Aciina, me lake senɔ, se fɛ n'Asɛ tɛlse-m?"
44016031	Wa wʋsen-ɩ sɛ: "!Tisi Acii Sesɛɛ Yeesu rɛɛ, fɛ n'Asɛ tɛlse-n, ña-n'n yera ka wa ten."
44016032	Đen'ɔna, wa cɛse-ɩ Acii Sesɛɛ tentɛnte, na wompa ten wɛ sarka nka taa na.
44016033	Sarkañelɖe ñɩ sʋ-wa alʋate nte t'ɔ aho nya taa, n'ɩ yaal wa seen. Wa sɛ-ɩ Asɛ leem, na ɩ yera ka wa ten-ɔ taman kʋɖem.
44016034	Ɩ sʋ Pɔl na Siilase, n'ɩ kpan-wa ɩ rɛɔ taa, n'ɩ cel-wa tʋte, wa tʋ. Ʋ kɔ yer ñɩ taa, na ɩ yera ka wa ten, wonte rɛɛ na, wa tisi Asɛ rɛɛ.
44016035	Tuŋ hom wonte na, Rom karkɩna tir apaterciina sɛ wa siir sarkañelɖe ñɩ s'ɩ yeʋ yera mpa.
44016036	Sarkañelɖe ñɩ kan n'ɩ siir Pɔl sɛ: "Sesɛmpa tira sɛ me yeʋ-mɩ. Ɩɩ pɩsʋ s'ɩɩ lii n'ɩɩ rɛ nɩ mɩ hɔya hɛ."
44016037	Ama, Pɔl cɛl ɩ tɛ n'apaterciina mpa rɛɛ n'ɩ siir-wa sɛ: "Wa yepa n'a maʋ-ra yera ñesa t'ɔ wa ta hʋ na-ra, wora ci Rom ñempa na, wa re-ra sarka. Kɔhen ñɩ wa cii sɛ wa yeʋ-ra amɛsɔŋ taa ya? Aɩ, ʋ mɔna sɛ wa kan wa teternka, wa lese-ra."
44016038	Apaterciina mpa wʋse wa wal wa siir karkɩna mp'ɔ tentɛnte nte. Wa nɩʋ wonte sɛ Pɔl na Siilase wa ci Rom ñempa kena na, nafate kpa-wa.
44016039	Semp'ɔna, wa kampa, wa cɛrʋ-wa, wa lese-wa sarka taa. Wa cɛr-wa sɛ wa kʋr kɔrʋ nkʋ taa.
44016040	Pɔl na Siilase, wa lii sarka t'ɔ wonte na, wa wal Liitii tɛ. Wa na kiriisitutɩna ka wonte wa ciisi wa nante na, fɛ nɩ wa rɛ.
44017001	Wa rɛ wa tenke n'Aŋfiipoliisi, n'Apolonii kɔren taa, fɛ nɩ wa tal Teesaloniiki ñenkʋ taa. Đen'ɔna, Suiifi ñempa arekpolenɖe nampu wɛ.
44017002	Pɔl wal arekpolenɖe nampu nkʋ taa s'ɩ lake n'ɩ walʋ wo na. Ñɩ-n'yera mpa wɛ renaa na, wa fɛsen ɖem'ɔ wonte a maa-te Asɛ tekara taa na, te rɛɛ-ɔ wa fiisiti ayʋken ka niitisi.
44017003	Ɩ cɛsʋ-wa n'ɩ wʋlʋ-wa s'a maa Asɛ tekara taa sɛ Kiriisitu kaa s'ɩ tʋ kʋñʋŋ n'ɩ seʋ fɛ n'ɩ hom. Ɩ siiru-wa rerɛ sɛ Yeesu ñɩ, ɩ cɛse-wa ɩ ñente na, nñɩ ci-na Kiriisitu.
44017004	Wonte Pɔl na Siilase wa siir-wa-te na, te lɔse wa mɔsem nɩ Suiifi ñempa nɛmpar, na Kerɛke ñempa kpater mpa sɛɛ Asɛ na, na yalaa sesɛmpa, wa tenke Pɔl na Siilase mpa.
44017005	Ama, ʋ ta kɔ Suiifi ñempa nɛmpar taa, wa wal ñempen taa, na yapaya taa wa cii wompa kaalʋ yeem yeem na, wa t'ɔ yantatɩna, wa kpol yera ka wa war'ɔ tɛmpe nɩ wa lake añamañama ka kɔrʋ taa. Wa wal Sasɔŋ ɖɛɔ taa, wa cii Pɔl na Siilase sɛ wa kpa-wa wa wan-wa yera ñesa taa.
44017006	Wa ta nɔɔn-wa wonte na, wa kpa Sasɔŋ na kiriisitutɩna nɛmpar, wa wan-wa sesɛmpa cal-ɔ kɔrʋ taa, wa ko sɛ: "Yera mpa hɔrse kɔren ka riinan ten na, kɔhen wa tal cee ñɩ hen,
44017007	nɩ Sasɔŋ mʋ-wa ɩ tɛ. Wa ten lake wonte Rom wuroo sesɔŋ ñasete pe cii-te na, wonte rɛɛ na, wa siiru sɛ wuroo nɛnkar wɛ k'a yaa-ka sɛ Yeesu."
44017008	Tentɛnte nte car yer ten, na kɔrʋ taa sesɛmpa.
44017009	Wa rʋken Sasɔŋ na ɩ raana, wa rɛte warase fɛ n'a yeʋ-wa.
44017010	Aho kampa n'ʋ yii wonte na, kiriisitutɩna yeʋ Pɔl na Siilase, wa rɛ na Peeree kɔrʋ taa. Wa tal wonte na, wa rɛ na Suiifi ñempa arekpolenɖe nampu taa.
44017011	Wa nɔɔn yera ka ren'ɔ wa ñesa hula, n'ʋ kelen Teesaloniiki Suiifi ñempa. Wa mʋ Asɛ tentɛnte ka sarte. Ayʋken ten wa ñelʋ Asɛ tekara taa sɛ wa na wonte a siiru-wa-te na, te cɔ sarte na.
44017012	Wa taa kpater tisi Asɛ rɛɛ, na Kerɛke ñempa. Wa taa ka wɛ yalaa sesɛmpa ka tɛmpe n'apala ka wa-l tisi Asɛ tentɛnte rɛɛ rerɛ.
44017013	Teesaloniiki Suiifi ñempa nɩʋ wonte sɛ Pɔl hosʋ Asɛ tentɛnte ka Peeree kɔrʋ taa rerɛ na, wa wal wa tʋ renaa ñempa rena, wa cɛl wa hɔya.
44017014	Kiriisitutɩna sʋ Pɔl wa wan-ɩ n'apʋ leem nɔ. Ama, Siilase na Tiimotee, wa mɩse Peeree kɔrʋ nkʋ taa.
44017015	Wompa walʋn Pɔl na, wa wan-ɩ Atɛn kɔrʋ taa, fɛ nɩ Pɔl tase-wa tentɛnte sɛ wa wʋse Peeree kɔrʋ taa wa siir Siilase na Tiimotee sɛ wa hom kanɖe.
44017016	Pɔl kampa n'ɩ honkʋ Siilase na Tiimotee ka wont'ɔ Atɛn kɔrʋ taa na, ɩ nante taa tɛɖe, n'ɩ hɔɔr taa hɔrse ka ɩ na wonɔn'ɔ atetɩna tɛn kɔrʋ nkʋ taa na.
44017017	Ñɩ-n'wompa ci Suiifi ñempa na, na wompa ta ci Suiifi ñempa wa ñɔŋ Asɛ na, wa fɛsʋn ɖem'ɔ ayʋken ten-ɔ Suiifi ñempa arekpolenɖe nampu taa, ñɩ-n'wompa ɩ katʋn-wa parcii taa na, wa fɛsʋn ɖemaŋ ɖerɛ-ɔ ayʋken ka ñɩ ten.
44017018	Ñɩ-n'Eepiikur akpar taa wʋlɖa nɛmpar, na Setoɩse akpar taa wʋlɖa nɛmpar, wa wʋtʋ. Nɛmpar wɛ wa wɔsʋ sɛ: "Yer ñɩ cʋlʋ semɔ-ɩ?" Nɛmpar sɛ: "Ʋ lake s'ɩ wʋlʋ kɔren nɛñer asɛna ñente kena." Wa wʋtʋ semp'ɔ, wonte rɛɛ na, Pɔl hosʋ Yeesu ñente, n'aseɖa hom ñente.
44017019	Wa sʋ-ɩ wa wan-ɩ Areeopase. Te kutihuɖi kelɛ sɛ tentɛnte reconɖe. Wa wɔse-ɩ sɛ: "N ɖa wʋl-ɖa tentɛnte cefate nte n wʋlʋ-te na, te kutihuɖi na?
44017020	N wʋlʋ-ra nter-ɔ re take na-te, nɩ re cii sɛ re nɩʋ te kutihuɖi."
44017021	N nɔɔn Atɛn ñempa ka wa ten, n'ankɔma mpa wɛ Atɛn kɔrʋ taa na, wa cake wa wʋtʋ nɩ wa cokʋ tentɛnte cefate.
44017022	Pɔl kʋr Areeopase t'ɔ yera hɛkʋ taa n'ɩ tam sɛ: "Atɛn ñempa mɩ, me mɔsʋ s'ɩɩ ci yera nɛmpar-ɔna, ɩɩ sɛɛ asɛna ka tɛmpe.
44017023	N nɔɔn me kaalʋ mɩ kɔrʋ t'ɔ wonte na, me na mɩ pempola nya, ɩɩ laa laate ka ya rɛɛ na. Me na pempoɖe nɛnɖel ɖɛɛ-ɔ a maa re rɛɛ s'asɛ ñɩ a ta sem-ɩ na. Woñɩ ɩɩ sɛɛ-ɩ ka ɩɩ ta sem-ɩ na, me kampa sɛ me cɛse-mɩ nñɩ ñente kena.
44017024	Asɛ ñɩ laʋ tɛte, na te ten ñɩ wɛ te taa na, nñɩ ci-na asɛta na tɛte w'Acii Sesɛɛ, n'ɩ pe cake nampin ñɩ taa yera ma-ñɩ na wa niiŋ na.
44017025	Nter ta hɛn-ɩ n'ɩ pe cii sɛ yera ñel na ɩ cal sɛ wa ha-ɩ sen na sen, wonte rɛɛ na, nñɩ ha-na yera ten-ɔ fiisu, na reen, na te ten.
44017026	Ɩ lapa sɛ yera ten lii na yer kʋɖem cal wa cɔ tɛte rɛɛ. Ɩ ka sɩ antaʋŋ k'awɔɩ nya taa wa kɔŋwa sɛ wa cɔ na, n'alʋate nte wa kaa sɛ wa cɔ ya taa n'ʋ lʋl na.
44017027	Ɩ ka ciiwa sɛ wa tatʋ riinan ten wa cii-ɩ ?n'ʋ ta kar, wa sem-ɩ. Nkʋ, ɩ ka ta calen na ra taa woñɩ na,
44017028	wonte rɛɛ na, 'Nñɩ rɛɛ-ɔna, ɖe wɛ, nɩ re cuti re tɛ, nɩ re wɛ fiisu taa.' Nt'ɔna rerɛ-ɔ mɩ tekarɩna maara tisu-te, wa maa sɛ: 'Đe ci rerɛ-ɔ ɩ wiisi.'
44017029	Sempe na, ɖe ci ɩ wiisi, n'ʋ ta mɔna sɛ re mɔse s'Asɛ wɛ se sika, nawʋr narem, nawʋr wɛɛr, sɛ yera sʋ-wa wa saa-wa se wonɔn'ɔ wa mɔsʋ na.
44017030	Asɛ ta rʋken yera tansarteñente k'alʋate nte taa wa ta sem-ɩ na. Kɔhen ñɩ ɩ yaa yera mpa wɛ riinan ten na, sɛ wa kisi w'awarkase,
44017031	wonte rɛɛ na, ɩ lese yer nɛɛr n'ɩ ka rɩ ayʋkʋ nɛnkʋr sɛ yer ñɩ kan n'ɩ hʋ na yera ka wa ten ɖiyuyu. Ɩ wʋl-te yer ten-ɔ ɩ wose yer ñ'ɔ aseɖa t'ɔ wonte na."
44017032	Wa nɩʋ wont'ɔ Pɔl hosʋ aseɖa hom ñente na, nɛmpar wonkʋ-ɩ. Ʋ kaase nɛmpar sɛ: "Đe cii sɛ re tase te nɩʋʋ k'ayʋkʋ nɛnkʋr."
44017033	Te wara na, Pɔl kʋr wa cal.
44017034	Ama, nɛmpar tenke-ɩ wa tisi Yeesu rɛɛ. Wa taa nɛmpar-ɔlɛ Tɛniisi ñɩ ci Areeopase sesɛɛ na, na yal nɛɛr-ɔ a yaa-lɛ sɛ Tamariisi na nɛmpar rerɛ.
44018001	Ʋ fɛ, Pɔl kʋr Atɛn kɔrʋ taa, n'ɩ wal Kɔrɛnte ñenkʋ taa.
44018002	Ɩ katen Suiifi tɩ nɛɛr-ɔ a yaa-ɩ s'Akiilase, k'a lel-ɩ Pɔŋ kɔrʋ taa. Ɩ kʋren Iitalii kɔrʋ taa n'ɩ tal atalʋ ka Kɔrɛnte ñenkʋ taa, ñɩ-n'ɩ yal Piriisiil, wonte rɛɛ na, wuroo Kelote ka siir sɛ Suiifi ñempa ka wa ten wa kʋr Rom kɔrʋ taa. Pɔl wal n'ɩ nɔɔn-wa renaa.
44018003	Ɩ nɔɔn ñɩ-n'wa, wa temer wɛ kʋɖemer. Semp'ɔna, ɩ mɩse wa cal-ɔ renaa, wa lake wɔwen cukin ka wa ten.
44018004	Suiifi ñempa fiisiti ayʋken ɖɛɛ, Pɔl hosʋ tentɛnte ka w'arekpolenɖe nampu taa n'ɩ cɛlʋ Suiifi ñempa na Kerɛke ñempa hɔya.
44018005	Tiimotee na Siilase, wa kampa wa kʋren Maseetewan kɔrʋ t'ɔ wonte wa kan na, Pɔl sʋ ɩ k-alʋate ka te ten n'ɩ hosʋ Asɛ tentɛnte n'ɩ siiru-wa sɛ Yeesu ci-na Kiriisitu.
44018006	Suiifi ñempa kʋren-ɩ nɩ wa tɩɩ-ɩ. Pɔl kpiisi kʋnkʋmer ka ɩ wɔwen ɖɛɛ n'ɩ siir-wa sɛ: "?Ɩɩ leepa, ʋ ta ci-na me cal. Me tan taa. Kɔhen ñɩ hen na, me rɛ na wompa ta ci Suiifi ñempa na, wa cal."
44018007	Ɩ rɛ n'ɩ tal afal nɛɛr tɛ-ɔ a yaa-ɩ sɛ Tiitiiusi Susitusi, ka ɩ ñɔŋ Asɛ. Ɩ rɛɔ wɛ Suiifi ñempa arekpolenɖe nampu cal.
44018008	Kiriisipusi ñɩ ci arekpolenɖe nampu wuroo na, ɩ tisi Acii Sesɛɛ rɛɛ, na ɩ yera ka wa ten. Kɔrɛnte ñempa mpa tɛna ka wa cokʋ na Pɔl na, wa tisi, n'a sɛ-wa Asɛ leem.
44018009	Ayʋkʋ nɛnkʋr-ɔ aho taa, Acii Sesɛɛ wʋten Pɔl ka narte taa sɛ: "!Nafate ra kpa-n. !Đʋken wʋtʋʋ, n'n ɖa sim,
44018010	wonte rɛɛ na, me wɛ n cal. Nɛɛr ra pɩse s'ɩ kpa-n n'ɩ laʋ-n teñɔ, wonte rɛɛ na, me wɛ yera ka kpater ka kɔrʋ nkʋ taa."
44018011	Pɔl mɩse wʋnɔ na hɔlʋ ka Kɔrɛnte kɔrʋ taa. Ɩ wʋlʋ yera k'Asɛ tentɛnte.
44018012	Ʋ kampa n'ʋ tal alʋate nte taa, Kalɩɔŋ ka ci wuroo, k'Akaɩ kɔrʋ taa na, Suiifi ñempa laʋ nɔ kʋɖemɔ ka Pɔl ɖɛɛ. Wa wan-ɩ tentɛnte rehʋnɖe.
44018013	Wa siiru sɛ: "Yer ñɩ cii sɛ yera sɛɛ Asɛ se wonɔn'ɔ ra ñasete pe cii na."
44018014	Pɔl ciiwa s'ɩ wʋte, Kalɩɔŋ siir Suiifi ñempa sɛ: "?Ʋ ka ci s'ɩ ka hɔrse nter-ɔ ñasete taa, nawʋr ɩ ka laʋ ñanñente nter, me ka nɩʋ na-mɩ.
44018015	Ʋ kunti n'ʋ ci fɛsɔ kena, wʋtase na yela, wa rɛɛ, na mɩ ñasete rɛɛ. Ʋ wɛ na-mɩ. Me pe cii sɛ me hʋ mɩ tentɛnte nte raana."
44018016	Ɩ rʋn-wa tentɛnte rehʋnɖe.
44018017	Wa ten wa kpa arekpolenɖe nampu wuroo Sosetɛn, wa make-ka tentɛnte rehʋnɖe, n'ʋ pe siiru Kalɩɔŋ ka nter.
44018018	Pɔl cɔ n'ʋ lʋl Kɔrɛnte kɔrʋ taa, fɛ n'ɩ kʋr kiriisitutɩna cal, n'ɩ rɛ Siirii ñenkʋ taa, ñɩ-n'Piriisiil n'Akiilase. Se fɛ nɩ wa rɛ na, Pɔl ku ɩ ñuŋ ka Sɛnkeree kɔrʋ taa, wonte rɛɛ na, ɩ ka pɛl kʋmer k'Asɛ.
44018019	Wa tal Eefɛse kɔrʋ taa, Pɔl yeʋ Akiilase na Piriisiil, n'ɩ wal Suiifi ñempa arekpolenɖe nampu taa, ñɩ-n'wa, wa wʋte.
44018020	Wa tam-ɩ s'ɩ cɔ wa cal-ɔ ayʋken cekalen, n'ɩ ta tisi.
44018021	Ɩ kʋr n'ɩ siir-wa sɛ: "?Asɛ tisa, me kaa sɛ me kan na mɩ rɛɛ." Ɩ kʋr Eefɛse kɔrʋ t'ɔ kpilu taa n'ɩ rɛ.
44018022	Ɩ kampa n'ɩ tal Seesaree kɔrʋ t'ɔ wonte na, ɩ lii kpilu taa, n'ɩ rɛ n'ɩ wal Seerusalɛm n'ɩ sɛɛ kiriisitutɩna akpar, fɛ n'ɩ kʋr Seerusalɛm kɔrʋ taa n'ɩ tal Antɩɔse ñenkʋ taa.
44018023	Ɩ wala n'ɩ cɔ cekɔ ka wonte na, fɛ n'ɩ rɛ. Ɩ tase Kalate na Firiisii, wa kɔren taa n'ɩ ciisu kiriisitutɩna nante ka wa ten.
44018024	Suiifi tɩ nɛɛr-ɔ a yaa-ɩ s'Apolose, k'a lel-ɩ Alɛkesanterii kɔrʋ taa, n'ɩ tal Eefɛse ñenkʋ taa. Yer yer-ɔna ɩ wʋtʋ sarte, n'ɩ sem Asɛ tekara ka sarte.
44018025	A ka wʋl-ɩ Acii Sesɛɛ ñempʋ, n'ɩ car ɩ tɛ n'ɩ hosʋ n'ɩ wʋlʋ sarte ka wonte a maa-te Asɛ tekara t'ɔ Yeesu rɛɛ na. N nɔɔn a limsi-ɩ San leem limsuu receel-ɔna, n'ɩ ta sem Asɛ leem sɛrte ñente.
44018026	Ɩ wɛ n'ɩ wʋtʋ Suiifi ñempa arekpolenɖe nampu taa, nafate pe kpa-ɩ. Piriisiil n'Akiilase, wa nɩʋ ɩ wʋtɔ ka wonte na, wa sʋ-ɩ wa cɛse-ɩ sarte k'Asɛ ñempʋ.
44018027	Ʋ fɛ n'Apolose cii s'ɩ wal Akaɩ kɔrʋ taa, kiriisitutɩna ciisi ɩ nante, wa maa tekara ka kiriisitutɩna mpa wɛ kɔrʋ nkʋ t'ɔ renaa na, sɛ wa mʋ-ɩ sarte. Ɩ tal ɖen'ɔ wonte na, ɩ sen wompa ka ci kiriisitutɩna na, n'Asɛ reen ɖɛɛ,
44018028	wonte rɛɛ na, ɩ wʋlʋ Suiifi ñempa ka sarte ka yera ten ñesa taa sɛ wa tan tʋfelem. Ɩ sʋ Asɛ tekara n'ɩ wʋlʋ rerɛ sɛ Yeesu ci-na Kiriisitu.
44019001	Alʋate nte Apolose ka wɛ Kɔrɛnte kɔrʋ taa na, Pɔl tase wɔɔn kɔrʋ, n'ɩ tal Eefɛse ñenkʋ taa. Ɩ nɔɔn kiriisitutɩna nɛmpar,
44019002	n'ɩ wɔse-wa sɛ: "Ɩɩ mʋ Asɛ Fiisu ka ɩɩ tisi Yeesu rɛɛ-ɔ wonte na ya?" Wa wʋsen-ɩ sɛ: "Đe ta nɩʋ k'a wʋte Asɛ Fiisu nɛnkʋr ñente."
44019003	Ɩ wɔse-wa sɛ: "A sɛ-mɩ leem wompɔ?" Wa wʋsen-ɩ s'a limsi wa leem taa se San limsi yera ka leem t'ɔ wo na.
44019004	Pɔl siir-wa sɛ: "San ka limsi leem t'ɔ wompa kisi w'awarkase na, n'ɩ siiru Iiseraɛl ñempa sɛ wa tisi woñɩ kaa s'ɩ kam ɩ wara na, ɩ rɛɛ, nñɩ-ɔlɛ Yeesu."
44019005	Wa nɩʋ tentɛnte t'ɔ wonte na, fɛ n'a sɛ-wa Asɛ leem n'Acii Sesɛɛ Yeesu yeɖe rɛɛ.
44019006	Pɔl ɖe ɩ niiŋ ka wa rɛɛ, Asɛ Fiisu siir wa taa, wa wʋtʋ wʋtase ka ʋtɛ n'ʋtɛ, nɩ wa rɛse Asɛ tentɛnte.
44019007	N nɔɔn yera mpa lake yera ka hiiu na naʋl.
44019008	Pɔl wal Suiifi ñempa arekpolenɖe nampu taa, n'ɩ hose Asɛ tentɛnte, nafate ta kpa-ɩ kaka honɖase nasiisi. Ɩ hose Asɛ wurti ñente n'ɩ cii sɛ yera tisi te rɛɛ.
44019009	Ama, nɛmpar ta cii sɛ wa nɩʋ. Wa siir yera cal sɛ wa pe cii Acii Sesɛɛ ñempʋ ñente. Pɔl kʋr wa cal, ñɩ-n'kiriisitutɩna, wa rɛ, n'ɩ tase-wa lɛn n'Acii Sesɛɛ tentɛnte k'ayʋken ten-ɔ Tiiranusi sikul nampu taa.
44019010	Te laʋ wʋse nasel. Semp'ɔna, wompa ten ka wɛ Asii kɔrʋ taa, na Suiifi ñempa, na wompa ta ci Suiifi ñempa na, wa nɩʋ Acii Sesɛɛ tentɛnte.
44019011	Asɛ lake hampate lakase na Pɔl ɖɛɛ.
44019012	Semp'ɔna, a sʋ takʋfiina, n'afintin ñɩ Pɔl tɛnʋ teeken-ñɩ na, n'a teekʋn wɩsetɩna rɛɛ nɩ wa hiiuku alafɛ n'alʋa lii wa taa.
44019013	N nɔɔn Suiifi ñempa nɛmpar-ɔ wa-l kaalʋ riinan ten wa rʋnʋ alʋa ka wɩsetɩna taa. Wa ka mɔse wa taa sɛ wa rʋnʋ-wa n'Acii Sesɛɛ Yeesu yeɖe rɛɛ. Wa mɔsʋwa sɛ wa siir sɛ: "Đe rʋnʋ-mɩ na Yeesu ñɩ Pɔl hosʋ ɩ ñente na, ɩ yeɖe rɛɛ."
44019014	Wa ka ci Asɛ laate laara taa sesɛɛ ñɩ a yaa-ɩ sɛ Seefa na, ɩ k-apalawiisi kena, se wɛ leɖe nasenautisi.
44019015	Ama, ayʋkʋ nɛnkʋr alʋʋ nɛnkʋr wʋsen-wa sɛ: "Me sem Yeesu, me sem woñɩ ci Pɔl na. Mɩ, mɩ ci ampɔ?"
44019016	Yer ñɩ alʋʋ wɛ ɩ taa na, ɩ kpa-wa n'ɩ wʋl s'ɩ wɛ reen n'ɩ kelen-wa wa ten. Wa rɛ wa see wa lii rɛɔ t'ɔ atalempola ka ɩ ha-wa seen.
44019017	Eefɛse ñempa mpa ci Suiifi ñempa na, na wompa ta ci Suiifi ñempa na, wa nɩʋ-te semp'ɔ wonte na, nafate kpa-wa. Wa ten wa ñam Acii Sesɛɛ Yeesu.
44019018	Yera mpa tisi Asɛ tentɛnte rɛɛ na, wa taa kpater kɔŋ wa siiru yera ñesa t'ɔ wonte wa ka lapa na.
44019019	Yera kpater mpa ka wɛ wa t'ɔ wa lake masiiki na, wa taa nɛmpar kan wa tekarɩna, wa sɛʋ-wa min ka yera ten ñesa taa. A kal tekarɩna mpa warase, n'a nɔɔn se wɛ miilɩase ka hiin nɩna (50|#000|#000 CFA).
44019020	Semp'ɔna, Acii Sesɛɛ tentɛnte wʋlʋ te hampate, te yasʋ riinan ten te walʋ nɩ te yeke nɩ yera tisu Asɛ rɛɛ n'ʋ kelʋ.
44019021	Te laʋ semp'ɔ wonte n'ʋ kper na, Pɔl cii s'ɩ tase na Maseetewan, n'Akaɩ kɔren taa, n'ɩ wal Seerusalɛm kɔrʋ taa. Ɩ siiru-wa sɛ: "Me kaa sɛ me wal wont'ɔ Seerusalɛm kɔrʋ taa na, ʋ mɔna sɛ me wal Rom kɔrʋ taa rerɛ."
44019022	Ɩ lese wompa sʋn-ɩ na, wa t'ɔ naʋl. Mp'ɔlɛ Tiimotee na Eerasete n'ɩ tir-wa Maseetewan kɔrʋ taa. Ama, nñɩ tase mɩsʋʋ ka cekɔ k'Asii kɔrʋ taa.
44019023	Alʋate nte taa, yera cii tentɛnte ka paa k'Acii Sesɛɛ ñempʋ tʋnkʋʋ rɛɛ.
44019024	Narem laɖe nɛɛr-ɔ a yaa-ɩ sɛ Teemeeteriiusi, ka ɩ luku asɛ Arteemiise nampin cunkin na narem. Wompa ka lake temer nɖe na, ɖe rɛɛ-ɔna, wa hiiuku wa tɛ-ɔ ten.
44019025	Ɩ kpol wa ten, na wompa ka wɛ tema ka ya nʋsen temer nɖe na, n'ɩ siiru-wa sɛ: "Me raana, ɩɩ sem sɛ re hiiuku warase ka tɛmpe ka temer nɖe rɛɛ-ɔna.
44019026	Ama, ɩɩ na, n'ɩɩ nɩʋ wonte Pɔl ñɩ lake-te na. Ɩ siiru s'asɛna mpa yera laʋ-wa na, wa ta ci asɛna. Ɩ cɛl yera kpater hɔya wa nɩʋ na-ɩ. Ʋ ta ci Eefɛse kɔrʋ nkʋ t'ɔ cee receel-ɔna. Ʋ kaase cekɔ kena s'ʋ kper Asii kɔrʋ taa ñempa ka wa ten.
44019027	Nte ñɩ yeke-na sɛ re temer hɔrse, n'asɛ ñɩ ci yal k'a yaa-ɩ s'Arteemiise na, ɩ nampu hɔrse rerɛ. A kaa s'a leese ɩ sesɛnte. Nkʋ, nñ'ɔna a sɛɛ-ɩ Asii kɔrʋ taa, na riinan ten."
44019028	Wa nɩʋ tentɛnte nt'ɔ wonte na, ʋ saa yera mpa taa, wa ko sɛ: "Eefɛse ñempa Arteemiise kpɔl ten!"
44019029	Yera mpa kpol wa ko wa lake mantamanta ka kɔrʋ taa. Wa hɔm Kayusi n'Ariisetarke wa rɛn-wa fɩfɩ k'aseentɩ awɔr taa. Wa ka ci Maseetewan kɔrʋ taa ñempa kena, wa-n'Pɔl, wa ka kan kɔrʋ nkʋ taa.
44019030	Pɔl ciiwa s'ɩ wal yera mpa cal. Kiriisitutɩna kisi na-ɩ s'ɩ ra wal.
44019031	Asii kɔrʋ taa karkɩna nɛmpar-ɔ wa-l ka ci ɩ raana kena, wa-l kisi na-ɩ s'ɩ ra wal ɖenaa.
44019032	Alʋate nte taa yera waterʋ, mpar ko nɛnter na cee, nɛmpar ko nɛnter na lii. Wa taa kpater ta sem wonte yepa wa kpol na.
44019033	Afal nɛɛr ka wɛ akpiɖi nɖe t'ɔ a yaa-ɩ s'Alɛkesanter. Suiifi ñempa tisu-ɩ s'ɩ wal ñesa taa n'ɩ wʋte. Alɛkesanter ñɩ wʋl-wa niiŋ sɛ wa sim. Ɩ cii s'ɩ wʋte tentɛnte s'ɩ wʋl-wa sɛ waterʋʋ mpe, pe ta lii na Suiifi ñempa cal.
44019034	Ama, wa na wonte sɛ lɛ ci Suiifi tɩ na, wa cee koʋ ka wa ten-ɔ kʋɖemte. Wa ko lɛya naal taa sɛ: "Eefɛse ñempa Arteemiise kpɔl ten!"
44019035	Ʋ fɛ woñɩ ci kɔrʋ taa tekara maar na, ɩ car n'ɩ laʋ-wa, wa sim n'ɩ siir-wa sɛ: "Eefɛse yera mɩ, yera ten sem s'asɛ ñɩ a yaa-ɩ s'Arteemiise sesɛɛ na, ɩ nampu cekpɔlʋ wɛ Eefɛse kɔrʋ t'ɔ cee, n'a sem ɖerɛ sɛ wonte nʋsen-ɩ te tiu n'asɛta na, te tɛl cee ñɩ hen-ɔna.
44019036	Nɛɛr ra pɩse s'ɩ fɛse. Sempe na, !ɩɩ hɛse mɩ hɔya n'ɩɩ ra laʋ nter-ɔ te tan ñuŋ.
44019037	Ɩɩ kan yera mp'ɔ cee ñɩ hen. Nkʋ, wa ta mɩl wʋr-ɔ Arteemiise nampu nkʋ taa. Wa ta wʋte nter-ɔ te ta sar ka r'asɛ Arteemiise rɛɛ.
44019038	Nne Teemeeteriiusi na ɩ raana, wa wɛ nter na yer, ayʋken nɛñer wɛ k'a hʋ tentɛnte ka ñɩ rɛɛ. Tentɛnte hʋra wɛ rerɛ. ?Ɩɩ wɛ nter na yer, !ɩɩ wan-ɩ renaa.
44019039	Nne ɩɩ cii s'ɩɩ wɔse nter, a pɩsʋ s'a rɔn-te komna arehʋnɖe cekpɔlɖe awɔr taa.
44019040	Đe yeke s'a kan n'a hʋ na-ra ka wonte laʋ sɛŋ ñɩ hen na. Nter tan tʋfelem ka te pɩsʋ sɛ te siir wonte yepa re kpol cee ñɩ hen na. Đe ra pɩse sɛ re siir nter-ɔ tʋfelem ka kpater sɛ re wʋl wonte yepa re kpol na."
44019041	Ɩ tɛse tentɛnte nte wʋtʋʋ ka wonte na, ɩ yase yera akpiɖi nɖe.
44020001	Ʋ fɛwa waterʋʋ mpe kper wonte na, Pɔl kpol kiriisitutɩna n'ɩ ciisi wa nante ka wonte na, ɩ yeʋ-wa n'ɩ rɛ na Maseetewan kɔrʋ taa.
44020002	Ɩ tase kɔrʋ nkʋ n'ɩ ciisu kiriisitutɩna nante na tentɛnte ka kpater.
44020003	Ɩ tɛse kʋ tasʋʋ ka wonte na, ɩ tal Kerɛse kɔrʋ taa n'ɩ cɔ ren'ɔ honɖase nasiisi. N nɔɔn ɩ cii s'ɩ kpa kpilu taa n'ɩ rɛ na Siirii kɔrʋ t'ɔ wonte na, ɩ nɩʋ s'Iiseraɛl ñempa nɛmpar wɛ wa honkʋ-ɩ sɛ wa kʋ-ɩ. Ɩ kunti n'ɩ wʋse na Maseetewan yapar rɛɛ.
44020004	Wompa walʋn-ɩ na, mp'ɔlɛ Piirusi yo Sopatɛr ñɩ tɛ wɛ Peeree kɔrʋ taa na, n'Ariisetarke na Sekɔŋ ka wa-l tɛ wɛ Teesaloniiki kɔrʋ taa, na Kayusi ñɩ tɛ wɛ Tɛrpe kɔrʋ taa na, na Tiimotee, na Tiisiiki, na Terofiim, wa-l tɛ wɛ Asii kɔrʋ t'ɔna.
44020005	Wa rɛ ñesa taa nɩ wa wal wa honke-ra Teroase kɔrʋ taa.
44020006	Kpɔnen ñɩ a ta re ñɩ t'ɔ kɔɔr sɛ ñɩ kpa na, ñɩ teenkar kper wonte na, ɖa rerɛ, ɖe kʋr Fiiliipi kɔrʋ taa, ɖe kpa kpilu taa re laʋ ayʋken nɩna ka taa. Đa-n'wa, ɖe wal ɖe kate Teroase kɔrʋ nkʋ taa re cɔ kɔsera kʋɖem ka renaa.
44020007	Suiifi ñempa fiisiti ayʋkʋ raan ɖɛɛ, ɖe kpol sɛ re tʋ Acii Sesɛɛ tʋnɔ. N nɔɔn ʋ hoŋ sɛ Pɔl ɖa cɔ. Semp'ɔna, ɩ wʋten wompa ka wɛ renaa na, tawɩr rɛ n'ʋ wɩ.
44020008	Đe ka wɛ asɛta nampu t'ɔ re cɔwa, min kamɩ wɛ kʋ t'ɔ tɛmpe.
44020009	N nɔɔn afapee nɛnkar-ɔ a yaa-ka sɛ Utiikusi, ka cɔ far teeɖe mɩr, ka cokʋ na Pɔl. Đeem kpa-ka ka ree. N nɔɔn Pɔl wɛ n'ɩ wʋtʋ, ka kʋren asɛta nampin niitisi taa, ka tiu ka yɔ atɛ, n'a kʋse-ka aseɖe.
44020010	Pɔl tiu n'ɩ nunku yo nka rɛɛ. Ɩ pu-ka n'ɩ tam sɛ: "!Ɩɩ ra mɔse mɩ t'ɔ nter. Ka wɛ fiisu taa."
44020011	Pɔl kpa asɛt'ɔ wonte na, ɩ pate kpɔnʋ s'a tʋ. Ɩ tʋ wonte na, ɩ wʋte n'ɩ wʋte n'ʋ rɛ n'ʋ hom, fɛ n'ɩ rɛ.
44020012	A kpeen yo nk'ɔ ka wɛ fiisu taa n'ʋ kɔ yera t'ɔ ten.
44020013	Đe tɛl Pɔl ñesa, ɖe kpa kpilu taa, ɖe walʋ n'Asose kɔrʋ taa. Awɔr nɖe t'ɔna Pɔl siir-ra sɛ re sʋ-ɩ kpilu taa, wonte rɛɛ na, n nɔɔn ɩ ciiwa s'ɩ wal ɖen'ɔ naase.
44020014	Pɔl hiiu-ra wont'ɔ Asose na, ɖe kpa-ɩ re kpilu taa, ɖe tal Miitiilɛn kɔrʋ taa.
44020015	Đenaa hen na, ɖe ten ɖe wal kpilu taa, ɖe tal Siiosi kɔrʋ k'ayʋken nɩɩl ɖɛɛ. Ayʋken niitisi rɛɛ, ɖe tase leem, ɖe tal Samɔse kɔrʋ taa. Nniisa ñʋnkʋ rɛɛ-ɔ, Miilee kɔrʋ taa.
44020016	N nɔɔn Pɔl ka mɔsʋwa s'ɩ ra senɖe Eefɛse kɔrʋ taa, n'ɩ ta cii s'ɩ cɔ n'ɩ lɔse Asii ñenkʋ taa. N nɔɔn ɩ carʋ fɩfɩ ?s'apɩsɔ ka wɛ, ɩ tal Seerusalɛm kɔrʋ t'ɔ Pantekote teenkar ayʋkʋ rɛɛ.
44020017	Pɔl ka wɛ Miilee kɔrʋ t'ɔ wonte na, ɩ tir s'a siir Eefɛse kiriisitutɩna sesɛmpa sɛ wa kan.
44020018	Wa kampa wa tal-ɩ wonte na, ɩ siir-wa sɛ: "Mɩ, ɩɩ sem wonɔn'ɔ me rʋken me tɛ-ɔ me kan kiɖinkiɖin ka wont'ɔ, ma-n'mɩ, ɖe cɔ Asii kɔrʋ taa na.
44020019	Me ka laʋ Acii Sesɛɛ temer na ñeseleem ka mɩ hɛkʋ taa, me ta wʋl me tɛ, me tʋ kʋñʋŋ nkʋ Suiifi ñempa hʋ remaŋ sɛ wa naase-m.
44020020	Ɩɩ sem ɖerɛ sɛ, me ta mɛse nter-ɔ te ten ñɩ kɔŋwa sɛ te sen-mɩ na. Me hose-mɩ-te te ten, me wʋl-mɩ-te yera ten ñesa taa, na mɩ rɛse taa rerɛ.
44020021	Me yaa Suiifi ñempa, na Kerɛke ñempa, me siir-wa sɛ wa kisi w'awarkase, wa cɛl wa tɛ n'Asɛ rɛɛ nɩ wa tisi r'Acii Sesɛɛ Yeesu rɛɛ.
44020022	Kɔhen ñɩ hen na, Asɛ Fiisu tisu-m sɛ me rɛ na Seerusalɛm kɔrʋ taa. Me ta sem wonte kaa sɛ te tal-m na.
44020023	Ma rerɛ me sempa sɛ kɔren ñɩ taa, me ka talʋwa na, Asɛ Fiisu siiru-m sɛ sarka na kʋñʋŋ tʋʋ wa honkʋ-m.
44020024	Ama, me pe yaa me fiisu ka nter. Wonte hɛna na, nt'ɔlɛ sɛ me tɛse na ñankete ka temer nɖe Acii Sesɛɛ Yeesu tir-m sɛ me laʋ-re na, nɖ'ɔlɛ sɛ me hose ɩ tentɛnte sarteñente nte siiru s'Asɛ laʋ-ra sarte na.
44020025	Me hose womɩ ten-ɔ Asɛ wurti ñente na, kɔhen me sem s'ʋ sɩn sɛŋ, mɩ taa nɛɛr ra tase me naʋ k'ayʋkʋ nɛnkʋr rerɛ.
44020026	Semp'ɔna, sɛŋ me tɛsʋ mɩ ñesa sɛ, nne mɩ taa nɛɛr leepa, ʋ ta lii na ma cal-ɔna, wonte rɛɛ na,
44020027	me siir-mɩ wonte ten Asɛ rɩ-te s'ɩ laʋ na. Me ta mɛse nter.
44020028	!Ɩɩ rʋken mɩ tɛ-ɔ sarte, na rerɛ-ɔ Asɛ akpar nɖe Asɛ Fiisu sɩ-mɩ s'ɩɩ ñel ɖe rɛɛ-ɔ ɩ yaʋ-re na ɩ teter ɩ calem na.
44020029	Me sem sɛ me rɛ wonte s'ʋ kper na, yera mpa wɛ se tʋren na, wa kan mɩ cal, wa ra na akpar kʋñʋŋ.
44020030	Mɩ taa nɛmpar rerɛ kaa sɛ wa-l kʋr wa-l laʋ tentarɩr wa yeʋ wompa tʋnkʋ Yeesu wara na, wa kan na wa rɛɛ.
44020031	Sempe na, !ɩɩ laʋ ñesekpaser, n'ɩɩ ra sɛɛ sɛ, wʋse nasiisi taa, aho na mɩse, me ta yeʋ mɩ taa nɛɛr siiruu, na wulim, s'ɩ kpa ɩ tɛ.
44020032	Kɔhen, me yeke-mɩ Asɛ niiŋ taa, na ɩ tentɛnte nte wʋtʋ ɩ sarteñente lape rɛɛ na. Asɛ wɛ reen, n'ɩ pɩsʋ s'ɩ yeʋ-mɩ, ɩɩ mʋ ɩ tentɛnte n'ɩ ciisi mɩ nante, n'ɩ pɩsʋ s'ɩ cel-mɩ wonte ɩ sɩ-te ɩ yera ten ɖɛɛ na.
44020033	Me ka ta cii mɩ warase, na mɩ sika, nawʋr yer nɛɛr wɔwen.
44020034	Mɩ sem ɖerɛ sɛ me niiŋ nya hen, me laʋ-ya na temer ka me rɛɛ, na wompa ka wɛ na-m na, wa-l ɖɛɛ rerɛ.
44020035	Me wʋl-mɩ te ten t'ɔ wonɔn'ɔ ʋ mɔna s'a laʋ temer fɛ n'a pɩse n'a sen wompa tan ɖeen na, n'a tɛse yera t'ɔ wonte Acii Sesɛɛ Yeesu teter ka wʋte-te na sɛ: 'Woñɩ ha na, ɩ wɛ lelen taa, n'ʋ kelen woñɩ mʋ na.' "
44020036	Pɔl tɛse wʋtʋʋ n'ʋ kper wonte na, ñɩ-n'wa, wa kur wa rempana rɛɛ-ɔ wa ten, n'ɩ sɛɛ Asɛ.
44020037	Wa ten wa wulu nɩ wa kɔ wa niiŋ ka Pɔl lu tɛɛ, wa kpirkun-ɩ.
44020038	Ʋ tɛɖe wa t'ɔ ten-ɔ wonte ɩ tam sɛ wa ra tase ɩ naʋ rerɛ na, te rɛɛ. Wa lese-ɩ ñempʋ taa, wa rɛ wa tan-ɩ awɔr nɖe taa a kpa kpilu na.
44021001	Đe car re tɛ, ɖe kʋr wa cal-ɔ wonte na, ɖe kpa kpilu taa re rɛ na Kɔse kɔrʋ taa, tuŋ hom ɖe rɛ na Roote ñenkʋ taa. Đe kʋr renaa re rɛ na Patara kɔrʋ taa.
44021002	Đe nɔɔn kpilu nɛnkʋr-ɔ kʋ-l walʋ na Feeniisii. Đe kpa kʋ-l taa, ɖe rɛ.
44021003	Đe ñʋten Siipir kɔrʋ t'ɔ wonte na, ɖe yeʋ-kʋ na re nawɩtɩ rɛɛ, ɖe wal na Tiir ñenkʋ t'ɔ Siirii kɔrʋ taa. Đen'ɔna, kpilu walʋ sɛ kʋ senɖe n'a lese wonte.
44021004	Đe nɔɔn kiriisitutɩna ka renaa, ɖa-n'wa, ɖe cɔ ayʋken ka leɖe niisiniitisi. Asɛ Fiisu tisi-wa wa tam Pɔl s'ɩ ra wal Seerusalɛm.
44021005	Kɔsera ñɩ kper-ra renaa, ɖe kʋr re rɛ re ñempʋ. Apala na yalaa, na wiisi ka w'akpar t'ɔ ten, wa lese-ra ñempʋ taa, ɖe calen parcii. Đe kur re rempana rɛɛ-ɔ apʋ leem nɔ, nɩ re sɛɛ Asɛ.
44021006	Đe sɛɛ rem'ɔ wonte n'ʋ kper sɛ re yase na, ɖa kpa kpilu taa, wa-l kunti wa-l tɛ.
44021007	Đe tɛse re ñempʋ waɖe ka leem ɖɛɛ-ɔ re kʋren na Tiir, ɖe walʋ na Petoleemaɩse kɔrʋ taa. Đen'ɔna, ɖe sɛɛ re rɛɔ ñempa kiriisitutɩna re cɔ ayʋkʋ kʋɖemʋ na-wa.
44021008	Ʋ hom, ɖe rɛ re tal Seesaree kɔrʋ taa. Đen'ɔna, ɖe sɩ Fiiliipi ñɩ hosʋ tentɛnte sarteñente na, ɩ rɛɔ taa, ɖe henɖe. Fiiliipi ñɩ ka wɛ wompa a lese-wa Seerusalɛm kɔrʋ t'ɔ leɖe nasenautisi sɛ wa sen kiriisitutɩna na, wa taa.
44021009	Ɩ ka wɛ yalawiisi ka nnaʋsa ka se take sem apala, nɩ se ka ci Asɛ tentɛnte rɛsera.
44021010	Đe cɔ ren'ɔ ayʋken ka tɛmpe. Asɛ tentɛnte rɛser nɛɛr-ɔ a yaa-ɩ s'Akapusi, ɩ kʋr na Sutee kɔrʋ taa
44021011	n'ɩ kan ɖa cal. Ɩ sʋ Pɔl kpɛɖʋ, n'ɩ hɔʋ ɩ naase, na ɩ niiŋ n'ɩ tam sɛ: "!Ɩɩ nɩʋ wonte Asɛ Fiisu siiru-te na. Woñɩ tɩ kpɛɖʋ nkʋ na, Suiifi ñempa kaa sɛ wa hɔʋ-ɩ sen-ɔna Seerusalɛm kɔrʋ taa, wa maase-ɩ wompa ta ci Suiifi ñempa na, wa niiŋ taa."
44021012	Akapusi wʋte semp'ɔ wonte na, ɖa-n'Seesaree ñempa, ɖe cɛr Pɔl s'ɩ ra wal Seerusalɛm kɔrʋ taa.
44021013	Ka nɩ Pɔl wʋsen-ɖa sɛ: "Ar lapa n'ɩɩ wulu n'ɩɩ lake n'ʋ tɛɖʋ me hɔɔr taa? Ɩɩ sempa sɛ me ñɔse me tɛ sɛ me wal Seerusalɛm kɔrʋ taa. Ʋ ta ci sarka receel ɖɛɛ. Ama, me tisu rerɛ sɛ me seʋ Seerusalɛm k'Acii Sesɛɛ Yeesu yeɖe rɛɛ."
44021014	Ɩ ta cii s'ɩ tisi, nɩ re ta rʋken ɩ carʋʋ, nɩ re yeʋ re tam sɛ: "!Ʋ laʋ s'Acii Sesɛɛ cii wo na."
44021015	Ayʋken ñɩ rɛ wonte na, ɖa-n'Pɔl, ɖe rɔn ɖe tɛ re rɛ, nɩ re tenke ñempʋ nkʋ walʋ na Seerusalɛm na.
44021016	Kiriisitutɩna mpa wɛ Seesaree kɔrʋ taa na, wa taa nɛmpar lese-ra ñempʋ taa, nɩ wa wan-ɖa sɛ re henɖe Menasɔŋ tɛ. Lɛ ka ci kiriisitutɩ kena reyasɛ n'ɩ ci Siipir kɔrʋ taa tɩ.
44021017	Đe tal wont'ɔ Seerusalɛm na, kiriisitutɩna mʋ-ra na ñankete.
44021018	Ʋ hom, ɖa-n'Pɔl, ɖe wal Sake tɛ, nɩ kiriisitutɩna sesɛmpa ka wa ten, wa kpol.
44021019	Pɔl sɛɛ-wa n'ʋ kper wonte na, ɩ wʋlʋ-wa te ten ñɩ Asɛ ka laʋ-te na ɩ rɛɛ-ɔ wompa ta ci Suiifi ñempa na, wa cal na.
44021020	Wa nɩʋ tentɛnte nt'ɔ wonte na, wa wɔr Asɛ, wa tam Pɔl sɛ: "Đe rɛafal ña, !n na wonɔn'ɔ Suiifi ñempa wɛ tɛmpe ka wa wʋse kiriisitutɩna na. Ama, wa wɛ wa ñɔŋ Moiisi ñasete ka ten.
44021021	Nkʋ, wa nɩʋ s'n wʋlʋ Suiifi ñempa mpa ten wɛ wompa ta ci Suiifi ñempa na, wa hɛkʋ taa sɛ, wa ra co na Moiisi ñasete, nɩ wa ra pɛl wa wiisi anikasi, nɩ wa ra laʋ Suiifi ñempa kɔta.
44021022	Kɔhen, ɖe lake senɔ hen? ?Ʋ ta laʋ wɔ, wa kaa sɛ wa sem s'n kampa.
44021023	!Laʋ wonte re kaa sɛ re siir-n-te na. Yera nnaʋsa wɛ ra cal-ɔ cee ñ'ɔ wa pɛl kʋmer k'Asɛ.
44021024	!Sʋ-wa, ña-n'wa, mɩ ten, !ɩɩ laʋ kɔta nya, n'ɩɩ pɩse n'ɩɩ wʋse sarteñempa k'Asɛ ñesa taa. N ɖɛte wa ten wa rɛɛ n'a ku wa ñiin, nɩ wa pɩse wa tɛse kɔta nya lape. Sempe na, yera ten kaa sɛ wa sem s'a siir wont'ɔ n ɖɛɛ na, te tan tʋfelem, nɩ ña rerɛ, ña tʋnkʋ Moiisi ñasete ñempʋ kena.
44021025	Wompa ka ta ci Suiifi ñempa na, ɖe maa tekara ka wa taa wompa wʋse kiriisitutɩna na, ɖe siir-wa sɛ wa ra tʋ nante nte a kʋ-te atetɩna rɛɛ na. Wa ra tʋ rerɛ-ɔ calem na kpeena nya a ñaase ya leen tɛɛ nɩ ya seʋ na, nɩ wa ra laʋ ayaɖete."
44021026	Ʋ hom Pɔl na yera mpa, wa laʋ Asɛ kɔter nɖe fɛ nɩ Pɔl sɩ Asɛ rɛɔ taa n'ɩ siir Asɛ laate laar k'ayʋkʋ nkʋ kɔter nɖe kaa sɛ re kper n'a pɩse n'a laa laate ka wa ten ñiin ɖɛɛ na.
44021027	Ayʋken leɖe niisiniitisi kampa ñɩ kper wonte na, Suiifi ñempa mpa kʋren n'Asii kɔrʋ taa na, wa na Pɔl ka wont'ɔ Asɛ rɛɔ taa na, wa sase wompa wɛ renaa na, sɛ wa kpa Pɔl.
44021028	Wa ko sɛ: "Iiseraɛl ñempa, !ɩɩ see n'ɩɩ kan n'ɩɩ sen-ɖa. Yer ñɩ wʋtʋ tansarteñente ka riinan ten-ɔ ra rɛɛ, na ra ñasete rɛɛ, n'Asɛ rɛɔ nka rɛɛ na, nñ'ɔ hen. Kʋɖem ñɩ teter sɩn-na Kerɛke ñempa k'Asɛ rɛɔ taa, n'ɩ wursi-ka."
44021029	N nɔɔn wa ka na Pɔl na Terofiim ñɩ ci Eefɛse kɔrʋ taa tɩ na, ka parcii taa, wa hʋ s'nñɩ-ɔna, Pɔl sɩn-ɩ Asɛ rɛɔ taa.
44021030	Parcii ten ñamse taman kʋɖem. Điinan ten, yera see akpaya akpaya wa wal wa lese Pɔl n'awaren ɖɛɛ, wa tenke wa rʋ Asɛ rɛɔ nampin nɛse.
44021031	N nɔɔn wa ciiwa sɛ wa kʋ-ɩ. Ka n'a siir Rom sʋcana sesɛɛ s'ʋ ñamsʋ Seerusalɛm kɔrʋ taa.
44021032	Ʋ ta lʋl n'ɩ tenke n'ɩ yaa ɩ sʋcana na wa-l taa sesɛmpa, nɩ ñɩ-n'wa, wa see n'awɔr nɖe taa kɔrʋ ñamsʋ na. A na-wa wont'ɔ wa tala na, wa yeʋ Pɔl mape.
44021033	Sʋcana cii wal n'ɩ kpa Pɔl n'ɩ tam s'a hɔʋ-ɩ kpase ka taman naʋl. A hɔʋ-ɩ n'ʋ kper wonte na, ɩ wɔse-wa sɛ: "Ɩ ci yer wo n'ɩ laʋ wɔ?"
44021034	Yera mpa ko riinan ten-ɔ kʋkoɩse nɛnser-ɔ a pe nɩʋ se tɛɛ. Mpar ko na cee, nɛmpar ko na lii. Sʋcana cii pe nɩʋ wonte wa wʋtʋ na, ɩ yeʋ n'ɩ yeʋ n'ɩ tam n'a wan Pɔl ka sʋcana rɛɔ taa.
44021035	A tal kukulii rɛɛ-ɔ wonte na, sʋcana kpa-ɩ wa teemle-ɩ, wonte rɛɛ na, n nɔɔn yera naasʋ-ɩ.
44021036	Yera wɛ wa tʋnkʋ-ɩ, wa ko reen sɛ: "!A kʋ-ɩ!"
44021037	A cii s'a sɩn Pɔl ka sʋcana rɛɔ t'ɔ wonte na, ɩ wɔse sʋcana cii sesɛɛ sɛ: "N ha-m ñempʋ sɛ me siir-n nter ya?" Sʋcana cii wʋsen-ɩ sɛ: "Ɛh, n sem Kerɛke wʋtɔ nɛ?
44021038	Sempe n ta ci Eesiipete tɩ ñɩ ka cii tentɛnte na, woñɩ wan akʋra ka wa wɛ nawiisi nnaʋsa (4|#000), ñɩ-n'wa, wa cɔ ñɩte taa na ya?"
44021039	Pɔl tam sɛ: "Me ci Suiifi tɩ kena. A lel-m Tarse kɔrʋ sesɛnkʋ nkʋ wɛ Siiliisii kɔrʋ taa na. Me cɛr-n s'n ha-m ñempʋ me wʋten yera mpa."
44021040	Sʋcana cii sesɛɛ tam sɛ: "!Wʋten-wa." Pɔl senɖe kukulii rɛɛ n'ɩ wʋl yera ka niiŋ sɛ wa sim. Wa sim ɖekalkal nɩ Pɔl paase wa wʋtenʋ ka Suiifi ñempa wʋtɔ taa sɛ:
44022001	"Me ciina, na me raalna, !ɩɩ co n'ɩɩ nɩʋ wonte me kɔŋ sɛ me siir-mɩ-te kɔhen nɩ me lɛɛ me tɛ na."
44022002	Wa na wonte s'ɩ wʋten-wa Suiifi ñempa wʋtɔ taa na, wa tase sim ɖekalkal, wa rɔn wa cokʋ. Pɔl tam sɛ:
44022003	"Me ci Suiifi tɩ kena, n'a lel-m Tarse kɔrʋ t'ɔ Siiliisii kɔrʋ taa. Ka n'a ñel me rɛɛ me kpɔl Seerusalɛm kɔrʋ taa. Woñɩ kpankel-m na, a yaa-ɩ sɛ Kamalɩɛl. Nñɩ wʋl-na-m ɖa caasɩna ñasete se wonɔn'ɔ te wɛ na. N nɔɔn ma rerɛ, me ka car me tɛ me lake Asɛ temer na felem se mɩ lake-re wonɔn'ɔ sɛŋ ñɩ hen na.
44022004	Me naase wompa tʋnkʋ Yeesu ñempʋ nkʋ na, kaka nɛmpar seʋ. Me kpa apal s'apal, yal se yal, me rɩ-wa kpase nɩ me rʋkʋ-wa sarka.
44022005	Asɛ laate laar sesɛɛ, na Suiifi ñempa sesɛmpa ten pɩsʋ sɛ wa siir-mɩ sɛ wonte me siir-mɩ-te na, te wɛ tʋfelem. Mpa rerɛ yeeke-na-m tekara sɛ me wal me kpa kiriisitutɩna mpa wɛ Tamase kɔrʋ taa na, me hɔʋ-wa, me kan-wa Seerusalɛm kɔrʋ taa, n'a hɔm wa rena.
44022006	"N nɔɔn me wɛ ñempʋ t'ɔ wont'ɔ me ñʋten Tamase kɔrʋ t'ɔ n nɔɔn mɩse cii sɛ se senɖe taase hɛken taa na, taman kʋɖem, min hʋlmɩn cepan tiu n'asɛta, ñɩ mɛtel ñɩ koote-m.
44022007	Me feete atɛ, nɩ me nɩʋ yer wʋtɔ ka ka yaa me yeɖe sɛ: 'Sɔl, Sɔl, ar lapa n naasʋ-m sen?'
44022008	Me wʋsen-ɩ sɛ: 'Acii Sesɛɛ, n ci anɔ?' Ɩ siir-m sɛ: 'Me ci Nasarɛte kɔrʋ taa tɩ Yeesu ñɩ n naasʋ-ɩ na.'
44022009	N nɔɔn wompa wɛ me cal na, wa na hʋlmɩn ñɩ. Ama, wa ta nɩʋ woñɩ wʋten-m na, ɩ wʋtɔ.
44022010	Me wɔse-ɩ sɛ: 'Acii Sesɛɛ, n cii sɛ me laʋ senɔ?' Ɩ tam-m sɛ: '!Kʋr, n'n wal Tamase kɔrʋ taa, n'a siir-n wonte ʋ mɔna s'n laʋ-te na.'
44022011	Min hʋlmɩn ñɩ yeemle me ñesa, me pe na rerɛ. Wompa ka wɛ me cal na, wa hɔm me niiŋ, nɩ me tal Tamase kɔrʋ taa.
44022012	Yer nɛɛr ka wɛ ren'ɔ a yaa-ɩ s'Ananɩase ɩ sɛɛ Asɛ na hɔɔr kʋɖemer n'ɩ ñɔŋ ɖa ñasete. Suiifi ñempa ka wa ten wa ñɔŋ-ɩ.
44022013	Ɩ kan n'ɩ nɔɔn-m n'ɩ senɖe me cal n'ɩ siir-m sɛ: 'Me rɛafal Sɔl, !n ñesa hul.' Taman kʋɖem ya hul. Me ñel me na-ɩ.
44022014	Ɩ tase me siiruu sɛ: 'Đa caasɩna Asɛ lese-n s'n sem wonte ɩ cii-te na, n'n na woñɩ ci riyuyutɩ na, n'n nɩʋ ɩ nɔ taa wʋtɔ,
44022015	wonte rɛɛ na, ña kɔŋ-na s'n senɖe ɩ wara n'n siir yera ten ñesa taa refɩʋ ka wonte n na-te, n'n nɩʋ-te na.
44022016	Kɔhen, n kunta n'n honkʋ wɔ rerɛ? !Kʋr n'n yaa Asɛ yeɖe n'a sɛ-n Asɛ leem n'ɩ hɩse n k-awarkase.'
44022017	"Me wʋse Seerusalɛm, me wɛ Asɛ rɛɔ t'ɔ me sɛɛ Asɛ, me na narte.
44022018	Me na Acii Sesɛɛ Yeesu n'ɩ wʋten-m sɛ, me lii resam ka Seerusalɛm, wonte rɛɛ na, wa ra tisi wonte me siiru-te ɩ rɛɛ na.
44022019	Ama, me wʋsen-ɩ sɛ: 'Acii Sesɛɛ, wa ten, wa sem sɛ, me ka walʋ r'arekpolenɖe nampin taa, me kpa yera mpa tisu n ɖɛɛ na, me walʋn-wa nɩ me rɩ-wa sarka, me yeke n'a make-wa.
44022020	A kʋ n warasenɖer Eetɩɛn ka wonte na, n nɔɔn me wɛ renaa rerɛ. Me tisi-na wompa kʋ-ɩ na, nɩ me rʋkʋn wa wɔwen.'
44022021	Acii Sesɛɛ tam-m sɛ: '!Wal. Me kaa sɛ me tir-n wolen ka wompa ta ci Suiifi ñempa na, wa cal.' "
44022022	Wa co na Pɔl kaka n'ʋ rɛ n'ʋ tal ɖenaa, wa kunti wa ko sɛ: "!A kʋ-ɩ. Ʋ ka ta mɔna s'a yeʋ-ɩ tɛte rɛɛ."
44022023	Wa ko kʋkoɩse wa wɛɖʋ wa wɔwen, wa kʋsʋ kʋnkʋmer k'asɛta.
44022024	Rom sʋcana cii sesɛɛ tam sʋcana sɛ wa wan Pɔl ka wa rɛɔ taa wa maʋ-ɩ kpara fɛ n'ɩ siir wonte lapa nɩ Suiifi ñempa ko ɩ rɛɛ-ɔ reen na.
44022025	A hɔʋ-ɩ wonte s'a maʋ-ɩ na, Pɔl ñɩ wʋten sʋcana cii ñɩ wɛ ɩ cal na sɛ: "Anɔ ha-n ñempʋ s'n maʋ Rom tɩ k'a take hʋ na-ɩ?"
44022026	Pɔl wʋte semp'ɔ wonte na, sʋcana cii see n'ɩ wal n'ɩ siir sʋcana cii sesɛɛ sɛ: "N lake senɔ hen? Yer ñɩ ci Rom tɩ kena."
44022027	Sʋcana cii sesɛɛ kan n'ɩ wɔse Pɔl sɛ: "!Siir-m, me na, n ci Rom tɩ kena-ɩ?" Pɔl wʋsen-ɩ sɛ: "Aaʋ."
44022028	Sʋcana cii sesɛɛ siir-ɩ rerɛ sɛ: "Me rɛte warase ka tɛmpe ka n'a yeʋ-m me wʋse Rom tɩ." Pɔl siir sɛ: "Ma hen na, me ci Rom tɩ k'a lel-m wonte na."
44022029	N nɔɔn wompa ka cii sɛ wa maʋ Pɔl na, wa tenke wa wʋsʋ kutukutu. Nafate kpa sʋcana cii sesɛɛ teternka rerɛ, wonte rɛɛ na, n nɔɔn ɩ rɩ-ɩ kpase.
44022030	Sʋcana cii sesɛɛ cii s'ɩ sem wonte ka yepa, Suiifi ñempa siir sɛ Pɔl laʋ nter-ɔ te ta sar na. Semp'ɔna, ʋ hom ntaʋŋ tɛɛ n'a liin Pɔl ka sʋcana rɛɔ taa, n'ɩ tir s'a siir Asɛ laate laara taa sesɛmpa, na Suiifi ñempa sesɛmpa ka wa ten sɛ wa kpol. Ɩ kan Pɔl n'ɩ sese-ɩ wa hɛkʋ taa.
44023001	Pɔl ɖe yera mpa ten ɖɛɛ-ɔ ñesa, n'ɩ kiɖi sɛ: "Afala mɩ, me raalna ka mɩ ten, me cɔ Asɛ ñesa taa kaka na sɛŋ na hɔɔr sarte kena, nɩ me hɔɔr pe carʋ-m nter rɛɛ."
44023002	Asɛ laate laar sesɛɛ Ananɩase siir wompa ka wɛ Pɔl cal na sɛ, wa maʋ ɩ nɔ.
44023003	Ka nɩ Pɔl wʋsen-ɩ sɛ: "Asɛ kɔŋ-na s'ɩ maʋ-n, !n na ɩ wɛ wo s'atiru cehʋlemʋ na. N ci hʋr woñɔ sen? n wɛ s'n hʋ na-m se wonɔn'ɔ Moiisi ñasete wɔsʋ na, n'n kunti n'n tam s'a maʋ-m ka wonte ñasete nte pe cii-te na."
44023004	N nɔɔn wompa wɛ Pɔl cal na, wa-l tam-ɩ sɛ: "N tɩɩ Asɛ laate laar sesɛɛ kena kɛ?"
44023005	Pɔl wʋsen-wa sɛ: "Me raalna, me ka ta sem s'ɩ ci Asɛ laate laar sesɛɛ kena. A maa rerɛ-ɔ Asɛ tekara taa sɛ: 'Ʋ ta mɔna s'n wʋte n kɔrʋ taa wuroo ñente.' "
44023006	Pɔl ɖerɛ sem sɛ Suiifi ñempa sesɛmpa mpa taa wɛ Satusee akpar taa ñempa, na Fariisii akpar taa ñempa. Semp'ɔna, ɩ ko wa ñesa taa sɛ: "Afala mɩ, na me rɛɔ ñempa mɩ, me ci Fariisii akpar taa tɩ kena, nɩ me ciina ka ci Fariisii akpar taa ñempa, ka me honkʋ yera mpa sepa na, wa homte ayʋkʋ. Semp'ɔna, a hʋ na-m."
44023007	Pɔl siir semp'ɔ wonte na, yeeʋ kan Fariisii akpar taa ñempa, na Satusee akpar taa ñempa hɛkʋ taa, wa tar wa taa,
44023008	wonte rɛɛ na, n nɔɔn Satusee akpar taa ñempa siiru sɛ, ?yer sepa, ɩ ra wʋse s'ɩ hom. Wa pe tisu s'Asɛ tirira wɛ, n'alʋa wɛ rerɛ. Nkʋ, Fariisii akpar taa ñempa tisu sɛ te ten wɛ.
44023009	Wa kunti wa kʋkoɩse kpalʋ reen ka ten. Moiisi ñasete wʋlɖa nɛmpar mpa wɛ Fariisii akpar taa na, wa kʋr wa siir sɛ: "Đe pe na nter-ɔ te warka. Yer ñɩ hen na, ?ʋ ta laʋ, fiisu nɛnkʋr, nawʋr Asɛ tirir nɛɛr wʋten-ɩ tʋfelem."
44023010	Fɛsɔ nka kunti ka wʋse ñan, nɩ sʋcana cii sesɛɛ ñel n'ɩ nɔɔn wa pɩsʋ sɛ wa tar Pɔl ka womla. Semp'ɔna, ɩ tam ɩ sʋcana sɛ wa wan-ɩ wa rɛɔ taa.
44023011	Aho yii wonte na, Acii Sesɛɛ Yeesu kan narte taa, n'ɩ wʋten Pɔl sɛ: "!Nafate ra kpa-n. !Ciisi n nante. N kaa s'n senɖe me war'ɔ Rom kɔrʋ taa s'n ka senɖe me war'ɔ wo Seerusalɛm ñenkʋ taa na."
44023012	Tuŋ hom wonte na, Suiifi ñempa nɛmpar kpol, wa laʋ nɔ kʋɖemɔ, wa ree na wa teter sɛ wa ra tʋ wʋr, wa ra ñee leem ka wa ta kʋ Pɔl.
44023013	Wompa kpola wa laʋ nɔ kʋɖemɔ sɛ wa kʋ Pɔl na, wa wɛ yera ka hiin nniisa na wʋr.
44023014	Yera mpa wal wa na Asɛ laate laara taa sesɛmpa, na Suiifi ñempa sesɛmpa, wa siir-wa sɛ: "Đe ree na ra teter re kisi sɛ re ra tʋ wʋr nɩ re ra ñee leem k'añeeʋ kaka re rɛ re kʋ Pɔl.
44023015	Mɩ-n'Suiifi ñempa sesɛmpa, !ɩɩ wal n'ɩɩ siir sʋcana cii sesɛɛ s'ɩ kan Pɔl ka mɩ ñesa taa n'ɩɩ tɛke s'ɩɩ cii s'ɩɩ mɔse ɩ ñente ka tʋfelem, ɖe kan ɖe kʋ-ɩ ñempʋ taa."
44023016	N nɔɔn Pɔl kɔfal nɩʋ wonte nɔ kʋɖemɔ yera mpa ciiwa sɛ wa laʋ ɩ nankpeel na, kɔfal ñɩ wal sʋcana rɛɔ taa n'ɩ siir-te Pɔl.
44023017	Pɔl yaa sʋca kʋɖem n'ɩ siir-ɩ sɛ: "!Wan apalayo nk'ɔ mɩ sesɛɛ cal, wonte rɛɛ na, ka wɛ nter sɛ ka siir-ɩ."
44023018	Sʋca ñɩ laʋ wonte Pɔl siir-ɩ-te na. Ɩ wal n'ɩ siir wa sesɛɛ sɛ: "Pɔl ñɩ ci sarkacii na, nñɩ yaa-na-m n'ɩ tir-m sɛ me kan apalayo nk'ɔ n cal sɛ ka wɛ nter sɛ ka siir-n."
44023019	Sʋcana cii sesɛɛ kpa yo nka niiŋ, n'ɩ hɔm-ka nɩ wa lii na wa tɛ n'ɩ wɔse-ka sɛ: "Apalayo ña, n cii s'n siir-m wontɔ?"
44023020	Ka wʋsen-ɩ sɛ: "Suiifi ñempa nɩʋ na remaŋ sɛ wa cɛr-n s'n kan Pɔl ka ceer ka wa sesɛmpa ñesa taa sɛ wa mɔse ɩ ñente ka tʋfelem.
44023021	!Đa tisi, wonte rɛɛ na, wa wɛ yera ka hiin nniisa na wʋr-ɔ wa mɛl ñempʋ taa wa honkʋ s'ɩ kaa s'ɩ rɛ wonte na, wa kpa-ɩ, wa kʋ-ɩ. Wa ree na wa teter sɛ wa ra tʋ nɩ wa ra ñee ka wa ta kʋ Pɔl. Wa wɛ nɩ wa ñelʋ yapaya rɛɛ. Wa kper wa niiŋ ka ten, wa honkʋ ñ'ɔna s'n tisi."
44023022	Sʋcana cii sesɛɛ tam yo nka sɛ: "!Wal, n'n ɖa yeʋ sɛ yer nɩʋ wonte n siir-m-te na."
44023023	Sʋcana cii sesɛɛ yaa ɩ sʋcana ciina ka naʋl n'ɩ siir-wa sɛ: "!Ɩɩ rɔn mɩ tɛ. Aho nya taa mete reem alʋate taa, !ɩɩ kpol sʋcana ka cakɔɩsiin nɩɩl, na kpɔnaan ciina ka hiin leɖe niisiniitisi, na wompa rʋkʋn wasɛse na ka cakɔɩsiin nɩɩl (200), n'ɩɩ cɔ mɩ ten, n'ɩɩ ñɔse mɩ tɛ n'ɩɩ rɛ na Seesaree kɔrʋ taa.
44023024	!Ɩɩ cii kpɔnaan n'ɩɩ sʋ Pɔl, n'ɩɩ wan-ɩ rerɛkerɛke n'ɩɩ cel-ɩ kɔrʋ ñuŋcii Feeliikisi."
44023025	Fɛ n'ɩ maa tekara ka kɔrʋ ñuŋcii sɛ:
44023026	"Kɔrʋ ñuŋcii Feeliikisi, m'ɔna Kelote Liisɩase, me sɛɛ-n.
44023027	Yer ñɩ me yeeke-n-ɩ hen na, n nɔɔn Suiifi ñempa kpa-ɩ sɛ wa kʋ-ɩ kena. Me na wonte na, ma-n'me sʋcana, ɖe wal ɖe kpɔr-ɩ, wonte rɛɛ na, a siir-m s'ɩ ci Rom kɔrʋ taa tɩ kena.
44023028	Me ka ciiwa sɛ me na ar lapa Suiifi ñempa cii sɛ wa kʋ-ɩ, nɩ me wan-ɩ wa sesɛmpa ñesa taa.
44023029	Me nɔɔn wa carʋ-ɩ, wonte rɛɛ na, te kɔŋ na wa kɔter rɛɛ-ɔna. Ama, ɩ ta laʋ nter-ɔ te wɔsʋ s'a kʋ-ɩ, nawʋr s'a re-ɩ sarka.
44023030	A siir-m sɛ Suiifi ñempa wɛ wa rankʋ sɛ wa kʋ-ɩ. Nte yeʋ-na me yeekʋ-n-ɩ. Me siir wa sesɛmpa sɛ wa teternka, wa wal wa na-n wa siir wonte wɛ na."
44023031	Semp'ɔna, aho nya teternka taa, sʋcana laʋ s'a ka siir-wa wonɔn'ɔna. Wa sʋ Pɔl nɩ wa rɛn-ɩ n'Antiipateriise.
44023032	Ʋ hom ntaʋŋ tɛɛ, kpɔnaan ciina rɛn Pɔl n'ʋ yeʋ wompa ka walʋ naase na, wa-l kunti wa-l ɖɛɔ taa.
44023033	Kpɔnaan ciina mpa tan Pɔl ka wont'ɔ Seesaree kɔrʋ taa na, wa cel tekara ñɩ a maa-ɩ kɔrʋ ñuŋcii na, wa wʋl-ɩ Pɔl.
44023034	Ɩ kal tekara ñɩ n'ʋ kper wonte na, ɩ wɔse-wa sɛ: "Pɔl ñɩ kɔrʋ ka lɔ?" A siir-ɩ sɛ: "Ɩ kɔrʋ kelɛ Siiliisii."
44023035	Ɩ siir Pɔl sɛ: "Me kaa sɛ me nɩʋ n nɔ taa ñente k'ayʋkʋ nkʋ wompa cii-n na, wa kaa sɛ wa kan na." Ɩ tam sɛ wa wan-ɩ wuroo Eerote rɛɔ taa wa ñelʋ-ɩ.
44024001	Ayʋken nɩna rɛ n'ʋ kper wonte na, Ananɩase ñɩ ci Asɛ laate laar sesɛɛ na, ɩ tal Seesaree, na Suiifi ñempa sesɛmpa nɛmpar, na Tɛrtul ñɩ kaa s'ɩ wʋte na wa rɛɛ na. Wa wal Sutee kɔrʋ ñuŋcii cal-ɔ a yaa-lɛ sɛ Feeliikisi, sɛ wa siir-ɩ wonte yepa wa cii Pɔl sɛ wa hʋ na-ɩ nɩ wa kʋ-ɩ na.
44024002	A yaa Pɔl ka wonte na, Tɛrtul paase wʋtʋʋ n'ɩ kʋ Pɔl ñente n'ɩ siiru sɛ:
44024003	"Acii Feeliikisi, ɖe wɔrʋ-n ayʋken ten na riinan ten s'n hʋ tentɛnte ka kɔrʋ nkʋ t'ɔ cee n'n ɖɔnʋ-kʋ na n semte sɛ re pɩse re cɔ rehɛser taa.
44024004	Acii, sɛ me ra kel wʋtʋʋ na, me cɛrʋ-n s'n co wonte me wɛ-te cekɔ sɛ me wʋte na.
44024005	Yer ñɩ hen ci hɔrser nɛɛr-ɔna re na-ɩ ka ɩ tarʋ Suiifi ñempa mpa ten wɛ tɛte rɛɛ na, wa taa. Nñɩ ci-na sesɛɛ ka Nasarɛte kɔrʋ taa tɩ akpar taa.
44024006	Đe kpa-ɩ wonte na, n nɔɔn ɩ cii s'ɩ hɔrse Asɛ rɛɔ. (Đe ka ciiwa sɛ re hʋ na-ɩ, se ra ñasete wɔse wo na.
44024007	Ama Rom sʋcana cii sesɛɛ Liisɩase na semp'ɔ wonte na, ɩ kpɔr Pɔl na reen ka ra niiŋ taa. Ɩ tam-ɖa sɛ, nne re cii s'a hʋ na-ɩ, ɖe kan-ɩ ña cal.
44024008	Ña teternka,) n pɩsʋ s'n wɔse n'n na tʋfelem ka wonte yepa re kpa-ɩ re siir s'ɩ laʋ sempe na."
44024009	Suiifi ñempa ten tisi sɛ, wonte ten ɩ siir-te na, te wɛ tʋfelem.
44024010	Sutee kɔrʋ ñuŋcii Feeliikisi tam Pɔl s'ɩ wʋte. Pɔl wʋte sɛ: "Me sem s'ʋ lʋl ten-ɔ wʋse tɛn atɛ, ka n ci tentɛnte hʋr ka kɔrʋ taa. Sempe na, ʋ kɔ me t'ɔ ten, me cii sɛ me wʋte tentɛnte nt'ɔ n ñesa taa nɩ me lɛɛ me tɛ.
44024011	Me sem s'n pɩsʋ s'n na te taa. Ʋ ta tal ayʋken ka hiiu na nɩɩl-ɔ me wal Seerusalɛm kɔrʋ taa sɛ me sɛɛ Asɛ.
44024012	Yer ta nɔɔn-m Asɛ rɛɔ taa, nawʋr arekpolenɖe nampin taa, nawʋr parcii nɛɛr t'ɔ riil-ɔ ma-n'nɛɛr, ɖe yee, nawʋr me tʋkʋ yera rena.
44024013	Yera mpa ra pɩse sɛ wa wʋl tʋfelem ka wonte wa siir-te me rɛɛ hen na, te rɛɛ.
44024014	Ama, me tisu n ñesa taa sɛ wonte me sem-te kʋɖemte ka wa siiru-te na, nt'ɔlɛ sɛ, me sem sɛ me sɛɛ ra caasɩna Asɛ, nɩ me tʋnkʋ ñempʋ cefalʋ nkʋ yera mpa hen siiru sɛ kʋ ta sar na. Ama, me tisu wonte ten a maa-te Moiisi ñasete taa, n'Asɛ tentɛnte rɛsera tekarɩna taa na.
44024015	Me honkʋ n'Asɛ rɛɛ se wonɔn'ɔ mpa honkʋ-na s'Asɛ kaa s'ɩ wose riyuyuñempa, na tanɖiyuyuñempa.
44024016	Nte rɛɛ-ɔna, me lake te ten sɛ me hɔɔr taa ra car-m Asɛ ñesa taa, na yera ten ñesa taa.
44024017	Me ka ta tan me kɔrʋ t'ɔ Seerusalɛm, ka ʋ lʋl ten. Me wʋse me kan sɛ me sen me tɛ ñempa, me ha warase ka wompa ci ahʋsa na, nɩ me laa Asɛ ka laate.
44024018	Semp'ɔna, a na-m Asɛ rɛɔ t'ɔ me ku me ñuŋ se Suiifi ñempa ñasete siir wo na. N nɔɔn yera ta tan me cal, nɩ tentɛnte tan ɖerɛ.
44024019	Ama, Suiifi ñempa mpa kʋren n'Asii kɔrʋ taa na, wa-l ka wɛ renaa. Nne wa ka wɛ nter na-m, !mpa kɔŋ-na sɛ wa kam n cal, wa hʋ na-m.
44024020	Nawʋr !mpa ñɩ hen siir remm wonte me laʋ-te ka te ta sar, ka n nɔɔn wa hʋ-na-m wonte na.
44024021	Yaa, wonte receel me ko wa ñesa taa na sɛ: 'Aseɖa hom ñente rɛɛ-ɔna, a hʋkʋ na-m sɛŋ ñɩ hen.' "
44024022	Kɔrʋ ñuŋcii Feeliikisi sem kiriisitutɩna ñente, n'ɩ sem sɛ wa wɩn-ɩ kena, n'ɩ tam-wa sɛ wa wal. ?Sʋcana cii sesɛɛ Liisɩase kampa, fɛ n'ɩ nɩʋ wa tentɛnte. ?Ya sempe, nñɩ ra hʋ-na-ɩ fala.
44024023	Feeliikisi ñɩ siir sʋca ñɩ ñelʋ Pɔl ka sarka taa na s'ɩ yeʋ-ɩ rehɛɛ n'ɩ ha ñempʋ ka ɩ ñempa mpa kɔŋ sɛ wa rɛke-ɩ na, nɩ wa sen-ɩ.
44024024	Ayʋken cekalen ɖɛ, Feeliikisi na ɩ yal Tirusiiye, wa kan. Ɩ yal ñɩ ci Suiifi tɩ. Feeliikisi ñɩ tir n'a cii Pɔl s'ɩ kan n'ɩ siir-ɩ wonɔn'ɔ a tisu Yeesu Kiriisitu rɛɛ na.
44024025	Ama, Pɔl wʋl-ɩ wonɔn'ɔ ʋ mɔna sɛ yer lake riyuyuñente n'ɩ sem ɩ tɛ rʋkenʋ, na wonɔn'ɔ Asɛ kaa s'ɩ hʋ na yera ten na, nafate kpa Feeliikisi, n'ɩ tam Pɔl sɛ: "!Wʋse n'n cɔ. Nne me kampa me hiiu acaka, me tam n'a yaa-n."
44024026	Ɩ honkʋwa sɛ, Pɔl kɔŋ s'ɩ ha-ɩ warase. Semp'ɔna, ɩ yaa Pɔl ka tamtam sɛ ñɩ-n'ɩ, wa siir tentɛnte.
44024027	Wʋse nasel ɖɛ n'ʋ kper wonte na, Pɔrsiiusi Fɛsetusi wʋse kɔrʋ nkʋ ñuŋcii ka Feeliikisi wara. N nɔɔn Feeliikisi ka yeʋ Pɔl ka sarka taa s'ʋ kɔ Suiifi ñempa taa.
44025001	Fɛsetusi tal wonte na, ayʋken niitisi rɛɛ, ɩ kʋren Seesaree kɔrʋ taa n'ɩ walʋ na Seerusalɛm.
44025002	Đen'ɔna, Asɛ laate laara taa sesɛmpa, na Suiifi ñempa sesɛmpa, wa ten ñɩ wa wʋtʋn-ɩ Pɔl ñente s'ɩ lapa n'ʋ ta sar.
44025003	Wa ñentʋ wa tɛ-ɔ ten-ɔ Fɛsetusi cal s'ɩ car ɩ tɛ n'ɩ kan Pɔl ka Seerusalɛm kɔrʋ taa. N nɔɔn wa rɔnʋ wa tɛ-ɔ ten nɩ wa rankʋ s'a kan Pɔl, wa katen-ɩ wa kʋ-ɩ ñempʋ taa.
44025004	Ama, Fɛsetusi siir-wa sɛ Pɔl wɛ sarka t'ɔ Seesaree kɔrʋ taa. Nñɩ hen na, ɩ wʋsʋ kɔhen na Seesaree.
44025005	Ɩ tam-wa sɛ: "Ʋ mɔna sɛ mɩ sesɛmpa tenke-m n'a wal Seesaree. Nne wonte wɛ na, a wal n'a nɩʋ. Nne yer ñɩ laʋ nter-ɔ te ta sar, ʋ wɛ na-mɩ-ɔna s'ɩɩ siir-te."
44025006	Fɛsetusi cɔ wa cal-ɔ kɔsera kʋɖem na wʋr, n'ɩ wʋse Seesaree. Ʋ hom wonte na, ɩ wal n'ɩ cɔ ɩ wurti kpeeɖe taa s'ɩ hʋ tentɛnte, n'ɩ tir s'a kan Pɔl.
44025007	A tan Pɔl ka wonte na, Suiifi ñempa mpa ten kʋren na Seerusalɛm wa kan na, wa koote Pɔl wa hɔʋ tentarɩr cekpɔlɖe ka ɩ rɛɛ, nɩ wa tam apɩsɔ sɛ wa wʋl te tʋfelem.
44025008	Pɔl tam sɛ: "Me ta laʋ nter-ɔ Suiifi ñempa ñasete rɛɛ, n'Asɛ rɛɔ rɛɛ, na Rom ñempa wuroo sesɔŋ ɖɛɛ."
44025009	Fɛsetusi cii s'ʋ kɔ Suiifi ñempa taa. Semp'ɔna, ɩ wɔse Pɔl sɛ: "N cii s'n wal Seerusalɛm kɔrʋ taa n'a hʋ n tentɛnte nt'ɔ me ñesa taa ya?"
44025010	Pɔl wʋsen-ɩ sɛ: "Me wɛ Rom wuroo Seesar komna niiŋ t'ɔna, nɩ ren'ɔna, ʋ mɔna s'a hʋ na-m. Me sem sɛ, me ta laʋ Suiifi ñempa ka wʋr, nɩ ña teternka, n sem sɛ me ta hɔrse-wa nter.
44025011	Nne me laʋ nter-ɔ ʋ mɔna s'a kʋ-m, me pe kisu s'a ra kʋ-m. Nne a hɔke-m tentarɩr kena, yer nɛɛr tan huku s'ɩ kpa-m n'ɩ maase-m wa niiŋ taa. Me cii sɛ wuroo Seesar hʋ na-m."
44025012	Fɛsetusi wʋte na ɩ calcɔra n'ʋ kper wonte na, ɩ tam sɛ: "Yaa n cii sɛ wuroo Seesar hʋ na-n ya, me kaa sɛ me wan-n ɩ cal n'ɩ hʋ na-n."
44025013	Ayʋken cekalen ɖɛ wonte na, wuroo Akiriipa na ɩ kɔɔ Peereeniisi, wa kan Seesaree kɔrʋ taa sɛ wa sɛɛ Fɛsetusi.
44025014	Đɛkʋʋ mpe laʋ ayʋken cekalen. Semp'ɔna, Fɛsetusi siir wuroo ka Pɔl ñente sɛ: "Afal nɛɛr wɛ cee-ɔ Feeliikisi ka yeʋ-ɩ sarka taa.
44025015	Me wal wont'ɔ Seerusalɛm na, Asɛ laate laara taa sesɛmpa, na Suiifi ñempa sesɛmpa wʋten-m Pɔl ñente nɩ wa wɔse-m sɛ me kʋ ɩ ñente.
44025016	Me wʋsen-wa sɛ, ɖ'ɔ Rom ñempa hen na, ɖe pe yeke s'a kʋ yer ka fala k'a take hʋ na-ɩ, ka wompa carʋ-ɩ na, wa ñesa taa s'ɩ pɩse n'ɩ wʋsen-wa.
44025017	Wa tenke-m, ma-n'wa, ɖe rɛ re kan cee ñɩ. Me ta yeʋ s'ʋ lʋl. Tuŋ hom me cɔ me wurti kpeeɖe taa sɛ me hʋ tentɛnte, nɩ me tir s'a kan-ɩ.
44025018	Wompa carʋ Pɔl na, wa kan. Ama, wa ta wʋte nter-ɔ te ta sar se me ka mɔsʋ wo na.
44025019	Wa wɛ wa fɛsʋn ɖem'ɔ nɛnter-ɔna wa teternka, w'Asɛ ñente, na Yeesu nɛɛr ñente rerɛ s'ɩ sepa nɩ Pɔl siiru s'ɩ hompa.
44025020	Me ta sem sɛ, me mɔsʋ te taa senɔ, te kelen-m. Semp'ɔna, me siir Pɔl ?s'ɩ cii, me wan-ɩ Seerusalɛm, n'a hʋ ɩ tentɛnte nte.
44025021	Ama, Pɔl tam s'ʋ mɔna s'ɩ tentɛnte nte tal wuroo Seesar cal n'ɩ hʋ na-ɩ. Semp'ɔna, me tam s'a yeʋ-ɩ sarka taa, n nɔɔn me pɩsa me wan-ɩ wuroo Seesar cal."
44025022	Akiriipa tam Fɛsetusi sɛ: "Ma teternka me cii sɛ me nɩʋ wonte Pɔl wʋtʋ-te na." Fɛsetusi wʋsen-ɩ sɛ: "Ceer n kaa s'n nɩʋ wonte ɩ kɔŋ s'ɩ wʋte-te na."
44025023	Tuŋ hom, Akiriipa na Peereeniisi, wa tal, na yera ka tɛmpe ka wa wara nɩ wa kɔmlʋ wa sɩ areconɖe nampu taa, wa-n'sʋcana sesɛmpa, na kɔrʋ taa sesɛmpa ka wa ten. Fɛsetusi tam n'a kan Pɔl ka wa ten wa ñesa taa s'ɩ wʋte.
44025024	Fɛsetusi kʋr n'ɩ siir wuroo Akiriipa na yera mpa ten kampa na, wa ñesa taa sɛ: "Akiriipa, na mɩ ten ñɩ kan cee ñɩ s'ɩɩ na yer ñɩ a wʋtʋ ɩ ñente na, Suiifi ñempa ten car-m Seerusalɛm kɔrʋ taa na cee ñɩ rerɛ sɛ yer ñɩ laʋ nter-ɔ te ta sar. Wa ka sɛ wa kʋ-ɩ. Nñɩ-ɔlɛ mɩ ñesa t'ɔ sɛŋ.
44025025	Ma hen na, me pɩsʋ sɛ me siir sɛ me ta na wonte yepa n'ʋ mɔna s'a kʋ-ɩ na. Nñɩ teternka rerɛ cii sɛ wuroo Seesar hʋ na-ɩ. Me kunti me tam s'a wan-ɩ wuroo Seesar cal.
44025026	Nkʋ, me tan nter sɛ me ta maa me siir wuroo Seesar ka yer ñɩ rɛɛ. Semp'ɔna, me tam s'a kan-ɩ n ñesa taa, na wompa tenke-n na, wa ñesa t'ɔ cee ñɩ, fɛ n'n wɔse-ɩ me na wonte me maa sɛ me yeeke wuroo Seesar na.
44025027	Me na-te sɛ te ta sar s'a wan sarkacii ka wuroo sesɔŋ ñesa t'ɔ a take mɔse ɩ tentɛnte ka riil, se fɛ n'a wʋl wonte yepa n'a kpa-ɩ na."
44026001	Akiriipa siir Pɔl sɛ: "Kɔhen n pɩsʋ s'n wʋte wonte n wɛ na na." Pɔl kpaase ɩ niiŋ n'asɛta n'ɩ paase wʋtʋʋ sɛ:
44026002	"Acii, Akiriipa, sɛŋ me na me tɛ-ɔ, n ñesa taa n'ʋ kɔ-m, wonte rɛɛ na, me cii s'n na me tʋfelem ka wonte ten Suiifi ñempa hɔke-te me rɛɛ na.
44026003	Acii Akiriipa, me sem s'n sem sarte ka ten-ɔ Suiifi ñempa kɔter, na wonte rɛɛ wa fɛsʋ na. Me cɛrʋ-n s'n hɛse n hɔɔr n'n co na-m.
44026004	Suiifi ñempa ka wa ten, wa sem wonɔn'ɔ me ka wɛ me fiisucɔʋ taa na, wonte rɛɛ na, me ka wɛ me wiisi t'ɔ me yera Iiseraɛl ñempa hɛkʋ t'ɔ Seerusalɛm kɔrʋ taa.
44026005	Ʋ lʋl ten-ɔ wa sem-m. Nne wa tisu, wa rɔn wa siir te ten ñɩ me lapa na. Me tenke Fariisii akpar taa ñempa kɔta, wompa ñɔŋ ɖa kɔta n'ʋ kelen Suiifi ñempa ka wa ten na.
44026006	Sɛŋ ñɩ hen, a cii s'a hʋ na-m, wonte rɛɛ na, me honkʋ wonte Asɛ ka yii-te ra caasɩna na.
44026007	Đa kɔrʋ taa nantilii hiiu na naal honkʋ wonte Asɛ yii-te na, nɩ wa sɛɛ-ɩ ayʋken ka ñɩ ten-ɔ aho na mɩse. Acii, aaʋ, me sem sɛ, honkʋʋ mpe rɛɛ hen, Suiifi ñempa wɛ wa carʋ-m.
44026008	Ar yeke n'a pe tisu s'Asɛ pɩsʋ s'ɩ wose aseɖa?
44026009	Ma teternka, me ka car me tɛ na me reen ka ñɩ ten, me yee na wompa tʋnkʋ Nasarɛte kɔrʋ taa tɩ Yeesu wara na.
44026010	Me ka laʋ semp'ɔna Seerusalɛm kɔrʋ taa, me kpa yera kpater mpa tʋnkʋ Yeesu wara na, me rɩ-wa sarka. Asɛ laate laara taa sesɛmpa ka ha-na-m huku sɛ me walʋn-wa me rɩ-wa sarka. A kɔŋ n'a cii s'a kʋ-wa wonte na, me tasʋ me raana rɛɛ s'a kʋ-wa.
44026011	Tamtam Suiifi ñempa arekpolenɖe nampin ten taa, me tɔŋ n'a make-wa. Me ciiwa sɛ wa hɔrse Yeesu yeɖe. Ʋ ka saa me t'ɔ ten, me carʋ-wa nɩ me rɛ me talʋ kɔren nɛñer t'ɔ ñɩ ta ci me tɛte taa kɔren.
44026012	"Nte rɛɛ-ɔna, me rɛwa, me wal Tamase kɔrʋ taa, n'Asɛ laate laara taa sesɛmpa ñiin ɖɛɛ-ɔ n nɔɔn wa ha-m huku sɛ me wal.
44026013	Me ka wɛ ñempʋ t'ɔ wont'ɔ mɩse cii sɛ se tar atarʋ na, me na hʋlmɩn kam me rɛɛ-ɔ ñɩ lii n'asɛta, ñɩ kelen mɩse hʋlmɩn. Ñɩ mɛtel, ñɩ koote ma-n'me raana mpa re ka walʋ ñempʋ na.
44026014	Đe ten ɖe feete atɛ, nɩ me nɩʋ wʋtɔ ka ka siiru-m Suiifi ñempa wʋtɔ taa sɛ: 'Sɔl, Sɔl, ar lapa n'n naasʋ-m sen? N wɩn n tɛ n'n carʋ fala kena, se naa ñɩ pe cii s'ɩ wal, n'ɩ tɛ ampɛra ka ɩ cii rawiisi nse ɩ saa-se reperper na.'
44026015	Me wʋsen-ɩ sɛ: 'Acii Sesɛɛ, n ci n'anɔ?' Ɩ tam sɛ: 'Me ci Yeesu ñɩ n naasʋ-ɩ na.
44026016	Kɔhen, !kʋr atɛ, n'n senɖe n naase rɛɛ, wonte rɛɛ na, me wʋl-n me tɛ sɛ me yeʋ-n n wʋse me wolalaɖe, na me warasenɖer s'n siir yera ka wonte n na-te na, na wonte n kaa s'n na-te rerɛ na.
44026017	Me lese-n yera mpa hɛkʋ taa, na wompa ta ci Suiifi ñempa, ka me kaa sɛ me tir-n wa cal na.
44026018	Fɛ n'n pɩse n'n hul wa ñesa, n'n lese-wa tawunɖi taa, n'n wan-wa hʋlmɩn taa. N kaa s'n lɛɛ-wa alʋacii Sataŋ hampate taa, n'n wan-wa n'Asɛ rɛɛ sɛ wa tisi me rɛɛ, nɩ me tɩsen-wa w'awarkase n'Asɛ ha-wa haaɖe nɖe ɩ ha-re ɩ yera na.' "
44026019	Pɔl ñɩ tam sɛ: "Akiriipa, me ta pɩse sɛ me kisi sɛ me ra ñam narte nte kan n'asɛta te tiu me rɛɛ na.
44026020	Me paase Acii Sesɛɛ Yeesu tentɛnte hosʋʋ ka Tamase yera. Ʋ tenken Seerusalɛm ñempa, na Sutee ñempa ten, n'ʋ tɛsen warawar'ɔlɛ wompa ta ci Suiifi ñempa na. Me hose-wa s'ʋ mɔna sɛ wa kisi w'awarkase, wa cɛl n'Asɛ rɛɛ nɩ wa laʋ n'ʋ wʋl tʋfelem sɛ wa kisi w'awarkase.
44026021	!Ɩɩ na wonte yepa nɩ Suiifi ñempa kpa-m Asɛ rɛɔ taa na, nɩ wa ciiwa sɛ wa kʋ-m na, nt'ɔlɛ.
44026022	Ama, ʋ rɛ n'ʋ tal sɛŋ, Asɛ tase me rɛɛ. Wa ta pɩse sɛ wa kʋ-m. Me wɛ me wɛ sɛ me senɖe Asɛ war'ɔ yera cekpɔlwa, na cunkuwa ñesa taa. Me hosʋ wonte Asɛ tentɛnte rɛsera, na Moiisi ñasete ka siir-te sɛ te kaa sɛ te tal na, te receel-ɔna.
44026023	Nt'ɔlɛ s'ʋ mɔna sɛ Kiriisitu tʋ kʋñʋŋ, n'ɩ seʋ n'ɩ hom kiɖinkiɖin k'aseɖa taa. Nñɩ rerɛ kɔŋ-na s'ɩ hose s'Asɛ kaa s'ɩ tɛlse Suiifi ñempa, na wompa ta ci Suiifi ñempa na. Asɛ kaa s'ɩ wʋl-wa ɩ hʋlmɩn."
44026024	Pɔl wʋtʋ semp'ɔ wonte s'ɩ lɛɛ ɩ tɛ na, Fɛsetusi ko reen ka ten sɛ: "Pɔl, n see kpɔɔn. N lɛn ñɩ ten yeke s'n wʋse kpɔɔnseer."
44026025	Pɔl wʋsen-ɩ sɛ: "Acii, me ta ci kpɔɔnseer. Wonte me wʋtʋ-te na, te ci tʋfelem tentɛnte kena nɩ te wɛ ñuŋ.
44026026	Wuroo Akiriipa ka teem te sem, nɩ me wʋtʋ-te ɩ ñesa taa, nafate pe kpa-m. Me sem s'ɩ sem-te, wonte rɛɛ na, te ta laʋ amɛsɔŋ t'ɔ riila.
44026027	Acii Akiriipa, n tisu wonte Asɛ tentɛnte rɛsera mpa siir-te na ya? Me sem s'n tisu."
44026028	Akiriipa wʋsen Pɔl sɛ: "Kɔhen, n kaa s'n yeʋ-m sɛ me wʋsʋ kiriisitutɩ."
44026029	Pɔl wʋsen-ɩ sɛ: "?Ʋ ci kɔhen, nawʋr ʋ lʋlʋ, me sɛɛ Asɛ s'ʋ ra ci ña kʋɖem. Me cii sɛ mɩ ten ñɩ wɛ cee-ɔ ɩɩ cokʋn-m sɛŋ ñɩ hen na, ɩɩ wʋse se ma, n'a ra hɔʋ-mɩ kpase kena s'a hɔʋ-ma wo na."
44026030	Wuroo, na kɔrʋ ñuŋcii, na Peereeniisi, na wompa ten ka wɛ wa cal na, wa kʋr,
44026031	wa lii wonte na, wa siiru remaŋ sɛ: "Yer ñɩ hen na, ɩ ta laʋ teñɔ nɛnkar s'a kʋ-ɩ, nawʋr a rʋ-ɩ sarka."
44026032	Akiriipa siir Fɛsetusi sɛ: "A pɩsʋwa s'a yeʋ-ɩ, ka ɩ ka ta cii sɛ wuroo Seesar hʋ na-ɩ."
44027001	Fɛsetusi kampa n'ɩ tam wonte sɛ re wal Iitalii kɔrʋ t'ɔ kpilu taa na, a sʋ Pɔl, na sarkaciina nɛmpar, n'a cel sʋcana cii nɛɛr-ɔ a yaa-ɩ sɛ Suliiusi, ka ɩ wɛ Rom akpar nɖe a yaa-re sɛ wuroo Seesar sʋcana akpar na, ɖe taa.
44027002	Đe cɔ Ateramiite kpilu nɛnkʋr t'ɔ kʋ-l tʋnkʋ n'Asii kɔren nɛñer taa, ɖe rɛ re wal. N nɔɔn Teesaloniiki kɔrʋ taa tɩ nɛɛr-ɔ Maseetewan kɔrʋ taa, lɛ wɛ na-ra, n'a yaa-lɛ s'Ariisetarke.
44027003	Ʋ hompa re tal Siitɔŋ kɔrʋ taa. Suliiusi ñɩ ka rʋkʋn Pɔl ka sarte na, ɩ ha-ɩ ñempʋ s'ɩ wal n'ɩ na ɩ raana, wa sen-ɩ.
44027004	Đe kʋr ren'ɔ wonte na, ɖe rɛ re tenke Siipir acenkpantinɖi nɖe ahiilim pe fɛtʋ na re rɛɛ na, wonte rɛɛ na, n nɔɔn ahiilim fɛtʋ pe kɔŋ na ra rɛɛ.
44027005	Đe rɛ re tase apʋ leem ka Siiliisii na Paŋfiilii kɔren cal fɛ re tal Miira kɔrʋ t'ɔ Liisii ñenkʋ taa.
44027006	Đen'ɔna, sʋcana cii ñɩ na Alɛkesanterii kpilu nɛnkʋr-ɔ kʋ walʋ Iitalii kɔrʋ taa. Đe sɩ kʋ taa, ɖe rɛ.
44027007	Đe laʋ ayʋken ka tɛmpe ka re kɔŋ ɖehɛɛ rehɛɛ fɛ re tal Siniiti. N nɔɔn ahiilim ta yeʋ-ra sɛ re wal ɖe tal Siniiti tɛte. Semp'ɔna, ɖe tenke na Salmon kɔrʋ cal nɩ re tal Kerɛte cal-ɔ wunɖiinɖi ahiilim tan na.
44027008	Đe koote na kaaɖe, ɖe tal awɔr nɛnɖel t'ɔ a yaa-re sɛ, Sarte Acenkpantima ka re wɛ Lasee kɔrʋ cal.
44027009	Đe hɔrse alʋate ka tɛmpe ka ten. Ʋ kunti n'ʋ lake reen sɛ re wal, wonte rɛɛ na, asalʋŋ tɛɛ nɛse hɔpe ka teem ɖɛʋ. Semp'ɔna, Pɔl siir-wa sɛ:
44027010	"Aciina, me na sɛ ñempʋ nkʋ kaa sɛ kʋ laʋ kaaɖe. Kpilu nkʋ na kʋ wonte, wa kaa sɛ wa lim. Ñemɔ, ɖa rerɛ, ɖe leese ra fiisin."
44027011	Rom sʋcana cii nɩʋ na kpilu cii, na woñɩ melʋ-kʋ na, wa rɛɛ sɛ wʋr ra laʋ, n'ʋ kelen wonte Pɔl siir-te na.
44027012	Acankparʋ ta sar sɛ nawʋr aniko alʋate taa, kʋ ceente kpilu k'ahiilim ɖɛɛ. Semp'ɔna, yera mpa wɛ kpilu taa na, wa taa kpater siir s'a wʋse n'a lii. Wa ciiwa sɛ ?wa pɩsa, wa ka tenka wa tal Feeniikese acankparʋ nkʋ wɛ na Kerɛte ka kʋ ñelʋ na mɩse rekpeemenɖe sɛ wa sɩ wa cɔ yeelem taa.
44027013	Wa hʋ sɛ wonte wa wɩ-te wa taa na, te kaa sɛ te laʋ, wonte rɛɛ na, ahiilim cunkupi kɔŋ na mɩse riliinɖi mete niiŋ ɖɛɛ. Semp'ɔna, wa yeeɖe kpilu nampiir nɩ wa rɛ wa tenke na Kerɛte acankparʋ leekɔ.
44027014	Ʋ ta lʋl n'ahiilim cekpɔlpe nɛmper-ɔ a yaa-pe s'Eerakɩɔŋ, pe tiki na tɛte wɔɔn ɖɛɛ, nɩ pe tisu kpilu ka leem ɖɛɛ kʋ calʋn tɛte.
44027015	Pe sʋ kpilu n'a pe pɩsʋ s'a sese-kʋ nɩ re yeʋ n'ahiilim kpeen-ɖa.
44027016	Đe tenke na mɩse riliinɖi mete niiŋ ɖɛɛ-ɔ leem hɛkʋ taa tɛte cunkuti rɛɛ-ɔ a yaa-te sɛ Kelota nɩ te ceente ahiilim ka ra rɛɛ-ɔ cekɔ. Đen'ɔna, ɖe pɩse na kaaɖe ka ten, ɖe kpa kpilu cunku nkʋ a hɔʋ-kʋ kpilu cekpɔlʋ wara na.
44027017	Đe sʋ kpilu nkʋ nɩ re liin-kʋ leem taa, wa re-kʋ kpilu cekpɔlʋ taa, fɛ nɩ wa sʋ nampii wa kɔɖe kpilu cekpɔlʋ sɛ kʋ ra yʋke. N nɔɔn nafate kpa-wa sɛ wa walʋ sɛ wa feete Liipii añinka rɛɛ. Semp'ɔna, wa rɔn kpilu nɩ wa yeʋ n'ahiilim kpeen-wa.
44027018	Ahiilim mpe wɛ pe cutu-ra reen ka ten. Ʋ rɛ n'ʋ tal ceer ntaʋŋ tɛɛ, nɩ wa wɛɖe wa wonte ka te ten-ɔ leem taa.
44027019	Ʋ hom wonte na, wa teter wa wɛɖe kpilu wonte ka leem taa.
44027020	Ayʋken kpater taa, a ta pɩse s'a na mɩse, nawʋr terase, n'ahiilim wɛ pe wɛ reen ka ten nɩ re hɔya taa kper tɛɖʋʋ ka ten sɛ re pɩsʋ sɛ re tɛl ya.
44027021	Ʋ lʋl ten-ɔ a ta tʋ wʋr. Pɔl senɖe wa ñesa taa n'ɩ siir-wa sɛ: "Me raana, ?ɩɩ ka nɩʋ na-m, nɩ re ka ta kʋr Kerɛte, ɖe ka ta leese te ten ñɩ.
44027022	Kɔhen ñɩ me siiru-mɩ s'ɩɩ ciisi mɩ nante. Nɛɛr ra leeʋ, kpilu receel kɔŋ-na sɛ kʋ yʋke.
44027023	Aho nya taa, Asɛ ñɩ ñelʋ me rɛɛ, nɩ me lake ɩ temer na, ɩ tirir kan me cal n'ɩ siir-m sɛ:
44027024	'Pɔl, !nafate ra kpa-n. Ʋ mɔna s'n wal Rom wuroo sesɔŋ ñesa taa. Ña rɛɛ-ɔna, Asɛ yeke sɛ wompa ten, ña-n'wa, ɩɩ wɛ kpilu nkʋ taa na, wa tɛl ɖerɛ.'
44027025	Me raana, sempe na, !ɩɩ ciisi mɩ nante, wonte rɛɛ na, me tisu Asɛ rɛɛ. Wonte ɩ siir-m-te na, te kaa sɛ te laʋ.
44027026	Ama, ʋ kaa s'ʋ wɛɖe-ra tɛte nte wɛ leem hɛkʋ taa na, t'acankparʋ rɛɛ."
44027027	Ayʋken hiiu na nniisa aho taa, ahiilim wɛ pe walʋn-ɖa Meetiitɛranee apʋ leem ɖɛɛ. Ʋ tal tawɩr t'ɔ wonte na, kpilu taa temerlaɖa na s'ʋ wɛ se re ñʋten tɛte.
44027028	Wa wɛɖe nampiir k'a tam ɖe nɔ t'ɔ kparɔ, wa nɔɔn leem citi mɛtana ka hiin niitisi na leɖe nasennaʋsa. Wa tase tiisuu ka cekɔ, wa wɛɖe nampiir, wa nɔɔn mɛtana ka hiin nɩɩl na nasennaʋsa.
44027029	Nafate kpa-wa sɛ wa ra mim kpilu na wɛɛ. Semp'ɔna, wa wɛɖe nampii ka nnasa na wara. Pa nampiir nɖe rɛɛ na, wa hɔʋ kparɔ cekpɔlɔ s'ʋ rʋken na leem tɛɛ. Wa cɔ wa honkʋ s'ʋ hom.
44027030	Kpilu temerlaɖa cii sɛ wa see nɩ wa lii kpilu taa. Wa wɛɖe kpilu cunku ka leem ɖɛɛ wa tɛkʋ sɛ wa hɔke nampii na kpilu cekpɔlʋ ñesa taa.
44027031	Ama, Pɔl siir Rom sʋcana cii na sʋcana sɛ: "Nne yera mpa ta cɔ kpilu nkʋ taa, ɩɩ ra pɩse s'ɩɩ tɛl."
44027032	Semp'ɔna, sʋcana pɛl nampii nya ka rʋkʋn kpilu cunku nkʋ na, nɩ kʋ wal.
44027033	Tuŋ cii sɛ kʋ hom wonte na, Pɔl yaa-wa wa ten sɛ wa tʋ tʋte n'ɩ siir-wa sɛ: "!Ɩɩ na, ʋ lake ayʋken ka hiiu na nniisa ka hen, ɩɩ honkʋ n'ɩɩ ta tʋ wʋr.
44027034	Semp'ɔna, me yaa-mɩ s'a tʋ tʋte, wonte rɛɛ na, ʋ mɔna s'ɩɩ tʋ fɛ n'ɩɩ tɛl. Mɩ taa nɛɛr ñuŋ taa ñɔ nɛnkar ra tɛl atɛ."
44027035	Pɔl ñɩ wʋte semp'ɔ wonte na, ɩ sʋ kpɔnʋ n'ɩ wɔr Asɛ ka wa ten wa ñesa taa n'ɩ pate-kʋ, n'ɩ cɔ n'ɩ tʋkʋ.
44027036	Wa nante cii wa ten, nɩ wa tʋ rerɛ.
44027037	N nɔɔn ɖe wɛ kpilu t'ɔ yera ka cakɔɩsiin nɩɩl, na yera hiin leɖe nasenautisi na leɖe (276).
44027038	Wa tʋ n'ʋ kper wonte na, wa wɛɖe tʋte ka leem taa sɛ kpilu kʋr refaʋ.
44027039	Ʋ hom wonte na, wa ta sem tɛte, wa na akuto kena añinka rɛɛ. Wa mɔse sɛ wa tisu kpilu nkʋ sɛ kʋ tal ɖenaa.
44027040	Wa yeeɖe kpilu nampii wa yeʋ-ya leem taa, wa yeeɖe rafakɔ nampii. Wa re wɔwʋ ka kpilu rɛɛ, se fɛ n'ahiilim tisi-kʋ, kʋ rɛ kʋ lii n'añinka rɛɛ.
44027041	Ama, wa tal añinka akpahuɖi rɛɛ-ɔ leem hɛkʋ taa. Đen'ɔna, kpilu mɩsa. Kpilu ñesa taa sɩ n'añinka tɛɛ, kʋ pe pɩsʋ sɛ kʋ cuti. Ahiilim yeʋ leem cutu pe pate kpilu wara.
44027042	Sʋcana nɩʋ na remaŋ sɛ wa kʋ sarkaciina nɩ nɛɛr ra maa leem taa n'ɩ yaase n'ɩ see.
44027043	Sʋcana cii ñɩ ka cii s'ɩ tɛlse Pɔl na, ɩ kisi na-wa sɛ wa ra laʋ wonte wa cii sɛ wa laʋ-te na. Ɩ siir sɛ wompa sem yaasʋʋ na, wa maa taa, wa yaase wa lii n'acankparʋ rɛɛ.
44027044	Wompa ta sem yaasʋʋ na, wa cɔ kpin ɖɛɛ na kpilu nkʋ fakase rɛɛ. Semp'ɔna, wa ten wa rɛwa, wa lii alafɛ ka sarte ka tɛte rɛɛ.
44028001	Đe tɛla re lii leem t'ɔ wonte n'ʋ kper na, fɛ nɩ re nɩʋ s'a yaa leem hɛkʋ taa tɛte nte sɛ Malte.
44028002	Te taa yera mʋ-ra halɩ. N nɔɔn tuŋ nɩɩ, n'aniko wɛ. Semp'ɔna, wa wusi min ka cepan nɩ wa mʋ ra ten-ɔ ñɩ cal.
44028003	Pɔl wal s'ɩ waal cancawala n'ɩ wɛɖe min taa, nɩ waser lii nɩ re kɔren ɩ niiŋ, wonte rɛɛ na, cancawala nya hanke min.
44028004	Kɔrʋ nkʋ yera na waser nɖ'ɔ wonte ka re sisi Pɔl niiŋ lu tɛɛ na, wa siiru remaŋ sɛ: "Yer ñɩ hen ci akʋr kena, wonte rɛɛ na, ɩ lii apʋ leem taa. Ama, asɛta tʋfelem tɩ pe cii s'ɩ tɛl."
44028005	Ama, Pɔl kpiisi rem ñ'ɔ min taa n'ɩ ta nɩʋ wɩsase nser.
44028006	Yera mpa honkʋ sɛ wa na-ɩ ka ɩ feta n'ɩ feete n'ɩ tenke n'ɩ seʋ. Ama, wa honke wonte n'ʋ lʋl n'ʋ pe wɩ-ɩ na, wa lɔse mɔsem nɩ wa siiru sɛ: "Ɩ ci asɛ yer-ɔna."
44028007	Awɔr nɖe taa na, yer nɛɛr ka wɛ tɛte na rɛse ka renaa. A yaa yer ñɩ sɛ Pupiliiusi. Nñɩ ci-na kiɖinkiɖin sesɛɛ ka kɔrʋ nkʋ taa. Ɩ mʋ-ra sarte nɩ re henɖe ɩ tɛ-ɔ ayʋken niitisi.
44028008	Pupiliiusi cii wɛ kaɖʋ rɛɛ-ɔ ɩ henɖa, wonte rɛɛ na, hunamir n'ahʋrʋ kpa-ɩ. Pɔl wal n'ɩ na-ɩ n'ɩ sɛɛ Asɛ n'ɩ re ɩ niiŋ ka ɩ rɛɛ n'ɩ kʋse-ɩ ɩ wɩsɔ taa.
44028009	Te wara na, kɔrʋ taa wɩsetɩna nɛmpar kan ɖerɛ n'ɩ kʋse-wa.
44028010	Wa ha-ra ñamte ka kpater ka ten, n'alʋate nte taa re rɛwa na, wa ha-ra wonte ten pɩsʋ sɛ te wan-ɖa ñempʋ na.
44028011	Honɖase nasiisi rɛ wonte na, ɖe kpa Alɛkesanterii kɔrʋ t'ɔ kpilu nɛnkʋr re rɛ. A yaa kpilu nkʋ s'Asɛna Rimpua, ka kʋ ka cɔ ren'ɔ yeelem taa rerɛ.
44028012	Đe tal Siirakusi kɔrʋ taa, ɖe cɔ ayʋken ka niitisi.
44028013	Đe kʋren ɖenaa, ɖe tenke leem ɖɛɛ, ɖe tal Reesiio kɔrʋ taa. Ʋ hom n'ahiilim kʋren na mɩse riliinɖi mete niiŋ ɖɛɛ, pe fɛte. Ayʋken nɩɩl ayʋkʋ rɛ, ɖe tal Pusol kɔrʋ taa.
44028014	Đe nɔɔn kʋ taa kiriisitutɩna, nɩ wa tam-ɖa sɛ re cɔ na-wa kɔsera kʋɖem.
44028015	Đen'ɔna, ɖe wal Rom kɔrʋ taa. Se fɛ re tal kʋ taa na, a siir Rom kiriisitutɩna sɛ re kɔŋ. Wa taa nɛmpar kan kɔrʋ nkʋ a yaa-kʋ s'Apiiusi Ayʋkʋ na, nɩ nɛmpar kan kɔrʋ nkʋ taa, a yaa-kʋ s'Ankɔma Rɛse Nasiisi na, sɛ wa katen-ɖa. Pɔl na-wa wonte na, ɩ wɔr Asɛ n'ɩ nante cii.
44028016	Đe tal Rom ka wonte na, a yeʋ Pɔl sɛ ñɩ-n'sʋca, wa sɩ rɛɔ nɛnkar taa nɩ lɛ ñel ɩ rɛɛ.
44028017	Ʋ laʋ ayʋken niitisi nɩ Pɔl yaa Suiifi ñempa sesɛmpa mpa wɛ Rom kɔrʋ taa na, ka ɩ tɛ. Wa kpol wonte na, ɩ siir-wa sɛ: "Me raalna, me ta laʋ nter-ɔ ra yera, nawʋr ra caasɩna kɔta rɛɛ. Suiifi ñempa sesɛmpa kpa-m sarka ka Seerusalɛm kɔrʋ taa n'a maase-m Rom ñempa niiŋ taa.
44028018	Rom ñempa mpa wɔse-m nɩ wa cii sɛ wa lɛɛ-m, wonte rɛɛ na, wa ta na nter-ɔ me rɛɛ sɛ wa kʋ-m.
44028019	Ama, Suiifi ñempa pe tisu, mpa yeʋ-na sɛ me wɔse Rom wuroo sesɔŋ s'ɩ hʋ na-m. Ʋ ta ci sɛ me cii sɛ me maase-wa tɛm t'ɔna.
44028020	Semp'ɔna, me yaa-mɩ sɛ me na-mɩ me wʋten-mɩ. A rɩ-m kpase ka woñɩ Suiifi ñempa honkʋ-ɩ na, nñɩ rɛɛ-ɔna."
44028021	Wa siir-ɩ sɛ: "Suiifi ñempa mpa wɛ Sutee na, wa ta yeeke-ra tekara ka n ɖɛɛ, ɖe rɛɔ tɩ nɛɛr ta kʋren na renaa n'ɩ kan n'ɩ siir-ra nter-ɔ te ta sar n ɖɛɛ.
44028022	Đe cii sɛ re nɩʋ wonte n mɔsʋ-te na, wonte rɛɛ na, ɖe sem sɛ yera ka wa ten, ʋ pe kake wa t'ɔ akpar nɖe, n wɛ re taa na, ɖe rɛɛ."
44028023	Suiifi ñempa sesɛmpa re Pɔl k'ayʋkʋ sɛ wa co na-ɩ. Ayʋkʋ nkʋ tal wonte na, yera kan kpater ka ɩ k-aresɩnɖe, Pɔl cɛsʋ-wa n'ɩ siiru-wa Asɛ wurti ñente ka ntaʋŋ tɛɛ n'ʋ rɛ n'ʋ tal ɖaan ɖɛɛ. Ɩ sʋ wonte a maa-te Moiisi ñasete taa, n'Asɛ tentɛnte rɛsera tekarɩna taa na, s'ɩ wʋl-wa Yeesu ñente n'ɩ yeʋ-wa, wa tisi Yeesu rɛɛ.
44028024	Nɛmpar tisi wonte ɩ siir-te na, te rɛɛ. Ama, ʋ kaase nɛmpar kisi-te.
44028025	N nɔɔn wa rɛ wonte wa pe cii sɛ wa nɩʋ na remaŋ na, Pɔl siir-wa nte ñɩ hen-ɔ kʋɖemte sɛ: "Asɛ Fiisu ka wɛ tʋfelem ka kʋ ka wʋten mɩ caasɩna ka wonte na. Kʋ yeʋ s'Asɛ tentɛnte rɛser Eesaɩ maa-te sɛ:
44028026	'!Wal na yera mpa rɛɛ n'n siir-wa sɛ: "Ɩɩ cokʋ sarte, n'ɩɩ ra nɩʋ. Ɩɩ ñelʋ sarte n'ɩɩ ra na."
44028027	wonte rɛɛ na, yera mpa hɔya kper reen, wa ra pɩse sɛ wa nɩʋ nter. Wa rʋ wa rena nɩ wa husi wa ñesa rɛɛ, se fɛ nɩ wa ñesa ra na, nɩ wa rena ra nɩʋ, nɩ wa ra tel wa hɔya sɛ wa cel-m nɩ wa ra cɛl wa tɛ na me rɛɛ, sɛ me tɛlse-wa.' "
44028028	Pɔl tase wa siiruu sɛ: "!Ɩɩ nɩʋ-te sarte s'Asɛ tir-m sɛ me hose ɩ tentɛnte ka wompa ta ci Suiifi ñempa na, s'ɩ kaa s'ɩ tɛlse-wa, nɩ wa kaa sɛ wa cokʋ-te."
44028029	((Pɔl wʋte semp'ɔ wonte na, Suiifi ñempa mpa walʋ nɩ wa fɛsʋn ɖem'ɔ tɛmpe.))
44028030	Pɔl cɔ wʋse ka nasel-ɔ rɛɔ nka taa ɩ ka laʋ-ka haya na, n'ɩ mʋ wompa ten kɔŋ wa sɛɛ-ɩ na,
44028031	n'ɩ cɛsʋ-wa Asɛ wurti ñente n'ɩ wʋlʋ-wa Acii Sesɛɛ Yeesu Kiriisitu ñente. Ɩ wʋtʋ, nafate pe kpa-ɩ nɩ yer ta car-ɩ.
45001001	M'ɔ Pɔl, woma ci Yeesu Kiriisitu wolalaɖe, n'Asɛ lese-m n'ɩ wʋse-m Yeesu tirir sɛ me hose ɩ tentɛnte sarteñente ka yera na, ma maa-na-mɩ tekara ñɩ.
45001002	Tentɛnte sarteñente nte hen na, Asɛ ka yii-te, na ɩ tentɛnte rɛsera s'a kaa s'a hose-te, wa maa-te Asɛ tekara taa.
45001003	Tentɛnte sarteñente nte wʋtʋ ɩ Yo ñente kena. Nt'ɔlɛ sɛ, na ka lelʋʋ taa na, ka ci antaʋŋ wuroo Tafiiti yikee.
45001004	Asɛ wose-ka aseɖa t'ɔ wonte na, ɩ ñʋ niir ka te rɛɛ, sɛ ka ci ɩ Yo n'ɩ ha-ka ɩ hampate na ɩ Fiisu rɛɛ. Nk'ɔlɛ, ɖ'Acii Sesɛɛ Yeesu Kiriisitu.
45001005	Nñɩ rɛɛ-ɔna, Asɛ laʋ-m sarte n'ɩ yeʋ sɛ me wʋse Yeesu ñɩ tirir, me wal kɔren ten taa me hose yera wa tisi ɩ tentɛnte rɛɛ wa ñam-ɩ, nɩ wa wɔr ɩ yeɖe.
45001006	Mɩ-ɔ Rom ñempa, ɩɩ wɛ wa taa rerɛ, wonte rɛɛ na, Asɛ yaa-mɩ s'ɩɩ wʋse Yeesu Kiriisitu ñempa.
45001007	Womɩ Asɛ wɛ-mɩ lu n'ɩ yaa-mɩ s'ɩɩ wʋse ɩ yera na, me maa-mɩ, mɩ ten. !Acii Asɛ, n'Acii Sesɛɛ Yeesu Kiriisitu laʋ-mɩ sarte, nɩ wa yeʋ nɩ mɩ hɔya hɛ.
45001008	Kiɖinkiɖin ñente nte me cii sɛ me siir-mɩ-te na, nt'ɔlɛ sɛ, me nɩʋ a wʋtʋ mɩ ñente ka kɔren ten taa, s'ɩɩ tisi Yeesu Kiriisitu rɛɛ. Nte rɛɛ-ɔna, na Yeesu Kiriisitu rɛɛ, me wɔrʋ m'Asɛ ka mɩ rɛɛ.
45001009	Asɛ ñɩ me lake ɩ temer na me hɔɔr ka re ten nɩ me wʋtʋ ɩ Yo ñente na, ɩ sem sɛ me sɛɛ-ɩ wonte na, me mɔsʋ mɩ rɛɛ-ɔ ayʋken ten.
45001010	Me fa-ɩ tamtam ?s'ɩ cii, ɩ yeʋ remm kɔhen me kan mɩ tɛ,
45001011	wonte rɛɛ na, me cii ten sɛ me na-mɩ fɛ nɩ me kan-mɩ Asɛ Fiisu haaɖe, nɩ kʋ ha-mɩ reen.
45001012	Wonte me ciiwa sɛ me siir-mɩ-te na, nt'ɔlɛ sɛ, me cii sɛ me wɛ mɩ hɛkʋ taa fɛ nɩ ma-n'mɩ, ɖe ciisu remaŋ nante ka, ɖe kaa sɛ re na wonɔn'ɔ re ten ɖe tisi Kiriisitu rɛɛ na.
45001013	Me rɛɔ ñempa, me cii s'ɩɩ sem sɛ, me mɔsa sɛ me kan mɩ tɛ. Ama, nter yeʋ-na, me take hiiu ñempʋ n'ʋ rɛ n'ʋ tal kɔhen. Me cii sɛ me kan me sen-mɩ, n'ɩɩ kpɔl n'ɩɩ wal ñesa taa se me sen nɛmpar-ɔ kɔren nɛñer t'ɔ wo na.
45001014	Ʋ mɔna sɛ me hose tentɛnte sarteñente nt'ɔ yera ten. Me kaa sɛ me hose-te wompa ñesa hula na, na wompa ñesa ta hul na, na wompa sem tekara na, na wompa ta sem tekara na.
45001015	Nte rɛɛ-ɔna, womɩ wɛ Rom kɔrʋ taa na, me cii ten sɛ me hose-mɩ rerɛ-ɔ tentɛnte sarteñente nte.
45001016	Nte rɛɛ-ɔna, fɛr pe kpa-m tentɛnte sarteñente rɛɛ. Te ci hampate nte Asɛ sʋkʋ-te n'ɩ tɛlsʋ na wompa tisu Kiriisitu rɛɛ na. Ɩ tɛlsʋ Suiifi ñempa ka nɛl, fɛ nɩ wompa ta ci Suiifi ñempa na, ɩ tɛlse-wa-l ɖerɛ.
45001017	Tentɛnte sarteñente nte wʋlʋ wonɔn'ɔ Asɛ sʋ yera se riyuyuñempa na. Nt'ɔlɛ sɛ, wompa receel tisu Yeesu Kiriisitu rɛɛ na, sʋ apasenʋ n'ʋ rɛ n'ʋ tal aretɛsenɖe, ɩ sʋ-wa se riyuyuñempa, s'a maa Asɛ tekara t'ɔ wo na sɛ: "Woñɩ tisu Asɛ rɛɛ na, Asɛ sʋkʋ-ɩ se riyuyutɩ, n'ɩ kaa s'ɩ hiiu fiisu nkʋ tam akperʋ na."
45001018	Asɛ wʋlʋ-ra ten-ɔ asɛta s'ɩ ñan kpa awarkase ten ɖɛɛ, na tanɖiyuyuñente nte ten wompa lake-te te yeke yera pe sʋŋ tʋfelem ñempʋ na, te rɛɛ,
45001019	wonte rɛɛ na, wonte ten yeke s'a sem Asɛ na, wa pɩsʋwa sɛ wa na-te. Asɛ teter wʋl-wa-te reyamyam.
45001020	Yera take na Asɛ. Ama, alʋate nte taa, ɩ laʋ tɛte n'ʋ rɛ n'ʋ tal kɔhen na, wonte ten ɩ laʋ-te na, te wʋlʋ reyamyam ka wonɔn'ɔ ɩ wɛ na. Te wʋlʋ ɩ hampate nte tam akperʋ na. Ɩ lakase nse wʋlʋ s'nñɩ kʋɖem ci-na Asɛ. Semp'ɔna, wa ra pɩse sɛ wa tam Asɛ ñesa taa s'ʋ ta lii na mpa cal-ɔna ka nɩ wa ta ñam-ɩ,
45001021	wonte rɛɛ na, wa sem Asɛ, wa ta ha-ɩ ñamte se wonɔn'ɔ ʋ ka mɔna s'a ha-ɩ-te na, nɩ wa ta wɔr-ɩ. Ama, wa mɔse falafala ñente rɛɛ, nɩ wa hɔya nya taa tan lɛn na, ya maa tawunɖi taa.
45001022	Wa wʋlʋ wa tɛ sɛ wa wɛ lɛn, ama, wa wʋse wɔken.
45001023	Wa kisi sɛ wa ra wɔr Asɛ ñɩ tam asepe na, wa sʋkʋ teen kena wa saa-ñɩ, ñɩ nʋsʋn yera mpa seke na. Wa saa nɛñer s'asimasi, nɛñer se naase nnaʋsa kpeena, nɛñer rerɛ se remna. Wa laa laate ka teen ñɩ rɛɛ.
45001024	Nte rɛɛ-ɔna, Asɛ yepa sɛ wa laʋ tansarte lakase nse wa cii-se na, n'asimañente nte wa lake-te na, te hɔrse wa tɛnen.
45001025	Wa mɛsʋ Asɛ tʋfelem, nɩ wa siiru tentarɩr ñente. Wa yeke Asɛ ñɩ laʋ te ten na, nɩ wa kuru atɛ, wa sɛɛ wonte ɩ laʋ-te na. Nkʋ, wa ka kaa sɛ wa sɛɛ nñ'ɔna. Ʋ ka mɔna sɛ wa wɔr-ɩ wʋse se wʋse. !Ʋ laʋ sempe.
45001026	Nte rɛɛ-ɔna, Asɛ yeʋ-wa sɛ wa laʋ asimañente nte wa cii sɛ wa laʋ-te na. Wa yalaa yeke apala nɩ wa henɖʋ na wa yalɖaana. Wonte Asɛ pe cii-te na, nt'ɔna wa lake-te.
45001027	Apala rerɛ lake kʋɖemte nte. Wa kisu yalaa n'ʋ tʋkʋ wa nante taa sɛ wa cii w'apalɖaana. Apala lake wonte na remaŋ na, te wɛ fɛr ka ten. Semp'ɔna, Asɛ hɔŋ wa rena ka wa lakase nse rɛɛ s'ʋ wɔsʋ wo na.
45001028	Wa ñela wa nɔɔn s'ʋ ta hɛn-wa sɛ wa sem Asɛ, ka n'ɩ yeʋ-wa wa wɔkete taa sɛ wa laʋ wonte wa ka ta kaa sɛ wa laʋ-te na.
45001029	Wa lake tanɖiyuyuñente ka te ten, wa lake rem'ɔ tansarteñente, wa lake ñeserɛʋ ka wa raana ñente rɛɛ, nɩ wa lake ñanñente. Wa taa kper ñesesɛmer, wa kʋ yera, wa-n'yera, wa yee, wa tɛkʋ yera wa kʋ wa lɛn, nɩ wa wuru wa raana naase tɛɛ. Wa yeeɖʋ wa raana ñente rɛɛ.
45001030	Wa siiru tansarteñente ka wa raana rɛɛ. Wa ci Asɛ amʋrana. Wa tɩɩ wa raana, wa kpantʋ, wa lake kalempanɩ. Wa cii ñempen cefan, sɛ wa laʋ tansarteñente. Wa pe ñɔŋ wa lelɖa.
45001031	Wa tare sem wonte sara na, nɩ wa pe rʋkʋn wonte wa yii-te na. Wa ta sem wonɔn'ɔ a wɛ rem'ɔ leen na. Wa pe na wa raana kʋñemen.
45001032	Wa sem sarte s'Asɛ siir sɛ wompa lake tansarteñente nte sempe na, ʋ mɔna sɛ wa seʋ. Ama, wa wɛ wa lake-te n'ʋ ta ci te-l ɖeceel. Wa na nɛmpar lake-te wonte na, ʋ kake wa taa.
45002001	Sempe na, woña n kʋ n ɖaana ñente na, ?pa n ta ci wɔ, n kpa n teter n tɛ-ɔlɛ, wonte rɛɛ na, n kʋ wa ñente ka wonte na, n wɛ n'n lake kʋɖemte nte. N ɖa pɩse s'n siir Asɛ ñesa taa s'ʋ ta lii na ña cal-ɔna.
45002002	Wompa lake sempe na, Asɛ hʋ na-wa. Đe sem s'ɩ kaa s'ɩ hʋ na-wa se wonɔn'ɔ wa laʋ-te ten-ɔ tʋfelem na.
45002003	Woña n kʋ n ɖaana ñente sɛ wa lake te ten ñɩ, n'n kunti n'n lake se wa na, n hʋ s'Asɛ kaa s'ɩ yeʋ na n hʋ na,
45002004	yaa n pɛ Asɛ ka te tɛ, s'ɩ hɛsʋ ɩ hɔɔr n'ɩ lake sarteñente ka ten n'ɩ pe tʋnkʋ s'ɩ hɔm n ɖenɖe ka kɔhen kɔhen? N ta sem s'ɩ lake-n sarte kena s'ʋ ha-n ñempʋ n'n kisi n k-awarkase na?
45002005	Ama, n hɔɔr kper reen ka ten, n'n pe cii s'n lɔse-re. ?N lake sempe, ña teter, n wɔsʋ Asɛ kelɛ s'ɩ hɔm n ɖenɖe, n'ayʋkʋ nkʋ Asɛ kaa s'ɩ wʋl ɩ ñan ka yera n'ɩ hʋ na-wa riyuyu na, n kaa s'n na kʋñʋŋ.
45002006	Đen'ɔna, ɩ kaa s'ɩ rɛte yer se yer ka ɩ temer nɖe ɩ laʋ-re na, ɖe rɛɛ.
45002007	Asɛ kaa s'ɩ ha fiisu nkʋ tam akperʋ na, ka wompa carʋ wa tɛ wa lake sarteñente s'ɩ wɔr-wa n'ɩ ha-wa ñamte n'ɩ ha-wa fiisu nkʋ na.
45002008	Ama, ɩ kaa s'ɩ wʋl s'ɩ ñan kpa n'ɩ kɔ wana ka wompa cii sɛ wa-n'ɩ, wa fɛɖe, nɩ wa pe ñɔŋ tʋfelem ñente, nɩ wa cii sɛ wa lake tanɖiyuyuñente na, ɩ kaa s'ɩ hʋ na-wa.
45002009	Wompa ten lake teñɔ na, wa kaa sɛ wa tʋ kʋñʋŋ n'ʋ car-wa. Suiifi ñempa kaa sɛ wa tʋ-na kʋñʋŋ ka nɛl, fɛ nɩ wompa ta ci Suiifi ñempa na, wa-l tʋ-kʋ rerɛ.
45002010	Ama, wompa ten lake sarteñente na, Asɛ kaa s'ɩ wɔr-wa n'ɩ ha-wa ñamte na rehɛser. Ɩ kaa s'ɩ paase na Suiifi ñempa kena nɛl, fɛ n'ɩ tenken wompa ta ci Suiifi ñempa na,
45002011	wonte rɛɛ na, Asɛ pe hʋ asemte hʋhʋr.
45002012	Wompa ten laʋ awarkase ka wa ta sem Moiisi ñasete na, wa kaa sɛ wa seʋ n'Asɛ kʋ wa ñente, ama, ya na ñasete nte. Nɩ wompa ten sem Moiisi ñasete nte, nɩ wa lake awarkase na, Asɛ kaa s'ɩ hʋ na-wa na ñasete nt'ɔna,
45002013	wonte rɛɛ na, ʋ ta ci yera mpa cokʋ Moiisi ñasete na, mpa ci-na riyuyuñempa k'Asɛ ñesa taa. Ama, wompa lake wonte te siiru s'a laʋ-te na, Asɛ kaa s'ɩ sʋ mp'ɔna se riyuyuñempa.
45002014	Wompa ta ci Suiifi ñempa nɩ wa ta sem ñasete nte na, alʋate nɛnter taa, wa lake wonte te siiru s'a laʋ-te na. ?Pa wa ta sem ñasete nte, wa sem wa hɔya t'ɔ wonte sara s'a laʋ-te na.
45002015	Wa lake-te semp'ɔ wonte na, te wʋlʋ s'Asɛ rɩ ɩ ñasete ka wa hɔya taa, nɩ wa hɔya, na wa mɔsem wʋlʋ kʋɖemte nte. Alʋate nɛnter taa, wa mɔsʋ wa hɔya taa sɛ wonte wa laʋ-te na te sara, nɛnter taa, wa mɔsʋ wa hɔya taa sɛ wonte wa laʋ-te na, te ta sar.
45002016	Wonte me siir-mɩ-te cee na, te kaa sɛ te laʋ ayʋkʋ nkʋ Asɛ kaa s'ɩ tir Yeesu Kiriisitu s'ɩ hʋ na-ra na. Ɩ kaa s'ɩ hʋ wonte wɛ amɛsɔŋ t'ɔ yera hɔya taa na. Tentɛnte sarteñente nte, me hosʋ-te na, te siiru semp'ɔna.
45002017	Ña hen na, n yaa n tɛ-ɔ Suiifi tɩ. N hʋ s'Asɛ cel-n ɩ ñasete, semp'ɔna, ɩ ra laʋ-n nter. N kpantʋ n'n siiru s'n sem Asɛ.
45002018	N sem wonte sara na, na wonte ta sar na, wonte rɛɛ na, Moiisi ñasete wʋlʋ-n te ten ñɩ.
45002019	N tɛkʋ n tɛ sɛ ña ci-na yeelempa hɔmɖe, n'n wʋlʋ wompa wɛ tawunɖi taa na, ka hʋlmɩn.
45002020	N hʋ sɛ ña pɩsʋ-na s'n wʋl wompa tan lɛn na, na wompa ta sem nter na, ka ñasete. N sem ñasete, n'a sem sɛ ñasete nte ha-n lɛn, na tʋfelem.
45002021	Woña, n wʋlʋ n ɖaana sɛ wa laʋ sen na sen na, ar lapa n'n pe wʋlʋ n teter sempe? Woña n hosʋ s'ʋ ta mɔna s'a mɩl na, ar lapa n'n mɩlʋ?
45002022	Woña, n siiru s'a ra laʋ ayaɖete na, ar lapa n'n lake ayaɖete? Woña, n pe cii atetɩna ñente na, ar lapa n'n mɩlʋ wonte a sɩ-te atetɩna mpa tɛɛ na?
45002023	N ɖɛsʋ kpantʋʋ s'n sem ñasete. Ama, n hɔrsʋ-te. N lake sempe n'n ɖɩ Asɛ ka fɛr,
45002024	s'a maa Asɛ tekara t'ɔ wo na sɛ: "Mɩ rɛɛ-ɔna, wompa ta ci Suiifi ñempa na, wa wʋtʋ tansarteñente k'Asɛ rɛɛ."
45002025	?N ñɔŋ Moiisi ñasete, n'a pɛl n k-aniko, ʋ sen-n. Nne n hɔrsʋ ñasete nte, ʋ wɛ s'a ka ta raa n'a pɛl n k-aniko.
45002026	Woñɩ ñɔŋ ñasete nt'ɔ a ta pɛl ɩ k-aniko na, Asɛ kaa s'ɩ sʋ-ɩ s'a pɛl ɩ k-aniko.
45002027	Nne yer ñɩ, a ta pɛl ɩ k-aniko n'ɩ lake wonte ñasete nte siiru-te na, ɩ kaa s'ɩ kʋ n ñente, wonte rɛɛ na, woña n mʋ ñasete nt'ɔ n pɛl n k-aniko na, n hɔrsʋ-te.
45002028	Ʋ ta ci wonte a na-te na, nte wʋlʋ-na sɛ yer ci Suiifi tɩ, n'ʋ ta ci wonte a na-te yer tɛnʋ rɛɛ na, nte wʋlʋ-na s'a pɛl ɩ k-aniko ka tʋfelem.
45002029	Ama, wonɔn'ɔ yer mɔsʋ ɩ hɔɔr taa na, nte wʋlʋ-na s'ɩ ci tʋfelem Suiifi tɩ. Woñɩ a pɛl ɩ k-aniko ka tʋfelem na, nñɩ ci-na woñɩ Asɛ lɔse ɩ hɔɔr na. Asɛ Fiisu lake-na-te, n'ʋ ta ci ñasete nte Moiisi maa-te na, nte lake-na-te. Ʋ ta ci yera wampa wɔrʋ-na yer ñɩ, Ama, Asɛ wɔrʋ-na-ɩ.
45003001	Kaa Suiifi tɩ wɛ wont'ɔ, te kelen yera nɛmpar? Ɩ k-aniko pɛlʋʋ tasʋ-ɩ wɔ?
45003002	Wonte ɩ wɛ-te na, te sʋn-ɩ tɛmpe ka ɩ ñempen ten taa. Wonte ɩ wɛ-te kiɖinkiɖin ka te kelen nɛmpar na, nt'ɔlɛ s'Asɛ kiɖin ɩ tentɛnte celʋʋ ka Suiifi ñempa kena nɛl.
45003003	Nne wa taa nɛmpar ta tisi te rɛɛ, wa hɔya reen ñɩ yeke s'Asɛ kisi wonte ɩ ka yii-te na ya?
45003004	Aɩ, ɩ ra pɩse s'ɩ kisi-te. ?Pa yera ten ta ci tentarɩra, Asɛ lake-na wonte ten, ɩ ka yii-te na, s'a maa ɩ tekara t'ɔ wo na sɛ: "Ʋ mɔna sɛ ñ'ɔ Asɛ, n wʋtʋ wonte na, yera ten sem sarte s'n siiru tʋfelem. Nne yer ta wɩn-n ya, n kaa s'n lii te taa."
45003005	Ama, nne tanɖiyuyuñente nte re lake-te na, te wʋlʋ s'Asɛ wɛ riyuyu, ʋ mɔna sɛ re tam s'Asɛ tan ɖiyuyu ka ɩ hɔŋ yera rena ka wonte na ya? Me wʋtʋ se yera mpa ta sem Asɛ na, wa wʋtʋ wo na.
45003006	Ama, ʋ ta ci sempe. Asɛ wɛ tʋfelem. Nne Asɛ ka ta tan tʋfelem, ɩ lake senɔ s'ɩ hʋ na tɛte rɛɛ yera?
45003007	Nne tentarɩr nɖe, me lake-re na, ɖe wʋlʋ yera k'Asɛ tʋfelem n'ʋ kelʋ n'ʋ walʋ, n'a wɔrʋ-ɩ, semɔ n'a kʋ me ñente sɛ me ci awarkaselaɖe?
45003008	Ar yeke nɩ re pe siiru remaŋ sɛ re laʋ teñɛse, fɛ nɩ sarteñente lii na se taa? Đe sem tʋfelem sɛ nɛmpar wʋtʋ tansarteñente ka re rɛɛ, wa siiru sɛ ra teter, ɖa siiru-na-te sempe. Asɛ kaa s'ɩ hɔm yera mpa rena s'ʋ mɔna s'a hɔm-ya wo na.
45003009	Đ'ɔ Suiifi ñempa re kelen nɛmpar kɛ? Aɩ, ɖa ta kelen nɛɛr, wonte rɛɛ na, me teem mɩ wʋlʋʋ ka cee ñɩ hen sɛ Suiifi ñempa na wompa ta ci Suiifi ñempa na, wa ten, wa wɛ awarkase t'ɔna,
45003010	s'a maa Asɛ tekara t'ɔ wo na sɛ: "Pa yer kʋɖem tan ka ɩ wɛ riyuyu k'Asɛ ñesa taa.
45003011	Yer nɛɛr tan ka ɩ wɛ ñeselɛn, nɩ nɛɛr tan ka ɩ cii Asɛ.
45003012	Wa ten wa cɛl wa suya k'Asɛ, wa leeʋ wa ten. Pa yer kʋɖem tan ka, ɩ lake sarteñente.
45003013	Wʋtase nse lii na wa nɛse taa na, se wɛ se rawa nya, a tel ya nɛse na. Wa tɛkʋ yera na wa nɛse. Wa wʋtase nse lii na wa nɛse taa na, se wɛ se rem sɛte.
45003014	Wa nɛse taa wʋtase kper ñan ka ten. Wa wɩ yera ka sem.
45003015	Wa see fɩfɩ sɛ wa kʋ yera.
45003016	Wa rɩ kʋñʋŋ ka riinan ten-ɔ awɔɩ nya taa wa walʋ na, nɩ wa hɔrsʋ te ten.
45003017	Wa ta sem wonɔn'ɔ wa-n'yera wa cake rehɛser taa na.
45003018	Wa ta sem wonɔn'ɔ a ñɔŋ Asɛ na."
45003019	Nkʋ, wonte ñasete siiru-te na, ɖe sem sɛ, te wʋlʋ wompa Asɛ ka celʋ-wa-te na, se fɛ nɩ nɛɛr ra pɩse n'ɩ laʋ kafera k'Asɛ ñesa taa n'a pɩse n'a sem sɛ yera ten ñente sepa,
45003020	wonte rɛɛ na, nɛɛr tan k'Asɛ kaa s'ɩ sʋ-ɩ se riyuyutɩ ka ɩ ñesa taa s'ɩ laʋ wonte ɩ ñasete wɔsʋ-te na. Na ñasete rɛɛ-ɔna yer sʋŋ s'ɩ laʋ awarkɔ.
45003021	Kɔhen Asɛ wʋl-ɖa wonɔn'ɔ ɩ sʋkʋ-ra se riyuyuñempa na. Ʋ ta ci, na ñasete nɛnter-ɔna, ɩ lake-na-te. Moiisi, n'Asɛ tentɛnte rɛsera ka wʋte nɛl-ɔ te ñente.
45003022	Yera mpa tisu Yeesu Kiriisitu rɛɛ na, Asɛ sʋkʋ-wa se riyuyuñempa. Asɛ lake-te wompa ten tisu Yeesu Kiriisitu rɛɛ na, wonte rɛɛ na, ɩ pe tarʋ yera taa. Yer ten wɛ kʋtarʋ kena,
45003023	wonte rɛɛ na, yera ten laʋ awarkase, wa tan ñempʋ sɛ wa na Asɛ hampate.
45003024	Ama, Asɛ sʋ-wa se riyuyuñempa ka fala n'ɩ laʋ-wa sarte, n'ɩ yaʋ wa ñiin na ɩ Yo Yeesu Kiriisitu rɛɛ.
45003025	Asɛ lese Kiriisitu ñɩ s'ɩ seʋ yera rɛɛ-ɔna, se fɛ nɩ, ?wa tisu Kiriisitu ñɩ rɛɛ, ɩ tɩsen-wa w'awarkase, na ɩ calem ɖɛɛ. Ɩ lake sempe sɛ yera na s'ɩ wɛ riyuyu. Antaʋŋ Asɛ ka hɛsʋ ɩ hɔɔr, n'ɩ ka ta hɔŋ yera rena ka w'awarkase rɛɛ, se fɛ nɩ kɔhen, ɩ pɩse n'ɩ wʋl wonɔn'ɔ ɩ ci riyuyutɩ na, wonte rɛɛ na, ɩ ci riyuyutɩ n'ɩ sʋ rerɛ-ɔ wompa tisu Yeesu rɛɛ na, se riyuyuñempa.
45003027	Sempe na, ar yeke s'a pɩse n'a kpante? Nter ta. Ar kisu s'a ra kpante? Wonte a laʋ-te ka Moiisi ñasete wɔsʋ s'a laʋ-te na, nte kisu-na s'a ra kpante ya? Aɩ. Ama, Asɛ rɛɛ tisuu yeke-na s'a ra kpante.
45003028	Đe sem s'Asɛ sʋ yera se riyuyuñempa, wonte rɛɛ na, wa tisi Yeesu rɛɛ, n'ʋ ta ci sɛ wa laʋ wonte ñasete wɔsʋ-te na kena.
45003029	Ɩɩ hʋ s'Asɛ ci Suiifi ñempa receel Asɛ kena ya? Ɩ ta ci yera ten Asɛ kɛ? Tʋfelem, ɩ ci yera ten Asɛ kena,
45003030	wonte rɛɛ na, ɩ wɛ kʋɖem kena. Nne Suiifi tɩ tisu Yeesu Kiriisitu rɛɛ, ɩ kaa s'ɩ sʋ-ɩ se riyuyutɩ. Ʋ kaase wompa ta ci Suiifi ñempa na, ʋ wɛ kʋɖemte kena. ?Wa tisu Yeesu Kiriisitu rɛɛ, Asɛ kaa s'ɩ sʋ-wa semp'ɔna se riyuyuñempa rerɛ.
45003031	Nne re tam s'Asɛ sʋ yera se riyuyuñempa sɛ wa tisi Yeesu rɛɛ, ʋ ta ci sɛ re wɛɖe Moiisi ñasete. Ama, ɖe wʋlʋ ñasete nte tʋfelem kutihuɖi kena.
45004001	Kɔhen ɖe kaa sɛ re siir semɔ re caase Aperaham ñente? Ɩ hiiu wɔ Asɛ cal?
45004002	Nne Asɛ ka sʋ Aperaham se riyuyutɩ ka ɩ lakase nse, ɩ laʋ-se na, nse rɛɛ-ɔna, ɩ ka kaa s'ɩ kpante. Ama, ɩ ta pɩse s'ɩ kpante Asɛ ñesa taa.
45004003	Semp'ɔna, a maa Asɛ tekara taa sɛ: "Aperaham tisi Asɛ rɛɛ ka n'Asɛ sʋ-ɩ se riyuyutɩ."
45004004	Đe sem sɛ, nne yer lake temer, a rɛtʋ-ɩ. Đɛter nɖe ta ci haaɖe nɛnɖel-ɔna, yer ha-ɩ-re fala. Ɩ laʋ temer kena n'a rɛte-ɩ.
45004005	Ama, nne yer ta re ɩ mɔsem ka ɩ sarteñente nte, ɩ lake-te na, te rɛɛ, n'ɩ tisu Asɛ ñɩ sʋkʋ wompa ka ta ñɔŋ-ɩ antaʋŋ na, se riyuyuñempa na, ɩ rɛɛ, ɩ kaa s'ɩ sʋ-ɩ se riyuyutɩ.
45004006	Wuroo Tafiiti ka siir kʋɖemte nt'ɔna rerɛ sɛ yera mpa Asɛ pe ñelʋ wa lakase sarteñense n'ɩ sʋkʋ-wa se riyuyuñempa na, wa nɩʋ lelen.
45004007	Nt'ɔlɛ sɛ: "Wompa Asɛ yeʋ wa teñɛse n'ɩ hɩse w'awarkase na, mpa nɩʋ-na lelen,
45004008	nɩ wompa ɩ ta re w'awarkase na ɩ taa na, mpa nɩʋ-na lelen."
45004009	Ɩɩ hʋ sɛ wonte wuroo Tafiiti siiruwa na, te kutihuɖi kelɛ sɛ, wompa a pɛl w'anikasi na, mpa receel nɩʋ-na lelen na? Aɩ, wompa a ta pɛl w'anikasi na, wa-l ɖerɛ, wa kaa sɛ wa nɩʋ lelen. Đe kʋren wʋtʋʋ rɛɛ s'Asɛ sʋ Aperaham se riyuyutɩ s'ɩ tisi ɩ rɛɛ.
45004010	N nɔɔn Asɛ ka sʋ Aperaham se riyuyutɩ ka wonte na, a pɛl ɩ k-aniko ya, a ta pɛl? N nɔɔn a take pɛl ɩ k-aniko.
45004011	Aniko pɛlʋʋ mpe Aperaham laʋ-pe na, ʋ ci-na marɔ nɛnkar-ɔna, ka wʋlʋ s'ɩ ka teem tisuu k'Asɛ rɛɛ-ɔ reyasɛ n'Asɛ teem ɩ sʋʋ se riyuyutɩ. Semp'ɔna, Aperaham ci wompa a ta pɛl w'anikasi ka wa tisu Asɛ rɛɛ na, wa cii. Asɛ sʋ-wa se riyuyuñempa s'ɩ sʋ Aperaham ka wo na.
45004012	Ɩ ci wompa a pɛl w'anikasi na, wa cii rerɛ. Ama, ʋ mɔna sɛ wa tisi Asɛ rɛɛ s'Aperaham tisi wo ka, n nɔɔn a take pɛl ɩ k-aniko na.
45004013	Asɛ ka yii Aperaham, na ɩ warañempa s'ɩ kaa s'ɩ cel-wa tɛte ka te ten na wompa wɛ te rɛɛ na. Sempe yiirti nte, ʋ ta ci s'Aperaham ñam ñasete ka n Asɛ yii-ɩ-te. Ama, Asɛ yii-ɩ sempe, wonte rɛɛ na, ɩ tisi ɩ rɛɛ ka n'ɩ sʋ-ɩ se riyuyutɩ.
45004014	Nne Asɛ ka yii s'ɩ celʋ tɛte ka wompa ñɔŋ ñasete na, sempe na, wompa tisu Asɛ rɛɛ na, wa tisu fala kena, nɩ wonte Asɛ ka yii-te s'ɩ celʋ-wa na, te-l ɖerɛ, te-l ka ci fala kena,
45004015	wonte rɛɛ na, ñasete yeke n'Asɛ ñan kpa s'a hɔrsʋ-te. Nne ñasete ta tan, nɛɛr ta pɩsʋ s'ɩ hɔrse-te.
45004016	Semp'ɔna, wonte Asɛ yii-te na, ɩ yii-te wompa tisu ɩ rɛɛ na. Ɩ laʋ sempe se fɛ n'ɩ ha-wa-te fala. Ɩ cii s'ɩ ha-te Aperaham yikiisi, na wompa ten tisu ɩ rɛɛ, s'Aperaham ka tisi wo na. Ʋ ta ci Suiifi ñempa mpa wɛ Moiisi ñasete na, mpa receel ci-na Aperaham yikiisi, wonte rɛɛ na, Aperaham ci ra ten, ɖa cii kena.
45004017	A maa Aperaham ñente k'Asɛ tekara taa sɛ: "Me yeʋ-n s'n wʋse kɔren kpater yera cii." Ɩ ci re cii k'Asɛ ñɩ ɩ tisi ɩ rɛɛ na, ɩ ñesa taa. Asɛ ñɩ hen na, ɩ wosʋ aseɖa n'ɩ lake n'nter lii ka te ka ta tan.
45004018	Aperaham ñɩ ka wɛ n'ɩ tisu Asɛ rɛɛ. ?Pa nɛmpar ka mɔsʋwa sɛ ñempʋ ra laʋ s'Asɛ laʋ wonte ɩ ka yii-te na, Aperaham wɛ n'ɩ honkʋ. Semp'ɔna, Asɛ laʋ-ɩ wonte ɩ ka yii-ɩ-te na, n'ɩ rɛ n'ɩ ci kɔren kpater yera cii, s'Asɛ ka siir-ɩ-te wo na sɛ: "N warañempa kaa sɛ wa tɛn ten sen."
45004019	Asɛ siir-ɩ semp'ɔ wonte na, n nɔɔn ʋ ta kaase-ɩ wʋse ka wʋr s'ɩ tal cakɔɩsii. Ɩ sem s'ɩ teem pɩʋ. Ɩ sem ɖerɛ s'ɩ yal Sara ta pɩsʋ s'ɩ lel. Ama, ɩ ta yeʋ Asɛ rɛɛ-ɔ tisuu.
45004020	Ɩ ta take ɩ t'ɔ wonte Asɛ ka yii-ɩ-te na, te rɛɛ. Ama, ɩ tisi Asɛ rɛɛ, ka n'ɩ nante cii n'ɩ wɔr-ɩ.
45004021	N nɔɔn ɩ sem paa s'Asɛ pɩsʋ s'ɩ laʋ wonte ɩ yii-ɩ-te na.
45004022	Nte rɛɛ-ɔna, Asɛ sʋ-ɩ se riyuyutɩ
45004023	s'a maa-te Asɛ tekara t'ɔ wo na. Ʋ ta ci Aperaham ɖeceel ɖɛɛ-ɔna a maa-te.
45004024	A maa-te rerɛ-ɔ wora Asɛ kaa s'ɩ sʋ-ra se riyuyuñempa, sɛ re tisu Asɛ ñɩ wose r'Acii Sesɛɛ Yeesu Kiriisitu k'aseɖa taa na, ɩ rɛɛ.
45004025	Ɩ yepa sɛ Yeesu ñɩ maa kɔrʋ ñuŋciina niiŋ taa n'ɩ seʋ re tansarteñente rɛɛ, n'ɩ wose-ɩ aseɖa taa s'ɩ sʋ-ra se riyuyuñempa.
45005001	Semp'ɔna, Asɛ sʋ-ra se riyuyuñempa, wonte rɛɛ na, ɖe tisi ɩ rɛɛ. Kɔhen, ɖe waa r'Acii Sesɛɛ Yeesu Kiriisitu ka re hiiu rehɛser na-ɩ.
45005002	Nñɩ tel-na ñempʋ s'Asɛ laʋ-ra sarte, wonte rɛɛ na, ɖe tisi Kiriisitu rɛɛ. Nte rɛɛ-ɔna, ɖe mɩsʋ riyuyu rerɛ n'ʋ kake re taa, wonte rɛɛ na, ɖe honkʋ s'Asɛ kaa s'ɩ yeʋ-ra, ɖe hiiu ɩ hampate taa.
45005003	Ʋ ta ci te-l ɖeceel, nɛnter wɛ rerɛ. Đe tʋkʋ kʋñʋŋ ka wonte na, ʋ kake re taa rerɛ, wonte rɛɛ na, ɖe sem sɛ, wora tʋkʋ kʋñʋŋ na, kʋ yeke sɛ re rʋkena n'ʋ lelʋ.
45005004	Đe kaa sɛ re rʋkena n'ʋ lel wonte na, ɖe sem ɖe tɛ rʋkenʋ ka kaaɖe ñente taa. ?Đe sem ɖe tɛ rʋkenʋ ka kaaɖe ñente taa, ɖe kaa sɛ re honke n'Asɛ rɛɛ.
45005005	Nkʋ, ɖe honkʋʋ ta ci fala, wonte rɛɛ na, Asɛ rɩ ɩ sɛlem ka re hɔya taa, na ɩ Fiisu nkʋ ɩ ha-ra-kʋ na, kʋ rɛɛ.
45005006	Tʋfelem, ɖe ka ta tan ɖeen ka wonte sɛ re tɛlse re tɛ na, Kiriisitu seʋ wompa pe ñɔŋ Asɛ na, wa rɛɛ-ɔ alʋate nte Asɛ ka rɩ-te na, te taa.
45005007	?Pa yer wɛ riyuyu, ʋ wɛ kaaɖe sɛ yer nɛɛr seʋ ɩ rɛɛ. ?Ʋ ta laʋ, ɩ rʋntɩ pɩsʋ s'ɩ ciisi ɩ nante n'ɩ seʋ ɩ rɛɛ.
45005008	Ama, Asɛ wʋl-ɖa wonɔn'ɔ ɩ wɛ-ra lu na. Nt'ɔlɛ s'ɩ yeʋ Kiriisitu n'ɩ seʋ ra rɛɛ. Nkʋ, n nɔɔn ɖe ka ci awarkaselaɖa kena.
45005009	Kɔhen, na ɩ calem ɖɛɛ-ɔna, Asɛ sʋ-ra se riyuyuñempa. Sempe na, ar yeke sɛ Yeesu ra tɛlse-ra, n'Asɛ ñan ɖa kpan-ɖa?
45005010	Antaʋŋ ɖe ka ci Asɛ amʋrana, ɩ kpaʋse tɛse na-ra, na ɩ Yo sem ɖɛɛ. Sempe na, nne ɩ kpaʋse tɛse na-ra, ar yeke s'ɩ ra tɛlse-ra, wonte rɛɛ na, ɩ Yo hom aseɖa taa?
45005011	Ʋ ta ci te-l ɖeceel, na r'Acii Sesɛɛ Yeesu Kiriisitu rɛɛ-ɔna, ʋ kake ra t'ɔ ten-ɔ Asɛ rɛɛ. Kɔhen, ɩ kpaʋse ra-n'Asɛ ñ'ɔ tɛse.
45005012	Na yer kʋɖem ɖɛɛ-ɔna, awarkɔ kan tɛte rɛɛ. Yer ñ'ɔlɛ Atam. N'awarkɔ nka rɛɛ-ɔna, yera seke. Semp'ɔna, yer se yer seke, wonte rɛɛ na, yer se yer laʋ awarkɔ.
45005013	Se fɛ n'Asɛ cel Moiisi ka ñasete na, n nɔɔn awarkɔ wɛ tɛte rɛɛ-ɔ reyasɛ. Ama, n nɔɔn Moiisi ñasete nte ka ta tan wonte na, Asɛ pe rɩ yera awarkase na ɩ taa.
45005014	Ama, sʋ Atam alʋate taa, n'ʋ rɛ n'ʋ tal Moiisi na, sem ka wɛ nɩ pe kʋ yer se yer. Pa wa ta laʋ awarkɔ nka Atam ka laʋ-ka na, pe kʋ-wa. Atam nʋsen woñɩ kaa s'ɩ kan na.
45005015	A ra pɩse s'a mɔse haaɖe nɖe Asɛ ha-ra-re fala na, na tansarteñente nte Atam laʋ-te na. Tʋfelem, yera seʋ Atam ñɩ kʋɖem tansarteñente rɛɛ-ɔna. Ama, Asɛ haaɖe kpɔl ten ɖe kel. Ɩ laʋ sarte ka yera kpater ka fala, na Yeesu Kiriisitu ñɩ kʋɖem ɖɛɛ.
45005016	Asɛ haaɖe ñente wɛ na te tɛ. Te tan se yer ñɩ kʋɖem awarkɔ. Yer ñɩ kʋɖem tansarteñente wara na, Asɛ nɔɔn yera ten tentɛnte sepa. Ama, yera tansarteñente kpater wara na, Asɛ ha haaɖe nɖe yeke s'ɩ sʋ yera se riyuyuñempa na.
45005017	Nne, na yer kʋɖem tansarteñente rɛɛ-ɔna, yera seke, ar yeke sɛ wompa Asɛ laʋ-wa sarte n'ʋ kel n'ɩ ha-wa haaɖe nɖe yeke s'ɩ sʋ-wa se riyuyuñempa n'ɩ ha-wa fiisu nkʋ tam akperʋ na, wa kan wa ra tʋ wurti na Yeesu Kiriisitu kʋɖem ɖɛɛ?
45005018	N nɔɔn Atam tansarteñente kʋɖemte rɛɛ-ɔna, Asɛ hʋ na yera ten. Kʋɖemte nt'ɔna, na Yeesu Kiriisitu riyuyu lakerɔ kʋɖemɔ rɛɛ-ɔna, Asɛ tel ñempʋ ka yera ten s'ɩ sʋ-wa se riyuyuñempa n'ɩ ha-wa fiisu nkʋ tam akperʋ na.
45005019	Yera kpater wʋse awarkaselaɖa na yer kʋɖem ɖɛɛ, wonte rɛɛ na, ɩ ta ñam Asɛ. Kʋɖemte nt'ɔna, Asɛ kaa s'ɩ sʋ yera kpater se riyuyuñempa na Yeesu Kiriisitu rɛɛ, wonte rɛɛ na, ɩ ñam Asɛ.
45005020	Moiisi ñasete kampa, se fɛ nɩ tansarteñente kunti te kpɔlʋ, te tɛn ten. Ama, awɔr nɖe taa awarkase tɛn ten na, ɖen'ɔna, Asɛ laʋ yera ka sarte ka tɛmpe n'ʋ kel ɖerɛ.
45005021	Sempe na, se wonɔn'ɔ awarkɔ ñasa, nɩ ka kan sem ka yera rɛɛ na, kʋɖemte nt'ɔna, Asɛ lake yera ka sarte n'ɩ tʋkʋ wurti ka wa rɛɛ, wonte rɛɛ na, ɩ sʋ-wa se riyuyuñempa n'ɩ kan-wa fiisu nkʋ tam akperʋ na, na r'Acii Sesɛɛ Yeesu Kiriisitu rɛɛ.
45006001	Sempe na, ɖe kaa sɛ re siir semɔ? Ʋ mɔna sɛ re rʋken awarkase lape fɛ n'Asɛ laʋ-ra sarte n'ʋ kel ya?
45006002	Aɩ. Ʋ wɛ se re sepa nɩ re lake senɔ sɛ re tase awarkase lape?
45006003	Ɩɩ ta sem sɛ wora ten a sɛ-ra Asɛ leem sɛ ra-n'Yeesu Kiriisitu, ɖe laʋ kʋɖem na, ʋ wɛ se, ɖa-n'ɩ, ɖe kpirsa re seʋ kena ya?
45006004	A limsi-ra leem t'ɔ wonte na, ʋ wɛ se re sepa n'a yim-ɖa se Kiriisitu sepa n'a yim-ɩ wo na, se fɛ nɩ ra Cii Asɛ ha-ra fiisu cefalʋ nɩ re walʋ sarte s'ɩ wose Kiriisitu ka wo aseɖa taa na ɩ hampate nte tan lape na, te rɛɛ na.
45006005	Nne re seʋ s'ɩ seʋ wo na, ɖe wʋse yer kʋɖem na-ɩ, n'Asɛ kaa s'ɩ wose-ra s'ɩ wose-ɩ wo na.
45006006	Đe sem sɛ, Yeesu Kiriisitu kampa n'ɩ seʋ wont'ɔ akantemer rɛɛ na, Asɛ hɩse r'antaʋŋ lakase, se fɛ nɩ r'antaʋŋ tansarte hɔya n'awarkɔ ra tase reen hiiuu nɩ re ra wʋse awarkase kpankɔ,
45006007	wonte rɛɛ na, woñɩ sepa na, awarkɔ ra tase reen hiiuu ka ɩ rɛɛ.
45006008	Nne ra-n'Kiriisitu, ɖe sepa, ɖe sem sɛ ra-n'ɩ, ɖe kaa sɛ re hiiu fiisu nkʋ tam akperʋ na.
45006009	Đe sem ɖerɛ sɛ, Kiriisitu ñɩ hom aseɖa taa na, ɩ ra tase sepe, wonte rɛɛ na, sem ɖa pɩse sɛ pe laʋ-ɩ nter.
45006010	Ɩ seʋ taman kʋɖem n'nter tan ñɩ-n'awarkase wa hɛkʋ taa. Ama, kɔhen, ɩ wɛ fiisu t'ɔ Asɛ rɛɛ.
45006011	Na mɩ rerɛ, kʋɖemte nt'ɔna, !ɩɩ sʋ mɩ tɛ s'aseɖa n'nter ra laʋ mɩ-n'awarkase mɩ hɛkʋ taa. Kɔhen ɩɩ wɛ fiisu t'ɔ Asɛ rɛɛ, wonte rɛɛ na, ɩɩ wɛ kʋɖem na Yeesu Kiriisitu.
45006012	Sempe na, !awarkɔ ra tase ñasʋʋ ka mɩ tɛnen ñɩ seke na, ñɩ taa, se fɛ n'ɩɩ ra laʋ wonte ñɩ cii-te na.
45006013	!Ɩɩ ra sʋ wonte wɛ mɩ tɛnen ɖɛɛ na, s'ɩɩ laʋ n'awarkase, nɩ te ra wʋse tanɖiyuyuñente wonɖʋ nɛnkʋr. Ama, !ɩɩ sʋ mɩ tɛ-ɔ ten n'ɩɩ cel Asɛ se yera mpa sepa nɩ wa wʋse wa hom na, n'ɩɩ sʋ wonte wɛ mɩ tɛnen ɖɛɛ na, n'ɩɩ cel Asɛ n'ɩɩ laʋ wonte wɛ riyuyu na,
45006014	wonte rɛɛ na, awarkɔ ra tase mɩ ñasʋʋ. Ɩɩ sem sɛ Moiisi ñasete pe tasʋ-mɩ ñasʋʋ rerɛ. Ama, ɩɩ tʋnkʋ ñempʋ nkʋ yeke s'Asɛ lake-mɩ sarte na.
45006015	Nne ñasete nte pe tasʋ-re ñasʋʋ nɩ re tʋnkʋ ñempʋ nkʋ yeke s'Asɛ lake-ra sarte na, ʋ wɛ ñempʋ sɛ re laʋ awarkase na? Aɩ.
45006016	Ɩɩ sem sarte sɛ, nne ɩɩ sʋ mɩ tɛ n'ɩɩ cel yer n'ɩɩ ñɔŋ-ɩ, ɩɩ wʋse ɩ kpankase kena. Nne awarkɔ ñasʋ na-mɩ, sempe na, ɩɩ ci awarkɔ nka kpankase, n'ɩɩ kaa s'ɩɩ seʋ. Ama, nne ɩɩ ñɔŋ Asɛ, ɩɩ ci ɩ kpankase n'ɩ kaa s'ɩ yeʋ-mɩ n'ɩɩ wʋse riyuyuñempa.
45006017	Ama, !ɖe wɔr Asɛ, wonte rɛɛ na, womɩ awarkase ka ñasʋ-mɩ na, kɔhen ɩɩ ñɔŋ Asɛ na mɩ hɔya ka ya ten n'ɩɩ rʋkʋn wonte a wʋl-mɩ-te na.
45006018	Kɔhen awarkɔ pe ñasʋ-mɩ. Asɛ lese-mɩ ka taa, n'ɩ wʋse-mɩ wonte wɛ riyuyu na, te kpankase.
45006019	Me wʋtʋ me tɔŋ na kpankase ñente semɔ? wonte rɛɛ na, ɩɩ take tal s'ɩɩ nɩʋ sarte k'Asɛ ñente. Antaʋŋ ɩɩ ka sʋ wonte wɛ mɩ tɛnen ɖɛɛ na, n'ɩɩ laʋ n'asimañente na teñɔ, nɩ te ten yeʋ n'ɩɩ ta ñam Asɛ. Kɔhen, kʋɖemte nt'ɔna, !ɩɩ sʋ wonte wɛ mɩ tɛnen ɖɛɛ na, n'ɩɩ laʋ wonte wɛ riyuyu na, n'ɩɩ rɛ n'ɩɩ wʋse Asɛ yera.
45006020	Antaʋŋ awarkase ka ñasʋ-mɩ wonte na, nter ka ta tan ka te carʋ-mɩ s'ɩɩ laʋ wonte wɛ riyuyu na.
45006021	Wonte ha-mɩ fɛr ka kɔhen na, antaʋŋ ɩɩ ka lake-te wonte na, ɩɩ hiiu wɔ te taa? Ɩɩ ta hiiu wʋr. Lakase nse walʋn yera ka sem t'ɔna.
45006022	Ama, kɔhen awarkɔ pe ñasʋ-mɩ. Asɛ lese-mɩ ka taa, n'ɩɩ wʋse ɩ kpankase. Semp'ɔna, wonte, ɩɩ hiiuku-te te taa na, nt'ɔlɛ s'ɩɩ wʋse Asɛ yera, n'ɩɩ kaa s'ɩɩ hiiu fiisu nkʋ tam akperʋ na.
45006023	Nkʋ, sem ɖeceel-ɔna awarkɔ pɩsʋ sɛ ka rɛte-pe yer. Ama, haaɖe nɖe Asɛ ha-re yera ka fala na, nɖ'ɔlɛ fiisu nkʋ tam akperʋ na, wonte rɛɛ na, ɖa-n'ɖ'Acii Sesɛɛ Yeesu Kiriisitu, ɖe wʋse yer kʋɖem.
45007001	Me rɛɔ ñempa, ɩɩ sem Moiisi ñasete. Ɩɩ sem sɛ ñasete nte ñasʋ woñɩ take sepa na, nñ'ɔna.
45007002	Me kaa sɛ me cɛse-mɩ wonte me kʋren-mɩ te siiruu rɛɛ na, me tɔŋ na yal ñɩ kɔ waal na. Nne yal nɛɛr waal take sepa, ñasete nte rʋken-ɩ. Ʋ mɔna s'ɩ mɩse ɩ waal ñɩ tɛ. Ama, ?ɩ waal sepa, ɖen'ɔna, ɩ wɛ ñempʋ s'ɩ kɔ nɛɛr.
45007003	Nne ɩ waal wɛ fiisu taa n'ɩ kʋra n'ɩ hɛm waal nɛɛr, a yaa-ɩ s'ayaɖe. Ama, ?ɩ waal sepa, ñasete nte ra laʋ-ɩ nter. Ɩ pɩsʋ s'ɩ kɔ waal cefal n'a ra pɩse s'a yaa-ɩ s'ayaɖe.
45007004	Me rɛɔ ñempa, mɩ rerɛ, ʋ wɛ kʋɖemte kena. Ñasete nte tan ɖeen ka mɩ rɛɛ rerɛ, n'ɩɩ wɛ s'ɩɩ sepa kena. Kiriisitu seʋ wonte na, mɩ rerɛ, ɩɩ seʋ. Semp'ɔna, woñɩ Asɛ wose-ɩ aseɖa taa na, nñɩ tɩ-na-mɩ, se fɛ nɩ re pɩse re laʋ Asɛ ka sarte lakase.
45007005	Antaʋŋ ɖe ka lake wonte sɛl-ɖa na. Wonte ñasete nte siiru-ra sɛ te ci awarkɔ na, ɖe ka cii ten sɛ re laʋ-te. Awarkɔ nka ka tisu-ra ñesa taa, ka walʋn-ɖa sem taa.
45007006	Ama, kɔhen, Asɛ lese-ra ñasete nte taa, wonte rɛɛ na, ɖe wɛ s'aseɖa n'nter tan ɖa-n'ñasete nte, ɖe hɛkʋ taa. Semp'ɔna, kɔhen ɖe pɩsʋ sɛ re tenke ñempʋ cefalʋ n'Asɛ Fiisu sen-ɖa re laʋ ɩ temer. Ʋ ta ci ñempʋ cepenʋ se ñasete nte, a maa-te na, te wɔsʋ wo na.
45007007	?Ʋ ta laʋ, nɛmpar kaa sɛ wa siir sɛ, Moiisi ñasete ci awarkɔ ñente kena. Aɩ. Ñasete nte wʋl-m wonte ci awarkɔ na, wonte rɛɛ na, nne a ka ta maa ñasete nte taa s'a ra laʋ ñeserɛʋ, me ka ta kaa sɛ me sem sɛ ñeserɛʋ ci awarkɔ kena.
45007008	Ama, awarkɔ hiiu ñempen ka ñɩ ten-ɔ wonte a maa-te ñasete nte taa na, nɩ ka tisi-m, me laʋ ñeserɛʋ ñente ka tɛmpe. ?Ñasete tan, awarkɔ tan ñempʋ.
45007009	Antaʋŋ, me ka ta take sem ñasete nt'ɔ wonte na, n nɔɔn me hɔɔr ka wɛ rehɛɛ. Ama, me kan me nɩʋ wonte s'Asɛ pe cii s'a laʋ sen na, me paase me cii sɛ me laʋ awarkɔ nka,
45007010	nɩ me seʋ. Wonte a maa-te ñasete nte t'ɔ te ka kaa sɛ te wan yera ka fiisu taa na, te wan-ma sem t'ɔna,
45007011	wonte rɛɛ na, me kampa me nɩʋ wonte a maa-te ñasete nte taa na, awarkɔ hiiu ñempen ka ñɩ ten-ɔ me hɔɔr taa, ka tɛke-m na ñasete rɛɛ, nɩ ka yeʋ sɛ me seʋ na ñasete kʋɖemte nte rɛɛ.
45007012	Sempe na, ñasete nte ci nter-ɔna te lii n'Asɛ cal nɩ te tɔŋ s'a laʋ wonte na, te lii n'Asɛ cal-ɔna, nɩ te ci Asɛ ñente kena riyuyu.
45007013	Wonte sara na, te kunta te kʋ-m ya? Aɩ, awarkɔ sʋ-na wonte sara na, nɩ ka kʋ-na-m. Ʋ wɛ sempe s'a sem s'awarkɔ ci tʋfelem awarkɔ. Wonte a maa-te ñasete nte taa na, nte rɛɛ-ɔna, a na reyamyam n'ʋ kelen antaʋŋ s'awarkɔ ta sar asarʋ.
45007014	Đe sem sɛ ñasete nte lii n'Asɛ cal-ɔna. Ama, me ci yer wan kena, n'ʋ wɛ s'a wɛte-m n'awarkɔ se kpankɔ.
45007015	Me pe nɩʋ wonte me lake-te na, wonte rɛɛ na, me pe lake wonte me ciiwa sɛ me laʋ-te na. Ama, me lake wonte me pe cii-te na.
45007016	Nne me lake wonte me pe cii-te na, me tisu sɛ ñasete sara.
45007017	Sempe na, ʋ ta ci me teter, ma lake-na sempe. Awarkɔ nka wɛ me hɔɔr taa na, nka lake-na.
45007018	Me sem sɛ sarteñente tan me taa. Te kutihuɖi kelɛ sɛ, sarteñente tan me tɛnʋ taa, wonte rɛɛ na, me cii sɛ me laʋ sarteñente. Ama, me tam apɩsɔ sɛ me laʋ-te.
45007019	Me pe lake sarteñente nte me cii-te na. Ama, me lake tansarteñente nte me pe cii-te na.
45007020	Nne me lake wonte me pe cii-te na, sempe, ʋ ta ci ma lake-na. Ama, awarkɔ nka wɛ me taa na, nka lake-na.
45007021	Sempe na, me kunta me nɔɔn s'ʋ tɛɖen-m ka ?me cii sɛ me laʋ sarteñente, me yeke me lake tansarteñente receel-ɔna.
45007022	Te kutihuɖi kelɛ sɛ, na me mɔsem taa hen na, ʋ kɔ me taa sɛ me laʋ Asɛ ñasete ñente kena.
45007023	Ama, me na ñasete nɛnter-ɔ me tɛnʋ t'ɔ te-l lʋkʋ na sarteñente nte me mɔsʋ-te na. Ñasete nɛnter nte wɛ me tɛnʋ taa na, te kpa-m sarka, te tisu-m sɛ me ci awarkɔ kpankɔ.
45007024	Haɩ, me wɛ kʋñʋŋ t'ɔ paa. Anɔ kaa s'ɩ lese-m, me tɛnʋ nkʋ maase-m sem taa hen na, kʋ taa?
45007025	Asɛ lesʋ-na-m na r'Acii Sesɛɛ Yeesu Kiriisitu rɛɛ, nɩ me wɔrʋ-ɩ. Semp'ɔna, na me mɔsem taa, me cii sɛ me ñam Asɛ ñasete. Ama, me tɛnʋ cii sɛ me laʋ awarkɔ kena.
45008001	Semp'ɔna, kɔhen wompa laʋ nɔ kʋɖemɔ na Yeesu Kiriisitu na, Asɛ ra tase wa ñente kʋʋ,
45008002	wonte rɛɛ na, Asɛ Fiisu nkʋ ha-ra fiisu nkʋ tam akperʋ na, na Yeesu Kiriisitu rɛɛ na, kʋ reen lɛɛ-m, n'awarkɔ nka walʋn yera ka sem taa na, ka tan ɖeen ka me rɛɛ.
45008003	Asɛ pɩsa n'ɩ laʋ wonte ñasete ta pɩse sɛ te laʋ-te na, wonte rɛɛ na, ɖe ka ta tan ɖeen sɛ re pɩse sɛ re ñam-te. Asɛ tir ɩ Yo ka tɛte rɛɛ nɩ ka laʋ-te. Ka wʋse yer, nɩ ka nʋsen-ɖ'ɔ awarkaselaɖa, se fɛ nɩ ka seʋ r'awarkase rɛɛ, nɩ ka kʋ awarkɔ ñente.
45008004	Asɛ laʋ sempe se fɛ nɩ wonte ñasete nte cii s'a laʋ-te na, te laʋ ra hɔya taa, wora, ɖe tʋnkʋ Asɛ Fiisu ñempʋ nɩ re pe tʋnkʋ ñempʋ nkʋ kake tɛnʋ na,
45008005	wonte rɛɛ na, wompa tʋnkʋ ñempʋ nkʋ kake tɛnʋ na, wa mɔsʋ tamtam ka wonte kake-wa na. Ʋ kaase wompa tʋnkʋ Asɛ Fiisu ñempʋ na, wa-l hen na, wa-l mɔsʋ tamtam ka wonte kake-kʋ na.
45008006	Wompa mɔsʋ sɛ wa lake wonte wa tɛnen cii-te na, wa maa sem taa. Ama, wompa mɔsʋ sɛ wa lake wonte kake Asɛ Fiisu na, Asɛ ha-wa fiisu nkʋ tam akperʋ na, na rehɛser,
45008007	wonte rɛɛ na, wompa mɔsʋ tamtam ka wonte kake wa tɛnen na, wa ci Asɛ amʋrana kena. Wa pe ñɔŋ Asɛ ñasete. Wa ka ta pɩsʋ apɩsʋ kena sɛ wa ñam-te.
45008008	Wompa lake tamtam ka wonte kake wa tɛnen na, wa ra pɩse sɛ wa laʋ wonte kake Asɛ na.
45008009	Mɩ hen na, ɩɩ wɛ n'ɩɩ pe lake wonte kake mɩ tɛnen na. Ama, ɩɩ lake wonte kake Asɛ Fiisu na, nt'ɔna, wonte rɛɛ na, Fiisu nkʋ wɛ mɩ hɔya taa. Nne nɛɛr tan Kiriisitu Fiisu nkʋ, Kiriisitu ñɩ ra tɩ-na-ɩ rerɛ.
45008010	?Pa ɩɩ laʋ awarkase n'ʋ mɔna sɛ mɩ tɛnen seʋ, nne Kiriisitu wɛ mɩ hɔya taa, Asɛ sʋkʋ-mɩ se riyuyuñempa, n'ɩ Fiisu ha-mɩ fiisu nkʋ tam akperʋ na.
45008011	Nne Asɛ Fiisu nkʋ wose Yeesu k'aseɖa taa na, kʋ wɛ mɩ hɔya taa, woñɩ wose Kiriisitu k'aseɖa taa na, ɩ kaa s'ɩ wose mɩ tɛnen ñɩ seke na, ɖerɛ, na ɩ Fiisu nkʋ wɛ mɩ hɔya taa na, kʋ reen ɖɛɛ.
45008012	Me rɛɔ ñempa, sempe na, ʋ ta mɔna sɛ re laʋ wonte kake re tɛnen na,
45008013	wonte rɛɛ na, nne ɩɩ tʋnkʋ ñempʋ nkʋ kake mɩ tɛnen na, ɩɩ kaa s'ɩɩ seʋ. Ama, nne ɩɩ tʋnkʋ Asɛ Fiisu ñempʋ, n'ɩɩ kisi tɛnʋ tansarte lakase ka se ten, ɩɩ kaa s'ɩɩ hiiu fiisu nkʋ tam akperʋ na.
45008014	Wompa ten yeke n'Asɛ Fiisu wʋlʋ-wa ñempʋ na, wa ci ɩ wiisi.
45008015	Fiisu nkʋ, Asɛ ha-mɩ-kʋ na, kʋ pe wʋsʋn-mɩ kpankase. Kʋ pe yeke sɛ nafate tase mɩ kpaʋ rerɛ. Ama, Fiisu nkʋ rɛɛ-ɔna, ɩɩ wʋsʋ Asɛ wiisi. Nkʋ yeke-na nɩ re yaa Asɛ sɛ: "Papa, Acii."
45008016	Asɛ Fiisu teter yeke-na re sʋŋ ɖe hɔya taa sɛ, ɖe ci ɩ wiisi.
45008017	Sempe na, ɖe kaa sɛ re hiiu sarteñente nte ɩ sɩ-ra-te na. Đa-n'Kiriisitu, ɖe kaa sɛ re mʋ-te, wonte rɛɛ na, ɖe tʋkʋ kʋñʋŋ s'nñɩ, sɛ re hiiu ɩ hampate nte taa.
45008018	Me sem sɛ kʋñʋŋ nkʋ re tʋkʋ-kʋ kɔhen na, a ra pɩse s'a kpɛʋn-kʋ n'Asɛ hampate nte ɩ kaa s'ɩ cel-ɖa-te na.
45008019	Wonte ten Asɛ laʋ-te na, te honkʋ te cii ten s'ayʋkʋ nkʋ Asɛ kaa s'ɩ wʋl ɩ wiisi ka hʋlmɩn taa na, kʋ tal,
45008020	wonte rɛɛ na, wonte ten Asɛ laʋ-te na, te wʋse falañente kpankase, n'ʋ ta ci te sɛlem t'ɔna te wʋse sempe, Asɛ ka cii-na sɛ te wʋse kpankase. Ama, ɩ wɛ n'ɩ honkʋ nter,
45008021	nt'ɔlɛ s'ɩ kaa s'ɩ lɛɛ wonte ten ɩ laʋ-te na. Te ten ñɩ kaa sɛ te ra tase wʋsʋʋ ka sem kpankase sɛ te rase, se fɛ te pɩse te hiiu Asɛ hampate s'ɩ wiisi kaa sɛ se hiiu-te wo na.
45008022	Nkʋ, ɖe sem sarte sɛ hal na sɛŋ hen na, wonte ten Asɛ laʋ-te na, te tʋkʋ kʋñʋŋ, te tisu añemen se yal ñɩ cii s'ɩ lel na.
45008023	Ama, ʋ ta ci wonte ten Asɛ laʋ-te na, nte receel tʋkʋ-na kʋñʋŋ. Đa rerɛ, wora Asɛ ha-ra ɩ Fiisu s'ɩ kiɖinkiɖin haaɖe na, ɖe tisu añemen ɖe tʋkʋ kʋñʋŋ na re hɔya taa. Đe honkʋ s'Asɛ sʋ-ra s'ɩ wiisi n'ɩ lɛɛ-ra kʋñʋŋ taa.
45008024	Tʋfelem, Asɛ tɛlse-ra. Ama, ɖe take hiiu te ten, ɖe honkʋ sɛ re hiiu-te. Wonte re honkʋ-te na, ?ɖe hiiu-te, ɖe ra tase honkʋʋ. Anɔ kaa s'ɩ honke wonte ɩ hiiu-te na?
45008025	Ama, nne re honkʋ wonte re pe na-te na, ɖe kaa sɛ re wɛ re rʋken te honkʋʋ.
45008026	Asɛ Fiisu rerɛ kɔŋ kʋ sʋn wora tan ɖeen na, wonte rɛɛ na, ɖe ta sem Asɛ sɛɛʋ se wonɔn'ɔ ʋ mɔna s'a sɛɛ-ɩ na. Asɛ Fiisu teter tisu añemen kʋ cɛrʋ Asɛ ka ra rɛɛ n'a ra pɩse s'a cɛse añemen ñɩ tisuu kutihuɖi.
45008027	Ama, Asɛ ñɩ na yera hɔya taa na, ɩ nɩʋ wonte ɩ Fiisu cii sɛ kʋ siir-ɩ na, wonte rɛɛ na, ɩ Fiisu cɛrʋ-ɩ ɩ yera rɛɛ nɩ kʋ wɔsʋ wonte kake-ɩ na.
45008028	Yera mpa wɛ Asɛ ka lu, ka ɩ kper ɩ taa s'ɩ yaa-wa na, ɖe sem s'Asɛ yeke sɛ wonte ten talʋ-wa na, te laʋ-wa sarte,
45008029	wonte rɛɛ na, wompa Asɛ ka sem-wa antaʋŋ na, ɩ ka teem ɩ t'ɔ kperʋʋ sɛ wa nʋsen ɩ Yo, n'ɩ cii sɛ Ka wʋse ɩ k-Asanʋyo kena, ɩ wiisi kpater taa.
45008030	Wompa Asɛ kper ɩ t'ɔ wa rɛɛ-ɔ antaʋŋ sempe na, ɩ yaa-wa. Wompa ɩ yaa-wa na, ɩ sʋ-wa se riyuyuñempa, nɩ wompa ɩ sʋ-wa se riyuyuñempa na, ɩ ha-wa ɩ hampate taa.
45008031	Sempe na, wonte re cii sɛ re wʋl-mɩ-te na, nt'ɔlɛ sɛ, nne Asɛ wɛ na ra rɛɛ, anɔ kaa s'ɩ pɩse-ra?
45008032	Ɩ ta kisi s'a kʋ ɩ teter ɩ Yo, n'ɩ yeʋ sɛ Ka seʋ ra ten ɖɛɛ. Nne ɩ yepa sɛ Ka seʋ ra ten ɖɛɛ, taman mmɔ ɩ kaa s'ɩ ra ha-ra te ten ɖerɛ.
45008033	Anɔ kaa s'ɩ wɩn wompa Asɛ lese-wa yera taa na? Yer tan, wonte rɛɛ na, Asɛ teter sʋ-na-wa se riyuyuñempa.
45008034	Anɔ pɩsʋ s'ɩ kʋ wa ñente? Yer tan, wonte rɛɛ na, Yeesu Kiriisitu teter ci woñɩ seʋ ra rɛɛ na, nɩ wonte kela na, nt'ɔlɛ s'Asɛ wose-ɩ aseɖa taa. Ɩ wɛ Asɛ mete niiŋ ɖɛɛ n'ɩ cɛrʋ-ɩ ra rɛɛ.
45008035	Anɔ pɩsʋ s'ɩ tar ra-n'Kiriisitu, ɖe hɛkʋ taa s'ɩ ra tase ra lu lape? ?Pa re tʋkʋ kʋñʋŋ, nawʋr ʋ tɛɖʋ ra hɔya taa, nawʋr a naasʋ-ra, nawʋr ñʋse kʋ-ra, nawʋr re ci ahʋsa, nawʋr re wɛ kaaɖe ñente taa, yaa re wɛ sem ñempʋ taa, nter tan ka te kaa sɛ te yeʋ nɩ Yeesu ra tase ra lu lape,
45008036	s'a maa Asɛ tekara t'ɔ wo na sɛ: "Asɛ, ña rɛɛ-ɔna, ɖe wɛ sem t'ɔ ayʋkʋ s'ayʋkʋ. A lake-ra se mɛɛsiin ñɩ, a walʋn-ñɩ s'a kʋ-ñɩ na."
45008037	Ama, na te ten ñɩ taa na, ɖe ñasʋ-te sarte ka ten, na woñɩ laʋ-ra lu na, ɩ reen ɖɛɛ,
45008038	wonte rɛɛ na, me sem paa s'nter tan ka te pɩsʋ sɛ te yeʋ n'ɩ ra tase ra lu lape. ?Pa re sepa, yaa re wɛ fiisu taa, ʋ ra laʋ nter. Asɛ tirira, na wompa ten wɛ reen k'asɛta na, wa ra pɩse. Sɛŋ ñente na ceer ñente rerɛ, te ra pɩse.
45008039	Asɛta reen na tɛte tɛɛ reen ɖa pɩse. Pa wonte ten wɛ, k'Asɛ laʋ-te na, nter tan ka, te pɩsʋ sɛ te yeʋ n'Asɛ ra tase ra lu lape. Ɩ wʋl-ɖa wonɔn'ɔ ɩ wɛ-ra lu na, na wonte r'Acii Sesɛɛ Yeesu Kiriisitu laʋ-te na, te rɛɛ.
45009001	Wonte me siiru-te na, te wɛ tʋfelem, wonte rɛɛ na, ma-n'Kiriisitu, ɖe wʋse yer kʋɖem, me pe tɛkʋ. Asɛ Fiisu yepa me sem sɛ me tentɛnte wɛ tʋfelem, nɩ me hɔɔr pe carʋ-m te rɛɛ.
45009002	Me hɔɔr taa kper tɛɖʋʋ ka ten n'ʋ tɛɖʋ me t'ɔ tamtam
45009003	ka me rɛafala mpa ci Suiifi ñempa na, wa rɛɛ. Nne ñempʋ ka wɛ, s'Asɛ wɩ-m sem n'ɩ lese-m Kiriisitu niiŋ t'ɔ wa rɛɛ, ʋ ka sara n'ʋ ka kela.
45009004	Me tʋŋ Iiseraɛl ñempa kena. Asɛ sʋ-wa s'ɩ wiisi n'ɩ wʋl-wa ɩ hampate. Ɩ hɔʋ raante na-wa n'ɩ cel-wa ɩ ñasete, n'ɩ wʋl-wa wonɔn'ɔ wa laa-ɩ laate na, na wonɔn'ɔ wa sɛɛ-ɩ na, n'ɩ yii-wa yiirti rerɛ.
45009005	Wa ci antaʋŋ ɖa caasɩna yikiisi kena. Kiriisitu ñɩ wʋse yer se ra na, ɩ nantiɖi rɛɛ ñempa kelɛ. Kiriisitu ñɩ wɛ na te ten ñuŋ ɖɛɛ. Nñɩ ci-na Asɛ, n'ʋ mɔna s'a wɔr-ɩ wʋse se wʋse. !Ʋ laʋ sempe.
45009006	Ʋ ta ci sɛ wonte Asɛ yii-te na, ɩ ta laʋ-te. Te kutihuɖi kelɛ s'ʋ ta ci Iiseraɛl yikiisi ten ci-na Iiseraɛl ñempa ka tʋfelem.
45009007	Aperaham yikiisi ten ta ci ɩ wiisi ka paa, wonte rɛɛ na, Asɛ siir-ɩ sɛ: "Iisake yikiisi receel-ɔna, a kaa s'a sʋ-se s'n yikiisi."
45009008	Te kutihuɖi kelɛ s'ʋ ta ci wiisi nse ten Aperaham lel-se na, nse ci-na Asɛ wiisi. Wiisi nse Aperaham lel-se, s'Asɛ ka yii-te wo na na, nse receel ci-na ɩ wiisi ka paa,
45009009	wonte rɛɛ na, Asɛ ka yii yiirti sɛ: "Alʋate nte me rɩ-te na, te talʋ wonte na, me wʋse me kan, n nɔɔn Sara lel apalayo."
45009010	Ʋ ta ci ten-ɔlɛ. Reepɛka rimpua ka wɛ cii ka kʋɖem kena, nñ'ɔlɛ, ɖa caase Iisake.
45009011	Asɛ siir-ɩ sɛ: "Cunku kaa s'ɩ kelen sesɛɛ." Asɛ siir-te semp'ɔ wonte na, n nɔɔn a take lel-se, sɛ se laʋ wonte sara na, na wonte ta sar na. Asɛ laʋ sempe s'ɩ wʋl wonɔn'ɔ ɩ lakewa n'ɩ lake wonte ɩ cii-te na. Ɩ lesʋ yer ka yera taa n'ɩ yaa-ɩ, ʋ ta ci sɛ yer ñɩ sarte lakase rɛɛ-ɔna.
45009013	Te ten ñɩ lapa s'a maa-te Asɛ tekara t'ɔ wo na sɛ: "M'ɔ Asɛ, me laʋ Sakɔpe ka lu, nɩ me ta laʋ-kʋ Eesau k'alape." (Mal. 1:2,3)
45009014	Wonte re cii sɛ re wʋl-mɩ-te na, nt'ɔlɛ sɛ, ɖe kaa sɛ re siir s'Asɛ tan ɖiyuyu na? Aɩ,
45009015	wonte rɛɛ na, ɩ siir Moiisi sɛ: "Me kaa sɛ me na kʋñʋŋ ka woñɩ me cii sɛ me na ɩ kʋñʋŋ na, nɩ me laʋ sarte ka woñɩ me cii sɛ me laʋ-ɩ sarte na."
45009016	Sempe na, ʋ ta ci na yer sɛlem, na ɩ temer rɛɛ-ɔna, Asɛ lese-ɩ ɩ raana taa s'ɩ na-ɩ kʋñʋŋ. Ama, ɩ na kʋñʋŋ ka woñɩ ɩ cii s'ɩ na ɩ kʋñʋŋ na, nñ'ɔna.
45009017	A maa Eesiipete wuroo ñente k'Asɛ tekara taa sɛ: "Me sʋ-n se wuroo sɛ ña rɛɛ-ɔna, me kaa sɛ me wʋl me hampate rekpam, me laʋ nɩ yera ten sem me yeɖe ka tɛte ten ɖɛɛ."
45009018	Semp'ɔna, Asɛ na woñɩ ɩ cii na, ɩ kʋñʋŋ. Wompa Asɛ cii sɛ wa wʋse kpaata na, ɩ lake-wa sɛ wa wʋse kpaata.
45009019	?Ʋ ta laʋ, nɛɛr kaa s'ɩ mɔse ɩ taa sɛ: "Nne ʋ wɛ sempe, Asɛ wɩn yera ka wontɔ? Anɔ pɩsʋ s'ɩ ra laʋ wonte Asɛ ka rɩ-te s'ɩ laʋ na?"
45009020	Woña wʋtʋ sempe na, ñ'ɔ anɔ s'n fɛsen Asɛ? Đisuŋ wɛ ñempʋ sɛ kʋ wɔse kʋ mar sɛ: "Ar lapa n'n ma-m sen na?"
45009021	Ceema mar pɩsʋ s'ɩ laʋ wonte ɩ cii-te na, na cuŋ nkʋ. Ɩ pɩsʋ s'ɩ sʋ cuŋ kʋɖemʋ nkʋ n'ɩ ma nter-ɔ te tan lape k'atam, n'ɩ sʋ-kʋ rerɛ, n'ɩ ma nter s'a laʋ-te na temer wanɖe.
45009022	Nne Asɛ cii s'ɩ laʋ se ceema mar lake wo na, ʋ wɛ n cal ya? Ɩ ka ciiwa s'ɩ wʋl s'ɩ ñan kpawa, n'ɩ yeʋ n'a sem s'ɩ wɛ hampate. Nte rɛɛ-ɔna, ɩ hɛse ɩ hɔɔr na wompa yepa n'ɩ ñan kpa n'ɩ kaa s'ɩ hɔrse-wa na.
45009023	Asɛ laʋ sempe rerɛ sɛ yera sem s'ɩ wɛ hampate ka ten, n'ɩ tarʋ-te na wompa ɩ na ra kʋñemen n'ɩ lese-wa antaʋŋ sɛ wa kan wa hiiu ɩ hampate nte taa na.
45009024	Đe ci wompa ɩ yaa-wa na. Ɩ ta yaa Suiifi ñempa nɛmpar receel-ɔna, ɩ yaa rerɛ-ɔ nɛmpar-ɔ wa ta ci Suiifi ñempa,
45009025	s'ɩ siiru-te wo ɩ tentɛnte rɛser Osee tekara taa na sɛ: "Wompa ka ta ci me yera na, me kaa sɛ me yaa-wa sɛ me yera. Kɔrʋ nkʋ me ka ta tan kʋ yera ka lu na, me kaa sɛ me siir sɛ me wɛ-wa lu ka ten.
45009026	Awɔr nɖe taa a ka siir-wa sɛ, wa ta ci me yera na, ɖenaa teter-ɔna, a kaa s'a siir-wa sɛ, wa ci Asɛ ñɩ wɛ fiisu taa na, ɩ wiisi."
45009027	Asɛ tentɛnte rɛser Eesaɩ ka wʋte-te Iiseraɛl ñempa rɛɛ sɛ: "?Pa Iiseraɛl ñempa ta tɛn ten s'añinka k'apʋ leem nɔ rɛɛ, Asɛ kaa s'ɩ tɛlse wa t'ɔ yera ka cekeyɔ kena,
45009028	wonte rɛɛ na, wonte Acii Sesɛɛ siir-te na, ɩ kaa s'ɩ laʋ-te fɩfɩ ka te ten ɖefɩʋ ka tɛte rɛɛ."
45009029	Eesaɩ ñɩ rerɛ ka siir-te antaʋŋ sɛ: "Nne Acii Sesɛɛ ñɩ ñasʋ ten na, ɩ ka ta yeʋ yera nɛmpar-ɔ ra taa, ɖe ka sɛ re wʋse se Sotɔm na Komɔr kɔren taa ñempa."
45009030	Sempe na, wonte re cii sɛ re wʋl-mɩ-te na, nt'ɔlɛ sɛ, yera mpa ka ta ci Suiifi ñempa ka wa ka ta mɔsʋ sɛ wa wʋse riyuyuñempa na, Asɛ sʋ wompa tisi ɩ rɛɛ na, se riyuyuñempa.
45009031	Nkʋ, Suiifi ñempa mpa hen na, wa ka cii ñasete sɛ wa ñam-te n'Asɛ sʋ-wa se riyuyuñempa. Ama, wa ta laʋ wonte ñasete nte wɔse-wa sɛ wa laʋ-te fɛ nɩ wa tal s'Asɛ sʋ-wa se riyuyuñempa na.
45009032	Wa ta tal, wonte rɛɛ na, wa ta tisi Asɛ rɛɛ. Wa ka hʋ sɛ wa sarte lakase pɩsʋwa sɛ se yeʋ n'ɩ sʋ-wa se riyuyuñempa. Semp'ɔna, wɛɛr nɖe tulu yera na, ɖe tul-wa,
45009033	se wonɔn'ɔ Asɛ ka wʋte re ñente ka ɩ tekara taa na sɛ: "Me sɩ atulu wɛɛr ka Sɩɔŋ kɔrʋ taa. Đe ci wentɛnʋ nkʋ lake sɛ yera feetʋ na. Ama, woñɩ tisu ɩ rɛɛ na, fɛr kaa sɛ re ra kpa-ɩ."
45010001	Me rɛɔ ñempa, wonte me cii-te na me hɔɔr ka re ten me fa-te Asɛ na, nt'ɔlɛ s'Asɛ tɛlse Suiifi ñempa.
45010002	Me sem sɛ wa cii sɛ wa laʋ Asɛ temer ka sarte na felem ka paa. Ama, wa ta sem tʋfelem ñempʋ,
45010003	wonte rɛɛ na, wa ta nɩʋ wonɔn'ɔ Asɛ sʋkʋ yera se riyuyuñempa na. Wa cii sɛ wa laʋ wa teter wa ñente kena. Semp'ɔna, wa kisi ñempʋ nkʋ Asɛ tʋnkʋ-kʋ n'ɩ sʋkʋ yera se riyuyuñempa na.
45010004	Moiisi ñasete ka wɛ nɩ te honkʋ sɛ Kiriisitu kan n'ɩ laʋ wonte te wɔsʋwa na, n'Asɛ kan n'ɩ sʋ wompa ten tisu ɩ rɛɛ na, se riyuyuñempa.
45010005	Antaʋŋ, Moiisi ka maa wonɔn'ɔ ñasete pɩsʋwa sɛ te yeʋ yer wʋse riyuyutɩ k'Asɛ ñesa taa na. Nt'ɔlɛ sɛ: "Woñɩ lake wonte ten ñasete wʋlʋ-te na, ɩ kaa s'ɩ hiiu fiisu nkʋ tam akperʋ na, na te rɛɛ."
45010006	Ama, wonɔn'ɔ Asɛ sʋkʋ wompa tisu ɩ rɛɛ na, se riyuyuñempa na, ʋ wɛ na ʋtɛ. A maa Asɛ tekara t'ɔ te ñente sɛ: "!Đa mɔse n ñuŋ taa s'anɔ kaa s'ɩ kpa asɛta." Te kutihuɖi kelɛ s'ɩ kpa n'ɩ tisi Kiriisitu ka tɛte rɛɛ.
45010007	!Đa siir rerɛ sɛ: "Anɔ kaa s'ɩ tiu tɛte tɛɛ?" Te kutihuɖi kelɛ s'ɩ wal n'ɩ lese Kiriisitu k'aseɖa taa n'ɩ kan-ɩ.
45010008	Wonte a tɛsen te maaʋ na, nt'ɔlɛ sɛ: "Asɛ Tentɛnte wɛ n cal. Te wɛ n nɔ taa nɩ te wɛ n hɔɔr taa." Tentɛnte nt'ɔlɛ, ɖe hosʋ-te s'a tisi Asɛ rɛɛ. Nt'ɔlɛ sɛ,
45010009	nne n wʋte na n nɔ ka yer ten ñesa taa sɛ Yeesu ci Acii Sesɛɛ n'n tisu na n hɔɔr taa s'Asɛ wose-ɩ aseɖa taa, Asɛ kaa s'ɩ tɛlse-n,
45010010	wonte rɛɛ na, ?yer tisu Asɛ rɛɛ-ɔ ɩ hɔɔr taa, Asɛ sʋkʋ-ɩ se riyuyutɩ. ?Yer wʋtʋ na ɩ nɔ ka yer ten ñesa taa sɛ Yeesu ci Acii Sesɛɛ, Asɛ kaa s'ɩ tɛlse-ɩ.
45010011	A maa-te Asɛ tekara taa sɛ: "Woñɩ tisu ɩ rɛɛ na, fɛr kaa sɛ re ra kpa-ɩ."
45010012	Wompa ci Suiifi ñempa na, na wompa ta ci Suiifi ñempa na, wa wɛ kʋtarʋ kena, wonte rɛɛ na, wa wɛ Acii Sesɛɛ ka kʋɖem kena. Acii Sesɛɛ ñɩ lake sarte ka wompa wɔsʋ-ɩ s'ɩ sen-wa na,
45010013	wonte rɛɛ na, a maa Asɛ tekara taa sɛ: "Wompa ten ko wa yaa Acii Sesɛɛ na, ɩ kaa s'ɩ tɛlse-wa."
45010014	Nne wa ta tisi ɩ rɛɛ, wa lake senɔ sɛ wa ko wa yaa-ɩ? ?Wa ta nɩʋ ɩ tentɛnte, wa kaa sɛ wa laʋ senɔ wa tisi ɩ rɛɛ? Nne yer tan s'ɩ hose ɩ tentɛnte, wa kaa sɛ wa nɩʋ-te senɔ?
45010015	Nne Asɛ ta tir yera sɛ wa hose tentɛnte nte, wa lake senɔ sɛ wa hose-te. Nte rɛɛ-ɔna, a maa Asɛ tekara taa sɛ: "Wompa kɔn ɖehɛser na tentɛnte sarteñente na, a na-wa n'ʋ kake yer ten taa."
45010016	Ama, yera ten ta tisi sɛ wa mʋ tentɛnte sarteñente nte. Semp'ɔna, Asɛ tentɛnte rɛser Eesaɩ teter siiru sɛ: "Acii Sesɛɛ, anɔ tisi wonte re hose-te na, te rɛɛ?"
45010017	Semp'ɔna, nne yer tisu Asɛ rɛɛ, ɩ tisuu mpe lii na tentɛnte nte ɩ nɩʋ-te na, nte t'ɔna, nɩ tentɛnte nte ci Kiriisitu tentɛnte.
45010018	Ama, nte rɛɛ-ɔna, me wɔsʋ s'Iiseraɛl ñempa take nɩʋ Kiriisitu tentɛnte nt'ɔ riil-ɔ anɩʋʋ na? Wa nɩʋ-te tʋfelem, s'a maa-te wo Asɛ tekara taa na sɛ: "A nɩʋ wa wʋtɔ ka riinan ten-ɔ tɛte rɛɛ nɩ wa wʋtase nse tal kɔren t'ɔ calʋcalʋ taa."
45010019	Kɔhen me tasʋ wɔsʋʋ s'Iiseraɛl ñempa mpa nɩʋ te kutihuɖi na? Wa nɩʋ te kutihuɖi. Ama, wa ta cii sɛ wa co-te. Asɛ ka wʋte na Moiisi nɔ ka kiɖinkiɖin sɛ: "Me lake ten sɛ me yera laʋ ñesesɛmer ka kɔrʋ nkʋ ta ci wʋr na. Me kaa sɛ me yeʋ nɩ me yera ñan kpan kɔrʋ nkʋ taa yera ta sem nter na."
45010020	Moiisi wara na, Asɛ tase wʋtʋʋ na Eesaɩ nɔ sɛ: "Yera mpa ka ta cii-m na, mpa na-na-m. Me wʋl me tɛ-ɔ yera mpa ka ta wɔse me rɛɛ sɛ wa sem-m na."
45010021	Ʋ kaase Iiseraɛl ñempa hen na, Eesaɩ ñɩ wʋte wa ñente s'Asɛ tam sɛ: "Ayʋkʋ ka kʋ ten, me wʋl me niiŋ ka me yera sɛ wa kan. Ama, wa kisi. Wa ci kalempanɩ yera kena."
45011001	Sempe na, me wɔsʋ sɛ me na, newʋr taa, Asɛ kisi ɩ yera na? Aɩ, ɩ ta kisi-wa, wonte rɛɛ na, ma teter, me ci Iiseraɛl tɩ kena, me ci Aperaham yikee, nɩ me ci Pɛnsamɛŋ nanɖʋ rɛɛ tɩ.
45011002	Asɛ ta kisi yera mpa ɩ kiɖi wa lesʋʋ sɛ wa ci ɩ yera na. Ɩɩ ta sem wonte a maa-te Asɛ tekara taa na ya? Nt'ɔlɛ s'Asɛ tentɛnte rɛser Eelii ñentʋ ɩ tɛ-ɔ Iiseraɛl ñempa ñente k'Asɛ ñesa taa sɛ:
45011003	"Acii Sesɛɛ, wa kʋ n tentɛnte rɛsera nɩ wa yʋke n pempola. Ʋ kaase m'ɔna me kʋɖem nɩ wa cii sɛ wa tɛse-m."
45011004	Ɩ wʋte semp'ɔ wonte na, Asɛ wʋsen-ɩ senɔ? Ɩ wʋsen-ɩ sɛ: "Me teter me sɩ me tɛ-ɔ yera ka nawiisi leɖe nasenautisi (7|#000) ka wa wɛ wa tʋnkʋ-m, wa ta kur kɔlmer nɖe a yaa-re sɛ Paal na, ɖe tɛɛ."
45011005	Kɔhen ɖerɛ, ʋ kaase yera nɛmpar-ɔ Iiseraɛl ñempa t'ɔ Asɛ lese-wa, wonte rɛɛ na, ɩ wɛ n'ɩ lake sarte ka yera.
45011006	Ama, nne ɩ laʋ-wa sarte n'ɩ lese-wa, ʋ ta ci wa sarte lakase rɛɛ-ɔna ɩ lese-wa. ?Ʋ ka ci wa sarte lakase rɛɛ-ɔna ɩ lese-wa, sempe na, wonte Asɛ laʋ-wa-te na, ʋ kaa s'ʋ ci rɛter kena. Ʋ ka ta kaa s'ʋ ci s'Asɛ laʋ-wa sarte kena n'ɩ ha-wa haaɖe.
45011007	Te kutihuɖi kelɛ s'Iiseraɛl ñempa kpater ta hiiu wonte wa ka cii-te na. Wompa Asɛ lese-wa wa taa na, mpa receel hiiu-na-te. Ʋ kaase nɛmpar mpa hen na, Asɛ yeʋ-wa, wa ra tase nɩʋʋ rerɛ,
45011008	s'a maa Asɛ tekara t'ɔ wo na sɛ: "Asɛ laʋ-wa, wa pe na nter-ɔ wa hɔya taa, wa tan lɛn. Ɩ yeemle wa ñesa sɛ wa ra na n'ɩ rʋ wa rena sɛ wa ra nɩʋ n'ʋ rɛ n'ʋ tal sɛm ayʋkʋ nkʋ."
45011009	Wuroo Tafiiti siiru rerɛ sɛ: "Asɛ, me cɛrʋ-n s'n yeʋ, nɩ wa tʋte nte wa tʋkʋ-te na, te wʋse kparɔ te kpa-wa nɩ wa feete n'ʋ wɩ-wa, wa nɩʋ.
45011010	!Yeʋ, wa ñesa husi nɩ wa ra tase naʋ. !Yeʋ, wa mɩse wa sʋla taa, nɩ wa suya lii."
45011011	Me wɔsʋ sɛ me na, newʋr taa, ʋ tul Suiifi ñempa ka wonte wa feete na, wa feete naper feetʋʋ kena ya? Aɩ, wa ta feete ten feetʋʋ. Ama, wa teñɔ rɛɛ-ɔna Asɛ tɛlse wompa ta ci Suiifi ñempa na. Asɛ laʋ sempe se fɛ nɩ Suiifi ñempa laʋ ñesesɛmer ka wa rɛɛ.
45011012	Suiifi ñempa laʋ tansarteñente ka wonte na, Asɛ laʋ sarteñente ka yer ten. Suiifi ñempa feete Asɛ ñesa t'ɔ wonte na, ɩ laʋ sarte ka wompa ta ci Suiifi ñempa na. Semp'ɔna, ɩ kaa s'ɩ laʋ sarte ka ten n'ʋ kel ka Suiifi ñempa kaa sɛ wa wʋse wa ten ɖekpelkpel na ɩ rɛɛ-ɔ wonte na.
45011013	Kɔhen me wʋtʋn womɩ ta ci Suiifi ñempa na. Me ci Yeesu tirir ñɩ, ɩ tir-m sɛ me hose ɩ tentɛnte ka wompa ta ci Suiifi ñempa na. Semp'ɔna, ʋ lake-m lelen ka temer nɖe me lake-re na, ɖe rɛɛ.
45011014	Me lake-re se fɛ nɩ me yera mpa ci Suiifi ñempa na, wa na-m sempe nɩ wa laʋ ñesesɛmer ka wompa ta ci Suiifi ñempa na, wa rɛɛ, n'Asɛ tɛlse wa taa nɛmpar.
45011015	Nne Asɛ kisi Suiifi ñempa s'ɩ kpaʋse tɛse na wompa ta ci Suiifi ñempa na, ɩ kaa s'ɩ tase Suiifi ñempa mpa mʋʋ ka wonte na, ʋ wɛ senɔ hen? Ʋ kaa s'ʋ wɛ s'aseɖa mpa hompa kena.
45011016	Nne a sʋ kpɔnʋ nkʋ a kiɖin kʋ lape na, n'a cel Asɛ, kpɔnʋ nkʋ kaasa na, nñɩ rerɛ tɩ-na-kʋ. Nne a sʋ tu tilila n'a cel Asɛ, nñɩ tɩ-na tu nkʋ ahulasi rerɛ.
45011017	Iiseraɛl ñempa wɛ se tu nkʋ a pɛl kʋ ahulasi nɛnser na. Womɩ ta ci Suiifi ñempa na, ɩɩ wɛ se ñɩte taa teen ahulasi nse a pɛl-se na. A pɛl-mɩ n'a sʋ-mɩ n'a sɛ-mɩ tu ahulasi nse a pɛl-se na, se wɔn taa. Kɔhen, ɩɩ mʋ sarteñente nte Suiifi ñempa ka mʋ-te na, se ñɩte taa tu ahulasi waan wo rɛɔ tu nkʋ tilila nɩ se kpɔlʋ na.
45011018	Nte rɛɛ-ɔna, ʋ ta mɔna s'ɩɩ pɛ te tɛ-ɔ wompa wɛ s'ahulasi nse a pɛl-se n'a wʋsen-mɩ se wɔn taa na. Ɩɩ ra wʋl mɩ tɛ. Ɩɩ wɛ s'ahulasi kena, ʋ ta ci ahulasi celʋ-na tilila ka leem. Tilila celʋ-n'ahulasi ka leem.
45011019	?Ʋ ta laʋ, mɩ taa nɛɛr kaa s'ɩ siir-m sɛ: "Asɛ pɛl-wa s'ɩ sɛ-m w'awɔr t'ɔna. Yaa senɔ?"
45011020	Tʋfelem kena paa, Asɛ pɛl-wa, wonte rɛɛ na, wa ta tisi Yeesu tentɛnte rɛɛ. Ña tisi-na Yeesu ñɩ rɛɛ, n'n mʋ ɩ tentɛnte. Nte rɛɛ-ɔna, a sɛ-n w'awɔɩ taa. Ama, !ɖa kpante. !Ñam Asɛ kena, n'n see-ɩ,
45011021	wonte rɛɛ na, nne Asɛ ta yeʋ, Suiifi ñempa mpa ka wɛ se tu nkʋ tʋfelem ahulasi na, woña wɛ s'ahulo nka a sɛ-ka tʋfelem ahulo awɔr taa na, ɩ kaa s'ɩ ra yeʋ-n ɖerɛ.
45011022	!Ɩɩ na wonɔn'ɔ Asɛ wʋlʋ ɩ sarteñente na, na wonɔn'ɔ ɩ ñan kpa na. Ɩ ñan kpan wompa kisa sɛ wa ra tenke ɩ ñempʋ na, n'ʋ kaase-mɩ hen na, ɩ lake-mɩ sarte. Ama, ʋ mɔna s'ɩɩ wɛ n'ɩɩ lake wonte ɩ cii-te na. ?Ya sempe, ɩ kaa s'ɩ pɛl-mɩ ayʋkʋ nɛnkʋr se tu ahulasi.
45011023	Nne Suiifi ñempa kisi w'awarkase, Asɛ kaa s'ɩ wʋsen-wa n'ɩ sɛ-wa antaʋŋ w'awɔɩ taa, wonte rɛɛ na, ɩ wɛ huku s'ɩ wʋsen-wa w'awɔɩ taa.
45011024	Womɩ ta ci Suiifi ñempa na, ɩɩ wɛ se ñɩte taa tu ahulasi nse a pɛl-se n'a rɔn n'a sɛ-se tu nkʋ wɛ rɛɔ, k'a sɛ-kʋ sarte na. Nne Asɛ pɩsʋ s'ɩ laʋ-mɩ sempe, ɩ pɩsʋ rerɛ s'ɩ wʋsen Suiifi ñempa ka w'antaʋŋ w'awɔɩ taa. Suiifi ñempa mpa wɛ-na se rɛɔ tu nkʋ ahulasi ka paa, n'ʋ tan kaaɖe k'atam s'a wʋse n'a sɛ-wa tu nkʋ rɛɛ wa ka wɛ na.
45011025	Me rɛɔ ñempa, !ɩɩ na wonte wɛ amɛsɔŋ t'ɔ me cii s'ɩɩ sem-te fɛ n'ɩɩ ra yaa mɩ tɛ sɛ lɛnciina na, nt'ɔlɛ s'Asɛ yeʋ Iiseraɛl ñempa nɛmpar wa cii wa hɔya rɛɛ. Ama, ʋ kaa s'ʋ rɛ n'ʋ tal alʋate nte, wompa ten Asɛ lese-wa yera t'ɔ wa ta ci Suiifi ñempa na, nɩ wa tisi ɩ rɛɛ n'ʋ kper wonte na, Suiifi ñempa kan wa tisi ɩ rɛɛ rerɛ.
45011026	Semp'ɔna, Asɛ kaa s'ɩ tɛlse Iiseraɛl ñempa ka wa ten s'a maa Asɛ tekara t'ɔ wo na sɛ: "Woñɩ tɛlsʋ yera na, ɩ kaa s'ɩ kʋren na Sɩɔŋ kɔrʋ taa. Ɩ kaa s'ɩ lese tanɖiyuyuñente ka Sakɔpe yikiisi hɔya taa.
45011027	Nte ci-na raante nte me kaa sɛ me hɔʋ-te ka, me kaa sɛ me tɩsen-wa w'awarkase ka wonte na."
45011028	Suiifi ñempa kisi tentɛnte sarteñente ka wonte na, wa wʋse Asɛ amʋrana. Nte ñɩ hen lapa s'Asɛ tɛlse womɩ ta ci Suiifi ñempa na. Ama, ɩ lese-wa yera taa n'ɩ wɛ-wa lu, ka wa caasɩna rɛɛ.
45011029	Semp'ɔna, Asɛ ha wonte na, ɩ pe mʋ-te n'ɩ pe lɔsʋ mɔsem ka wompa ɩ teem wa yaaʋ na, wa rɛɛ.
45011030	Antaʋŋ ɩɩ ka ta ñam Asɛ. Kɔhen Asɛ na mɩ kʋñemen, wonte rɛɛ na, Suiifi ñempa ta ñam-ɩ.
45011031	Kɔhen ɖerɛ, mpa pe ñɔŋ-ɩ n'Asɛ lake-mɩ sarte ka wa rɛɛ. Ama, ʋ wɛ semp'ɔna sɛ wa-l ɖerɛ, ?wa-l kisi w'awarkase, Asɛ na wa kʋñemen s'ɩ na mɩ kʋñemen ka wo na.
45011032	Semp'ɔna, Asɛ yepa sɛ yera ten ɖa ñam-ɩ, se fɛ n'ɩ pɩse n'ɩ na wa ten kʋñemen.
45011033	Tʋfelem Asɛ wɛ lɛn ka ten, n'ɩ sem te ten lape ka paa. Nɛɛr tan ka ɩ pɩsʋ s'ɩ cɛse wonte Asɛ mɔsʋ-te ɩ ñuŋ taa na. Nɛɛr tan ka ɩ kaa s'ɩ nɩʋ wonte Asɛ cii s'ɩ laʋ-te na.
45011034	Nte rɛɛ-ɔna, a maa Asɛ tekara taa sɛ: "Anɔ sem wonte Acii Sesɛɛ mɔsʋ-te na? Anɔ pɩsʋ s'ɩ ha-ɩ lɛn?"
45011035	"Anɔ rʋkʋ-leer Asɛ n'ɩ ha-ɩ wʋr s'ɩ kan n'ɩ lɔte-te mpetɩ? Yer tan." (Job 41:11)
45011036	Te ten lii na nñɩ cal-ɔna. Nñɩ rɛɛ-ɔna te ten te ten wɛ, n'nñɩ ñelʋ-na te ten ɖɛɛ. !Đe wɔr Asɛ ka wʋse se wʋse. !Ʋ laʋ sempe.
45012001	Sempe na, me rɛɔ ñempa, Asɛ wʋl-ɖa s'ɩ wɛ-ra lu, n'ɩ na r'añemen. Nte rɛɛ-ɔna, me cɛrʋ-mɩ s'ɩɩ sʋ mɩ tɛ na mɩ ñesa, n'ɩɩ cel Asɛ se laate nte kake-ɩ nɩ nñɩ tɩ-na-te na. Laate nte, ʋ mɔna s'ɩɩ laa-ɩ-te na, nt'ɔlɛ.
45012002	Mɩ waɖe taa, ʋ ta mɔna s'ɩɩ tʋnkʋ yera mpa wɛ tɛte rɛɛ na, wa naase taa. Ama, !ɩɩ yeke n'Asɛ cɛlʋ mɩ mɔsem, se fɛ n'ɩ kisi mɩ awarkase ka se ten, n'ɩɩ pɩse n'ɩɩ sem wonte ɩ cii-te na. Nt'ɔlɛ wonte sara ka te wɛ rekpelkpel na, na wonte kake-ɩ na.
45012003	Asɛ ha-m haaɖe sɛ me pɩse me laʋ ɩ temer, nte rɛɛ-ɔna me siiru mɩ ten sɛ, !ɩɩ ra ñel mɩ tɛ s'ɩɩ kel ten. !Ɩɩ sem tʋfelem ka wonɔn'ɔ ɩɩ wɛ na. !Ɩɩ ñelʋ haaɖe nɖe Asɛ ha-mɩ-re s'ɩɩ pɩse n'ɩɩ tisi ɩ rɛɛ na, ɖe rɛɛ, fɛ n'ɩɩ sem wonɔn'ɔ ɩɩ wɛ na.
45012004	Yer wɛ tɛnʋ ka kʋɖemʋ kena, nɩ tɛnʋ nkʋ wɛ te ten-ɔ tɛmpe. Pa hɔlʋ nkʋ na, kʋ wɛ na kʋ temer.
45012005	Đa rerɛ, ɖe wɛ semp'ɔna, ɖe tɛn ten. Ama, ɖe kpirsu tɛnʋ ka kʋɖemʋ, wonte rɛɛ na, ɖe wɛ kʋɖem na Kiriisitu. Đe ten ɖe kpirsi kʋɖem se te ten kpirsi tɛnʋ rɛɛ-ɔ wo na.
45012006	Asɛ ha-ra haya ka ʋtɛ n'ʋtɛ, s'ɩ teter ciiwa s'ɩ ha-ra wo na. Sempe na, pa woñɩ na, ʋ mɔna s'ɩ lake temer na haaɖe nɖe Asɛ ha-ɩ-re fala na. Nne Asɛ ha-n haaɖe s'n ɖɛse ɩ tentɛnte, ʋ mɔna s'n ɖɛse-te se wonɔn'ɔ n tisi ɩ rɛɛ n'ɩ ha-n-ɖe na.
45012007	Nne Asɛ ha-n haaɖe s'n sen n ɖaana, !sen-wa. Nne Asɛ ha-n haaɖe s'n wʋl ɩ tentɛnte ka n ɖaana, !wʋl-wa-te.
45012008	Nne Asɛ ha-n haaɖe s'n ciisi n ɖaana nante, !ciisi wa nante. Nne Asɛ ha-n haaɖe s'n ha ahʋsa, !ha-wa reñamla. Nne Asɛ ha-n haaɖe s'n ñel n ɖaana rɛɛ, !laʋ n temer nɖ'ɔ sarte. Nne Asɛ ha-n haaɖe s'n na ña raana kʋñemen, !laʋ-te na hɔɔr lelen.
45012009	!Ɩɩ laʋ mɩ raana ka leen na hɔɔr kʋɖemer. !Ɩɩ ra laʋ-wa leen na mɩ nɛse kena. !Ɩɩ kisi kpakpa kisuu ka tansarteñente, n'ɩɩ wɔm mɩ ñiin ka sarteñente lakase taa.
45012010	!Ɩɩ laʋ rem'ɔ leen s'ʋ mɔna sɛ kiriisitutɩna laʋ rem'ɔ leen ka wo na. !Ɩɩ ha ɖem'ɔ ñamte.
45012011	!Ɩɩ laʋ tema na mɩ reen ka ñɩ ten, n'ɩɩ ra laʋ alempate ñente. !Ɩɩ laʋ Acii Sesɛɛ temer na felem na mɩ hɔya ka ya ten.
45012012	!Ʋ kɔ mɩ t'ɔ wonte ɩɩ honkʋ-te na, te rɛɛ. !Ɩɩ hɛse mɩ hɔya ka mɩ kʋñemen tʋʋ taa. !Ɩɩ rʋken Asɛ sɛɛʋ k'ayʋken ten.
45012013	!Ɩɩ tar mɩ ñente n'Asɛ yera mpa ci ahʋsa na. !Ɩɩ mʋ wompa kɔŋ mɩ tɛ na, ka sarte.
45012014	!Ɩɩ fa Asɛ s'ɩ laʋ sarte ka wompa naasʋ-mɩ na, n'ɩɩ ra wɩ-wa sem.
45012015	!Ɩɩ ñante na wompa ñantʋ na, n'ɩɩ wul na wompa wulu na.
45012016	Mɩ-n'mɩ raana, !ɩɩ laʋ nɔ kʋɖemɔ. !Ɩɩ ra ñelʋ s'ɩɩ hiiu wonte kel ten na, nt'ɔna. Ama, !ɩɩ yeʋ mɩ hɔya mʋ wonte wɛ cunkuti na. !Ɩɩ ra ñelʋ mɩ tɛ se lɛnciina.
45012017	?Yer laʋ mɩ teñɔ, !ɩɩ ra lɔte-ɩ-ka. !Ɩɩ lake sarteñente nte yera ten pɩse sɛ wa sem sɛ te sara na.
45012018	Nne ñempʋ wɛ, !ɩɩ laʋ wonte yeke, se fɛ nɩ mɩ-n'mɩ raana, ɩɩ cɔ rehɛser taa na.
45012019	Me rɛɔ ñempa, womɩ me wɛ-mɩ lu ka ten na, !ɩɩ ra lɔte teñɛse ka mɩ raana. Ama, !ɩɩ yeʋ n'Asɛ ñan kpa na-wa, wonte rɛɛ na, a maa Asɛ tekara taa sɛ: "M'ɔ Acii Sesɛɛ ma yee-na mɩ rɛɛ-ɔ yeeʋ. Ma kɔŋ-na sɛ me lɔte mɩ amʋrana ka teñɛse nse wa lake-mɩ-se na."
45012020	A maa rerɛ-ɔ Asɛ tekara taa sɛ: "Nne ñʋse kʋ n k-amʋra, !ha-ɩ tʋte n'ɩ tʋ. Nne lʋkʋte kʋ-ɩ, !ha-ɩ leem n'ɩ ñee, wonte rɛɛ na, nne n lake sempe, ɩ hɔɔr kaa sɛ re car-ɩ."
45012021	!Đa yeʋ sɛ teñɔ ñase-n. Ama, !ñase teñɔ na sarte lakase.
45013001	Pa yer ñɩ na, ʋ mɔna s'ɩ ñam yera mpa wɛ kɔrʋ ñuŋ ɖɛɛ na, wonte rɛɛ na, komna yera sesɛmpa mpar tan k'Asɛ ta sɩ-na-wa. Komna yera sesɛmpa mpa wɛ kɔrʋ ñuŋ ɖɛɛ na, Asɛ sɩ-na-wa.
45013002	Sempe na, woñɩ pe cii s'ɩ nɩʋ na wompa wɛ kɔrʋ ñuŋ ɖɛɛ na, ʋ wɛ s'ɩ cɛlʋ wonte Asɛ sɩ-te na, kelɛ suur. Wompa lake sempe na, wa yeke s'Asɛ hʋ na-wa.
45013003	Yera mpa lake sarteñente na, nafate pe kpa-wa wompa wɛ kɔrʋ ñuŋ ɖɛɛ na, wa rɛɛ. Ama, wompa lake teñɛse na, nafate kpa mp'ɔna sesɛmpa mpa rɛɛ. Nne n pe cii sɛ nafate kpa-n wa rɛɛ, !laʋ remm sarteñente, nɩ wa wɔr-n,
45013004	wonte rɛɛ na, Asɛ sɩ-na-wa sɛ wa wʋl-n ñempʋ, n'n laʋ sarte lakase. Wa lake Asɛ temer kena. Ama, nne n lake teñɔ, ʋ mɔna sɛ nafate kpa-n wa rɛɛ, wonte rɛɛ na, ɖeen ñɩ Asɛ ha-wa-ñɩ na, ʋ ta ci fala. Wa wɛ Asɛ temer t'ɔna. Asɛ sɩ-na-wa sɛ wa wʋl ɩ ñan ka wompa lake teñɛse na, nɩ wa hɔm wa rena.
45013005	Nte rɛɛ-ɔna, ʋ mɔna s'a ñam wompa wɛ kɔrʋ ñuŋ ɖɛɛ na, ka paa. Ʋ ta ci s'a ra hɔm mɩ rena receel-ɔna. !Ɩɩ ñam-wa rerɛ, wonte rɛɛ na, ɩɩ sem mɩ hɔya taa sɛ te sara.
45013006	Nte rɛɛ-ɔna, ɩɩ rɛtʋ lampʋ rerɛ, wonte rɛɛ na, Asɛ sɩ-na sesɛmpa mpa wɛ kɔrʋ ñuŋ ɖɛɛ na, sɛ wa laʋ temer nɖ'ɔ sarte.
45013007	Pa woñ'ɔ yera mpa taa na, !ɩɩ cel-wa wonte ʋ mɔna s'ɩɩ cel-wa-te na. !Ɩɩ rɛte lampʋ ka kʋ mʋra, n'ɩɩ rɛte tikeeciina ka wa tikee warase. !Ɩɩ ñam sarte ka wompa ʋ mɔna s'a ñam-wa na, n'ɩɩ pu wompa ʋ mɔna s'a pu-wa na.
45013008	!Ɩɩ ra tʋ yer-ɔ kʋmer. Ama, kʋmer nɖe ʋ mɔna s'ɩɩ rɛte-re remaŋ na, nɖ'ɔlɛ s'ɩɩ lake rem'ɔna, leen, wonte rɛɛ na, woñɩ wɛ ɩ raana ka lu na, ɩ ñam Asɛ ñasete kelɛ te ten ɖefɩʋ.
45013009	Asɛ siir-ra sɛ: "!Đa laʋ ayaɖeteñente. !Đa kʋ yer. !Đa mɩl. !Đa laʋ ñeserɛʋ." Ñasete nte, na wonte wɛ rerɛ na, te ten kpirsi ñasete kʋɖemte nte t'ɔna sɛ: "!Laʋ n ɖʋntɩ ka lu s'n wɛ n tɛ-ɔ lu ka wo na."
45013010	Woñɩ wɛ yera ka lu ka paa na, ɩ pe lake yer-ɔ teñɔ ka riila. Semp'ɔna, nne n wɛ yera ka lu, n ñam ñasete nt'ɔlɛ te ten ɖefɩʋ.
45013011	!Ɩɩ laʋ te ten ñɩ sempe, wonte rɛɛ na, ɩɩ sem alʋate nte re wɛ te taa na. Te ci alʋate nte, ʋ mɔna s'ɩɩ hom mɩ reem ɖɛɛ na, wonte rɛɛ na, alʋate nte taa Asɛ kaa s'ɩ tɛlse-ra na, te ñʋta. Te ta cal ɖerɛ s'antaʋŋ ɖe kiɖin Yeesu Kiriisitu rɛɛ-ɔ tisuu, te cal wo na.
45013012	Aho yii ten n'ʋ ta kaase wʋr s'ʋ yaal atɛ. Sempe na, !ɖe wɛɖe tawunɖi taa ñente, nɩ re sʋ hʋlmɩn taa yeeʋ wonte.
45013013	!Đe walʋ sarte se yer ñɩ walʋ hʋlmɩn taa reyaya na. !Đe ra kelʋ hiilin, ɖe ra ñee selem s'ʋ kʋ-ra. !Đe ra kelʋ re tɛnen ñɔsʋʋ, ɖe ra kelʋ ñeeʋ sɛ re lake aseeketeñente, n'ayaɖeteñente. !Đe ra yee. !Đe ra lake ñesesɛmer.
45013014	!Ɩɩ sʋ Acii Sesɛɛ Yeesu Kiriisitu ñente n'ɩɩ wʋse s'ɩ teter ɩ wɛ wo na. !Ɩɩ ra tase yepe s'ɩɩ laʋ tansarteñente nte mɩ tɛnen cii-te na.
45014001	Nne yer wɛ mɩ t'ɔ ɩ mɔsem take pɩ sarte k'Asɛ ñempʋ taa, !ɩɩ mʋ-ɩ n'ɩɩ ra fɛsen-ɩ wonte ɩ mɔsʋ-te na, te rɛɛ.
45014002	Nɛmpar wɛ ka wa hʋ s'Asɛ ta kisi s'a ra tʋ tʋte nɛnter, n'a pɩsʋ s'a tʋ te ten. Ama, nɛmpar wɛ ka wa mɔsem ta pɩ Asɛ ñempʋ taa, nɩ wa tʋkʋ riisi wanse receel-ɔna.
45014003	Woñɩ tʋkʋ te ten na, ʋ ta mɔna s'ɩ pɛ te tɛ-ɔ woñɩ pe tʋkʋ nante na. Woñɩ pe tʋkʋ nante na, ʋ ta mɔna s'ɩ fɛsen woñɩ tʋkʋ te ten na, wonte rɛɛ na, Asɛ mʋ-ɩ.
45014004	Ña, n ci anɔ s'n fɛsen yer nɛɛr wolalaɖe. ?ɩ lake ɩ temer ka sarte, nawʋr, ?ɩ pe lake-re sarte, ʋ wɛ na ɩ cii kena. Ama, ?pa ʋ ta laʋ wɔ, ɩ kaa s'ɩ laʋ ɩ temer ka sarte, wonte rɛɛ na, Acii Sesɛɛ pɩsʋ s'ɩ sen-ɩ.
45014005	Nɛmpar wɛ ka wa hʋ s'ayʋken nɛñer kelen ñɩ raana, nɩ nɛmpar wɛ ka wa hʋ s'ayʋkʋ nkʋr tan ka kʋ kelen kʋ rʋntɩ. Ʋ mɔna sɛ, pa woñɩ na, ɩ sem sarte ka wonte ɩ hʋ sɛ te sara na.
45014006	Woñɩ hʋ s'ayʋkʋ nɛnkʋr kpɔla kʋ kel kʋ raana na, ɩ lake sempe s'ʋ kɔ Acii Sesɛɛ t'ɔna. Woñɩ tʋkʋ te ten na, lɛ lake sempe s'ʋ kɔ Acii Sesɛɛ t'ɔna, wonte rɛɛ na, ɩ wɔrʋ Asɛ kena ɩ tʋte nte rɛɛ. Woñɩ pe tʋkʋ nante na, lɛ rerɛ, lɛ lake sempe s'ʋ kɔ Acii Sesɛɛ kena nɩ lɛ wɔrʋ Asɛ ñɩ-ɔna,
45014007	wonte rɛɛ na, ɖa taa nɛɛr tan ka, ɩ cake fiisu t'ɔ ɩ teter ɩ rɛɛ, nɩ nɛɛr tan ka, ɩ seke ɩ teter ɩ rɛɛ.
45014008	Nne re wɛ tɛte nte rɛɛ, ɖe wɛ Acii Sesɛɛ rɛɛ-ɔna. Nne re seke, ɖe seke nñɩ rɛɛ-ɔna. Sempe na, ?pa re sepa, nawʋr re wɛ fiisu taa, Acii Sesɛɛ ñɩ tɩ-na-ra,
45014009	wonte rɛɛ na, Kiriisitu sepa n'ɩ wʋse n'ɩ hom aseɖa taa s'ɩ wʋse wompa sepa na, na wompa wɛ fiisu taa rerɛ na, w'Acii Sesɛɛ.
45014010	Ama mɩ, ar lapa n'ɩɩ fɛsʋn ɖemaŋ, n'ɩɩ pɛ rem'ɔ te tɛ? Đe ten ñɩ re kaa sɛ re senɖe Asɛ ñesa taa, fɛ n'ɩ hʋ na-ra,
45014011	wonte rɛɛ na, a maa Asɛ tekara taa sɛ: "Acii Sesɛɛ wʋtʋ-na sɛ: 'Tʋfelem kena, yer se yer kaa s'ɩ kur me tɛɛ, nɩ pa woñɩ na, ɩ kaa s'ɩ siir sɛ ma ci-na Asɛ.' "
45014012	Sempe na, pa woñɩ na, ɩ kaa s'ɩ siir Asɛ ka wonte ɩ laʋ-te ɩ teter na.
45014013	Sempe na, !ɖe ra fɛsen ɖemaŋ. Wonte ʋ mɔna s'ɩɩ kper mɩ taa n'ɩɩ ra laʋ-te na, nt'ɔlɛ s'ɩɩ ra laʋ nter-ɔ te pɩsʋ sɛ te yeʋ nɩ mɩ rʋntɩ nɛɛr feete awarkɔ taa.
45014014	Acii Sesɛɛ Yeesu yeʋ-na-m sɛ me sem sarte ka ten sɛ, tʋte tan k'Asɛ siiru sɛ te ta sar s'a tʋ-te. Ama, nne yer hʋ s'nter ta sar s'a tʋ-te, te ta sar nñɩ-ɔna.
45014015	Ama, nne n lapa n'n ɖʋntɩ feete awarkɔ t'ɔ tʋte nte n tʋkʋ-te na, te rɛɛ, sempe na, n tam-ɩ lu rerɛ. !Đa yeʋ sɛ wonte n tʋkʋ-te na, te yeʋ woñɩ Kiriisitu seʋ ɩ rɛɛ na, n'ɩ feete awarkɔ taa.
45014016	?N sempa sɛ yera kaa sɛ wa wʋte tansarteñente ka wonte n lake-te ka te sara na, te rɛɛ, !ɖa tase te lape rerɛ,
45014017	wonte rɛɛ na, Asɛ wurti ta ci tʋte na selem, wa ñente kena. Ama, te ci wonte ɩ Fiisu lake-te ra taa na. Kʋ sʋn-ɖa, ɖe lake wonte wɛ riyuyu na, kʋ ha-ra rehɛser, na ñankete.
45014018	Woñɩ lake Kiriisitu temer sempe na, ʋ kake Asɛ t'ɔ ɩ rɛɛ, nɩ yera tisu rerɛ s'ɩ lake sarteñente.
45014019	Sempe na, !ɖe car re tɛ, ɖe laʋ wonte pɩsʋ sɛ te yeʋ nɩ re cɔ rehɛser taa na, na wonte pɩsʋ sɛ te yeʋ-ra re kpɔl Asɛ ñempʋ t'ɔ re ten na.
45014020	Na wonte n tʋkʋ-te na, !ɖa sʋ-te n'n hɔrse n'Asɛ temer. Tʋfelem wonte ten Asɛ lese-te na, a pɩsʋ s'a tʋ-te. Ama, ʋ ta sar s'n tʋ nter-ɔ te pɩsʋ sɛ te yeʋ nɛɛr feete awarkɔ taa.
45014021	Ʋ ka sara n'ʋ mɔna s'a kisi nante tʋʋ, na selem ñeeʋ na wonte ten pɩsʋ sɛ te yeʋ n'n ɖʋntɩ feete awarkɔ taa na.
45014022	Wonte n teter, n tisi te rɛɛ na, !ɖe-te na n hɔɔr taa. Ña-n'Asɛ, mɩ naʋl, mɩ sem-na-te. Nne yer cii s'ɩ laʋ nter n'ɩ hɔɔr taa pe carʋ-ɩ, mpetɩ nɩʋ lelen.
45014023	Ama, woñɩ cii s'ɩ tʋ nter n'ʋ kaasʋ ɩ taa na, mpetɩ lake awarkɔ k'Asɛ ñesa taa, wonte rɛɛ na, ɩ pe kperʋ ɩ hɔɔr taa fɛ n'ɩ lake-te. Wonte ten ɖe lake-te nɩ re takʋ re taa na, te ci awarkɔ kena.
45015001	Wora wɛ reen k'Asɛ ñempʋ taa na, ʋ mɔna sɛ re sen wompa tan ɖeen ka kʋ taa na. Ʋ ta mɔna sɛ re laʋ wonte kake ra taa na, nt'ɔna.
45015002	Ʋ mɔna sɛ ra taa, pa woñɩ na, ɩ lake wonte kake ɩ rʋntɩ taa na, nt'ɔna, n'ɩ pɩse n'ɩ sen-ɩ n'ɩ kpɔl Asɛ ñempʋ taa,
45015003	wonte rɛɛ na, Kiriisitu teter ta laʋ wonte kake ɩ taa na. Ama, te tal-ɩ s'a ka maa-te wo Asɛ tekara taa na sɛ: "Tɩɩrase nse yera tɩɩ-n-se na, se cɔ ma rɛɛ-ɔna."
45015004	Nkʋ, wonte ten a ka maa-te Asɛ tekara t'ɔ antaʋŋ na, a maa-te sɛ te ha-ra lɛn, ɖe hɛse re hɔya nɩ te ciisi re nante, fɛ nɩ re honke n'Asɛ rɛɛ.
45015005	Đa Cii Asɛ ñɩ hɛsʋ yera hɔya n'ɩ ciisu wa nante na, !ɩ ha-mɩ reen, n'ɩɩ pɩse n'ɩɩ nɩʋ na remaŋ, n'ɩɩ hɔr Yeesu Kiriisitu naase taa,
45015006	se fɛ n'ɩɩ pɩse n'ɩɩ laʋ nɔ kʋɖemɔ ka ten n'ɩɩ wɔr Asɛ ñɩ ci r'Acii Sesɛɛ Yeesu Kiriisitu Cii na.
45015007	Sempe na, !ɩɩ mʋ rem'ɔ sarte se Kiriisitu ka mʋ-mɩ wo na, se fɛ nɩ yera wɔr Asɛ.
45015008	Wonte me siiru-mɩ-te na, nt'ɔlɛ sɛ, Kiriisitu wʋse Suiifi ñempa wolalaɖe s'ɩ laʋ wonte Asɛ yii-te wa caasɩna na. Ɩ kampa s'ɩ wʋl s'Asɛ wɛ tʋfelem, n'ɩ siiru wonte na, ɩ lake-te.
45015009	Ɩ kampa rerɛ, se fɛ nɩ wompa ta ci Suiifi ñempa na, wa wɔr Asɛ ka wa kʋñemen ñɩ ɩ na-ñɩ n'ɩ lake-wa sarte na, s'a maa Asɛ tekara t'ɔ wo na sɛ: "Nte rɛɛ-ɔna, me kaa sɛ me wɔr-n wompa ta ci Suiifi ñempa na, wa hɛkʋ taa. Me kaa sɛ me yii-n yeente me yaa yeemɔ nɩ me wɔr n yeɖe."
45015010	A maa rerɛ sɛ: "Womɩ ta ci Suiifi ñempa na, !ɩɩ ñante na yera mpa Asɛ lese-wa yera taa na."
45015011	A maa rerɛ sɛ: "Womɩ ta ci Suiifi ñempa na, mɩ ten, !ɩɩ wɔr Acii Sesɛɛ. Yera ka wa ten, !wa wɔr-ɩ."
45015012	Asɛ tentɛnte rɛser Eesaɩ ka maa ɩ tekara taa rerɛ sɛ: "Iisaɩ yikee kaa sɛ ka kan nɩ ka wʋse wompa ta ci Suiifi ñempa na, wa-l wuroo rerɛ. Wa kaa sɛ wa honke na ɩ rɛɛ."
45015013	Asɛ ñɩ yepa nɩ yera honkʋ na ɩ rɛɛ na, !ɩ yeʋ n'ʋ kɔ mɩ t'ɔ ten n'ɩ hɛse mɩ hɔya ka ten, wonte rɛɛ na, ɩɩ tisi ɩ rɛɛ, se fɛ n'ɩɩ honke na ɩ rɛɛ n'ʋ kel na ɩ Fiisu reen ɖɛɛ.
45015014	Me rɛɔ ñempa, ma teter, me sempa s'ɩɩ lake sarteñente ka ten, n'ɩɩ sem ten-ɔ wonte ʋ mɔna s'a sem-te na, n'ɩɩ pɩsʋ s'ɩɩ ha ɖem'ɔ lɛn.
45015015	Ama, me tekara ñɩ me wɛ me maa-mɩ na, awɔɩ nɛnyar wɛ ka me maa ya taa na reen ka ten sɛ me tɛse-mɩ wonte ɩɩ teem te rɛɛ-ɔ tisuu na. Sarte nte Asɛ laʋ-m-te na, nte rɛɛ-ɔna, me maa-mɩ sempe.
45015016	Nt'ɔlɛ s'ɩ lese-m sɛ me wʋse Yeesu Kiriisitu wolalaɖe nɩ me hose ɩ tentɛnte ka wompa ta ci Suiifi ñempa na. Wonte me lake-te na, me lake-te n'Asɛ rɛɛ-ɔna s'ɩ laate laar, nɩ me hosʋ tentɛnte sarteñente nte lii na ɩ cal na. Me hosʋ-te wompa ta ci Suiifi ñempa na, se fɛ nɩ wa tisi ɩ rɛɛ, nɩ wa wʋse se laate nte kake-ɩ ka ɩ Fiisu yepa sɛ wa wʋse ɩ yera na.
45015017	Semp'ɔna, me pɩsʋ sɛ me wʋl me tɛ-ɔ Asɛ ñente taa, wonte rɛɛ na, ma-n'Kiriisitu, ɖe laʋ kʋɖem.
45015018	Me ra pɩse sɛ me wʋte nter, n'ʋ tase ka ?ʋ ta ci wonte Kiriisitu laʋ-te na me wʋtase, na me lakase rɛɛ na, n'ɩ yeʋ nɩ wompa ta ci Suiifi ñempa na, wa ñam-ɩ.
45015019	Ɩ laʋ rerɛ-ɔ hampate lakase na wonte yʋsʋ yera na, n'Asɛ Fiisu wʋl kʋ reen ɖerɛ. Semp'ɔna, me hose Kiriisitu tentɛnte sarteñente ka riinan ten-ɔ Seerusalɛm kɔrʋ taa, n'ʋ rɛ n'ʋ tal Iiliirii ñenkʋ taa.
45015020	Ʋ lake-m lelen sɛ me hosʋ tentɛnte sarteñente k'awɔɩ nya taa yera take nɩʋ k'a wʋtʋ Kiriisitu ñente na, se fɛ nɩ me ra ma nɛɛr akuɖi rɛɛ.
45015021	Me ciiwa rerɛ s'ʋ laʋ se wonɔn'ɔ a maa Asɛ tekara taa na sɛ: "Wompa a ka ta wʋten-wa ɩ ñente na, wa kaa sɛ wa na-ɩ. Wompa ka ta nɩʋ ɩ ñente wʋtʋʋ na, wa kaa sɛ wa nɩʋ-te."
45015022	Nte yeʋ-na n'ʋ lɔse-m kpater sɛ me tare kan mɩ tɛ.
45015023	Đeyasɛ kena wʋse ka tɛmpe ka me ka ciiwa sɛ me kan me rɛke-mɩ. Kɔhen, me tɛse me temer ka kɔren ñɩ taa,
45015024	nɩ me cii sɛ me kan me na-mɩ alʋate nte taa me kaa sɛ me walʋ na Ɛsepañe kɔrʋ taa na, nɩ me cɔ mɩ cal-ɔ cekɔ n'ʋ kɔ me taa sɛ me kan mɩ tɛ, fɛ n'ɩɩ sɩ-m me ñempʋ waɖe taa.
45015025	Ama, se fɛ nɩ me na-mɩ na, kɔhen ñɩ me kaa sɛ me wal Seerusalɛm kɔrʋ taa, me sen Asɛ yera mpa wɛ renaa na,
45015026	wonte rɛɛ na, Maseetewan n'Akaɩ wa kɔren taa kiriisitutɩna kper wa taa wa cɔ warase wa yeeke-se Seerusalɛm k'Asɛ yera mpa ci ahʋsa nɩ wa wɛ renaa na.
45015027	Na mpa teter sɛlem t'ɔna, wa kper wa taa sɛ wa laʋ-te. Ama, ʋ ka mɔna sɛ wa laʋ-te, wonte rɛɛ na, Suiifi ñempa sen wompa ta ci Suiifi ñempa na, wa hiiu wonte Asɛ ka yii-wa-te na. Semp'ɔna, ʋ sara sɛ wompa ta ci Suiifi ñempa na, wa sen-wa na wonte wɛ tɛte rɛɛ na.
45015028	Me kaa sɛ me tɛse wa celʋʋ ka wonte ten a yeeke-wa-te na, me tenke na mɩ tɛ-ɔ me kaa sɛ me walʋ Ɛsepañe kɔrʋ t'ɔ wonte na.
45015029	Me sem sɛ me kaa sɛ me kan wont'ɔ mɩ tɛ na, Kiriisitu kaa s'ɩ laʋ-ra sarte ka tɛmpe ka me kanɖe rɛɛ.
45015030	Me rɛɔ ñempa, ɖe tisu r'Acii Sesɛɛ Yeesu Kiriisitu rɛɛ n'Asɛ Fiisu yeke nɩ re wɛ rem'ɔ leen. Semp'ɔna, me cɛrʋ-mɩ sɛ, ma-n'mɩ, !ɖe sɛɛ Asɛ. !Ɩɩ sɛɛ-ɩ me rɛɛ na mɩ hɔya ka ya ten,
45015031	se fɛ nɩ Suiifi ñempa mpa pe tisu Yeesu Kiriisitu rɛɛ na, wa ra laʋ-m nter, nɩ wonte me walʋn-te Seerusalɛm kɔrʋ taa na, Asɛ yera mʋ-te sarte.
45015032	Semp'ɔna, nne Asɛ cii, me kaa sɛ me kan mɩ tɛ na me hɔɔr t'ɔ ñankete ka ten nɩ me fiisi mɩ hɛkʋ taa.
45015033	Asɛ ñɩ ha yera ka rehɛser na, !ɩ cɔ na-mɩ mɩ ten. !Ʋ laʋ sempe.
45016001	Me rɩ ɖa kɔɔ Foeepee ñɩ sʋn kiriisitutɩna akpar ka Sɛnkeree kɔrʋ taa na, ka mɩ niiŋ taa.
45016002	Ɩ kaa s'ɩ tal wont'ɔ mɩ tɛ na, !ɩɩ mʋ-ɩ sarte n'Acii Sesɛɛ ñuŋ ɖɛɛ, se wonɔn'ɔ ʋ mɔna s'Asɛ yera laʋ na. ?Ɩ taatʋ wʋr, !ɩɩ cel-ɩ, wonte rɛɛ na, nñɩ rerɛ, ɩ sen yera ka kpater ka paa. Ɩ sen-ma rerɛ.
45016003	!Ɩɩ sɛɛ-m Piriisiil na ɩ waal Akiilase mpa ma-n'wa, ɖe lake Yeesu Kiriisitu temer na.
45016004	Antaʋŋ, n nɔɔn me lake kʋñʋŋ ka wont'ɔ yera niiŋ taa na, wa ta see sem nɩ wa kan wa tɛlse-m. Me wɔrʋ-wa sarte. Ʋ ta ci ma kʋɖem kena, kiriisitutɩna mpa ten ta ci Suiifi ñempa na, wa-l ɖerɛ wɔrʋ-wa.
45016005	!Ɩɩ sɛɛ-m ɖerɛ-ɔ kiriisitutɩna mpa kpolʋ wa rɛɔ taa na. !Ɩɩ sɛɛ-m ɖerɛ-ɔ me raa Eepaɩnɛte ñɩ kiɖi Kiriisitu rɛɛ-ɔ tisuu k'Asii kɔrʋ taa na.
45016006	!Ɩɩ sɛɛ-m ɖerɛ-ɔ Marɩ ñɩ laʋ-mɩ temer ka kpater ka ten na.
45016007	!Ɩɩ sɛɛ-m ɖerɛ-ɔ Anteroniikusi na Sunɩase mpa ci me yera nɩ ma-n'wa, ɖe laʋ sarka na. Wa ci Yeesu tirira mpa yera ten wɔrʋ-wa na. Wa tisi Yeesu Kiriisitu rɛɛ-ɔ ma nɛl.
45016008	!Ɩɩ sɛɛ-m Ampelɩatose ñɩ ci me raa na, wonte rɛɛ na, ma-n'ɩ, ɖe laʋ yer kʋɖem na r'Acii Sesɛɛ.
45016009	!Ɩɩ sɛɛ-m Urpɛŋ ñɩ ra-n'ɩ, ɖe lake Kiriisitu temer na. !Ɩɩ sɛɛ na me raa Setakiise.
45016010	!Ɩɩ sɛɛ-m Apelɛse ñɩ wʋl tʋfelem s'ɩ tisu Kiriisitu rɛɛ na. !Ɩɩ sɛɛ-m Ariisetopul ɖɛɔ taa yera ka wa ten.
45016011	!Ɩɩ sɛɛ-m, me rɛafal Eerotɩɔŋ. !Ɩɩ sɛɛ-m Narsiisi rɛɔ taa yera mpa, wa-n'Acii Sesɛɛ, wa laʋ yer kʋɖem na.
45016012	!Ɩɩ sɛɛ-m Tiriifɛn, na Tiriifosi mpa lake Acii Sesɛɛ temer na. !Ɩɩ sɛɛ na ra kɔɔ Pɛrsiiti ñɩ laʋ Acii Sesɛɛ temer ka kpater ka paa na.
45016013	!Ɩɩ sɛɛ-m Rufusi ñɩ Acii Sesɛɛ lese-ɩ na. !Ɩɩ sɛɛ na ɩ rii rerɛ. Ɩ ñel me rɛɛ s'ɩ teter yo kena.
45016014	!Ɩɩ sɛɛ-m Asɛnkiriiti, na Feleekɔŋ, na Ɛrmɛse, na Pateropase, na Ɛrmase, na wompa ten tisu Kiriisitu rɛɛ-ɔ wa wɛ renaa na.
45016015	!Ɩɩ sɛɛ-m Fiiloloke, na Sulii, na Neeree, na lɛ kɔɔ, na Olɛmpe, n'Asɛ yera mpa ten wɛ na-wa renaa na.
45016016	!Ɩɩ sɛɛ rem'ɔ sarte. Kiriisitutɩna akpaya ka ya ten sɛɛ-mɩ.
45016017	Me rɛɔ ñempa, me cɛrʋ-mɩ s'ɩɩ kpa mɩ tɛ na wompa tarʋ kiriisitutɩna taa na, nɩ wa lake rerɛ, wa raana feetʋ Asɛ ñempʋ taa na, wonte rɛɛ na, wa pe lake se wonɔn'ɔ a ka wʋl-mɩ antaʋŋ s'ɩɩ lake na. !Ɩɩ calen-wa,
45016018	wonte rɛɛ na, yera mpa lake sempe na, wa pe lake r'Acii Sesɛɛ Kiriisitu temer. Wa wɩ wa teter wa hiilin ñente kena. Wa tɛkʋ yera mpa ta pɩ Asɛ ñempʋ taa na, na wa nʋlelen.
45016019	Ʋ kaase-mɩ hen na, yer ten sem wonɔn'ɔ ɩɩ ñɔŋ Acii Sesɛɛ na. Semp'ɔna, ʋ kɔ me t'ɔ ten-ɔ mɩ rɛɛ. Ama, me cii s'ɩɩ mʋ lɛn ñɩ yeke s'ɩɩ laʋ sarteñente na. !Ɩɩ cɔ rekpesekpese n'ɩɩ ra laʋ teñɔ.
45016020	Asɛ ñɩ ha yera ka rehɛser na, ʋ ra lʋl ka ɩ kaa s'ɩ hɔrse alʋacii Sataŋ, n'ɩ re-ɩ mɩ naase tɛɛ. !Đ'Acii Sesɛɛ Yeesu laʋ-mɩ sarte.
45016021	Me temer raa Tiimotee sɛɛ-mɩ. Me yera Lusiiusi, na Sasɔŋ, na Sosiipatɛr, wa-l ɖerɛ sɛɛ-mɩ.
45016022	M'ɔ Tɛrtiiusi, woma me maa tekara ñɩ na, me sɛɛ-mɩ rerɛ n'Acii Sesɛɛ yeɖe rɛɛ.
45016023	Kayusi ñɩ me cake ɩ tɛ nɩ kiriisitutɩna ka wa ten, wa kɔŋ wa sɛɛ Asɛ ka ɩ tɛ na, ɩ sɛɛ-mɩ rerɛ. Eerasete ñɩ rʋkʋn warase ka kɔrʋ taa na, na re rɛafal Kartusi, wa sɛɛ-mɩ rerɛ.
45016024	!Đ'Acii Sesɛɛ Yeesu Kiriisitu laʋ-mɩ sarte n'ɩ cɔ na-mɩ. !Ʋ laʋ sempe.
45016025	!Đe wɔr Asɛ ñɩ pɩsʋ s'ɩ ciisi mɩ nante n'ɩɩ cɔ kparala ka ɩ ñempʋ taa na. Me siiru kʋɖemte ka tamtam ka me hosʋ yera ka Yeesu Kiriisitu tentɛnte sarteñente ka wonte na. Ʋ lʋl ten-ɔ Asɛ ka mɛse-te yera.
45016026	Ama, kɔhen ɩ wʋl-te na wonte ɩ tentɛnte rɛsera ka maa-te Kiriisitu rɛɛ s'ɩ cii wo na na, n'a hosʋ-te kɔren ten taa yera, se fɛ nɩ wa nɩʋ-te wa tisi te rɛɛ, nɩ wa ñam-ɩ.
45016027	!Đe wɔr Asɛ ñɩ kʋɖem wɛ lɛn na, na Yeesu Kiriisitu rɛɛ-ɔ wʋse se wʋse. !Ʋ laʋ sempe.
46001001	M'ɔ Pɔl, woma Asɛ lese-m na ɩ sɛlem taa sɛ me wʋse Yeesu Kiriisitu tirir na, ma maa-na-mɩ tekara ñɩ. Ma-n'ɖe rɛɔ tɩ Sosetɛn, ɖe sɛɛ-mɩ.
46001002	Đe sɛɛ womɩ ci kiriisitutɩna akpar ka Kɔrɛnte kɔrʋ taa na. Asɛ tɩ-na-mɩ na Yeesu Kiriisitu rɛɛ. Asɛ yaa-mɩ s'ɩɩ wʋse ɩ yera. Ɩ yaa rerɛ-ɔ wompa wɛ riinan ten-ɔ, wa yaa Acii Sesɛɛ Yeesu Kiriisitu yeɖe na. Ɩ ci ra ten, ɖe Cii Sesɛɛ.
46001003	!Đa Cii Asɛ, na Yeesu Kiriisitu laʋ-mɩ sarte, nɩ wa yeʋ nɩ mɩ hɔya hɛ.
46001004	Me wɔrʋ m'Asɛ ka tamtam ka ɩ haaɖe nɖe, ɩ ha-mɩ-re na Yeesu Kiriisitu rɛɛ na.
46001005	Tʋfelem, womɩ laʋ kʋɖem na Yeesu Kiriisitu na, Asɛ ha-mɩ haya ka te ten taa. Semp'ɔna, ɩɩ sem ɩ tentɛnte n'ɩɩ hosʋ-te,
46001006	wonte rɛɛ na, ɖe hose-mɩ Kiriisitu tentɛnte ka wonte na, ɩɩ mʋ-te n'ɩɩ rʋkʋn-te sarte recem.
46001007	Nte rɛɛ-ɔna, Asɛ Fiisu haya nya ten ɩ ha-ya yera na, ya taa kʋɖemer ta kaase-mɩ, k'alʋate nte taa a honkʋ s'Asɛ wʋl ɖ'Acii Sesɛɛ Yeesu Kiriisitu na.
46001008	Nñɩ kɔŋ-na s'ɩ yeʋ n'ɩɩ rʋkena n'ʋ lel, n'ʋ rɛ n'ʋ tal atɛsenʋ ayʋkʋ, se fɛ n'ɩ ra na nter-ɔ mɩ taa n'ɩ hʋ na-mɩ ayʋkʋ nkʋ, Yeesu Kiriisitu kaa s'ɩ kan na.
46001009	Asɛ teter yaa-na-mɩ sɛ mɩ-n'ɩ Yo Yeesu Kiriisitu ñɩ ci r'Acii Sesɛɛ na, ɩɩ laʋ kʋɖem, n'ɩ ra lɔse.
46001010	Me rɛɔ ñempa, me cɛrʋ-mɩ, na r'Acii Sesɛɛ Yeesu Kiriisitu rɛɛ, s'ɩɩ nɩʋ na remaŋ, n'ɩɩ ra tarʋ mɩ taa. Mɩ hɔya na mɩ mɔsem, !wa laʋ kʋɖem.
46001011	Me rɛɔ ñempa, me wʋtʋ sempe, wonte rɛɛ na, yera kʋren na Kelowee tɛ, wa kan wa siir-m sɛ, yeeʋ wɛ mɩ hɛkʋ taa, n'ɩɩ pe nɩʋ na remaŋ.
46001012	Wonte me cii sɛ me siir-mɩ-te na, nt'ɔlɛ sɛ me nɩʋ s'ɩɩ tar mɩ taa. Mɩ taa nɛmpar siiru sɛ wa tʋnkʋ Pɔl, nɛmpar sɛ wa-l tʋnkʋ Apolose, nɛmpar sɛ Pɩɛr n'ʋ yeʋ nɛmpar sɛ wa-l tʋnkʋ Kiriisitu kena.
46001013	Ɩɩ mɔsʋ s'a tar Kiriisitu taa kɛ? A kam Pɔl k'akantemer rɛɛ-ɔ mɩ rɛɛ kɛ? Yaa na Pɔl yeɖe rɛɛ-ɔna, a sɛ-mɩ Asɛ leem?
46001014	Me wɔrʋ Asɛ, wonte rɛɛ na, me ta sɛ mɩ taa nɛɛr-ɔ Asɛ leem, ka ʋ ta ci Kiriisipusi, na Kayusi, wa receel.
46001015	Semp'ɔna, mɩ taa nɛɛr ra pɩse s'ɩ siir sɛ, me sɛ-mɩ Asɛ leem na me yeɖe rɛɛ.
46001016	Ahaŋ, me sɛ rerɛ-ɔ Asɛ leem ka Seteefanase, na ɩ yera. Me ta sem sɛ me sɛ nɛɛr-ɔ Asɛ leem ɖerɛ ya, yaa me ta sɛ.
46001017	Kiriisitu ta tir-m sɛ me kan me sɛ yera k'Asɛ leem, ɩ tir-m sɛ me hose ɩ tentɛnte sarteñente kena. Tentɛnte nte, me pe hosʋ-te na yera lɛn, se fɛ nɩ sem mpe, ɩ seʋ-pe akantemer rɛɛ na, pe ra wʋse falañente.
46001018	Wompa leeke na, mp'ɔlɛ wompa hʋ sɛ tentɛnte nte, me hosʋ-te sɛ Yeesu seʋ akantemer rɛɛ na, te ci falañente kena. Ama, wora, Asɛ tɛlsʋ-ra na, ɖe sem sɛ te wʋlʋ Asɛ hampate,
46001019	wonte rɛɛ na, a maa Asɛ tekara taa sɛ: "Me kaa sɛ me hɔrse wompa wɛ lɛn na, wa lɛn. Wompa wɛ semte na, me kaa sɛ me lese wa semte nte."
46001020	Tɛte rɛɛ lɛnciina wɛ lɔ? Suiifi ñempa ñasete wʋlɖa wɛ lɔ? Wompa fɛsʋn ɖem'ɔ alʋate nte taa na, wa-l wɛ lɔ? Asɛ wʋl sɛ tɛte nte rɛɛ lɛn ta ci nter.
46001021	N'Asɛ lɛn ɖɛɛ-ɔna, ɩ yepa sɛ tɛte nte rɛɛ yera na wa lɛn ka ñɩ ten, wa ra sem-ɩ. Nte rɛɛ-ɔna, Asɛ kper ɩ taa s'ɩ tɛlse wompa mʋ tentɛnte nte ɖe hosʋ-te na. Tɛte nte rɛɛ lɛnciina siiru sɛ wonte re hosʋ-te na, te ci wɔketeñente kena.
46001022	Suiifi ñempa cii sɛ wa na hampate lakase nse wʋlʋ nter na, nɩ Kerɛke ñempa cii sɛ wa hiiu ñeselɛn.
46001023	Ama, ɖa hosʋ Kiriisitu ñɩ, a kam-ɩ akantemer rɛɛ na, ɩ ñente kena. Suiifi ñempa nɩʋ-te semp'ɔ wonte na, ʋ pe kake wa taa, nɩ wompa ta ci Suiifi ñempa na, wa-l siiru sɛ wɔketeñente kena.
46001024	Ama, yera mpa Asɛ yaa-wa sɛ wa cɔ ɩ cal na, ?wa ci Suiifi ñempa, ?wa ta ci Suiifi ñempa, wa sem sɛ Kiriisitu ci Asɛ hampate kena, n'nñɩ ci-na Asɛ lɛn ɖerɛ.
46001025	Tɛte nte rɛɛ yera siiru s'Asɛ lake wonte na, te ci wɔkete kena. Ʋ mɔna sɛ wa sem s'Asɛ wɔkete nte kelen wa lɛn. Wa rɩ wa taa s'Asɛ ci ahʋse n'ɩ tan ɖeen. Ʋ mɔna sɛ wa sem s'Asɛ ahʋsete kelen wa reen.
46001026	Me rɛɔ ñempa, !ɩɩ ñel n'ɩɩ na, womɩ Asɛ yaa-mɩ na, yera ta tɛn mɩ t'ɔ cee-ɔ wa wɛ tɛte rɛɛ lɛn. Cepawa ta tɛn mɩ taa, nɩ sesɛmpa ta tɛna rerɛ.
46001027	Ama, Asɛ lese wompa tɛte rɛɛ yera tɩɩ-wa sɛ wa tan lɛn na, s'ɩ ha fɛr ka wompa siiru sɛ wa wɛ lɛn na. Ɩ lese wompa, yera siiru sɛ wa tan ɖeen na, s'ɩ ha fɛr ka wompa siiru sɛ wa wɛ reen na.
46001028	Ɩ lese yera mpa, a kpɛ-wa sɛla n'a siiru sɛ, wa ta tal nter taa na, s'ɩ hɔrse yera mpa hʋ sɛ wa tan lape na,
46001029	se fɛ nɩ nɛɛr ra kpante Asɛ ñesa taa.
46001030	Asɛ kpirsi-na-ra, na Yeesu Kiriisitu. Ɩ lapa sɛ Yeesu wʋl-ɖa lɛn, n'ɩ sʋ-ra se riyuyuñempa, nɩ re wʋse ɩ yera, n'ɩ yaʋ ra ñiin,
46001031	se wonɔn'ɔ a maa Asɛ tekara taa na sɛ: "Woñɩ cii s'ɩ wʋl ɩ tɛ na, !ɩ wʋl ɩ tɛ-ɔ wonte Acii Sesɛɛ laʋ-te na, te receel ɖɛɛ-ɔna."
46002001	Me rɛɔ ñempa, antaʋŋ, me ka kan mɩ tɛ-ɔ wonte na, me hose-mɩ wonte me mʋ-te Asɛ cal na. Me ta hose-mɩ-te, na nʋlelen wʋtase nse wɛ kaaɖe s'a nɩʋ se tɛɛ na, nɩ me ta wʋte na yera lɛn.
46002002	Se fɛ nɩ me kan mɩ tɛ me cɔ mɩ hɛkʋ taa na, me rɩ me taa sɛ me kaa sɛ me wʋte Yeesu Kiriisitu ñente kena te receel, nɩ me ra mɔse nter rerɛ-ɔ me ñuŋ taa. Me ka ciiwa sɛ me wʋte ɩ sem mpe ɩ seʋ-pe akantemer rɛɛ na, pe ñente receel-ɔna.
46002003	Me ka wɛ mɩ cal-ɔ wonte na, me tan ɖeen, me wɛ nafate ka ten, nɩ me nante make.
46002004	Me hosʋ-mɩ Asɛ tentɛnte ka wonte na, me ta sʋ na tɛte rɛɛ yera lɛn sɛ me rʋken-mɩ rekpaŋkpaŋ, n'ɩɩ tisi wonte me siir-mɩ-te na. Ama, Asɛ Fiisu na ɩ hampate wʋl-na-mɩ sɛ wonte me hose-te na, te wɛ tʋfelem,
46002005	se fɛ n'Asɛ hampate yeʋ n'ɩɩ tisi ɩ rɛɛ, n'ɩɩ ra tisi ɩ rɛɛ-ɔ yera lɛn ɖɛɛ.
46002006	Tʋfelem, ɖe wʋlʋ wompa kpɔl Asɛ ñempʋ taa na, mp'ɔna lɛn. Lɛn ñɩ ta ci tɛte rɛɛ yera lɛn, n'ʋ ta ci reen ñɩ ñasʋ tɛte rɛɛ-ɔ a kaa s'a hɔrse-ñɩ na, ñɩ lɛn.
46002007	Ama, lɛn ñɩ, me wʋtʋ ñɩ ñente hen na, ñɩ ci Asɛ lɛn kena. Ɩ ka mɛse-ñɩ, nɩ yera ka ta sem-ñɩ antaʋŋ. Asɛ lese lɛn ñɩ, n nɔɔn ɩ take laʋ tɛte, se fɛ nɩ re sɩ ɩ hampate taa.
46002008	?Pa tɛte rɛɛ sesɛɛ kʋɖem ka sesɛmpa taa ta nɩʋ lɛn ñɩ kutihuɖi. ?Wa ka nɩʋ-ñɩ, wa ka ta kaa sɛ wa kam ɖ'Acii Sesɛɛ Yeesu ñɩ wɛ hampate na, k'akantemer rɛɛ.
46002009	A maa-te Asɛ tekara taa sɛ: "Wonte Asɛ rɔn-te s'ɩ kaa s'ɩ cel wompa wɛ-ɩ lu na, te kelen te ten ñɩ yera take nɩʋ-te, wa take na-te, wa take mɔse-te rerɛ-ɔ wa ñiin taa na."
46002010	Asɛ wʋl-ɖ'ɔna, te ten ñɩ na ɩ Fiisu rɛɛ. Ɩ Fiisu mɔsʋ nɩ kʋ sem wonte ɩ wɩ-te ɩ hɔɔr taa na.
46002011	Wonte yer wɩ-te ɩ hɔɔr taa na, yer ta sem-te. Nñɩ kʋɖem sem-na-te. Asɛ cal hen na, kʋɖemte kena, ɩ Fiisu receel sem-na wonte ɩ wɩ-te ɩ hɔɔr taa na.
46002012	Đa hen na, Fiisu nkʋ, Asɛ ha-ra-kʋ na, kʋ ta ci yera wampa fiisu. Kʋ ci Asɛ teter Fiisu kena, n'ɩ yeeke-ra-kʋ, se fɛ nɩ re sem wonte ɩ ha-ra-te na ɩ sarte lape na.
46002013	Đe wʋtʋn yera ka te ten ñɩ ñente ka wonte na, ʋ ta ci na yera lɛn kena. Wonte re wʋlʋ-te na, Asɛ Fiisu wʋl-na-ra-te. Semp'ɔna, ɖe wʋlʋ Asɛ tʋfelem mpe Fiisu nkʋ wʋl-ɖa-pe na, ka yera mpa wɛ Fiisu nk'ɔ wa hɔya taa na, mp'ɔna.
46002014	Woñɩ tan Asɛ Fiisu na, ɩ ra pɩse s'ɩ mʋ tʋfelem mpe Fiisu nkʋ wʋlʋ-pe na. Ɩ hʋ sɛ wɔketeñente kena, wonte rɛɛ na, wompa wɛ Asɛ Fiisu na, mpa receel pɩsʋ-na sɛ wa nɩʋ tʋfelem mpe tɛɛ.
46002015	Semp'ɔna, woñɩ wɛ Asɛ Fiisu na, nñɩ pɩsʋ-na s'ɩ nɩʋ te ten tɛɛ-ɔ tʋfelem, n'a ra pɩse s'a fɛsen-ɩ te rɛɛ.
46002016	A maa Asɛ tekara taa sɛ: "Anɔ sem wonte Acii Sesɛɛ mɔsʋ-te na, se fɛ n'ɩ pɩse n'ɩ ha-ɩ lɛn?" Ama, ɖa hen na, ɖe mɔsʋ se Yeesu Kiriisitu mɔsʋ wo na.
46003001	Me rɛɔ ñempa, me ta pɩse sɛ me wʋten-mɩ se wompa pɩ Asɛ ñente taa na. Me wʋten-mɩ se tɛte rɛɛ yera, wonte rɛɛ na, ɩɩ wɛ s'alɩse ka Kiriisitu ñente taa.
46003002	Wonte me ka wʋl-mɩ-te antaʋŋ na, te wɛ se yelem mpe alɩɔ mesʋ-pe na. Hal na kɔhen ɖerɛ, ɩɩ ra pɩse s'ɩɩ tʋ tʋte wante,
46003003	wonte rɛɛ na, ɩɩ wɛ se tɛte nte rɛɛ yera kena. Ɩɩ ñelʋ rem'ɔ ñesesɛma n'ɩɩ yee. Nne ɩɩ lake sempe, ɩɩ pe lake nter-ɔ sarte n'ʋ kelen tɛte rɛɛ yera.
46003004	Nne yer siiru s'ɩ tʋnkʋ Pɔl, nɩ nɛɛr siiru sɛ lɛ tʋnkʋ Apolose, nne ɩɩ lake te ten ñɩ sempe, ɩɩ sem s'ɩɩ wɛ se tɛte rɛɛ yera wampa kena paa.
46003005	Apolose ci wɔ? Pɔl ci wɔ? Đe naʋl, ɖe ci Asɛ temerlaɖa kena. Na ra rɛɛ-ɔna, ɩɩ tisi Yeesu Kiriisitu rɛɛ. Pa woñɩ ra taa na, ɩ lake temer nɖe, Acii Sesɛɛ tam s'ɩ laʋ-re na, nɖ'ɔna.
46003006	Me sɛ tu k'atɛ, n'Apolose yɔte kʋ rɛɛ-ɔ leem. Ama, Asɛ yeʋ-na nɩ kʋ kpɔl.
46003007	Nte rɛɛ-ɔna, woñɩ sɛ tu na, na woñɩ yɔtʋ kʋ rɛɛ-ɔ leem na, wa ta ci nter. Asɛ lake-na te ten, wonte rɛɛ na, nñɩ yeke-na ka nɩ kʋ kpɔlʋ.
46003008	Woñɩ sɛ tu na, na woñɩ yɔte kʋ rɛɛ-ɔ leem na, wa wɛ kʋtarʋ kena. Asɛ kaa s'ɩ rɛte-wa, se wa laʋ temer nɖ'ɔ wo na.
46003009	Đe naʋl, ɖe laʋ kʋɖem k'Asɛ temer taa. Mɩ hen na, mɩ wɛ s'Asɛ sɩɩʋ kena. Ɩɩ wɛ rerɛ se rɛɔ nka Asɛ ma-ka na.
46003010	Asɛ ha-m haaɖe sɛ, me paase temer ka mɩ tɛ. N nɔɔn me ka wɛ se rɛse marte temer ñuŋcii nɛɛr-ɔna, ɩ sem akula sɩʋ ka sarte. Me sɩ akuɖi ka sarte, nɛɛr kan n'ɩ lɔl ɖe rɛɛ. Ʋ mɔna sɛ pa woñɩ na, ɩ sem wonɔn'ɔ ɩ ma akuɖi nɖe rɛɛ na.
46003011	Asɛ rɩ Yeesu Kiriisitu s'ɩ wʋse rɛɔ akuɖi. Akuɖi nɛnɖel tan k'a pɩsʋ s'a sɩ-re.
46003012	Akuɖi nɖe rɛɛ hen na, nɛmpar ma re rɛɛ na sika, nɛmpar na narem, nɛmpar na wɛɛ nya sar ten-ɔ, ya wɛ yawɔ ka ten na. Ama, nɛmpar hen na, wa-l ma re rɛɛ, na raase, nɛmpar n'añesɔ, nɛmpar n'ahuliiti.
46003013	Ayʋkʋ nkʋ Asɛ kaa s'ɩ hʋ na yera na, ayʋkʋ nk'ɔna, a kaa s'a na, pa woñɩ na, ɩ laʋ ɩ temer nɖe na, ɖe sara ya, ɖe ta sar, wonte rɛɛ na, ayʋkʋ nkʋ, na min kena, Asɛ kaa s'ɩ na haa, anɔ ma re rɛɛ, n'ahuliiti, n'anɔ ma re rɛɛ, na sika.
46003014	Woñɩ min kaa sɛ ñɩ ra ñɔ wonte ɩ ma-te na, Asɛ kaa s'ɩ rɛte-ɩ.
46003015	Ama, yer ñɩ min kaa sɛ ñɩ ñɔ wonte ɩ ma-te na, Asɛ kaa s'ɩ ra rɛte-ɩ. Ɩ kaa s'ɩ tɛl. Ama, ʋ wɛ se woñɩ car ɩ tɛ n'ɩ lii min t'ɔ ɩ niiŋ ɩ niiŋ na.
46003016	Ɩɩ ta sem s'ɩɩ ci Asɛ rɛɔ kena n'ɩ Fiisu wɛ mɩ hɔya taa ya?
46003017	Nne yer yepa n'Asɛ rɛɔ feeta, Asɛ kaa s'ɩ yeʋ n'ɩ feete rerɛ, wonte rɛɛ na, Asɛ rɛɔ ci rɛɔ sarteñenka kena. Mɩ ci-na rɛɔ nka.
46003018	!Ɩɩ ra tɛke mɩ tɛ. Nne mɩ taa nɛɛr mɔsʋ s'ɩ wɛ lɛn se tɛte rɛɛ yera wampa lɛn, ʋ mɔna s'mpetɩ wʋse se wɔkʋ ka yera ñesa taa, se fɛ n'ɩ hiiu tʋfelem lɛn,
46003019	wonte rɛɛ na, wonte tɛte nte rɛɛ yera mɔsʋ-te wa hʋ sɛ wa wɛ lɛn na, te ci wɔketeñente kena Asɛ ñesa taa. A maa semp'ɔ Asɛ tekara taa sɛ: "Asɛ kpa lɛnciina, na wa teter wa lɛn."
46003020	A maa rerɛ-ɔ Asɛ tekara taa sɛ: "Acii Sesɛɛ Asɛ sem sɛ, wonte lɛnciina mɔsʋ-te na, te ci falañente kena."
46003021	Nte rɛɛ-ɔna, me siiru-mɩ, s'ʋ ta mɔna sɛ yer kpante wonte yera lake-te na, te rɛɛ, wonte rɛɛ na, mɩ tɩ-na te ten.
46003022	Mɩ tɩ-na m'ɔ Pɔl, n'Apolose, na Pɩɛr ka re ten. Mɩ tɩ-na tɛte nte, na fiisu, na sem, na kɔhen ñente, na ceer ñente.
46003023	Mɩ hen na, Kiriisitu tɩ-na-mɩ, n'Asɛ tɩ-na Kiriisitu.
46004001	Me cii sɛ yera sem sɛ, ɖ'ɔ Yeesu tirira, ɖe ci Yeesu Kiriisitu temerlaɖa kena. Asɛ rɩ ɩ tʋfelem mpe ka wɛ amɛsɔŋ t'ɔ antaʋŋ na, ka re niiŋ taa sɛ re wʋl-pe yera.
46004002	Wonte a wɔsʋ-te yer ñɩ a cel-ɩ temer s'ɩ laʋ na, nt'ɔlɛ s'ɩ laʋ-re sarte.
46004003	Ma hen na, wonte ɩɩ mɔsʋ-te me rɛɛ na, te pe carʋ-m. ?Pa tɛte rɛɛ wursi ta hʋ na-m, ʋ pe siiru-m nter. Me pe hʋ na me teter, me tɛ.
46004004	Me hɔɔr pe carʋ-m nter rɛɛ. Ama, ʋ ta ci nte rɛɛ-ɔna Asɛ sʋkʋ-m se riyuyutɩ. Acii Sesɛɛ teter kaa s'ɩ hʋ na-m.
46004005	Nte rɛɛ-ɔna, ʋ ta mɔna s'ɩɩ kʋ mɩ raana ñente. Alʋate nte, Acii Sesɛɛ rɩ-te na, !ɩɩ honkʋ nt'ɔna. Ayʋkʋ nkʋ Acii Sesɛɛ Yeesu kaa s'ɩ kan na, nñɩ teternka kɔŋ-na s'ɩ wʋl wonte wɛ kɔhen ñ'ɔ tawunɖi t'ɔ a pe na-te na, ka hʋlmɩn taa. Wonte yera wɩ-te wa ñiin taa na, ɩ kaa s'ɩ lese-te-l ɖerɛ-ɔ hʋlmɩn taa. Ayʋkʋ nk'ɔna, Asɛ kaa s'ɩ wɔr pa woñɩ na, se wonɔn'ɔ ʋ mɔna s'ɩ wɔr-ɩ na.
46004006	Me rɛɔ ñempa, me wʋte ma-n'Apolose, ɖe ñente kena, s'ʋ sen-mɩ n'ɩɩ pɩse n'ɩɩ mʋ nter-ɔ taa. Nt'ɔlɛ s'a ra lante wonte a maa-te na, te rɛɛ, n'ʋ ta mɔna sɛ yer kpante, n'ɩ wʋl ɩ tɛ-ɔ, ɩ raana rɛɛ, n'ɩ pɛ nɛmpar-ɔ te tɛ.
46004007	Woña hʋ s'n kelen n ɖaana na, n ci wɔ? Wonte ten, n wɛ-te na, Asɛ ha-na-n-te, n'ʋ ta mɔna s'n kpantʋ na wonte Asɛ ha-n-te na, n'ʋ kunti n'ʋ wɛ se, na n ɖeen kena, n hiiu te ten ñɩ.
46004008	Ɩɩ cɔwa n'ɩɩ hʋ s'ɩɩ teem te ten te ten hiiuu. Ɩɩ hʋ s'ɩɩ ci saua. Mɩ ten ɩɩ hʋ s'ɩɩ ci wursi. Nkʋ, ɖa ta ci-se. ?Ɩɩ ka ci wursi k'Asɛ ñesa taa, ʋ ka sar ten. Đ'ɔ Yeesu tirira, ɖe kaa sɛ re wʋse wursi rerɛ.
46004009	Wora ci Yeesu tirira na, ʋ wɛ s'Asɛ rɩ-ra yera ten war'ɔna. Đe wɛ se yera mpa a teem wa tentɛnte hʋʋ s'a kʋ-wa nɩ yer ten ñelʋ-wa na. Đe tʋkʋ kʋñʋŋ ka yera, n'Asɛ tirira, wa ñesa taa.
46004010	Đe ci wɔken ka Kiriisitu rɛɛ-ɔna, nɩ mɩ, mɩ laʋ kʋɖem na-ɩ, n'ɩɩ hʋ s'ɩɩ wʋse lɛnciina kɛ? Đa hen na, ɖe tan ɖeen. Ama, mɩ hʋ sɛ mɩ wɛ reen kɛ? Yera pɛ-ra te tɛ. Ama, mɩ hʋ sɛ wa ñɔŋ-mɩ kɛ?
46004011	Hal na kɔhen ñɩ hen na, ñʋse na lʋkʋte kʋ-ra, nɩ re sii afintin. A make-ra, ɖe tan ɖɛɔ nɛnkar-ɔ rekpam sɛ re cɛte.
46004012	Đe lake temer ka reen na re niiŋ sɛ re tʋ. Yera tɩɩ-ra wonte na, ɖe sɛɛ Asɛ s'ɩ laʋ-wa sarte. Wa naasʋ-ra wonte na, ɖe cake rehɛɛ,
46004013	nɩ wa wʋtʋ tansarteñente ka ra rɛɛ-ɔ wonte na, ɖe wʋtʋn-wa rehɛɛ na lelen. Đe wɛ s'añamañama nya, a hasʋ-ya n'a wɛɖʋ-ya huuɖi rɛɛ na. Ʋ rɛ n'ʋ tal sɛŋ, a sʋkʋ-ra s'asima kena tɛte rɛɛ.
46004014	Wonte me maa-te hen na, ʋ ta ci me cii sɛ me ha-mɩ fɛr kena mɩ lakase taa. Ama, me maa-mɩ sɛ me ha-mɩ lɛn kena, wonte rɛɛ na, ɩɩ ci me wiisi nse, me wɛ-se lu ka ten na.
46004015	?Pa ɩɩ ta wɛ yera ka wa tɛn ten-ɔ, wa wʋlʋ-mɩ Kiriisitu ñempʋ, ɩɩ wɛ cii ka kʋɖem kena. Ma ci-na mɩ cii ñ'ɔ Yeesu Kiriisitu ñempʋ taa, wonte rɛɛ na, ma hose-na-mɩ tentɛnte sarteñente fɛ n'ɩɩ tisi Yeesu Kiriisitu rɛɛ.
46004016	Semp'ɔna, me cɛrʋ-mɩ, s'ɩɩ taasen-m.
46004017	Me cii s'ɩɩ laʋ semp'ɔna. Nte rɛɛ-ɔna, me tiru me yo Tiimotee ñɩ, me wɛ-ɩ lu ka ten n'ɩ lake r'Acii Sesɛɛ temer ka sarte na. Me tiru-ɩ mɩ tɛ s'ɩ tɛse-mɩ wonɔn'ɔ me tʋnkʋ Yeesu Kiriisitu ñempʋ na. Wonte ɩ kaa s'ɩ tɛse-mɩ-te na, nt'ɔna, me wʋlʋ kiriisitutɩna akpaya ka riinan ten.
46004018	Yera nɛmpar wɛ mɩ akpar t'ɔ, wa kpantʋ wa lake kalempanɩ. Wa hʋ sɛ me ra tase kanɖe ka mɩ tɛ.
46004019	Ama, nne Acii Sesɛɛ tisa, me kaa sɛ me kan mɩ tɛ-ɔ kɔhen. Đen'ɔna, me kaa sɛ me na mɩ taa yera mpa kpantʋ na, wa huku,
46004020	wonte rɛɛ na, Asɛ wurti ta ci wʋtɔ ñente, te ci hampate ñente kena.
46004021	!Ɩɩ siir-m me na, ɩɩ cii wɔ? Ɩɩ cii sɛ me kan mɩ tɛ na lakʋ kena nɩ me maʋ-mɩ ya, yaa ɩɩ cii s'ɩɩ kisi mɩ awarkase nɩ me kan mɩ tɛ na sɛlem na hɔɔr lelen?
46005001	Me nɩʋ k'a wʋtʋ riinan ten s'ɩɩ lake aseeketeñente nter-ɔ wompa ta sem Asɛ na, wa pe lake-te. Nt'ɔlɛ sɛ nɛɛr kan ɩ cii yal.
46005002	Ʋ ka mɔna s'ɩɩ wul mɩ awarkase rɛɛ. Ama, ɩɩ kunti n'ɩɩ wʋlʋ mɩ tɛ. Yer ñɩ laʋ tentɛnte nte sempe na, ʋ mɔna s'ɩɩ rʋn-ɩ mɩ akpar taa.
46005003	?Pa me calen-mɩ ten, me mɔsem wɛ mɩ cal. Me teem tentɛnte nte hʋʋ n'ʋ wɛ se, ma-n'mɩ, ɖe wɛ awɔr kʋɖemer.
46005004	Me hʋ tentɛnte nte, na r'Acii Sesɛɛ Yeesu ñuŋ ɖɛɛ-ɔna. ?Ɩɩ kpola, me mɔsem kaa sɛ pe cɔ na-mɩ, nɩ r'Acii Sesɛɛ Yeesu hampate rerɛ cɔ na-mɩ.
46005005	!Ɩɩ sʋ yer ñɩ n'ɩɩ maase-ɩ alʋacii Sataŋ niiŋ taa, n'ɩ warke ɩ tɛnʋ, n'Asɛ tɛlse ɩ leesɔ k'ayʋkʋ nkʋ, Acii Sesɛɛ kaa s'ɩ kan n'ɩ hʋ na yera na.
46005006	Ar lapa n'ɩɩ wʋl mɩ tɛ sempe? Ʋ ta sar. Ɩɩ ta sem ?s'a cii s'a laʋ kpɔnʋ, a re kɔɔr ka cekɔ ka milim taa, nɩ kɔɔr nɖe lake-na, nɩ kpɔnʋ honɖʋ tɛmpe na? Awarkɔ rerɛ wɛ semp'ɔna. Yer kʋɖem awarkɔ pɩsʋ sɛ ka warke Asɛ yera ka tɛmpe.
46005007	Ʋ mɔna s'ɩɩ wɛɖe awarkɔ ka ka ten. Ka nʋsen kpɔnʋ kɔɔr kena. Nne ɩɩ wɛɖe awarkɔ nka, ɩɩ kaa s'ɩɩ wʋse rekpesekpese se kpɔnʋ milim mpe, a ta re pe t'ɔ kɔɔr na. Ɩɩ teem wʋsʋʋ ka rekpesekpese, wonte rɛɛ na, ɖe wɛ na Kiriisitu ñɩ wɛ se siiyo nka Suiifi ñempa laa-ka laate nɩ wa tʋkʋ Pake teenkar na.
46005008	Ʋ mɔna sɛ re wɛ se wompa tʋkʋ teenkar nɖe na, n'ʋ ta mɔna sɛ re tʋ-re na kpɔnʋ nkʋ a rɩ kʋ t'ɔ kɔɔr cepenɖe na. Kɔɔr nɖe ci awarkase na ñanñente. Ama, !ɖe tʋ-re na kpɔnʋ nkʋ a ta re kʋ t'ɔ kɔɔr na. Tan kɔɔr kpɔnʋ nkʋ ci rekpesekpese ñente na tʋfelem ñente.
46005009	Me ka maa-mɩ tekara nɛɛr me siir-mɩ ɩ taa s'ɩɩ ra cɔ na wompa lake tansarteñente na.
46005010	Me pe wʋtʋ wompa ta sem Asɛ wa lake tansarteñente, na ñeserɛʋ ñente, nɩ wa mɩlʋ, nɩ wa laa atetɩna na, wa ñente. Nne yer siir s'ɩ ra pɩse s'ɩ cɔ na yera mpa, ʋ mɔna s'ɩ kʋr tɛte nte rɛɛ.
46005011	Kɔhen ñɩ me maa-mɩ wont'ɔ tekara ñɩ taa na, nt'ɔlɛ s'ɩɩ ra kpɛʋn woñɩ siiru s'ɩ ci kiriisitutɩ n'ɩ lake tansarteñente, na ñeserɛʋ ñente, nawʋr ɩ laa atetɩna, nawʋr ɩ tɩɩ yera, nawʋr ɩ ñee selem nɩ pe kʋ-ɩ, nawʋr ɩ mɩlʋ na. Ʋ ta mɔna sɛ mɩ-n'ɩ, ɩɩ kpirsi n'ɩɩ tʋ tʋte rerɛ.
46005012	Me ra pɩse sɛ me hʋ wompa ta ci kiriisitutɩna na, wa tentɛnte. Ʋ mɔna s'ɩɩ hʋ wompa wɛ mɩ akpar taa na, wa tentɛnte kena.
46005013	Asɛ kaa s'ɩ hʋ na wompa pe tʋnkʋ ɩ ñempʋ na. "!Ɩɩ rʋn woñɩ lake teñɔ na, ka mɩ akpar taa."
46006001	Ʋ laʋ senɔ nɩ, nne mɩ taa nɛɛr wɛ nter na ɩ rʋntɩ, ɩ wan-ɩ wompa ta ci kiriisitutɩna na, wa cal sɛ wa hʋ na-ɩ? Ʋ mɔna s'ɩ hʋ-te Asɛ yera cal-ɔna.
46006002	Ɩɩ ta sem s'Asɛ yera kaa sɛ wa hʋ na tɛte rɛɛ wurti na? Nne ɩɩ kaa s'ɩɩ hʋ na tɛte rɛɛ wurti, ʋ laʋ senɔ n'ɩɩ pe pɩsʋ s'ɩɩ hʋ tentɛnte cunkuti?
46006003	Ɩɩ ta sem ɖerɛ sɛ, ɖe kaa sɛ re hʋ n'Asɛ tirira na? Nne ɩɩ kaa s'ɩɩ hʋ n'Asɛ tirira, ɩɩ pɩsʋ s'ɩɩ hʋ tɛte rɛɛ tentɛnte n'ʋ kel.
46006004	Nkʋ, nter lake mɩ hɛkʋ t'ɔ wonte na, ɩɩ walʋ n'ɩɩ yaa wompa mɩ akpar pe yaa-wa s'nter na, sɛ wa hʋ tentɛnte nte.
46006005	Me siiru-mɩ-te sɛ fɛr kpa-mɩ kena. Pa yer kʋɖem tan mɩ t'ɔ, ɩ wɛ lɛn ka cekɔ s'ɩ pɩse n'ɩ hʋ womɩ ci rɛɔ kʋɖemɔ taa ñempa na, mɩ tentɛnte na?
46006006	Ʋ ka mɔna sɛ kiriisitutɩ nɛɛr yee na ɩ rʋntɩ hal n'ɩ laʋ-ɩ sama ka wompa ta sem Asɛ na, wa cal ya?
46006007	?Ɩɩ lake rem'ɔ sama, ʋ wʋlʋ s'ɩɩ teem feetʋʋ k'Asɛ ñempʋ taa. Ar lapa n'ɩɩ pe yeke s'a wɩn-mɩ, nawʋr a mɩl-mɩ?
46006008	Ama, mɩ kunti-na n'ɩɩ wɩn ɖemaŋ n'ɩɩ mɩlʋ mɩ raana mpa ci kiriisitutɩna na, wa ñente.
46006009	Ɩɩ ta sem sɛ wompa tan ɖiyuyu na, wa kaa sɛ wa ra sɩ Asɛ wurti taa ya? !Ɩɩ ra tɛke mɩ tɛ. Ɩɩ sem sɛ wompa lake tansarteñente na, na wompa laa atetɩna na, na wompa lake ayaɖete na, na wompa sʋkʋ w'apalɖaana se wa yalaa na,
46006010	na wompa mɩlʋ na, na wompa lake ñeserɛʋ na, na wompa ñee selem n'ʋ kʋ-wa na, na wompa tɩɩ yera na, na wompa kpɔrʋ wa raana ñente na reen na, wa ten ñɩ, wa kaa sɛ wa ra sɩ Asɛ wurti taa.
46006011	Antaʋŋ, mɩ taa nɛmpar ka lake semp'ɔna. Ama, kɔhen, Asɛ Fiisu, na r'Acii Sesɛɛ Yeesu Kiriisitu, wa yaal-mɩ n'ɩɩ kpese rekpesekpese, n'ɩɩ wʋse Asɛ yera, n'ɩ sʋ-mɩ se riyuyuñempa.
46006012	A ha-m ñempʋ sɛ me laʋ te ten. Ama, ʋ ta ci te ten pɩsʋ-na sɛ te sen-m. A ha-m ñempʋ sɛ me laʋ te ten. Ama, me pe cii sɛ te ten ñɩ wʋse-m kpankɔ.
46006013	Asɛ laʋ tʋte ka hiilu rɛɛ-ɔna, n'ɩ laʋ hiilu rerɛ-ɔ tʋte rɛɛ. Ama, Asɛ ñɩ kaa s'ɩ hɔrse tʋte na hiilu nk'ɔ, wa naʋl. A ta laʋ yer tɛnʋ k'ayaɖeteñente rɛɛ, a laʋ-kʋ Acii Sesɛɛ rɛɛ, n'Acii Sesɛɛ ñelʋ kʋ rɛɛ.
46006014	Asɛ ñɩ wose r'Acii Sesɛɛ k'aseɖa taa na, ɩ kaa s'ɩ wose-ra rerɛ, na ɩ hampate.
46006015	Ɩɩ ta sem sɛ mɩ tɛnen ci Kiriisitu tɛnʋ kena ya? Ʋ sara sɛ me sʋ Yeesu tɛnʋ nkʋ, ma-n'ayaɖe, ɖe laʋ tɛnʋ kʋɖemʋ na? Ʋ ra pɩse s'ʋ laʋ sempe.
46006016	Ɩɩ ta sem sɛ, nne yer n'ayaɖe nɛɛr, wa na remaŋ, ñɩ-n'ayaɖe ñɩ, wa wʋse yer kʋɖem kena ya? A maa Asɛ tekara taa sɛ: "Yera mpa naʋl kaa sɛ wa wʋse yer kʋɖem."
46006017	Ama, woñɩ sʋ ɩ tɛ n'ɩ cel Acii Sesɛɛ Yeesu na, ñɩ-n'ɩ, wa wʋse yer kʋɖem.
46006018	Sempe na, !ɩɩ see n'ɩɩ ra laʋ ayaɖeteñente k'alape. Awarkɔ nɛnkar wɛ ka, yera lake-ka ka pe warkʋ wa tɛnen. Ama, woñɩ lake ayaɖeteñente na, ɩ lake awarkɔ kena ɩ teter ɩ tɛnʋ.
46006019	Ɩɩ ta sem sɛ mɩ tɛnen ci Asɛ Fiisu rɛɔ kena ya? Asɛ ha-mɩ ɩ Fiisu nkʋ sɛ kʋ pɩse kʋ cɔ mɩ hɔya taa. Asɛ tɩ-na mɩ tɛnen. Ʋ ta ci mɩ tɩ-na-ñɩ.
46006020	Asɛ yaʋ-mɩ yawɔ. Sempe na, !ɩɩ wɔr Asɛ na mɩ tɛnen.
46007001	Ʋ kaase wonte ɩɩ ka maawa n'ɩɩ wɔse-m-te mɩ tekara taa na, me mɔsʋ s'ʋ sara sɛ yer ra teeken yal.
46007002	Ama, se fɛ nɩ nɛɛr ra laʋ ayaɖeteñente na, ʋ mɔna sɛ yer kan ɩ teter ɩ yal, nɩ yal wɛ na ɩ teter ɩ waal ɖerɛ.
46007003	Ʋ mɔna s'apal laʋ wonte ʋ mɔna s'ɩ laʋ-te ɩ yal na, nɩ yal ɖerɛ laʋ wonte, ʋ mɔna sɛ lɛ laʋ-te lɛ waal na.
46007004	Yal tan huku ka ɩ tɛnʋ rɛɛ. Ama, ɩ waal wɛ-na huku ka kʋ rɛɛ. Kʋɖemte kena rerɛ, s'apal tan huku ka lɛ tɛnʋ rɛɛ. Ama, ɩ yal wɛ-na huku ka kʋ rɛɛ.
46007005	Sempe na, yal na ɩ waal, !wa ra cɛl ɖem'ɔ suya. Kʋɖemte nte yeke sɛ wa cɛl ɖem'ɔ suya ka cekɔ na, nt'ɔlɛ sɛ, wa nɩʋ na remaŋ, se fɛ nɩ wa mɩse Asɛ sɛɛrte taa. ?Wa sɛɛ Asɛ n'ʋ kpera, !wa wʋse wa kpɛʋn ɖemaŋ, se fɛ n'alʋacii Sataŋ ɖa pɩse s'ɩ take-wa, na wonɔn'ɔ wa ta sem wa tɛ-ɔ rʋkenʋ na.
46007006	Me pe kpa-mɩ na nante taa reen s'ɩɩ kan ɖemaŋ. Ama, me ha-mɩ ñempʋ n'ʋ pe make me taa.
46007007	Ma hen na, me cii sɛ pa apal ñɩ na, ɩ cɔ se ma. Ama, pa woñɩ-ɔ ra taa na, Asɛ ha-ɩ haaɖe na ʋtɛ, n'ɩ ta ha ra ten-ɔ haaɖe kʋɖemer.
46007008	Me siiru wompa take kan yalaa na, na leela, s'ʋ sara sɛ wa mɩse sempe, se ma mɩse wo na.
46007009	Ama, ?wa na sɛ wa ra pɩse sɛ wa rʋken wa tɛ, apala pɩsʋ sɛ wa kan yalaa, nɩ yalaa tenke waala. Nne apal kan yal, nɩ yal tenke waal, ʋ sara n'ʋ kel s'ʋ ra wɛ n'ʋ tʋkʋ wa nante t'ɔ yalaa n'apala rɛɛ.
46007010	Wompa wɛ yalaa na, ʋ ta mɔna sɛ yal kʋr ɩ waal. Ʋ ta ci ma teter ma wʋtʋ-na, Acii Sesɛɛ Yeesu Kiriisitu wʋtʋ-na.
46007011	Nne yal kʋr ɩ waal, !ɩ ra tenke nɛɛr rerɛ. !Ɩ cɔ ɩ kʋɖem. Nne ɩ tasʋ waal ciiu, !ɩ wʋse antaʋŋ waal tɛ, ñɩ-n'ɩ, wa kpaʋse tɛse. Ʋ ta mɔna rerɛ s'apal ɖʋn ɩ yal.
46007012	Kɔhen, me teter, me kaa sɛ me wʋten nɛmpar. Ʋ ta ci Acii Sesɛɛ Yeesu wʋtʋ-na. Ma siiru-na sɛ, nne kiriisitutɩ nɛɛr wɛ yal ka ɩ ta ci kiriisitutɩ, nɩ yal ñɩ tisu s'ɩ cɔ-na-ɩ, ʋ ta mɔna sɛ yer ñɩ rʋn yal ñɩ.
46007013	Yal ñɩ ci kiriisitutɩ na, ʋ wɛ kʋɖemte kena rerɛ. Nne ɩ waal ta ci kiriisitutɩ, nɩ waal ñɩ tisu s'ɩ cɔ na yal ñɩ, ʋ ta mɔna sɛ yal ñɩ kisi-ɩ.
46007014	Me siiru-te, wonte rɛɛ na, ?pa waal ñɩ ta ci kiriisitutɩ, Asɛ mʋ-ɩ, ɩ yal ɖɛɛ. Yal ñɩ ta ci kiriisitutɩ na, ʋ wɛ kʋɖemte kena rerɛ. Nne ɩ waal ci kiriisitutɩ, Asɛ mʋ yal ñɩ-ɔ ɩ waal ɖɛɛ. ?Ya sempe, wa wiisi kaa sɛ se wʋse asima ñense. Nkʋ, ʋ ta ci semp'ɔna, Asɛ mʋ wiisi nse.
46007015	Woñɩ ta ci kiriisitutɩ na, ?ɩ cii s'ɩ kʋr, woñɩ ci kiriisitutɩ na, !ɩ kʋr faa. Nne apal ñɩ ta ci kiriisitutɩ na, nñɩ kisu-na ɩ yal, nawʋr yal ñɩ ta ci kiriisitutɩ na, nñɩ kisi-na ɩ waal, !ɩ kisi faa, wonte rɛɛ na, Asɛ yaa-mɩ s'ɩɩ hiiu rehɛser kena.
46007016	Yal ña, n lake senɔ s'n sem s'Asɛ kaa s'ɩ tɛlse n waal, na n ɖɛɛ? Apal ña, ña lake senɔ s'n sem ɖerɛ s'Asɛ kaa s'ɩ tɛlse n yal, na n ɖɛɛ?
46007017	Wonte me wʋlʋ-te kiriisitutɩna akpaya ten taa na, nt'ɔlɛ sɛ, tʋfelem taa hen na, ʋ mɔna sɛ pa woñɩ na, ɩ walʋ se wonɔn'ɔ Acii Sesɛɛ ha-ɩ na, n'ɩ mɩse se wonɔn'ɔ ɩ ka wɛ fɛ n'Asɛ yaa-ɩ na.
46007018	Me siiru-mɩ-te, nne Asɛ yaa-n ka n nɔɔn a teem n k-aniko pɛlʋʋ, !ɖa kunti n'n tam s'n lɔsʋ nter. Nne Asɛ yaa-n ka n nɔɔn a ta pɛl n k-aniko, !ɖa kunti n'n siir s'n pɛlʋ n k-aniko nka.
46007019	?A pɛl n k-aniko, nawʋr a ta pɛl n k-aniko, ʋ pe tasʋ nter. Wonte kelen te ten na, nt'ɔlɛ s'n ñam Asɛ ñasete.
46007020	Pa woñɩ na, ʋ mɔna s'ɩ mɩse se wonɔn'ɔ ɩ ka wɛ fɛ n'Asɛ yaa-ɩ na.
46007021	Alʋate nte taa, Asɛ yaa-n na, ?n nɔɔn n ka ci kpankɔ, !ɖa ñente n tɛɛ. Nne ñempʋ wɛ s'a lɛ-n, !yeʋ n'a lɛ-n.
46007022	Me siiru ?s'n ci kpankɔ, !ɖa mɔse n t'ɔ nter, wonte rɛɛ na, nne n ci kpankɔ n'Asɛ yaa-n, !sem s'Acii Sesɛɛ Yeesu Kiriisitu lɛɛ-n. Woñɩ ka ta ci kpankɔ n'Asɛ yaa-ɩ na, ɩ wʋse Yeesu Kiriisitu kpankɔ kena.
46007023	Asɛ yaʋ-mɩ yawɔ. Sempe na, !ɩɩ ra wʋse yera wampa kpankase.
46007024	Me rɛɔ ñempa, me siiru-mɩ s'ʋ mɔna sɛ pa woñɩ na, ɩ mɩse se wonɔn'ɔ ɩ ka wɛ fɛ n'Asɛ yaa-ɩ s'ɩ tenke ɩ ñempʋ na.
46007025	Ʋ kaase wompa take kan yalaa na, na wompa take kɔ waala na, wonte me kaa sɛ me wʋten-mɩ-te na, me ta nɩʋ-te Acii Sesɛɛ nɔ taa. Me kaa sɛ me siir wonte me mɔsʋ-te na, nt'ɔna, te receel. Ama, ʋ mɔna s'ɩɩ co na-m, wonte rɛɛ na, Acii Sesɛɛ na me kʋñʋŋ nɩ me wʋse tʋfelem yer.
46007026	Me siiru s'ʋ sara sɛ wompa tan yalaa na, wa mɩse sempe, wonte rɛɛ na, kaaɖe alʋate kɔŋ.
46007027	Nne n wɛ yal, !ɖa rʋn-ɩ. Nne n tan yal, !mɩse sempe, n'n ɖa kan yal.
46007028	?Pa n kan yal, n ta laʋ awarkɔ. Nne yalayo kɔ waal, ka-l ɖerɛ ta laʋ awarkɔ. Ama, ɩɩ sem s'apala mpa wɛ yalaa na, na yalaa mpa wɛ waala na, wa tʋkʋ kʋñʋŋ ka tɛte rɛɛ-ɔ tɛmpe. Ma pe cii s'ɩɩ tʋ kʋñʋŋ nkʋ raana.
46007029	Me rɛɔ ñempa, te kutihuɖi kelɛ s'alʋate nte Asɛ ha-ra-te na, te ta kɔr. Sempe na, ʋ sɩn kɔhen, wompa wɛ yalaa na, !wa laʋ se wa ka ta kan yalaa k'akanʋ.
46007030	Wompa wulu na, !wa laʋ se wa ka ta wulu. Wompa ʋ kɔ wa taa na, !wa laʋ s'ʋ ta kɔ wa taa. Wompa yake na, !wa laʋ se wa ka ta tan wʋr.
46007031	Wompa hiiuku wa tɛ na tɛte nte rɛɛ ñente na, ʋ ta mɔna sɛ wa hɔʋ wa tɛ na-te, wonte rɛɛ na, te kaa sɛ te rɛ.
46007032	Me cii s'ɩɩ fiisi nɩ mɔsem mper ra car-mɩ. Yer ñɩ tan yal na, ɩ mɔsʋ Acii Sesɛɛ temer receel ɖɛɛ-ɔna. Ɩ cii ten s'ʋ kɔ Acii Sesɛɛ t'ɔ ɩ rɛɛ.
46007033	Yer ñɩ wɛ yal na, ɩ rɩ ɩ mɔsem ka tɛte rɛɛ ñente rɛɛ, n'ɩ cii s'ʋ kɔ ɩ yal t'ɔ ɩ rɛɛ.
46007034	Semp'ɔna, ɩ tan mɔsem ka kʋɖempe. Yalaa rerɛ, kʋɖemte kena. Yal ñɩ tan waal na, na yalayo nka ta tenke waal na, wa rɩ wa mɔsem k'Acii Sesɛɛ temer rɛɛ-ɔna. Wa cii sɛ wa cel Acii Sesɛɛ ka wa hɔya ka ya ten, na wa tɛnen ka ñɩ ten. Yal ñɩ wɛ waal na, ɩ rɩ ɩ mɔsem ka tɛte nte rɛɛ ñente rɛɛ, n'ɩ cii s'ɩ laʋ wonte kake ɩ waal na.
46007035	Me siiru-mɩ te ten ñɩ s'ʋ sen-mɩ kena. Ʋ ta ci sɛ me siiru-mɩ sɛ, me rʋ-mɩ ñempʋ kena. Ama, me cii s'ɩɩ wal ñempʋ sarte t'ɔna, n'ɩɩ tenke Acii Sesɛɛ, na mɩ hɔya ka ya ten, n'ʋ ra kaase mɩ taa.
46007036	Me wʋtʋ apalawiisi na yalawiisi, wa raante ñente kena. Nne afapee nɛnkar na ka raa, wa mɔsʋ wa taa sɛ wa cake sempe wa ra kpa remaŋ, n'afapee nka kunta ka nɔɔn sɛ wonte ka lake-te yalayo nka na, ʋ ta mɔna sɛ ka laʋ-te semp'ɔ wa ta kpa remaŋ, ka nɩ ka pe rʋkʋn ka tɛ, wa pɩsʋ sɛ wa kpa remaŋ n'ʋ ta ci awarkɔ.
46007037	Ama, ?afapee nka mɔse ka taa ka tam sɛ ka ra kan yalayo nka, ?nka wɩ-na ka taa semp'ɔ ka teter ka hɔɔr t'ɔ yer ta kisi na-ka sɛ ka ra kan yal, nne ka pɩsʋ sɛ ka rʋken ka tɛ rehɛɛ sempe, ʋ sara sɛ ka ra kan yalayo nka.
46007038	Sempe na, woñɩ kɔn ɩ k-arantʋ yal na, ɩ lake sarte kena. Woñɩ pe kɔn ɩ k-arantʋ yal na, lɛ rerɛ, lɛ laʋ sarte n'ʋ kelen woñɩ kan ɩ k-arantʋ yal na.
46007039	Yal ñɩ waal take sepa na, ʋ ta mɔna s'ɩ kɔ waal nɛɛr rerɛ. Ama, ?ɩ waal sepa, ɩ pɩsʋ s'ɩ kɔ waal cefalʋ ñɩ, ɩ cii na. Ama, ʋ mɔna sɛ waal cefalʋ ñɩ ci kiriisitutɩ.
46007040	Ama, ma hen na, me mɔsʋ ?s'ɩ cɔ sempe n'ɩ ta tenke waal cefalʋ, ɩ kaa s'ɩ nɩʋ lelen ka ten n'ʋ kel. Me mɔsʋ sɛ wonte me siir-te na, te sara, wonte rɛɛ na, me mɔsʋ sɛ me wɛ Asɛ Fiisu.
46008001	Ʋ kaase kpeena nya, a laa-ya atetɩna pempola rɛɛ na, ɖe ten ɖe sem te ten-ɔ te rɛɛ. Semte nte yeke re wʋlʋ re tɛ. Ama, nne re wɛ re raana ka leen, ɖe kaa sɛ re laʋ nɩ wa kpɔl Asɛ ñente taa.
46008002	Nne yer kpantʋ s'ɩ sem nter, ɩ take sem wonte ten Asɛ cii s'ɩ sem-te na.
46008003	Ama, woñɩ wɛ Asɛ ka lu na, Asɛ sem nñ'ɔna.
46008004	Ʋ kaase kpeena nya a laa-ya atetɩna na, ya nante tʋrte hen na, ɖe sem s'atetɩna mpar tan tɛte rɛɛ. Ama, Asɛ wɛ-na ɩ kʋɖem.
46008005	Tʋfelem, ɖe sem sɛ yera siiru s'nter wɛ kpater k'asɛta, na tɛte rɛɛ-ɔ te ci asɛna, n'aciina sesɛmpa.
46008006	Đa teter hen na, ɖe sem s'Asɛ kʋɖem wɛ-na, n'ɩ ci ra Cii. Nñɩ laʋ-na te ten. Nñɩ tɩ-na ra fiisu. Đ'Acii Sesɛɛ wɛ kʋɖem kena rerɛ, nñ'ɔlɛ Yeesu Kiriisitu. Te ten lii na nñɩ niiŋ t'ɔna. Nñɩ ha-na-ra fiisu.
46008007	Ama, nne re sem-te sempe, yera nɛmpar wɛ ka, wa ta sem-te. Kpeena nya, a laa-ya atetɩna pempola rɛɛ na, nɛmpar tʋkʋ ya nante, wa hʋ s'mpa rerɛ laa laate nte, wonte rɛɛ na, atetɩna ñente tɛɛren-wa. Semp'ɔna, wa mɔsʋ, wa hɔya nya tan ɖeen na, ya carʋ-wa sɛ nante nte warkʋ wa hɔya k'Asɛ ñesa taa.
46008008	Đa hen na, ɖa sem s'ʋ ta ci tʋte lake-na sɛ, ɖa-n'Asɛ, ɖe kpɛʋn ɖemaŋ. ?Pa re tʋ nante nte, te ra tase-ra nter-ɔ ñuŋ taa. ?Đe ta tʋ-te, te ra lese-ra nter-ɔ ñuŋ taa.
46008009	Ama, !ɩɩ kpa mɩ tɛ. Tʋfelem, ñempʋ wɛ s'ɩɩ tʋ wonte ɩɩ cii na. Ama, ?ɩɩ tʋkʋ-te, ñemɔ ɩɩ laʋ nɩ wompa hɔya tan ɖeen k'Asɛ ñente taa na, wa feete awarkɔ taa,
46008010	wonte rɛɛ na, nne yer nɛɛr wɛ ka, ɩ take sem nter-ɔ sarte k'Asɛ ñempʋ taa n'ɩ na woña sem Asɛ ñempʋ taa ñente ka te ten na, ka n cɔ atetɩna awɔr taa, n'n tʋkʋ wa laate nante, ?n'ʋ ta kar, ɩ kaa s'ɩ mɔse sɛ, nñɩ rerɛ, ɩ pɩsʋ s'ɩ tʋ-te.
46008011	Semp'ɔna, wonte n laʋ-te na n semte rɛɛ na, te kpa n ɖɛɔ tɩ kiriisitutɩ ñɩ hɔɔr tan ɖeen k'Asɛ ñente taa nɩ Kiriisitu seʋ ɩ rɛɛ na, te hɔrse-ɩ.
46008012	Nne n lake n ɖɛɔ ñempa kiriisitutɩna ka teñɔ sempe, n'ʋ carʋ wa hɔya nya tan ɖeen na, n lake Kiriisitu teter kena teñɔ.
46008013	Nte rɛɛ-ɔna, nne me rɛɔ tɩ feete awarkɔ t'ɔ me rɛɛ sɛ me tʋ nante, me kaa sɛ me ra tase nante tʋʋ k'ayʋkʋ nɛnkʋr, se fɛ n'ɩ ra tase feetʋʋ k'awarkɔ taa.
46009001	Me tan ɖeyakela taa ya? Me ta ci Yeesu tirir na? Me ta na r'Acii Sesɛɛ Yeesu na me ñeser na? Yaa temer nɖe me laʋ-re n'Acii Sesɛɛ rɛɛ na, nɖe yeʋ-na n'ɩɩ wʋse kiriisitutɩna na?
46009002	?Pa yera nɛmpar pe tisu sɛ, me ta ci Yeesu tirir, mɩ hen na, mɩ sempa. Wonte yepa n'ɩɩ ci kiriisitutɩna na, te wʋlʋ sɛ me ci Yeesu tirir ka tʋfelem.
46009003	Wonte me wʋsʋn-te wompa fɛsʋn-m na, nt'ɔlɛ
46009004	s'ʋ ta mɔna s'a ñel ɖe rɛɛ n'a cel-ɖa re tʋ nɩ re ñee temer nɖe, ɖe lake-re na, ɖe rɛɛ ya?
46009005	Pɩɛr na r'Acii Sesɛɛ Yeesu tirira nɛmpar, na ɩ ritafala, wa rʋken wa yalaa, nɩ wa-n'wa, wa walʋ ñempen ka riinan ten. Ɩɩ hʋ sɛ ra rerɛ, ɖe ra pɩse sɛ re laʋ se wa lake wo na ya?
46009006	Ɩɩ hʋ s'ʋ mɔna sɛ ma-n'Parnapase, ɖa receel, ɖe laʋ-na temer na re teter, ɖe niiŋ, fɛ nɩ re tʋ ya?
46009007	Ɩɩ rʋkʋ-na sʋca ka ɩ lake ɩ sʋcate temer na ɩ teter ɩ warase na? Ɩɩ rʋkʋ-na haɖe ka ɩ har ɩ sɩɩʋ nɩ tʋte kan te pɩ wonte na, mpetɩ pe tʋkʋ tʋte nte ya? Ɩɩ rʋkʋ-na nanɖiir ka, ɖe pe ñee re naan nalem na?
46009008	Wonte me kʋren te wʋtʋʋ hen na, ʋ ta ci yera receel mɔsʋ na sɛ te wɛ tʋfelem. Ama, a maa-te rerɛ-ɔ Asɛ ñasete taa sempe.
46009009	A maa Moiisi ñasete taa sɛ: "Nne naa wɛ n'ɩ waa mela ka naase s'a make-ya wo na, !ɖa hɔʋ ɩ nɔ rɛɛ s'ɩ ra tʋ." Ɩɩ cɔwa n'ɩɩ hʋ sɛ naan ɖɛɛ-ɔna, Asɛ wʋte sempe ya?
46009010	Đa teter rɛɛ-ɔna, Asɛ wʋte sempe. Woñɩ harʋ sɩɩʋ na, ɩ mɔsʋ ɩ ñuŋ taa s'ɩ kaa s'ɩ tʋ, n'ʋ mɔna s'ɩ tʋ. Woñɩ teeɖʋ na, ʋ mɔna sɛ lɛ tʋ rerɛ.
46009011	Đe hose-mɩ Asɛ tentɛnte se wonɔn'ɔ a kpɛ wonteriiti ka sɩɩʋ taa na. Ɩɩ hʋ s'ɩɩ ha-ra mɩ niiŋ taa ñente sɛ re tʋ, ʋ ta sar ya?
46009012	Nne tʋfelem, ɩɩ ha nɛmpar-ɔ te ten sɛ wa tʋ, ʋ mɔna rerɛ s'ɩɩ ha-ra n'ʋ kelen sempe. Đe sem s'ʋ mɔna s'ɩɩ ha-ra. Ama, ɖe ta wɔse-mɩ nter. Kʋñʋŋ nkʋ ten ɖe tʋkʋ-kʋ na, ɖe tisu re carʋ re tɛ, se fɛ nɩ re ra laʋ nter-ɔ, te yeke sɛ yera ra mʋ Kiriisitu tentɛnte sarteñente.
46009013	Ɩɩ sem sɛ wompa lake temer k'Asɛ rɛɔ taa na, wa hiiuku wa tʋte ka wonte a ha-te Asɛ na, nte t'ɔna. Wompa kʋ Asɛ laate kpeena na, wa hiiuku wonte ʋ ka mɔna sɛ wa hiiu-te ya nante taa na.
46009014	Wompa hosʋ Asɛ tentɛnte sarteñente na, ʋ wɛ kʋɖemte kena rerɛ. Acii Sesɛɛ tam-na s'ʋ mɔna sɛ wa tʋ te rɛɛ.
46009015	Ama, ma hen na, me take mʋ wʋr-ɔ mɩ na. Wonte me maa-te cee ñɩ hen na, me pe maa-te sɛ me mʋ mɩ n'ɔ wʋr-ɔna. ?Me sepa, ʋ sara n'ʋ kel sɛ me mʋ nter-ɔ mɩ na, n'ɩɩ lese lelen ñɩ wɛ me hɔɔr taa na.
46009016	Me ra wʋl me tɛ sɛ me hose Asɛ tentɛnte sarteñente, wonte rɛɛ na, Asɛ siir-na-m sɛ me hose-te. Nne me pe hosʋ-te, me kaa sɛ me na wahala.
46009017	Nne me ka sʋ-na temer nɖ'ɔ me teter, a ka kaa s'a rɛte-m ɖɛter. Ama, ʋ ta ci ma teter, ma tam-na sɛ, me cii sɛ me laʋ temer nɖe. Me lake-re, wonte rɛɛ na, Asɛ rɩ-na-re me niiŋ taa.
46009018	Kaa me rɛter? Me rɛter kelɛ sɛ, me hose Asɛ tentɛnte sarteñente ka fala, me ra wɔse rɛter. Me pɩsʋwa sɛ me tam yera sɛ wa cel nter-ɔ Asɛ tentɛnte sarteñente nte me hosʋ-te na, te rɛɛ. Ama, me pe wɔsʋ nter.
46009019	Me ta ci kpankɔ, yer pe ñasʋ-m. Ama, me sɛlem t'ɔna, me wʋse yer ten kpankɔ, se fɛ nɩ me sen yera kpater, wa tisi r'Acii Sesɛɛ Yeesu Kiriisitu tentɛnte rɛɛ.
46009020	Me lake temer ka Suiifi ñempa hɛkʋ t'ɔ wonte na, me lake se Suiifi tɩ, se fɛ nɩ me pɩse me sen-wa, wa mʋ Kiriisitu tentɛnte. Moiisi ñasete pe lake-m nter. Ama, nne me wɛ yera mpa ñɔŋ ñasete nte na, wa hɛkʋ taa, me lake se wa lake wo na, se fɛ nɩ me pɩse me kan-wa na r'Acii Sesɛɛ rɛɛ.
46009021	Nne me walʋ na yera mpa ta sem Moiisi ñasete na, wa rɛɛ, ma rerɛ, me lake kʋɖemte. Me lake se yera mpa, se fɛ nɩ me pɩse me kan wa-l ɖerɛ, na r'Acii Sesɛɛ rɛɛ. ?Me lake sempe, ʋ ta ci sɛ me pe ñɔŋ Asɛ ñasete. Me ñɔŋ tʋfelem ka Kiriisitu ñasete.
46009022	Wompa tisu Yeesu Kiriisitu rɛɛ nɩ wa hɔya tan ɖeen ka ɩ ñente taa na, me talʋ wa tɛ-ɔ wonte na, me lake se wa lake wo na, se fɛ nɩ me pɩse nɩ me kan-wa na r'Acii Sesɛɛ rɛɛ. ?Pa wa ta wɛ wonɔn'ɔna, me talʋ wa cal-ɔ wonte na, me cake wa leekase taa, se fɛ nɩ me na haa, me pɩsʋ sɛ me laʋ nɩ nɛmpar tɛl yaa.
46009023	Wonte ten me lake-te na, me lake-te s'Asɛ tentɛnte sarteñente wal na ñesa taa, n'Asɛ laʋ-m sarte nɩ me hiiu nter-ɔ taa.
46009024	Ɩɩ sem sɛ yera walʋ seeʋ ka wonte na, yer ten see. Ama, woñɩ see n'ɩ kelen ɩ raana ka ten na, nñɩ hiiuku-na rɛter. Mɩ rerɛ, me siiru-mɩ s'ɩɩ car mɩ tɛ se wompa see na, fɛ n'ɩɩ hiiu rɛter rerɛ.
46009025	Wompa rɔnʋ wa tɛ sɛ wa fɛɖe seeʋ taa na, wa rʋkʋn wa tɛ, wa rʋkʋ-kpankelʋ seeʋ, se fɛ nɩ wa kelen wa raana, nɩ wa hiiu rɛter. Nkʋ, ɖɛter nɖe pe lʋlʋ kpater. Đa hen na, ɖe rʋken ɖe tɛ, ɖe hiiu rɛter nɖe tam akperʋ ka re lʋlʋ ten na.
46009026	Nte rɛɛ-ɔna, ma hen na, me pe see fala. Me wɛ se woñɩ make yer k'akumla n'ʋ ta ci s'ɩ katʋn-ɩ akatenʋ kena na. Me sem awɔr nɖe taa me make na.
46009027	Me lake me tɛnʋ ka kʋñʋŋ, se fɛ nɩ me ñase-kʋ, n'atɛsenʋ ayʋkʋ, Asɛ ra wɛɖe-m war'ɔ woma, me hose ɩ tentɛnte ka yera na.
46010001	Me rɛɔ ñempa, me cii s'ɩɩ tɛse mɩ taa rerɛ-ɔ, wonte tal ɖa caasɩna ka, n nɔɔn Asɛ husi wa ten ɖɛɛ-ɔ tuŋ wʋnte nɩ wa wal wa tase Apʋ Leem Cesɛmpe na.
46010002	Ʋ wɛ se wa sɛ Asɛ leem ka tuŋ wʋnte t'ɔ wa ten, n'Apʋ Leem Cesɛmpe taa, se fɛ nɩ wa wʋse yer kʋɖem na Moiisi.
46010003	Wa tʋ tʋte nte lii n'Asɛ cal na, ka wa ten.
46010004	Wa ñee wa ten ɖerɛ-ɔ, leem mpe lii n'Asɛ cal-ɔ wentɛnʋ tɛɛ na. Wentɛnʋ nkʋ ka tʋnkʋ-wa, nɩ kʋ ci Kiriisitu kena.
46010005	Ama, wa taa kpater ta sar Asɛ ñesa taa. Nte rɛɛ-ɔna, wa seʋ awʋlɔŋ taa.
46010006	Nkʋ, te ten ñɩ tal-wa, se fɛ nɩ re kpankel nter-ɔ te taa, nɩ re ra laʋ lu ka wonte ta sar na, s'mpa ka laʋ wonte ta sar na, ka lu ka wo na.
46010007	!Ɩɩ ra laa atetɩna se wa taa nɛmpar ka laʋ wo na, s'a maa Asɛ tekara t'ɔ wo na sɛ: "Yera cɔwa, sɛ wa tʋ, nɩ wa ñee, fɛ nɩ wa kʋr wa waa atetɩna ñesa taa."
46010008	!Đe ra laʋ aseeketeñente se wa taa nɛmpar laʋ wo n'Asɛ kʋ-wa ayʋkʋ kʋɖemʋ ka yera ka nawiisi hiin nɩɩl, na nasiisi na (23|#000).
46010009	!Đe ra take Acii Sesɛɛ se wa taa nɛmpar take-ɩ wo nɩ remna rem-wa, wa seʋ na.
46010010	!Ɩɩ ra miinti n'Asɛ se wa taa nɛmpar miinti wo n'ɩ tirir ñɩ lake n'ɩ kʋ yera na, ɩ kʋ-wa na.
46010011	Te ten ñɩ tal-wa, se fɛ nɩ re kpankel nter-ɔ te taa. A maa-te Asɛ tekara taa sɛ te wʋl wora wɛ kɔhen-ɔ atɛsenʋ alʋate taa na.
46010012	Sempe na, woñɩ mɔsʋ s'ɩ senɖe sarte n'ʋ lel na, !ɩ rʋken ɩ tɛ, ?ya sempe, ɩ feete.
46010013	Te ten ñɩ, alʋacii takʋ-mɩ na-te na, na nt'ɔna, ɩ takʋ na yer ten. Asɛ ñɩ lake wonte ɩ siiru-te na, ɩ kaa s'ɩ sen-mɩ, n'ɩ ra yeʋ s'nter tal-mɩ ka, te kelen mɩ reen. Nne alʋacii takʋ-mɩ na nter, Asɛ kaa s'ɩ ha-mɩ reen ñɩ, ɩɩ pɩsʋ s'ɩɩ rʋken mɩ tɛ, n'ɩɩ lii te taa na.
46010014	Me rɛɔ ñempa, womɩ me wɛ-mɩ lu ka ten na, semp'ɔna, me siiru-mɩ !s'ɩɩ ra laa atetɩna.
46010015	Me sem sɛ womɩ me wʋtʋn-mɩ na, ɩɩ ci yera mpa pɩsʋ sɛ wa nɩʋ na. Mɩ teter, !ɩɩ mɔse mɩ taa, n'ɩɩ na sɛ, wonte me siiru-mɩ-te na, te wɛ tʋfelem na, te tan tʋfelem.
46010016	Đe kpirsu wonte re ñee selem ka kɔnkɔ taa re sɛɛ Asɛ na, pe yeke ra-n'Kiriisitu, ɖe wʋsʋ yer kʋɖem ka ɩ calem ɖɛɛ, nɩ re kɔŋ ɖe tarʋ kpɔnʋ ka wonte re tʋkʋ-kʋ na, kʋ yeke ra-n'Yeesu Kiriisitu, ɖe wʋsʋ yer kʋɖem ka ɩ tɛnʋ rɛɛ.
46010017	Kpɔnʋ wɛ kʋɖemʋ kena. Ʋ kaase-ra hen na, ɖe tɛn ten. Ama, ɖe tʋkʋ re ten-ɔ kpɔnʋ nkʋ. Semp'ɔna, te wʋlʋ sɛ, ɖe kpirsi tɛnʋ kʋɖemʋ.
46010018	!Ɩɩ mɔse Iiseraɛl ñempa rɛɛ. Wa laa Asɛ ka kpeena ka wonte wa tʋkʋ nante na, wa tan yer kʋɖem n'Asɛ ya?
46010019	Sempe na, te kutihuɖi cii s'ʋ siir semɔ? Me pe siiru sɛ laate nante, nawʋr atetɩ, wa wɛ reen ka tʋfelem.
46010020	Wonte me siiru na, nt'ɔlɛ sɛ, wompa laa laate na, wa laa-te alʋa kena, n'ʋ ta ci Asɛ. Me pe cii sɛ, mɩ-n'alʋa, ɩɩ laʋ yer kʋɖem.
46010021	Ɩɩ ra pɩse s'ɩɩ ñee alʋa selem, fɛ n'ɩɩ wal ɖerɛ n'ɩɩ ñee Acii Sesɛɛ ñempe. Ɩɩ ra pɩse rerɛ s'ɩɩ tʋ alʋa tʋte, fɛ n'ɩɩ kan n'ɩɩ tʋ rerɛ-ɔ Acii Sesɛɛ ñente.
46010022	!Đe ra laʋ-te sempe. ?Ya sempe, Acii Sesɛɛ laʋ ñesesɛmer ka ra rɛɛ. Ɩɩ mɔsʋ sɛ, ɖe wɛ reen, ɖe kelen-ɩ kɛ?
46010023	Mɩ taa nɛmpar siiru s'ʋ ha-wa ñempʋ sɛ wa laʋ te ten. Tʋfelem kena. Ama, nɛnter wɛ ka, te ra pɩse sɛ te sen-wa. Wa siiru sɛ wa wɛ ñempʋ sɛ, wa laʋ te ten ñɩ, wa cii na. Tʋfelem kena. Ama, nɛnter wɛ ka te pe sʋn-wa sɛ wa kpɔl Asɛ ñempʋ taa.
46010024	Pa woñɩ na, !ɩ laʋ wonte pɩsʋ sɛ te sen ɩ rʋntɩ na, n'ɩ ra mɔse ɩ teter, ɩ receel ñente.
46010025	Nante nte ten ɩɩ naken-te ayʋkʋ taa na, !ɩɩ yaʋ-te n'ɩɩ tʋ, n'ɩɩ ra mɔse mɩ taa s'a lii te rɛɛ-ɔ lɔ,
46010026	wonte rɛɛ na, a maa Asɛ tekara taa sɛ: "Wonte ten wɛ tɛte rɛɛ na, Acii Sesɛɛ Asɛ tɩ-na-te."
46010027	Woñɩ ta sem Asɛ na, ?ɩ yaa-n ɩ rɛɔ taa s'n kan n'n tʋ wʋr, nne ʋ kɔ n taa s'n wal, !wal. ?N tala, wonte a celʋ-n-te na, !tʋ-te, n'n ɖa mɔse nter, n'n ɖa wɔse nter.
46010028	Ama, nne nɛɛr kampa n'ɩ siir-n sɛ: "Nante nte, n tʋkʋ-te hen na, a laa-te atetɩna kena", !ɖa tʋ-te rerɛ. ?Ya sempe, n lake nter-ɔ, te kaa sɛ te car yer ñɩ hɔɔr taa.
46010029	Me pe mɔsʋ s'n hɔɔr kaa sɛ re car-n. Ama, n ɖʋntɩ hɔɔr carʋʋ rɛɛ-ɔna me wʋtʋ sempe. Ar yepa n'a wɔsʋ-m sɛ me lake me ñɔŋ wonte ʋ ha-m ñempʋ sɛ me laʋ-te na, s'ʋ kaa s'ʋ car me rʋntɩ hɔɔr taa?
46010030	Nne me wɔrʋ Asɛ ka me tʋte rɛɛ fɛ nɩ me tʋkʋ-te, ar laʋ nɩ nɛɛr fɛsʋn-m wonte me wɔrʋ Asɛ ka te rɛɛ fɛ nɩ me tʋkʋ-te na?
46010031	Sempe na, nne ɩɩ tʋkʋ kena, nawʋr ɩɩ ñee, nawʋr pa wonte ɩɩ lake-te na, !ɩɩ laʋ-te n'a wɔr Asɛ yeɖe.
46010032	?Pa nɛɛr ci Suiifi tɩ, ?ɩ ta ci Suiifi tɩ, nawʋr ɩ ci kiriisitutɩ, !ɩɩ ra laʋ s'nter yeʋ n'ɩ feete awarkɔ taa.
46010033	!Ɩɩ laʋ se me lake wo na. Wonte ten me lake-te na, me cii s'ʋ kɔ yer ten t'ɔna. Me pe mɔsʋ wonte kaa sɛ te sen-m na, te receel ɖɛɛ-ɔna. Me mɔsʋ yera kpater rɛɛ, se fɛ n'Asɛ tɛlse-wa.
46011001	!Ɩɩ taasʋn-ma se me taasʋn Kiriisitu ka wo na.
46011002	Me wɔrʋ-mɩ, wonte rɛɛ na, ɩɩ mɔsʋ me rɛɛ-ɔ te ten ɖɛɛ, n'ɩɩ lake te ten ñɩ, me wʋl-mɩ na.
46011003	Ama, me cii s'ɩɩ sem nte ñɩ hen sɛ, Kiriisitu wɛ apala ten ñiin ɖɛɛ, n'apal wɛ ɩ yal ñuŋ ɖɛɛ, n'Asɛ wɛ Kiriisitu ñuŋ ɖɛɛ.
46011004	Nne apal sɛɛ Asɛ, nawʋr ɩ rɛsʋ Asɛ tentɛnte na yikir ka ɩ ñuŋ taa, te wʋlʋ s'ɩ pe ha Kiriisitu ñɩ wɛ ɩ ñuŋ ɖɛɛ na, ka ñamte.
46011005	Ʋ kaase yal ñɩ sɛɛ Asɛ, nawʋr ɩ rɛsʋ Asɛ tentɛnte, n'ɩ ta teem katɛka na, te wʋlʋ s'ɩ pe ha ɩ waal ñɩ wɛ ɩ ñuŋ ɖɛɛ na, ka ñamte. Te ci nter-ɔna, te wɛ se yal ñɩ ku ɩ ñuŋ ka ten na.
46011006	Nne yal pe toŋ ɩ ñuŋ ka katɛka, ʋ mɔna s'ɩ pɛl ɩ ñɩse. Nne yal pɛl ɩ ñɩse, nawʋr ɩ ku ten, ɖe sem sɛ, te ci-na nter-ɔna, te wɛ fɛr. Sempe na, ʋ mɔna s'ɩ teem ɩ ñuŋ ka katɛka.
46011007	?Apal sɛɛ Asɛ, ʋ ta mɔna s'ɩ wɔm yikir ka ɩ ñuŋ taa, wonte rɛɛ na, Asɛ laʋ-ɩ s'ɩ wʋse s'nñɩ-ɔna, n'ɩ ha Asɛ ñ'ɔ ñamte. Ʋ kaase yal hen na, lɛ ha apal kena ñamte.
46011008	Ɩɩ sem s'Asɛ ta sʋ yal tɛnʋ kena, ka n'ɩ laʋ n'apal. N'apal tɛnʋ kena, ɩ laʋ yal.
46011009	Asɛ ta laʋ apal ka yal ɖɛɛ, ɩ laʋ yal k'apal ɖɛɛ-ɔna.
46011010	Nte rɛɛ-ɔna, ʋ mɔna sɛ yal teem katɛka k'Asɛ tirira rɛɛ, n'ɩ wʋl s'ɩ ñɔŋ ɩ waal.
46011011	Me wʋte-te sempe, me tasʋ nter siiruu. Wora wʋse kʋɖem n'Acii Sesɛɛ na, ɖe sem sɛ yal tam ɩ teter ɩ rɛɛ, ɩ wɛ apal niiŋ t'ɔna. Apal ɖerɛ tan lɛ teter lɛ rɛɛ, lɛ wɛ yal niiŋ t'ɔna.
46011012	Me cii sɛ me siir s'Asɛ sʋ apal mʋʋr kena, n'ɩ laʋ na yal. Kɔhen na, yal lelʋ apal, nɩ te ten ñɩ lii n'Asɛ cal-ɔna.
46011013	!Ɩɩ mɔse, mɩ teter n'ɩɩ na, s'ʋ sara sɛ yal sɛɛ Asɛ ka ɩ ta teem katɛka na?
46011014	Yera sem ɖiinan ten ?s'apal wɛ na ñɩse ka se rɔla, te ci-na nter-ɔna, fɛr ñente.
46011015	Ʋ kaase yal hen na, nne ɩ wɛ na ñɩse ka cerɔlse, te ci-na nter-ɔna, te sar ten, wonte rɛɛ na, Asɛ ha-na-ɩ ñɩse cerɔlse sɛ se husi ɩ ñuŋ ɖɛɛ se katɛka.
46011016	Nne yer siir s'ɩ fɛsʋ nte ñɩ hen ɖɛɛ, !ɩ sem sarte sɛ, te wɛ ra tɛ-ɔ sempe, na Kiriisitutɩna akpaya ten taa rerɛ.
46011017	Wonte me kaa sɛ me siir-mɩ-te na, me ra wɔr-mɩ te rɛɛ, wonte rɛɛ na, ɩɩ kɔŋ n'ɩɩ kpolʋ wonte s'ɩɩ sɛɛ Asɛ na, ɩɩ pe lake nter-ɔ sarte. Ɩɩ lake wonte ta sar na kena.
46011018	Me nɩʋ kiɖinkiɖin s'ɩɩ kpolʋ wont'ɔ akpiɖi na, ɩɩ pe nɩʋ na remaŋ n'ɩɩ tarʋ mɩ taa. Me mɔsʋ ?s'ʋ ta laʋ, tʋfelem kena.
46011019	Ʋ mɔna s'a na akpila ka mɩ taa, fɛ n'a na wompa ci tʋfelem ñempa na.
46011020	Ama, ɩɩ kpolʋ wonte na, ʋ ta ci s'Acii Sesɛɛ tʋnɔ kena, ɩɩ cii s'ɩɩ tʋ.
46011021	Ɩɩ tʋkʋ mɩ raana nɛla, nɩ pa woñɩ na, ɩ tʋkʋ ɩ teter ɩ tʋnɔ receel-ɔna. Nkʋ, ñʋse kʋ nɛmpar, selem kʋ nɛmpar.
46011022	Nne ɩɩ cii s'ɩɩ laʋ sempe, ar laʋ n'ɩɩ pe cake mɩ tɛ s'ɩɩ tʋ? Yaa ɩɩ ñelʋ s'ɩɩ hɔrse Asɛ akpar kena? Yaa ɩɩ cii sɛ fɛr kpa wompa tan wʋr na kena? Me kaa sɛ me siir-mɩ wontɔ? Me kaa sɛ me wɔr-mɩ ya? Me ra wɔr-mɩ awɔrʋ.
46011023	Wonte ten me wʋl-mɩ na, me nɩʋ-te n'Acii Sesɛɛ nɔ t'ɔna. Nt'ɔlɛ, s'aho nya teter taa, a ka s'a maase Acii Sesɛɛ Yeesu ka yera niiŋ taa na, ɩ sʋ kpɔnʋ,
46011024	n'ɩ wɔr Asɛ n'ʋ kper wonte na, ɩ pate-kʋ, n'ɩ siir sɛ: "Cee ñɩ hen ci-na me tɛnʋ nkʋ, me celʋ-kʋ mɩ rɛɛ na. !Ɩɩ lake-te sempe n'ɩɩ tɛsʋ me rɛɛ."
46011025	Wa tɛse tʋʋ ka wonte n'ʋ kper na, ɩ sʋ kɔnkɔ, na selem ka ka taa, n'ɩ siir sɛ: "Selem mpe wʋlʋ-na raante cefate nte, Asɛ kaa s'ɩ hɔʋ-te na me calem na. !Ɩɩ ñee-pe tamtam, n'ɩɩ tɛsʋ me rɛɛ."
46011026	Acii Sesɛɛ tentɛnte nte wʋlʋ kelɛ sɛ, nne ɩɩ wɛ n'ɩɩ tʋkʋ kpɔnʋ nkʋ, n'ɩɩ ñee selem mpe, ɩɩ hosʋ yera kelɛ s'Acii Sesɛɛ sepa s'ɩ tɛlse-ra n'ɩ wʋsʋ s'ɩ kan.
46011027	Nte rɛɛ-ɔna, woñɩ cii s'ɩ tʋ Acii Sesɛɛ kpɔnʋ n'ɩ ñee ɩ selem n'ɩ pe ñɔŋ-ɩ na, Asɛ kaa s'ɩ hʋ na-ɩ, wonte rɛɛ na, ɩ hɔrse Acii Sesɛɛ tɛnʋ na ɩ calem.
46011028	Semp'ɔna, pa woñɩ na, ʋ mɔna s'ɩ fɛke ɩ hɔɔr taa, n'ɩ na haa, wʋr tam ɩ taa yaa. Đen'ɔlɛ ɩ pɩsʋ s'ɩ tʋ kpɔnʋ nkʋ n'ɩ ñee selem mpe.
46011029	Woñɩ tʋkʋ Acii Sesɛɛ kpɔnʋ n'ɩ ñee ɩ selem na, nne ɩ ta mɔse Acii Sesɛɛ tɛnʋ rɛɛ, ɩ laʋ awarkɔ, n'Asɛ kaa s'ɩ hɔm ɩ renɖe.
46011030	Nte rɛɛ-ɔna, mɩ taa kpater wɛ ka ʋ wɩ-wa, nɛmpar wʋse asankase, nɛmpar seʋ.
46011031	Nne re fɛke re hɔɔr taa, se fɛ nɩ re tʋ kpɔnʋ nkʋ, Asɛ ra hɔm ɖa rena.
46011032	?Asɛ hɔm ɖa rena, ɩ wʋlʋ-ra nter, se fɛ n'ayʋkʋ nkʋ, ɩ kaa s'ɩ hʋ na yera na, ɖe ra feete hʋhʋr nɖe taa, se tɛte rɛɛ ñempa.
46011033	Me rɛɔ ñempa, sempe na, ɩɩ kɔŋ n'ɩɩ kpolʋ wonte s'ɩɩ tʋ Acii Sesɛɛ tʋnɔ na, !ɩɩ honkʋ mɩ raana.
46011034	Nne ñʋse kʋ nɛɛr, !ɩ tʋ tʋte ka nanɩ ka ɩ tɛ, se fɛ n'ɩɩ kampa n'ɩɩ kpolʋ remaŋ cal, Asɛ ra hʋ na-mɩ. Ʋ kaase nɛnter nte hen na, me kaa sɛ me kan wont'ɔ mɩ tɛ na, me rɔn-te.
46012001	Me rɛɔ ñempa, ʋ kaase haya nya Asɛ Fiisu ha-ya yera na, me pe cii s'ɩɩ mɩse tawunɖi t'ɔ ya ñente rɛɛ.
46012002	Ɩɩ sem s'ɩɩ ka ci laate laara ka wonte na, ɩɩ laa atetɩna mpa pe wʋtʋ na, n'ɩɩ tʋnkʋ wa ñempʋ se mɛɛsiin.
46012003	Nte rɛɛ-ɔna, me cii sɛ me siir-mɩ n'ɩɩ nɩʋ sɛ, nne yer wʋtʋ n'Asɛ Fiisu reen ɖɛɛ, yer ñɩ ra pɩse s'ɩ tam s'Asɛ wɩ Yeesu ka sem. Nɛɛr ra pɩse s'ɩ tam ɖerɛ sɛ, Yeesu ci-na r'Acii Sesɛɛ ka, ʋ ta ci Asɛ Fiisu yeʋ-na s'ɩ wʋtʋ sempe.
46012004	Asɛ Fiisu haya wɛ ʋtɛ n'ʋtɛ. Ama, Asɛ Fiisu kʋɖemʋ nkʋ ha-na-ya sempe.
46012005	Tema nya, Acii Sesɛɛ celʋ-ya yera na, ya wɛ ʋtɛ n'ʋtɛ rerɛ. Ama, Acii Sesɛɛ kʋɖem ñɩ celʋ-na-ya.
46012006	Ñempen hamɩhamɩ ñɩ yera tʋnkʋ-ñɩ wa lake tema na, ñɩ wɛ kʋtɛkʋtɛ. Ama, Asɛ kʋɖem ñɩ ha-na yera ka haya.
46012007	Pa woñɩ na, Asɛ Fiisu ha-ɩ haaɖe s'ɩ laʋ nter n'ʋ pɩse n'ʋ sen yer ten.
46012008	Nɛɛr hen na, Asɛ Fiisu ha-ɩ haaɖe s'ɩ wʋte ñeselɛn wʋtase. Ʋ kaase nɛɛr hen na, Asɛ Fiisu ha-ɩ haaɖe s'ɩ pɩse n'ɩ wʋte tentɛnte nte, kʋ wʋlʋ-ɩ-te na. Ama, Fiisu kʋɖemʋ lake-na sempe.
46012009	Nɛɛr rerɛ hen na, Asɛ Fiisu ha-ɩ haaɖe s'ɩ tisi Asɛ rɛɛ-ɔ kpater. Ʋ kaase nɛɛr na, Asɛ Fiisu ha-ɩ haaɖe s'ɩ kʋsʋ wɩsetɩna. Asɛ Fiisu nkʋ lake-na te ten ñɩ sempe.
46012010	Kʋ ha nɛɛr-ɔ haaɖe s'ɩ lake hampate lakase. Kʋ ha nɛɛr-ɔ haaɖe s'ɩ rɛsʋ Asɛ tentɛnte. Kʋ ha nɛɛr-ɔ haaɖe s'ɩ sem Asɛ Fiisu lakase, na wonte lii n'alʋa cal na. Nɛɛr hen na, kʋ ha-lɛ haaɖe sɛ lɛ wʋtʋ wʋtase cefase. Kʋ ha nɛɛr-ɔ haaɖe sɛ lɛ lesʋ wʋtase nse kutihula tɛɛ.
46012011	Asɛ Fiisu kʋɖemʋ nkʋ ha-na te ten ñɩ, kʋ tarʋ haya ny'ɔ ʋtɛ n'ʋtɛ se wonɔn'ɔ kʋ cii na.
46012012	Đe sem sɛ yer tɛnʋ wɛ kʋɖemʋ kena. Ama, kʋ wɛ na hankpan, na naase, na ñuŋ, na rena, na te ten-ɔ kʋtɛkʋtɛ. Te ten ñɩ wɛ yer rɛɛ na, te tɛna. Ama, te kpirsi tɛnʋ kʋɖemʋ kena. Ʋ kaase Kiriisitu na, kʋɖemte nt'ɔna rerɛ.
46012013	Alʋate nte taa, a kampa n'a limsi-ra Asɛ Fiisu t'ɔ wonte na, ?pa re ci Suiifi ñempa, ?ɖe ta ci Suiifi ñempa, ?pa re ci kpankase, ?ɖe ta ci kpankase, ɖe ten ɖe wʋse tɛnʋ kʋɖemʋ kena. Asɛ ha-ra ɩ Fiisu kʋɖemʋ nk'ɔna.
46012014	Wonte wɛ yer tɛnʋ rɛɛ na, ʋ ta ci kʋɖemte kena, te tɛn ten.
46012015	Nne nankpɔŋ siir sɛ ka tan tɛnʋ rɛɛ, wonte rɛɛ na, ka ta ci niiŋ, ka mɩsʋ semp'ɔna, tɛnʋ nkʋ rɛɛ.
46012016	Nne renɖe siir sɛ, ɖe tan tɛnʋ rɛɛ, wonte rɛɛ na, ɖe ta ci ñeser, ɖe mɩsʋ semp'ɔna, tɛnʋ nkʋ rɛɛ.
46012017	Nne yer tɛnʋ ka kʋ ten, kʋ ka ci ñeser kena, a ka s'a nɩʋ te ten na wɔ? Nne yer tɛnʋ ka ci renɖe kena, a ka s'a nɩʋ wonte wɛ sɛn na, na wɔ?
46012018	Ama, Asɛ rɩ te ten-ɔ yera tɛnen ɖɛɛ se wonɔn'ɔ, ɩ cii na.
46012019	Nne Asɛ ka rɩ wonɖʋ kʋɖemʋ kena tɛnʋ rɛɛ, a ka ta yaa-kʋ sɛ tɛnʋ.
46012020	Ama, kɔhen ñɩ hen na, wonte wɛ tɛmpe ka tɛnʋ rɛɛ. Ama, tɛnʋ ci kʋɖemʋ kena.
46012021	Nte rɛɛ-ɔna, yer ñeser ra pɩse sɛ re siir niiŋ sɛ, ɖe pe cii ya ñente. Ñuŋ ɖerɛ ra pɩse sɛ kʋ siir naase sɛ, kʋ pe cii se ñente.
46012022	N tɛnʋ kpeelɔ nka, n mɔsʋ sɛ ka tan ɖeen na, ka hɛn-n ɖerɛ-ɔ paa.
46012023	Đe tɛnʋ awɔɩ nya taa, ɖe ñelʋ sɛ ya ta ci wʋr na, awɔɩ ny'ɔna, ɖe ñɔsʋ-ya sarte. Awɔɩ nya taa wɛ fɛr na, nya t'ɔna, ɖe rɔnʋ re mɛsʋ-ya sarte.
46012024	Awɔɩ nya taa tan fɛr na, ya-l mɩsʋ sempe, n'ʋ pe wɔsʋ s'a ñɔse-ya. Asɛ ñɩ teter kpirsi te ten ñ'ɔ yer tɛnʋ rɛɛ na, ʋ wʋlʋ s'ɩ wɔrʋ awɔɩ nya taa wɛ fɛr ka ten na, n'ʋ kelen awɔɩ nya taa tan fɛr na.
46012025	Ɩ rɩ-te te ten semp'ɔ awɔr kʋɖemer sɛ tɛnʋ ra tar kʋ taa, nɩ naase, na hankpan, na ñuŋ, na rena, na ñesa, wa sen ɖemaŋ.
46012026	Nne yer hankparʋ wɩ, tɛnʋ ka kʋ ten, kʋ wɛ wɩsɔ taa. Nne a wɔrʋ tɛnʋ kpeelɔ nkar, ʋ kake tɛnʋ kpeelase ka se ten-ɔ ka rɛɛ.
46012027	Ʋ kaase-mɩ hen na, ɩɩ ci Kiriisitu tɛnʋ kena. Pa woñɩ na, ɩ wɛ ɩ k-awɔr ka kʋ rɛɛ.
46012028	Asɛ sɩ womp'ɔ kiɖinkiɖin ka ɩ k-akpar taa na, mp'ɔlɛ, Yeesu tirira, wa-l wara na, ɩ tentɛnte rɛsera, wa-l wara na, ɩ tentɛnte wʋlɖa. Ɩ lese nɛmpar rerɛ sɛ wa lake hampate lakase, nɛmpar sɛ wa-l kʋsʋ wɩsetɩna. Ʋ kaase n'ɩ ha nɛmpar-ɔ haya sɛ wa sʋn yera, nɛmpar sɛ wa-l wʋse ñiin ɖɛɛ ñempa. Ɩ ha nɛmpar-ɔ haya rerɛ sɛ wa wʋtʋ wʋtase cefase ka ʋtɛ n'ʋtɛ.
46012029	Wa ten ci-na Yeesu tirira na? Wa ten ɖɛsʋ-na Asɛ tentɛnte na? Wa ten wʋlʋ-na yera k'Asɛ tentɛnte na? Yaa wa ten lake-na hampate lakase?
46012030	Wa ten ñɩ kʋsʋ-na, wɩsetɩna na? Wa ten ñɩ wʋtʋ-na wʋtase cefase na? Wa ten ñɩ lesʋ-na wʋtase cefase nse kutihula tɛɛ ya?
46012031	Ʋ mɔna s'ɩɩ cii ten-ɔ haya nya kelen ya raana na. Kɔhen, me kaa sɛ me wʋl-mɩ ñempʋ nkʋ kelen kʋ raana na.
46013001	Nne me pɩsʋ me wʋtʋ yera ten wʋtase, hal n'Asɛ tirira wʋtase rerɛ, nne me tan me raana ka lu, sempe na, me wɛ se kanʋ nawʋr su nkʋ a make-kʋ n'ʋ tamsʋ yera rena na.
46013002	Nne me pɩsʋ me rɛsʋ Asɛ tentɛnte, nɩ me sem te ten, nne me pɩsʋ me nɩʋ Asɛ amɛsɔŋ taa ñente, nne me tisi Asɛ rɛɛ sɛ me pɩse me tam wʋʋ sɛ: "!Kʋr cee, n'n wal lii", kʋ wala, nne me wɛ rerɛ me tan me raana ka lu, me ta ci nter.
46013003	Nne me ha me sauti ka te ten-ɔ ahʋsa, ?me ta sʋ me tɛnʋ me celʋ-kʋ s'a sɛʋ-kʋ min, nne me wɛ rerɛ, me tan me raana ka lu, ʋ pe sʋn-m nter-ɔ taa.
46013004	Nne yer wɛ ɩ raana ka lu, ɩ hɛsʋ ɩ hɔɔr n'ɩ sʋn ɩ raana ka te ten taa. Ɩ pe kake ɩ raana ka ñesesɛmer, n'ɩ pe kpantʋ, n'ɩ pe wʋlʋ ɩ tɛ rerɛ.
46013005	Nne yer wɛ ɩ raana ka lu, ɩ pe lake-wa wonte ta sar na, n'ɩ pe mɔsʋ wonte pɩsʋ sɛ te sen-ɩ na, te receel ɖɛɛ-ɔna. Ʋ pe saa ɩ taa, n'ɩ pe rɩ ɩ raana na ɩ taa.
46013006	Yer ñɩ wɛ ɩ raana ka lu na, ʋ pe kake ɩ t'ɔ tanɖiyuyuñente rɛɛ. Ama, ʋ kake ɩ t'ɔ wonte wɛ tʋfelem na, nte rɛɛ-ɔna.
46013007	Yer ñɩ wɛ ɩ raana ka lu na, ɩ sem ɩ hɔɔr rʋkenʋ. Ɩ wɛ n'ɩ tisu Asɛ rɛɛ, n'ɩ honkʋ te ten, n'ɩ rʋkena n'ʋ lelʋ n'ɩ pe yeke.
46013008	Lulape pe rɛ arɛʋ. Asɛ tentɛnte rɛsʋʋ kɔŋ ɖɛʋ, nɩ wʋtase cefase kɔŋ kperʋʋ. Wonte ten ɖe sem-te na, te kɔŋ kperʋʋ rerɛ,
46013009	wonte rɛɛ na, ɖe ta sem te ten, nɩ re pe rɛsʋ Asɛ tentɛnte ka te ten.
46013010	Ama, ayʋkʋ nkʋ Asɛ kaa s'ɩ wʋl-ɖa te ten ɖefɩʋ na, ɖen'ɔlɛ, wonte re sem-te kɔhen na, te kperʋ.
46013011	Me ka ci yo ka wonte na, me wʋtʋ se yo, me mɔsʋ rerɛ se yo, me ka nɩʋ te ten se yo. Kɔhen, me tal yer, me kisi wiisi ñente.
46013012	Kɔhen, ɖe na nter-ɔ, te wɛ ripintilam. Ʋ kunti n'ʋ wɛ se re ñelʋ ñelma ka tawunɖi t'ɔna. Ayʋkʋ nɛnkʋr wɛ ka, ɖe kaa sɛ re na reyaya, ka re ñesa taa. Kɔhen na, nɛnter wɛ ka, me take sem-te. Alʋate nɛnter kɔŋ ka, me kaa sɛ me sem te ten ɖekpelkpel, s'Asɛ sem-m wo rekpelkpel ɖerɛ na.
46013013	Semp'ɔna, nɛnter wɛ ka, te wɛ taman nautisi ka, te pe kperʋ. Nt'ɔlɛ Asɛ rɛɛ tisuu, na honkete ka ɩ rɛɛ, na lulape. Ama, lulape kelen-na naʋl mpa.
46014001	!Ɩɩ car mɩ tɛ, n'ɩɩ pɩse n'ɩɩ laʋ rem'ɔ leen. !Ɩɩ cii ten n'ɩɩ hiiu Asɛ Fiisu haya. Haaɖe nɖe ʋ mɔna s'ɩɩ cii-re ten n'ʋ kel na, nɖ'ɔlɛ Asɛ tentɛnte rɛsʋʋ.
46014002	Nne nɛɛr wʋtʋ wʋtase cefase, ɩ wʋtʋn Asɛ kena. Ɩ pe wʋtʋn yera, wonte rɛɛ na, wa pe nɩʋ wonte ɩ wʋtʋ-te na. Ɩ wʋtʋ Asɛ amɛsɔŋ taa ñente kena, na ɩ Fiisu reen ɖɛɛ.
46014003	Yer ñɩ rɛsʋ Asɛ tentɛnte na, lɛ wʋtʋn yera kena, n'ɩ yeʋ nɩ wa kpɔlʋ Asɛ ñente taa, n'ɩ ha-wa reen, n'ɩ hɛsʋ wa hɔya.
46014004	Woñɩ wʋtʋ wʋtɔ cefalɔ na, ɩ yeke s'ɩ receel kpɔl-na Asɛ ñente taa. Woñɩ rɛsʋ Asɛ tentɛnte na, lɛ yeke sɛ kiriisitutɩna akpar kpɔl-na Asɛ ñente taa.
46014005	Me cii s'ɩɩ wʋte wʋtase cefase. Ama, wonte me cii-te n'ʋ kel na, nt'ɔlɛ s'ɩɩ rɛse Asɛ tentɛnte. Woñɩ rɛsʋ Asɛ tentɛnte na, ɩ kelen woñɩ wʋtʋ wʋtɔ cefalɔ na. Ama, nne ɩ wʋsa n'ɩ lese wʋtɔ cefalɔ nka kutihuɖi tɛɛ s'ʋ sen kiriisitutɩna akpar re kpɔl Asɛ ñente taa, ɖen'ɔna, woñɩ rɛse Asɛ tentɛnte na, ɩ ta kelen-ɩ.
46014006	Me rɛɔ ñempa, nne me kan mɩ tɛ, me wʋtʋn-mɩ wʋtɔ cefalɔ, ka ɩɩ pe nɩʋ ka tɛɛ, ʋ lake senɔ s'ʋ sen-mɩ? ?Me kampa, ʋ mɔna sɛ me wʋten-mɩ tentɛnte nte Asɛ wʋl-m-te na, nawʋr ñeselɛn wʋtase, nawʋr me rɛse-mɩ Asɛ tentɛnte, nawʋr me wʋl-mɩ Asɛ tentɛnte.
46014007	Đe sem sɛ yelɔ, na cencemʋ wa ci yeente wonte kena, a laʋ-wa na tu. Ama, nne a hʋlʋ yelɔ ka falafala, n'a make cencemʋ sempe rerɛ, yer wo kaa s'ɩ nɩʋ wonte a lake-te na?
46014008	Nne a pe hʋlʋ yelʋ se wonɔn'ɔ a hʋlʋ yelʋ n'a walʋ yeeʋ na, anɔ pɩsʋ s'ɩ ñɔse ɩ tɛ n'ɩ wal yeeʋ?
46014009	Mɩ hen na, ʋ wɛ semp'ɔna rerɛ. Nne ɩɩ wʋtʋ wʋtase cefase ka nɛɛr ta sem-se, wa lake senɔ sɛ wa nɩʋ wonte ɩɩ siiru-te na? Ʋ kaa s'ʋ wɛ s'n wʋtʋ ahiilim t'ɔna.
46014010	Wʋtase wɛ tɛmpe ka tʋfelem ka tɛte rɛɛ. Se ten ñɩ siiru nter.
46014011	Ama, nne ma pe nɩʋ nɛnkar, ʋ sʋn-m wontɔ? Woñɩ wʋtʋn-m na, ʋ wɛ s'ɩ ci ankɔm kena me ñesa taa, nɩ ma wɛ rerɛ s'ankɔm kena ɩ ñesa taa.
46014012	Ʋ wɛ kʋɖemte kena, mɩ rerɛ, se wonɔn'ɔ ɩɩ cii ten s'ɩɩ mʋ Asɛ Fiisu haya na, ʋ mɔna s'ɩɩ mʋ wonya pɩsʋ sɛ ya sen kiriisitutɩna akpar re kpɔl Asɛ ñente taa n'ʋ kel na.
46014013	Nte rɛɛ-ɔna, woñɩ wʋtʋ wʋtɔ cefalɔ na, ʋ mɔna s'ɩ sɛɛ Asɛ, n'Asɛ Fiisu ha-ɩ haaɖe nɖe yeke s'ɩ lese wʋtɔ nka kutihuɖi tɛɛ n'ɩ siir yera na.
46014014	Nne me sɛɛ Asɛ ka wʋtɔ cefalɔ taa, me hɔɔr wɛ, ɖe sɛɛ tʋfelem kena. Ama, ma pe nɩʋ nter.
46014015	Me lake senɔ hen? Me kaa sɛ me sɛɛ na wʋtɔ cefalɔ taa, fɛ nɩ me sɛɛ rerɛ na wʋtɔ nka taa me pɩsʋ sɛ me nɩʋ na. ?Me yii yeente rerɛ, me kaa sɛ me yii-te na wʋtɔ cefalɔ taa, fɛ nɩ me yii-te rerɛ na wʋtɔ nka taa me pɩsʋ sɛ me nɩʋ na.
46014016	Nne n wɛ n'n wɔrʋ Asɛ na wʋtɔ cefalɔ taa, yera mpa take sem Asɛ ñente ka sarte na, wa lake senɔ sɛ wa tisi s'ʋ laʋ sempe, wonte rɛɛ na, wa pe nɩʋ wonte n siiru-te na?
46014017	N wɔrʋ Asɛ ka sarte. Ama, ʋ pe yeke s'n ɖʋntɩ kpɔl Asɛ ñente taa.
46014018	Me wɔrʋ Asɛ sɛ me wʋtʋ wʋtɔ cefalɔ n'ʋ kelen mɩ ten.
46014019	Ama, ?ma-n'kiriisitutɩna akpar, ɖe kpirsa, me sɛla sɛ me wʋte wʋtase naʋna receel-ɔna, wa nɩʋ-se, n'ʋ pɩse n'ʋ sen-wa, n'ʋ kel sɛ me wʋte wʋtase cefase ka tɛmpe tɛmpe.
46014020	Me rɛɔ ñempa, !ɩɩ ra mɔsʋ se wiisi. !Ɩɩ mɔsʋ s'akanɖa kena. Nne ʋ ci teñɔ kena, !ɩɩ mɩse se wiisi nse ta sem teñɔ lape na.
46014021	A maa Asɛ ñasete taa s'nñɩ wʋtʋ-na sɛ: "Yera mpa pe nɩʋ wa wʋtɔ na, na mpa rɛɛ-ɔna, me kaa sɛ me wʋten yera mpa. N'ankɔma rɛɛ-ɔna, me kaa sɛ me wʋten-wa nɩ wa ra nɩʋ na-m."
46014022	Semp'ɔna, wʋtase cefase nse, a wʋtʋ-se na, se ci nter-ɔna te wʋlʋ nter-ɔ wompa take sem Asɛ na. Ɩ pe yeke s'ʋ wʋl nter-ɔ wompa teem tisuu ka Yeesu Kiriisitu rɛɛ na. Ʋ kaase Asɛ tentɛnte rɛsʋʋ hen na, te-l ci nter-ɔna te wʋlʋ nter-ɔ wompa teem tisuu ka Yeesu Kiriisitu rɛɛ na. Te pe wʋlʋ nter-ɔ wompa take tisi ɩ rɛɛ na.
46014023	?Kiriisitutɩna akpar kpol awɔr kʋɖemer, nɩ mɩ ten, ɩɩ wʋtʋ wʋtase cefase, nɩ wompa take tisi Yeesu Kiriisitu rɛɛ na, na wompa take sem Asɛ ñente ka sarte na, wa tal ɖenaa, wa kaa sɛ wa ra tam s'ɩɩ ci kpɔɔnseera kena ya?
46014024	Ama, nne mɩ ten, ɩɩ rɛsʋ Asɛ tentɛnte, nne wompa take tisi Yeesu Kiriisitu rɛɛ na, na wompa take sem Asɛ ñente ka sarte na, wa kaa sɛ wa nɩʋ wonte ɩɩ siiru-te na, te wʋlʋ-wa sɛ wa lake awarkase, nɩ wa sem s'Asɛ kaa s'ɩ hʋ na-wa.
46014025	Wonte wɛ amɛsɔŋ t'ɔ, wa mɔsʋ te rɛɛ-ɔ wa hɔya taa na, te kaa sɛ te lii hʋlmɩn taa, wa feete wa wɔm wa ñesa n'atɛ-ɔ Asɛ ñesa taa, wa sɛɛ-ɩ nɩ wa siir reyanta sɛ tʋfelem, Asɛ wɛ na-mɩ.
46014026	Me rɛɔ ñempa, me kaa sɛ me wʋl-mɩ wontɔ? Nne ɩɩ kpol awɔr kʋɖemer, kʋɖem wɛ yeente s'ɩ yii, nawʋr nɛɛr wɛ Asɛ tentɛnte s'ɩ wʋl-te, nawʋr nɛɛr wɛ nɛnter-ɔ Asɛ wʋl-ɩ-te s'ɩ siir, nawʋr nɛɛr wɛ wʋtɔ cefalɔ s'ɩ wʋte, nawʋr nɛɛr wɛ s'ɩ lese wʋtɔ nka kutihuɖi tɛɛ, ʋ mɔna s'ɩɩ lake te ten n'ʋ sen kiriisitutɩna akpar re kpɔl Asɛ ñente taa.
46014027	Nne ɩɩ wʋtʋ wʋtase cefase, ʋ mɔna sɛ yera naʋl, yaa nautisi wʋte-na wa receel-ɔ kʋɖem kʋɖem, nɩ nɛɛr lesʋ se kutihula tɛɛ.
46014028	Nne yer tan ka, ɩ lesʋ se kutihula tɛɛ, !wa ra wʋte-se kiriisitutɩna akpar taa. !Wa wʋten Asɛ ka wa hɔya taa.
46014029	Ʋ kaase wompa rɛsʋ Asɛ tentɛnte na, ʋ mɔna sɛ yera naʋl, yaa yera nautisi receel wʋte, nɩ nɛmpar mpa cokʋ wonte wa siiru-te na, wa na haa, te wɛ tʋfelem na.
46014030	Nne Asɛ wʋl mɩ taa nɛɛr-ɔ nter-ɔ cefate, n nɔɔn nɛɛr wɛ n'ɩ wʋtʋ, ʋ mɔna s'ɩ honke nɩ lɛ tɛse wʋtʋʋ fɛ n'ɩ wʋte,
46014031	wonte rɛɛ na, ñempʋ wɛ sɛ mɩ ten, ɩɩ rɛse Asɛ tentɛnte ka kʋɖem kʋɖem, n'ʋ pɩse n'ʋ ciisi yera ten nante n'ʋ sen-wa.
46014032	Woñɩ rɛsʋ Asɛ tentɛnte na, ɩ wɛ apɩsɔ s'ɩ sim n'ɩ ra wʋte,
46014033	wonte rɛɛ na, Asɛ pe lake te ten-ɔ afatelʋ. Ama, ɩ ci woñɩ ha yera ka rehɛser na kena. Ʋ mɔna sɛ mɩ tɛ yalaa laʋ s'Asɛ yera akpaya ten taa yalaa lake wo na.
46014034	Ɩɩ kpolʋ wont'ɔ kiriisitutɩna akpar taa na, ʋ mɔna sɛ wa sim. Wa tan ñempʋ sɛ wa wʋte. Ʋ mɔna sɛ wa tisu wa tɛ-ɔ wa waala tɛɛ se ñasete siiru wo rerɛ na.
46014035	Nne nter wɛ ka, wa pe nɩʋ-te, nɩ wa cii sɛ wa wɔse, ʋ mɔna sɛ wa wɔse wa waala ka wa tɛ. Ʋ ta sar sɛ yal wʋte kiriisitutɩna akpar taa.
46014036	Ɩɩ mɔsʋ s'Asɛ tentɛnte lii na mɩ cal-ɔna kiɖinkiɖin ya? Yaa ɩɩ mɔsʋ sɛ, mɩ receel, mɩ mʋ-na Asɛ tentɛnte nte?
46014037	Nne yer mɔsʋ s'ɩ ci Asɛ tentɛnte rɛser, yaa ɩ pɩ Asɛ ñente taa, !ɩ sem ɖepɩɩ sɛ, wonte me maa-te cee na, te ci nter-ɔna, ɖ'Acii Sesɛɛ siir-te.
46014038	Nne yer ñɩ kisu s'ɩ ra mʋ wonte me maa-te na, Asɛ ra mʋ-ɩ rerɛ.
46014039	Sempe na, me rɛɔ ñempa, !ɩɩ cii ten s'ɩɩ rɛse Asɛ tentɛnte, n'ɩɩ ra kisi na yera sɛ wa ra wʋte wʋtase cefase.
46014040	Ama, !ɩɩ laʋ te ten-ɔ sarte, n'ɩɩ ra lake-te falafala.
46015001	Me rɛɔ ñempa, kɔhen, me tɛsʋ-mɩ tentɛnte sarteñente nte, me ka hose-mɩ-te n'ɩɩ mʋ-te mɩ hɔya taa n'ɩɩ rʋkʋn-te sarte rekpam na.
46015002	Nne ɩɩ rʋken tentɛnte sarteñente nt'ɔ sarte se me ka hose-mɩ-te wo na, na nt'ɔna, ɩɩ kaa s'ɩɩ tɛl. Nne ɩɩ pe lake-te sempe, ɩɩ mʋ-te fal'ɔna.
46015003	Me wʋl-mɩ nanɩ ka wonte Kiriisitu wʋl-m-te na. Nt'ɔlɛ sɛ, Kiriisitu seʋ r'awarkase rɛɛ s'a ka maa-te wonɔn'ɔ Asɛ tekara taa na.
46015004	A yim-ɩ, n'ayʋken niitisi ayʋkʋ rɛɛ, ɩ hom aseɖa taa, s'a ka maa-te wonɔn'ɔ Asɛ tekara taa na.
46015005	Ɩ hom wont'ɔ aseɖa taa na, ɩ wʋl ɩ tɛ-ɔ Pɩɛr, fɛ n'ɩ wʋl ɩ tɛ-ɔ ɩ waratenkera mp'ɔ wa hiiu na wa naʋl ñɩ.
46015006	Alʋate nɛnter ɩ wʋl ɩ tɛ-ɔ kiriisitutɩna nɛmpar-ɔ wa-l kel cakɔɩsiin nɩna (500), wa ten wa cee ɩ naʋ k'alʋate kʋɖemte taa. Wa taa nɛmpar teem sepe. Ama, wa taa kpater wɛ ka wa take sepa.
46015007	Fɛ n'ɩ wʋl ɩ tɛ-ɔ Sake, fɛ n'ɩ wʋl ɩ tɛ rerɛ-ɔ ɩ tirira ka wa ten.
46015008	Wa-l wara na, ɩ tɛsen m'ɔlɛ, ɩ tɛ-ɔ wʋlʋʋ, n'n nɔɔn me wɛ s'alɩɔ nka a lel-ka ka ka ta pɩ na,
46015009	wonte rɛɛ na, Yeesu tirira ten taa hen na, ma ci-na yo. Me ta tal wʋr taa s'a yaa-m sɛ Yeesu tirir, wonte rɛɛ na, me ka naasʋ kiriisitutɩna akpaya ka ten.
46015010	Ama, Asɛ laʋ-m sarte, nɩ me wʋse woñɩ me ci kɔhen na, nɩ haaɖe nɖe ɩ ha-m-ɖe na, ɖe ta wʋse fala. Me laʋ-re na temer ka tɛmpe n'ʋ kelen nɛmpar mpa. Ama, ʋ ka ta ci ma laʋ-na temer nɖe, Asɛ ha-m ɖeen ñɩ na, nñɩ laʋ-na-re.
46015011	Sempe na, nne ma hosʋ-na Asɛ tentɛnte sarteñente, yaa Yeesu tirira nɛmpar hosʋ-na-te, ɖe hosʋ re ten-ɔ kʋɖemte kena. Wonte re hosʋ-te na, nt'ɔlɛ, ɩɩ tisu te rɛɛ.
46015012	Nne a hosʋ sɛ Kiriisitu hom aseɖa taa, nɛmpar lake senɔ, sɛ wa siiru sɛ, yera ra hom aseɖa taa?
46015013	Nne tʋfelem, yera ra hom aseɖa taa, sempe, Kiriisitu ta hom aseɖa taa rerɛ.
46015014	Nne tʋfelem, ɩ ta hom aseɖa taa, sempe na, wonte re hosʋ-te na, te ci falañente kena, n'ɩɩ tisu te rɛɛ-ɔ fala kena.
46015015	Sempe na, te wʋlʋ kelɛ sɛ re siiru tentarɩr kena Asɛ rɛɛ, wonte rɛɛ na, ɖe siir yera s'Asɛ wose Kiriisitu k'aseɖa taa. Ama, nne yera pe hoŋ aseɖa taa, Asɛ ta wose Kiriisitu k'aseɖa t'ɔlɛ,
46015016	wonte rɛɛ na, nne aseɖa pe hoŋ, Kiriisitu ta hom ɖerɛ.
46015017	Nne Kiriisitu ta hom, sempe na, ɩɩ tisu ɩ rɛɛ-ɔ fala, n'ɩɩ wɛ n'ɩɩ wɛ mɩ awarkase taa,
46015018	nɩ wompa ka tisu Kiriisitu rɛɛ wa seʋ na, wa leeʋ naper leepe kena.
46015019	Nne re honkʋ sɛ Kiriisitu sen-ɖa ɖa fiisucɔʋ nkʋ taa receel-ɔna, ɖe wɛ kʋñʋŋ taa, n'ʋ kelen yera ten-ɔ tɛte rɛɛ.
46015020	Ama, Asɛ wose Yeesu Kiriisitu k'aseɖa t'ɔ tʋfelem ka kiɖinkiɖin, n'ɩ wʋl sɛ wompa teem sepe na, ɩ kaa s'ɩ wose-wa rerɛ,
46015021	wonte rɛɛ na, yer kʋɖem ɖɛɛ-ɔna, sem kan tɛte rɛɛ. Semp'ɔna ʋ tʋnkʋ na yer kʋɖem ɖɛɛ s'aseɖa hom.
46015022	Yera ten laʋ kʋɖem n'Atam. Semp'ɔna, wa seke s'nñɩ. Wompa ten lake kʋɖem na Yeesu Kiriisitu na, wa kaa sɛ wa wʋse wa hom ɖerɛ s'nñɩ.
46015023	Wa ten, pa woñɩ na, ɩ hoŋ ɩ k-alʋate taa. Yeesu Kiriisitu hom na kiɖinkiɖin. Ayʋkʋ nkʋ ɩ kɔŋ na, Asɛ kaa s'ɩ wose yera mpa ɩ tɩ-wa na.
46015024	Te-l ɖɛ wonte s'ʋ kper na, Yeesu Kiriisitu hɔrse wompa wɛ hampate k'asɛta na, na wompa wɛ huku na, na wompa ñasʋ na. Ɩ kaa s'ɩ tɛse-wa hɔrsʋʋ ka wonte na, tɛte kper n'ɩ sʋ wurti n'ɩ cel Acii Asɛ.
46015025	Ʋ mɔna sɛ Kiriisitu cɔ wurti kpeeɖe rɛɛ kaka hal n'ʋ rɛ n'ʋ tal alʋate nte taa, Asɛ kaa s'ɩ re ɩ k-amʋrana ka ɩ naase tɛɛ na.
46015026	Atɛsenʋ amʋra ñɩ Asɛ kaa s'ɩ hɔrse-ɩ na, nñɩ-ɔlɛ sem.
46015027	A maa Asɛ tekara taa sɛ: "Asɛ rɩ te ten-ɔ ɩ Yo naase tɛɛ." A siir-te semp'ɔ wonte na, ɖe sem s'ɩ tam ɩ Yo naase tɛɛ, wonte rɛɛ na, nñɩ rɩ-na te ten-ɔ ka naase tɛɛ.
46015028	Yo nka kaa sɛ ka ñasʋ te ten ɖɛɛ-ɔ wonte na, ka ñam ka Cii ñɩ cel-ka te ten na, fɛ n'Asɛ ñɩ ñase te ten te ten ɖɛɛ.
46015029	Wompa yeke n'a sɛ-wa Asɛ leem ka wompa teem sepe na, w'awɔɩ taa na, wa mʋ Asɛ leem sɛ wa laʋ-pe na wɔ? Nne te wɛ semp'ɔ tʋfelem sɛ yera ra hom, yera mpa sɛ Asɛ leem semɔ na yera mpa sepa na wa rɛɛ?
46015030	Nne yera ra wʋse sɛ wa hom, ar laʋ nɩ re tʋkʋ wahala k'ayʋkʋ s'ayʋkʋ?
46015031	Me rɛɔ ñempa, ayʋken ka ñɩ ten, me wɛ sem nɔ kpo kena. Me siir-mɩ te ten ñɩ, wonte rɛɛ na, ʋ kɔ me t'ɔ mɩ rɛɛ na wonɔn'ɔ ma-n'mɩ, ɖe ten, ɖe wɛ Acii Sesɛɛ Yeesu Kiriisitu niiŋ taa na.
46015032	Nne tɛte nte rɛɛ ñente rɛɛ-ɔna, me tʋkʋ wahala ka tɛmpe ka Eefɛse yera mpa wɛ se tʋren na, wa niiŋ taa, kaa wonte me kaa sɛ me hiiu-te wahala nya taa na? Nne ʋ ka ci yera ka ta kaa sɛ wa hom aseɖa taa, "!ɖe tʋkʋ nɩ re ñee, wonte rɛɛ na, ɖe kaa sɛ re seʋ." se wʋtekpiso nɛnkar siiru wo na.
46015033	!Ɩɩ ra tɛke mɩ teter mɩ tɛ. Ɩɩ sem sɛ, nne ɩɩ walʋ na yera mpa lake awarkase na, ʋ ra lʋl ka mɩ rerɛ, ɩɩ kaa s'ɩɩ laʋ awarkase s'mpa.
46015034	!Ɩɩ laʋ ñeselɛn se wonɔn'ɔ ʋ mɔna na, n'ɩɩ ra laʋ awarkɔ. Mɩ taa nɛmpar take sem Asɛ. Me wʋtʋ sempe sɛ fɛr kpa-mɩ kena.
46015035	Nɛɛr pɩsʋ s'ɩ wɔse s'aseɖa kaa sɛ wa hom senɔ? Na tɛnʋ wonkɔ wa kaa sɛ wa hom na?
46015036	Wɔkʋ ña, wonteriiti nte, n ɖii-te na, ʋ mɔna sɛ te rase, fɛ nɩ hoor cefaɖe ñee.
46015037	Wonteriiti nte, n ɖii-te na, te pɩsʋ sɛ te ci mela ya, pa wonte na, n ɖii wiir kena, n'ʋ ta ci canɖʋ ñee na.
46015038	N ɖii wiir nɖe semp'ɔ wonte na, Asɛ lake sɛ, ɖe ñee, ɖe kpɔl, ɖe lii canɖʋ s'Asɛ cii wo na. Pa wonteriiti nte na, Asɛ celʋ-te te canɖʋ, nawʋr te cala ka ʋtɛ n'ʋtɛ.
46015039	Wonte ten wɛ ka, te wɛ fiisu taa na, te nante wɛ kʋtɛkʋtɛ. Yera nante wɛ na ʋtɛ, nɩ kpeena nante wɛ na ʋtɛ. Asimasi nante wɛ na ʋtɛ, nɩ tuna nante rerɛ wɛ na ʋtɛ.
46015040	Wonte wɛ asɛta, na wonte wɛ tɛte rɛɛ na, te wɛ ʋtɛ n'ʋtɛ. Wonte wɛ asɛta na, te mɛtelʋ na ʋtɛ, nɩ wonte wɛ tɛte rɛɛ na, te-l mɛtelʋ na ʋtɛ rerɛ.
46015041	Mɩse mɛtelʋ na ʋtɛ. Honɖɔ mɛtelʋ na ʋtɛ rerɛ. Terase mɛtelʋ na ʋtɛ rerɛ, nɩ terase pe mɛtelʋ se ten-ɔ atarʋ.
46015042	Ʋ wɛ semp'ɔna rerɛ-ɔ aseɖa hom ñente. Aseɖe ñɩ a yimu-ɩ na, ɩ tɛnʋ kaa sɛ kʋ rase se wonteriiti rasʋ wo na. Tɛnʋ nkʋ kaa sɛ kʋ hom na, kʋ pe rasʋ ayʋkʋ nɛnkʋr.
46015043	Tɛnʋ nkʋ a yimu-kʋ k'a pɛ-kʋ te tɛ nɩ kʋ tan ɖeen na, kʋ kaa sɛ kʋ hom wonte na, kʋ sar ten nɩ kʋ wɛ reen.
46015044	A yimu wonte na, te seke. Ama, te kaa sɛ te hom wonte na, te kaa sɛ te hiiu tɛnʋ nɛnkʋr, nɩ te ra seʋ rerɛ. Nne tɛnʋ nɛnkʋr wɛ ka kʋ seke, ɩɩ sem ɖerɛ sɛ, nɛnkʋr wɛ ka kʋ pe seke.
46015045	A maa Asɛ tekara taa sɛ: "Kiɖinkiɖin yer ñɩ a yaa-ɩ s'Atam na, Asɛ ha-na-ɩ fiisu." Ʋ kaase Kiriisitu ñɩ ci warawara Atam na, lɛ ci-na Fiisu nkʋ celʋ yera ka fiisu cefalʋ na.
46015046	Tɛnʋ nkʋ Asɛ Fiisu lake kʋ t'ɔ temer na, kʋ ta ci wonkʋ yera hiiuku-kʋ kiɖinkiɖin na. A hiiuku wonkʋ yer leesɔ lake kʋ t'ɔ temer na, nk'ɔna kiɖinkiɖin, fɛ n'a hiiu wonkʋ Asɛ Fiisu lake kʋ t'ɔ temer na.
46015047	Kiɖinkiɖin yer hen na, Asɛ sʋ tɛte ka n'ɩ ma na-ɩ, n'ɩ ci tɛte rɛɛ tɩ. Warawara yer hen na, lɛ tiu n'asɛt'ɔna.
46015048	Tɛte rɛɛ yera nʋsen woñɩ, Asɛ sʋ tɛte n'ɩ ma na-ɩ na. Asɛta yera kaa sɛ wa nʋsen woñɩ tiu n'asɛta rerɛ na.
46015049	Kɔhen na, ɖe nʋsen woñɩ, Asɛ ma-ɩ na tɛte na. Ayʋkʋ nɛnkʋr, ɖe kaa sɛ re nʋsen woñɩ tiu n'asɛta na.
46015050	Me rɛɔ ñempa, wonte me siiru-mɩ-te na, nt'ɔlɛ sɛ, yer ra pɩse s'ɩ sɩ na tɛnʋ nkʋ seke na, k'Asɛ wurti taa, nɩ wonte seke na, te ra pɩse sɛ te hiiu wonte pe seke na.
46015051	!Ɩɩ nɩʋ. Me kaa sɛ me siir-mɩ wonte Asɛ ka mɛse-te antaʋŋ na. Đe ten, ɖe ra seʋ. Ama, ɖe tɛnen kaa sɛ ñɩ lɔse taman kʋɖem kena,
46015052	se yer husu ɩ ñeser rɛɛ-ɔ wo na. A kaa s'a hʋl kanter ka wonte na, ɖe lɔse taman kʋɖem. A kaa s'a tɛsen atɛsenʋ kanter hʋlʋʋ ka wonte na, wompa teem sepe na, wa hom na tɛnʋ nɛnkʋr-ɔ kʋ tan ɖasʋʋ. Đe ten ɖe tɛnen kaa sɛ ñɩ lɔse.
46015053	Te kutihuɖi kelɛ sɛ, ɖe tɛnen ñɩ seke nɩ ñɩ rasʋ na, ʋ mɔna sɛ ñɩ wʋse tɛnen ñɩ pe seke, nɩ ñɩ pe rasʋ arasʋ na.
46015054	Đe tɛnen kaa sɛ ñɩ lɔse semp'ɔ wonte na, ɖen'ɔlɛ, wonte a maa-te Asɛ tekara taa na, te kaa sɛ te laʋ. Nt'ɔlɛ sɛ: "Sem tam atam ɖerɛ. Asɛ ñase sem.
46015055	Sem ña, kaa n huku wɛ lɔ? Sem ña, kaa n lake n'n kʋ yera na n k-añaɖe nɖe na?"
46015056	Sem añaɖe kelɛ awarkɔ, n'awarkɔ hiiuku reen ka Moiisi ñasete t'ɔna.
46015057	Ama, !ɖe wɔr Asɛ ñɩ yepa nɩ r'Acii Sesɛɛ Yeesu Kiriisitu ñase awarkɔ na sem ka ra rɛɛ na.
46015058	Sempe na, me rɛɔ ñempa, womɩ me wɛ-mɩ lu ka ten na, !ɩɩ rʋken mɩ tɛ-ɔ sarte n'ʋ lel n'ɩɩ rʋken Acii Sesɛɛ Yeesu temer lape n'ʋ rɛ na ñesa taa. Ɩɩ sem sɛ, temer nɖe, ɩɩ lake-re Acii Sesɛɛ rɛɛ na, ɩɩ ra laʋ-re fala.
46016001	Ʋ kaase warase nse a cake-se s'a sen n'Asɛ yera ka Seerusalɛm kɔrʋ taa na, ʋ mɔna s'ɩɩ laʋ se wonɔn'ɔ, me siir Kalate kɔrʋ taa kiriisitutɩna sɛ wa laʋ na.
46016002	Kɔsera kɔsera rɛɛ, ʋ mɔna sɛ pa woñɩ na, ɩ re warase ka leekɔ ka ɩ tɛ se wonɔn'ɔ ɩ pɩsʋ s'ɩ hiiu na, n'a ra cɔ n'a honkʋ sɛ me kan fɛ n'a paase warase nse cɔʋ.
46016003	Me kaa sɛ me kan mɩ tɛ-ɔ wonte na, me maa-mɩ tekara, s'ɩɩ cel yera mpa, ɩɩ lese-wa na, sɛ wa pɩse wa wan mɩ haaɖe nɖ'ɔ Seerusalɛm kɔrʋ taa.
46016004	Nne ʋ mɔna sɛ me wal, ma-n'wa, ɖe wal ɖe ten.
46016005	Me cii sɛ me wal Maseetewan kɔrʋ taa. ?Me tase renaa, n'ʋ kpera, me kan me rɛke-mɩ.
46016006	?Ʋ ta laʋ, me kaa sɛ me cɔ mɩ cal-ɔ cekɔ, nawʋr me cɔ na-mɩ yeelem ka pe ten. Me kaa sɛ me tal wonte nɩ me wʋsʋ na, !ɩɩ sɩ-m pa wunɖiinɖi me walʋ na.
46016007	Me pe cii sɛ me tal mɩ tɛ, me tenke me rɛ. Nne Acii Sesɛɛ tisa, me cɔ na-mɩ tɛmpe.
46016008	Me kaa sɛ me cɔ cee-ɔ Eefɛse kɔrʋ taa, kaka Pantekote teenkar tal,
46016009	wonte rɛɛ na, Asɛ tel-m ñempʋ sɛ me laʋ ɩ temer ka cee. Ama, amʋrana tɛna rerɛ.
46016010	Nne Tiimotee kan mɩ tɛ, !ɩɩ mʋ-ɩ sarte n'nter ra car-ɩ, wonte rɛɛ na, ɩ lake r'Acii Sesɛɛ temer kena se ma lake-re wo na.
46016011	!Nɛɛr ra pɛ-ɩ te tɛ. !Ɩɩ sen-ɩ kena, n'ɩ pɩse n'ɩ wal ñempʋ ka sarte, n'ɩ wʋse n'ɩ kan na ma rɛɛ, wonte rɛɛ na, ma-n'ɖɛɔ ñempa mpa wɛ cee na, ɖe honkʋ-ɩ.
46016012	Ʋ kaase re rɛɔ tɩ Apolose hen na, me cɛr-ɩ ten sɛ ñɩ-n'kiriisitutɩna nɛmpar mpa, wa kan nɩ wa rɛke-mɩ. Ama, ʋ ta kɔ ɩ taa s'ɩ kan kɔhen. Ɩ kaa s'ɩ hiiu acaka ka wonte na, ɩ kan n'ɩ rɛke-mɩ.
46016013	!Ɩɩ cake mɩ ñesa rɛɛ, n'ɩɩ rʋken tisuu k'Asɛ rɛɛ-ɔ sarte. !Ɩɩ ciisi mɩ nante, nɩ mɩ hɔya laʋ reen.
46016014	!Ɩɩ laʋ rem'ɔ leen n'ɩɩ lake te ten-ɔ sarte.
46016015	Me rɛɔ ñempa, ɩɩ sem Seteefanase, na ɩ yera ka wa ten. Mpa ka ci-na kiɖinkiɖin yera mpa tisi Kiriisitu rɛɛ-ɔ Akaɩ kɔrʋ taa na. Wa cel wa tɛ-ɔ Asɛ temer taa wa sʋn Asɛ yera. Me cɛrʋ-mɩ ten
46016016	s'ɩɩ ñam yera mpa raana, na wompa ten lake temer nɖe s'mpa na.
46016017	Ʋ kɔ me t'ɔ ten-ɔ wonɔn'ɔ Seteefanase, na Fɔrtunatusi, n'Akaɩkusi, wa kan me cal na. Wa kampa wa laʋ mɩ awɔr t'ɔ wonte ʋ ka mɔna s'ɩɩ laʋ-te na.
46016018	Wa ciisi me hɔɔr se wa ciisi mɩ hɔya ka wo na. !Ɩɩ wɔr sarte ka yera mpa raana.
46016019	Kiriisitutɩna mpa akpaya wɛ cee-ɔ Asii kɔrʋ taa na, wa sɛɛ-mɩ. Akiilase, na Piriisiil, na kiriisitutɩna akpar nɖe lake re sɛɛ Asɛ ka yera mpa naʋl tɛ na, wa sɛɛ-mɩ sarte na r'Acii Sesɛɛ Yeesu Kiriisitu yeɖe rɛɛ.
46016020	Đe rɛɔ ñempa mpa wɛ cee na, wa sɛɛ-mɩ. !Ɩɩ sɛɛ rem'ɔ sarte ka ten.
46016021	M'ɔ Pɔl, kɔhen, me peterʋ tekara ñ'ɔlɛ, me sɛɛ-mɩ.
46016022	Woñɩ tam Acii Sesɛɛ Yeesu ka lu na, !Asɛ wɩ-ɩ sem. |iMarana ta|d. Te kutihuɖi kelɛ sɛ, ɖ'Acii Sesɛɛ, !kan.
46016023	!Đ'Acii Sesɛɛ Yeesu laʋ-mɩ sarte.
46016024	Womɩ Yeesu Kiriisitu tɩ-mɩ na, me wɛ mɩ ten-ɔ lu ka tamtam.
47001001	M'ɔ Pɔl, woma Asɛ lese-m na ɩ sɛlem taa sɛ me wʋse Yeesu Kiriisitu tirir na, ma maa-na-mɩ tekara ñɩ, ma-n'ɖe rɛɔ tɩ Tiimotee, ɖe sɛɛ-mɩ. Đe sɛɛ womɩ ci kiriisitutɩna akpar ka Kɔrɛnte kɔrʋ taa na, n'Asɛ yera mpa ten wɛ Akaɩ kɔrʋ t'ɔ kʋ ten na.
47001002	Đa Cii Asɛ, n'Acii Sesɛɛ Yeesu Kiriisitu, !wa laʋ-mɩ sarte, nɩ wa ha-mɩ rehɛser.
47001003	!Đe wɔr Asɛ ñɩ ci r'Acii Sesɛɛ Yeesu Kiriisitu Cii n'ɩ na yera kʋñemen n'ɩ ci Asɛ ñɩ hɛsʋ yera hɔya ka te ten taa na.
47001004	Ɩ hɛsʋ ra hɔya ka re kʋñemen ten taa, se fɛ nɩ ra rerɛ, ɖe pɩse re hɛse wompa ten wɛ kʋñemen ñempʋ taa na, wa hɔya s'ɩ hɛse ra hɔya ka wo na.
47001005	Kiriisitu tʋ kʋñʋŋ ka tɛmpe, nɩ ra rerɛ, ɖe tʋkʋ-kʋ tɛmpe ka ɩ ñempʋ taa. Semp'ɔna, Asɛ hɛsʋ ra hɔya ka ten na Kiriisitu rɛɛ.
47001006	Nne re tʋkʋ kʋñemen, !ɩɩ sem sɛ, ɖe tʋkʋ-ñɩ s'ɩɩ tɛl, nɩ mɩ hɔya hɛ kena. Nne ɩ hɛsʋ re hɔya, !ɩɩ sem s'ɩ laʋ sempe sɛ mɩ hɔya hɛ rerɛ, n'ɩɩ pɩse n'ɩɩ rʋken mɩ tɛ-ɔ kʋñemen kʋɖemen ñɩ, ɖa rerɛ, ɖe tʋkʋ-ñɩ na, ñɩ taa.
47001007	Đe sem ten s'Asɛ hɛsʋ mɩ hɔya s'ɩ hɛse ra hɔya ka wo na, wonte rɛɛ na, ɩɩ tʋkʋ kʋñemen ñɩ, ɖe tʋkʋ-ñɩ na.
47001008	Đe rɛɔ ñempa, ɖe cii s'ɩɩ sem wonɔn'ɔ re tʋ kʋñemen k'Asii kɔrʋ taa na. Kʋñemen ñɩ ka kelen ɖa reen. Đe hʋwa sɛ re ka sɛ re seʋ ñɩ taa.
47001009	Tʋfelem, ɖe ka mɔsʋ re taa sɛ, ɖe sepa n'ʋ kper, se fɛ nɩ re ra taa, ɖe teter, ɖe reen ɖɛɛ. Ama, ɖe taa Asɛ ñɩ wosʋ aseɖa na, ɩ rɛɛ-ɔna.
47001010	Nñɩ lese-na-ra sem t'ɔ kaaɖe awɔr taa, n'ɩ lesʋ-ra rerɛ. Aaʋ, ɖe honkʋ s'ɩ kaa s'ɩ lese-ra rerɛ,
47001011	wonte rɛɛ na, mɩ rerɛ, ɩɩ sʋn-ɖa na mɩ sɛɛrte, se fɛ nɩ yera kpater mpa sɛɛ Asɛ ka ra rɛɛ na, wa-n'kpater wa wɔr-ɩ sarteñente nte ɩ laʋ-ra-te na, te rɛɛ.
47001012	Wonte lake-ra lelen nɩ re hɔya pe carʋ-ra na, nt'ɔlɛ sɛ, ɖe sem sɛ, wonte ten ɖe laʋ-te na, ɖe laʋ-te na hɔɔr nɖe kpesa nɩ re tam asima na, ka yera ten ñesa taa, nɩ re ta tɛke. Đe kpalse te lape ka mɩ ñesa t'ɔna. Đe laʋ wonte Asɛ cii-te na. Ʋ ta ci ra teter, ɖa lɛn yeʋ-na re laʋ-te. Ama, Asɛ laʋ-na-ra sarte, n'ɩ sʋn-ɖa sɛ re laʋ-te.
47001013	Đe maa-mɩ wonte ɩɩ pɩsʋ s'ɩɩ kal-te n'ɩɩ nɩʋ-te na, te receel-ɔna. Me sem sɛ wonte ɩɩ take nɩʋ te tɛɛ-ɔ sarte na, ɩɩ kɔŋ s'ɩɩ nɩʋ te tɛɛ-ɔ te ten ɖefɩʋ. Nt'ɔlɛ s'ʋ kaa s'ʋ kɔ mɩ t'ɔ ra rɛɛ, s'ʋ kaa s'ʋ kɔ ra t'ɔ mɩ rɛɛ-ɔ wo ayʋkʋ nkʋ r'Acii Sesɛɛ Yeesu kɔŋ na.
47001015	Me ka sem ten s'ɩɩ kaa s'ɩɩ nɩʋ-te. Semp'ɔna, me ka mɔsʋwa sɛ, me rɛke-mɩ, se fɛ n'ʋ ka sen-mɩ taman naʋl ɖɛɛ.
47001016	Me ka ciiwa sɛ me rɛke-mɩ ka n naken me walʋ na Maseetewan kɔrʋ t'ɔ wonte na, nɩ me ka ka sɛ me kʋren na ren'ɔ wonte na, me ka tase mɩ cal-ɔ senɖʋʋ n'ɩɩ ka sɩ-m me ka wʋse Sutee kɔrʋ taa.
47001017	Ɩɩ kaa s'ɩɩ wɔse-m s'ar lapa me calse ñempʋ? Me ka wʋte areenanɖee kena kɛ, yaa me lake tɛte rɛɛ ñente, ka nɩ me pɩsʋ sɛ me tam s'aaʋ, nɩ me yeʋ me tam s'aɩ ya?
47001018	Asɛ lake tʋfelem ka wonte ɩ siiru-te na, nɩ me ka siir-mɩ wonte s'aaʋ, me kɔŋ mɩ tɛ na, me ka ta mɔsʋ me taa s'aɩ.
47001019	Yeesu Kiriisitu ñɩ teter ci Asɛ Yo na, ɩ ta ci yer ñɩ tɔŋ s'aaʋ, ka ɩ cii s'ɩ tam s'aɩ na. Ma-n'Tiimotee, na Siilase, ɖe wʋten-mɩ ɩ ñente kena. Nñɩ rɛɛ-ɔna, Asɛ tɔŋ tamtam s'aaʋ.
47001020	Tʋfelem, na Kiriisitu rɛɛ-ɔna, wonte ten Asɛ yii-te na, ɩ tɔŋ sɛ: "Aaʋ, me lake-te." Semp'ɔna, na Kiriisitu rɛɛ-ɔna, ɖa rerɛ, ɖe tɔŋ s'ʋ laʋ sempe, nɩ re wɔrʋ Asɛ.
47001021	Asɛ ñɩ ciisi ra-n'mɩ, ɖe nante ka Kiriisitu ñempʋ taa na, nñɩ lese-na-ra sɛ re laʋ ɩ temer.
47001022	Nñɩ maa-na ra rɛɛ-ɔ marɔ s'ɩ wʋl s'nñɩ tɩ-na-ra, n'ɩ re ɩ Fiisu ka ra hɔya taa rerɛ sɛ kʋ wʋl-ɖa s'ɩ kaa s'ɩ cel-ɖa wonte ten ɩ ka yii-ra-te na.
47001023	Kɔhen ñɩ hen na, me sʋkʋ Asɛ se me warasenɖer. Nne me tɛkʋ, !ɩ kʋ-m. Wonte yepa me ta kan Kɔrɛnte kɔrʋ taa na, nt'ɔlɛ sɛ, ?me ka kampa, me ka hɔm mɩ rena.
47001024	Đe pe cii sɛ re ñase-mɩ, wonte ɩɩ tisu-te na, te rɛɛ, wonte rɛɛ na, ɩɩ teem tisuu ka Yeesu Kiriisitu rɛɛ n'ʋ lel. Ama, ɖe cii sɛ ra-n'mɩ, ɖe laʋ temer n'ʋ kɔ mɩ hɔya t'ɔ ten n'ʋ kel.
47002001	Semp'ɔna, me kper me taa sɛ me ra wʋse mɩ tɛ, nɩ me ra yeʋ nɩ mɩ hɔya taa tase tɛɖʋʋ,
47002002	wonte rɛɛ na, ?me yepa mɩ hɔya taa tɛɖa, anɔ pɩsʋ rerɛ s'ɩ laʋ n'ʋ kɔ me t'ɔ ?ʋ ta ci woñɩ me yepa n'ɩ hɔɔr taa tɛɖe na?
47002003	Nte yeʋ-na nɩ me maa-mɩ m'atɛsenʋ tekara ñɩ. ?Me ka kan mɩ tɛ, ɩɩ ka yepa n'ʋ ka tɛɖe me taa. Ama, ʋ mɔn-mɩ-ɔna s'ɩɩ yeʋ n'ʋ kɔ me taa. Me sem-mɩ mɩ ten. Me sem sɛ wonte yeke s'ʋ kɔ me taa na, te yeke s'ʋ kɔ mɩ taa rerɛ.
47002004	Me ka maa-mɩ wonte na, n nɔɔn me hɔɔr taa carʋ-m nɩ nafate kpa-m s'ɩɩ ra leeʋ. Me maa-mɩ na ñeseleem ka tɛmpe ka me ñesa taa. Ʋ ta ci sɛ, me maa-mɩ s'ʋ tɛɖe mɩ t'ɔna. Me maa-mɩ s'ɩɩ sem sɛ, me wɛ-mɩ lu ka ten.
47002005	Nne yer yepa n'ʋ tɛɖe yera taa, ʋ ta ci s'ɩ yepa n'ʋ tɛɖe ma t'ɔna. Me pɩsʋwa sɛ me tam s'ʋ tɛɖe mɩ ten t'ɔna. Ama, sɛ me ra rɛse na, ʋ tɛɖe mɩ taa nɛmpar t'ɔna.
47002006	Kɔhen, ʋ cɛsa ka wonɔn'ɔ mɩ taa kpater hɔm yer ñɩ renɖe na.
47002007	Sempe na, !ɩɩ yeʋ n'ɩɩ tɩsen-ɩ, n'ɩɩ hɛse ɩ hɔɔr. ?Ya sempe, ʋ kaa s'ʋ kel ɩ t'ɔ tɛɖʋʋ.
47002008	Sempe na, me cɛrʋ-mɩ s'ɩɩ laʋ yer ñ'ɔ nter-ɔ te wʋlʋ s'ɩɩ wɛ-ɩ lu.
47002009	Me ciiwa sɛ, me na s'ɩɩ wɛ n'ɩɩ ñɔŋ wonte ten me wʋlʋ-mɩ-te na ya. Nte rɛɛ-ɔna, me ka maa-mɩ.
47002010	?Ɩɩ tɩsen yer-ɔ ɩ hɔrse nter, ma rerɛ, me tɩsen-ɩ. Tʋfelem, me tɩsen-ɩ. Nne, nter ka wɛ sɛ me tɩsen-ɩ, me tɩsen-ɩ mɩ rɛɛ-ɔ Kiriisitu ñesa taa,
47002011	se fɛ n'alʋacii Sataŋ ɖa pɩse-ra, wonte rɛɛ na, ɖe sem sarte ka wonte ɩ cii s'ɩ laʋ-ra-te na.
47002012	Me tal Teroase kɔrʋ t'ɔ wonte sɛ me hose Kiriisitu tentɛnte sarteñente na, me nɔɔn Acii Sesɛɛ tel-m ñempʋ sɛ me hose-te.
47002013	Ama, me hɔɔr taa ta laʋ-m lelen, wonte rɛɛ na, me ta nɔɔn ɖe rɛafal Tiiti. Semp'ɔna, me kʋr wa cal, me rɛ na Maseetewan kɔrʋ taa.
47002014	!Đe wɔr Asɛ ñɩ yeke re ñasʋ na Kiriisitu rɛɛ na. Ɩ walʋn-ɖa riinan ten sɛ re hose Kiriisitu tentɛnte, se fɛ nɩ yera ten sem Kiriisitu ñɩ. Tentɛnte nte wɛ se teraɖe nɖe sensemen piitu riinan ten na.
47002015	Đa hen na, ɖe wɛ se Kiriisitu sensemen ñɩ kake Asɛ na, ka wompa ɩ tɛlsʋ-wa na, na wompa leeke na, wa hɛkʋ taa.
47002016	Wompa leeke na, sensemen ñɩ ta sar-wa, nɩ ñɩ kɔn-wa sem. Wompa Asɛ tɛlsʋ-wa na, sensemen ñɩ sara nɩ ñɩ yeke wa hiiuku fiisu nkʋ tam akperʋ na. Sempe na, anɔ tal ɖekpam s'ɩ laʋ temer nɖe?
47002017	Đe ta ci wompa hosʋ Asɛ tentɛnte sɛ wa hiiu wa tɛ na. Wompa lake sempe na, wa wɛ tɛmpe. Ama, Asɛ tir-na-ra, nɩ re hosʋ ɩ tentɛnte na hɔɔr kʋɖemer ka ɩ ñesa taa, wonte rɛɛ na, ɖe laʋ nɔ kʋɖemɔ na Kiriisitu.
47003001	Ɩɩ kaa s'ɩɩ siir sɛ re tase re tɛ-ɔ wʋlʋʋ kɛ? Đe kɔŋ mɩ tɛ-ɔ wonte na, ʋ mɔna sɛ re wʋl-mɩ tekara sɛ tʋfelem ɖe ci Yeesu tirira kɛ? Đe pe wɔsʋ-mɩ rerɛ s'ɩɩ maa-ra tekara sɛ re wal ɖe wʋl-ɩ nɛmpar. Nɛmpar lake sempe. Ʋ kaase-ra hen na, ʋ ta hɛn-ɖa sɛ re laʋ-te.
47003002	Mɩ teter, mɩ ci-na ra tekara ñɩ, a maa-ɩ ra hɔya taa, nɩ yer ten pɩsʋ s'ɩ sem-ɩ n'ɩ kal-ɩ na.
47003003	A na reyaya sɛ, Kiriisitu maa-na tekara ñɩ, n'ɩ yeeke-ɩ ra niiŋ taa. A ta maa-ɩ na lanker. Asɛ ñɩ wɛ fiisu taa na, ɩ maa-ɩ na ɩ Fiisu kena. A ta maa-ɩ wɛɛ rɛɛ, a maa-ɩ yera hɔya t'ɔna.
47003004	Đe maa-mɩ sempe, wonte rɛɛ na, Kiriisitu yeʋ-na nɩ re sem s'Asɛ tir-na-ra.
47003005	Đe pe mɔsʋ sɛ, ɖe wɛ huku sɛ re laʋ nter-ɔ re teter. Asɛ receel yeʋ-na sɛ re hiiu huku nkʋ,
47003006	sɛ re pɩse re hose yera s'ɩ hɔʋ raante cefate na-wa. Đaante cefate nte ta wɔse-ra sɛ re ñam ñasete nte a ka maa-te na. Ama, te wɔse-ra sɛ re ñam Asɛ Fiisu kena. Ñasete nte a ka maa-te antaʋŋ na, te walʋn yera ka sem taa. Ama, Asɛ Fiisu ha yera ka fiisu nkʋ tam akperʋ na.
47003007	Antaʋŋ, Asɛ ka maa ɩ ñasete ka wɛɛ rɛɛ, n'ɩ wʋl yera ka ɩ hampate nte mɛtelʋwa na, hal Iiseraɛl ñempa ta pɩsʋ sɛ wa ñel Moiisi ñesa taa, wonte rɛɛ na, ya taa ka mɛtelʋwa. Nkʋ, mɛtelʋʋ mpe kɔŋwa sɛ pe rɛ. Nne, Asɛ wʋl ɩ hampate k'ayʋkʋ nkʋ, ɩ hɔʋ na Iiseraɛl ñempa ka raante nte yekewa sɛ re hiiu sem na, te rɛɛ,
47003008	ar yeke sɛ raante nte yeke sɛ re hiiu ɩ Fiisu na, te ra wʋl ɩ hampate nte s'ʋ kel?
47003009	Nne raante nte yekewa sɛ re wal hʋhʋr taa na, te wʋlʋ-ra Asɛ hampate, ar yeke sɛ raante cefate nte yeke s'ɩ sʋ-ra se riyuyuñempa na, te ra wʋl-ɖa ɩ hampate nte s'ʋ kel?
47003010	Semp'ɔna, wonte ka wʋlʋ-ra Asɛ hampate na, ʋ wɛ se te pe mɛtelʋ kɔhen ɖerɛ, wonte rɛɛ na, ɖe na hampate cefate nte kelen antaʋŋ hampate na.
47003011	Tʋfelem, nne wonte ka ta lʋlʋ na, te wʋl-ɖa ɩ hampate, ar yeke sɛ wonte pe rɛ arɛʋ na, te ra wʋl-ɖa ɩ hampate s'ʋ kel?
47003012	Đe wʋtʋ reyanta ka yera ñesa taa, nɩ nafate pe kpa-ra, wonte rɛɛ na, ɖe sem sɛ tentɛnte nte wɛ tʋfelem,
47003013	nɩ re pe lake se Moiisi ka sʋkʋ akalala n'ɩ husu ɩ ñesa rɛɛ n'ɩ pe cii sɛ Iiseraɛl ñempa na mɛtelʋʋ mpe ka wɛ ɩ ñesa taa na, pe rɛʋ.
47003014	Iiseraɛl ñempa mpa ñiin kper reen, wa pe nɩʋ nter. Hal n'ʋ rɛ n'ʋ tal sɛŋ, ʋ wɛ kʋɖemte. A kalʋ-wa antaʋŋ Asɛ raante hɔpe tekara t'ɔ wonte na, wa pe nɩʋ. Ʋ wɛ se Moiisi ñesa taa akalala ñɩ husi-na wa lɛn ñɩ rɛɛ. Kiriisitu receel pɩsʋ-na s'ɩ kʋse akalala ñ'ɔ wompa tisi ɩ rɛɛ na, wa lɛn ɖɛɛ.
47003015	Tʋfelem, hal na sɛŋ, a kalʋ Moiisi tekarɩna t'ɔ wonte na, wa pe nɩʋ. Ʋ wɛ s'akalala ñɩ husi wa lɛn ɖɛɛ.
47003016	Ama, yer ñɩ cɛlʋ ɩ tɛ n'Acii Sesɛɛ rɛɛ na, akalala ñɩ ka husi ɩ lɛn ɖɛɛ na, ɩ fɛ.
47003017	Acii Sesɛɛ ñɩ ci-na Asɛ Fiisu, nɩ wunɖiinɖi Acii Sesɛɛ Asɛ Fiisu wɛ na, ɖen'ɔna, Asɛ yeke n'a fiisu.
47003018	Wora ten tan na rerɛ-ɔ akalala ka ra ñesa rɛɛ na, ʋ wɛ se re ñelʋ Acii Sesɛɛ hampate mɛtelʋʋ ka ñelma taa. Ayʋkʋ s'ayʋkʋ, ɩ Fiisu lake temer ka ra hɔya taa, kʋ lɔsʋ-ra sɛ re nʋsen-ɩ n'ʋ kelen antaʋŋ.
47004001	Ʋ pe tɛɖʋ ra taa, wonte rɛɛ na, Asɛ na ra kʋñemen n'ɩ cel-ɖa temer nɖe.
47004002	Đe kisu amɛsɔŋ taa ñente nte wɛ fɛr na, ɖe pe cii sɛ re tɛke yer. Đe pe hʋtʋ Asɛ tentɛnte na tentarɩr. Đe siiru tʋfelem k'Asɛ ñesa taa. Đe cii sɛ yera ten sem sɛ re ci tʋfelem ñempa.
47004003	Nne tentɛnte sarteñente nte re hosʋ-te na, te wɛ nɛmpar-ɔ tawunɖi, te wɛ wompa leeke na, mp'ɔna, tawunɖi.
47004004	Wa pe tisu tentɛnte sarteñente rɛɛ, wonte rɛɛ na, alʋacii ñɩ ci tɛte rɛɛ tansarte asɛ na, ɩ husi wa lɛn ɖɛɛ sɛ wa ra na te hʋlmɩn. Nte wʋlʋ-na Kiriisitu ñɩ nʋsen Asɛ rekpelkpel na, ɩ hampate.
47004005	Đe pe hosʋ re teter re ñente kena. Ama, ɖe hosʋ sɛ Yeesu Kiriisitu ci Acii Sesɛɛ. Ʋ kaase-ra hen na, ɖe siiru sɛ re ci mɩ wolalaɖa kena Yeesu rɛɛ.
47004006	Asɛ ñɩ tam sɛ: "!Hʋlmɩn mɛtel tawunɖi taa" na, nñɩ yeʋ-na rerɛ nɩ hʋlmɩn mɛtel ɖa hɔya taa. Hʋlmɩn ñɩ yeke-ra nɩ re na Kiriisitu ñesa taa mɛtelʋʋ n'Asɛ hampate.
47004007	Đe rʋkʋn sauti nt'ɔ re tɛnen ñɩ tan ɖeen na, ñɩ taa, se fɛ n'a na s'Asɛ tɩ-na hampate cekpɔlte nte, n'ʋ ra laʋ sɛ ra tɩ-na-te.
47004008	Ʋ nɩɩ-ra na kʋñemen ka ñɩ ten, ñɩ pe kelʋn-ɖa. Ʋ tɛɖʋ re taa. Ama, ɖe wɛ re honkʋ.
47004009	A naasʋ-ra n'Asɛ pe yeke-ra. A yɔ-ra n'atɛ, nɩ re ta seʋ.
47004010	Ayʋkʋ s'ayʋkʋ a cii s'a kʋ-ra s'a kʋ Yeesu ka wo na. Ama, ɖe wɛ re wɛ fiisu taa n'ʋ wʋlʋ sɛ Yeesu wɛ n'ɩ wɛ fiisu taa.
47004011	Đe wɛ sem t'ɔna, ɖe fiisucɔʋ t'ɔ Yeesu rɛɛ, se fɛ n'a na s'ɩ ha-ra fiisu ka re tɛnen ñɩ tan ɖeen na, ñɩ taa.
47004012	Semp'ɔna, ɖa hen na, ɖe wɛ sem taa, nɩ mɩ wɛ fiisu taa.
47004013	A maa Asɛ tekara taa sɛ: "Me tisi Asɛ rɛɛ. Semp'ɔna, me wʋta." Đa rerɛ, ɖe laʋ kʋɖemte. Đe tisu Asɛ rɛɛ nɩ re hosʋ ɩ tentɛnte.
47004014	Đe sem s'Asɛ ñɩ wose Acii Sesɛɛ Yeesu k'aseɖa taa na, ɩ kaa s'ɩ wose-ra rerɛ, s'ɩ wose Yeesu ka wo na, n'ɩ sɩ ra-n'mɩ-ɔ ɩ ñesa taa.
47004015	Asɛ ha-ra temer nɖ'ɔ re ten-ɔ mɩ rɛɛ, se fɛ n'ɩ laʋ yera kpater ka sarte. Nte rɛɛ-ɔna, wompa sɛɛ-ɩ nɩ wa wɔr-ɩ na, wa kaa sɛ wa tɛn ten n'ʋ kel.
47004016	Semp'ɔna, ʋ pe tɛɖʋ ra taa. ?Pa re pɩ re tan ɖeen ka re tɛnen taa, Asɛ ciisu ra hɔya k'ayʋkʋ s'ayʋkʋ.
47004017	Wahala nya, ɖe lake-ya cekɔ ka kɔhen na, ya kaa sɛ ya kper. Ya rɔnʋ-ra sɛ re sɩ Asɛ wurti taa, nɩ re cɔ ɩ cal n'ɩ ha-ra ɩ hampate nte tam akperʋ na, ka tɛmpe.
47004018	Đe rɩ re ñesa ka wonte a pe na-te na, te rɛɛ. Đe pe sʋkʋ re ñesa, sɛ re re na wonte, a na-te repɩpɩ na, te rɛɛ, wonte rɛɛ na, wonte a na-te na, te lʋlʋ cekɔ kena. Ama, wonte a pe na-te na, te mɩsʋ wʋse se wʋse.
47005001	Đe sem sɛ tɛnen ñɩ, ɖe wɛ ñɩ t'ɔ tɛte nte rɛɛ se cukin na, ?ñɩ rama, Asɛ kaa s'ɩ cel-ɖa rɛse nɛnser-ɔ asɛta. Ʋ ta ci yer wan ma-na-se na ɩ niiŋ. Asɛ ma-na-ra-se nɩ se tan yʋkʋʋ k'ayʋkʋ nɛnkʋr.
47005002	Đe wɛ re tisu añemen ka kɔhen, wonte rɛɛ na, ɖe cii ten s'Asɛ sii-ra asɛta tɛnen ñɩ,
47005003	se fɛ n'a ra kan n'a nɔɔn ɖe leesase cɔ fala ka tan tɛnen.
47005004	Tʋfelem, wora wɛ cuku nkʋ taa na, ʋ ta ci sɛ re cii s'a lese ra tɛnen cepen ñɩ. Ʋ wɛ se re sʋl sʋla, ɖe tisu añemen s'a sii-ra tɛnen cefan ñ'ɔ cepen ɖɛɛ, se fɛ nɩ fiisu nkʋ tam akperʋ na, kʋ lɔse ra tɛnen ñɩ seke na.
47005005	Asɛ teter rɔn-ɖa sɛ re mʋ tɛnen cefan ñɩ. Đe sem sɛ, nne re wɛ re wɛ tɛnen ñɩ t'ɔ cee, ɖe calen n'Acii Sesɛɛ awɔr. ?Đe sem sempe, ɖe nante ciiwa, ɖe wɛ re honkʋ, wonte rɛɛ na, ɩ ha-ra ɩ Fiisu sɛ re sem sɛ re kaa sɛ re mʋ wonte ten ɩ yii-ra-te na,
47005007	wonte rɛɛ na, ɖe tisu Acii Sesɛɛ rɛɛ, ka nɩ re walʋ n'ʋ ta ci sɛ re wɛ re na-te.
47005008	Đe nante ciiwa, n'ʋ sar-ra n'ʋ kel sɛ re yeʋ re tɛnen ñ'ɔ cee, nɩ re wal ɖe cɔ Acii Sesɛɛ cal.
47005009	?Pa re ta mɩse tɛnen ñɩ taa, yaa re tan ñɩ taa, wonte re cii-te n'ʋ kel ten na, nt'ɔlɛ sɛ re laʋ wonte kake-ɩ na,
47005010	wonte rɛɛ na, ʋ mɔna sɛ re ten, ɖe senɖe Kiriisitu ñesa taa n'ɩ hʋ na-ra, se fɛ nɩ wonte re laʋ-te tɛte nte rɛɛ na, ɩ kan n'ɩ rɛte-ra te rɛɛ. Nne re laʋ sarte, ɩ rɛte-ra. Nne re laʋ tansarteñente, ɩ kaa s'ɩ hʋ na-ra.
47005011	Nte rɛɛ-ɔna, ɖe ñɔŋ Acii Sesɛɛ, ɖe carʋ re tɛ sɛ yera tisi sɛ wonte re siiru-te na, te wɛ tʋfelem. Asɛ sem wompa re ciwa na, nɩ me mɔsʋ sɛ mɩ rerɛ, ɩɩ sem-ɖa tʋfelem na mɩ hɔya taa.
47005012	Đe pe tasʋ re tɛ-ɔ wʋlʋʋ ka mɩ cal. Đe cii kena sɛ re wʋl-mɩ wonte kaa sɛ te yeʋ n'ʋ kɔ mɩ t'ɔ ra rɛɛ n'ɩɩ cɔ ra leekase taa na. Sempe na, ɩɩ kaa s'ɩɩ sem wonɔn'ɔ ɩɩ wʋsʋn wompa wʋlʋ wa tɛ na wonte wɛ areenanɖee na, nɩ wa pe wʋlʋ wa tɛ na wonte wɛ yer hɔɔr taa na.
47005013	Nne tʋfelem, ɖe ci kpɔɔnseera, ɖe ci-ya Asɛ rɛɛ-ɔna. Nne re mɔsʋ yera wampa mɔsem, ɖe mɔsʋ sɛ re sen-mɩ-ɔna,
47005014	wonte rɛɛ na, Kiriisitu wɛ-ra lu, n'nte yeke-na-ra, nɩ re lake te ten ñɩ. Đe tisu sɛ yer kʋɖem seʋ-na yera ten ɖɛɛ. Te kutihuɖi kelɛ sɛ, yera ten sepa.
47005015	Ɩ seʋ yera ten ɖɛɛ-ɔna, se fɛ nɩ wompa ten wɛ fiisu taa na, wa ra laʋ wonte kake wa teter na. Ama, wa laʋ wonte kake woñɩ sepa n'ɩ wʋse n'ɩ hom wa rɛɛ na, ɩ taa.
47005016	Semp'ɔna, ʋ sɩn kɔhen, ɖe ra sem yer n'areenanɖee. Đe na s'antaʋŋ ɖe ka sem Kiriisitu n'areenanɖee. Ama, kɔhen, ɖe pe sʋŋ-ɩ sempe.
47005017	Nne yer laʋ yer kʋɖem na Kiriisitu, ɩ wʋse yer cefalʋ. Ɩ k-antaʋŋ ñente rɛwa, nɩ te ten wʋse cefate.
47005018	Te ten ñɩ lii n'Asɛ ñɩ kpaʋse ra-n'ɩ tɛ-ɔ tɛse na Kiriisitu rɛɛ na, ɩ cal-ɔna, n'ɩ lese-ra sɛ re hose yera ten s'ɩ cii s'ɩ kpaʋse tɛse rerɛ na-wa.
47005019	Wonte re hosʋ-te na, nt'ɔlɛ s'Asɛ ka wɛ Kiriisitu taa, n'ɩ kpaʋse tɛse na tɛte rɛɛ ñempa. Ɩ pe rʋkʋn wa tansarteñente n'ɩ tir-ra sɛ re hose yera s'ɩ cii s'ɩ kpaʋse tɛse na-wa.
47005020	Nte rɛɛ-ɔna re ci Kiriisitu tentɛnte hosera. Ʋ wɛ s'Asɛ ñɩ teter ka yaa-na yera na ra nɛse rɛɛ. Đe cɛrʋ-wa na Kiriisitu rɛɛ sɛ wa kpaʋse tɛse n'Asɛ.
47005021	Kiriisitu ta laʋ awarkɔ nɛnkar-ɔ alape. Ama, Asɛ sʋl-ɩ ra ten ɖ'awarkase, se fɛ n'ɩ pɩse n'ɩ sʋ-ra se riyuyuñempa, wonte rɛɛ na, ɖa-n'Kiriisitu, ɖe kpirsi yer kʋɖem.
47006001	Sempe na, wora lake temer n'Asɛ na, ɖe cɛrʋ-mɩ s'ɩɩ ra yeʋ sɛ haaɖe nɖe ɩɩ mʋ-re ɩ cal na, ɖe mɩse fala.
47006002	Asɛ siir sɛ: "Me co na-n alʋate nte tala sɛ me laʋ yera ka sarte na, te taa. Me sen-n ayʋkʋ nkʋ tala sɛ me tɛlse yera na, kʋ taa." !Ɩɩ na, kɔhen ñɩ hen ci alʋate nte Asɛ cii s'ɩ laʋ yera ka sarte na. Sɛŋ ñɩ hen ci ayʋkʋ nkʋ ɩ cii s'ɩ tɛlse yera na.
47006003	Đe pe cii sɛ nɛɛr fɛsen-ɖa re temer ñente. Semp'ɔna, ɖe pe cii sɛ, ɖe laʋ nter, nɩ yera kisi Kiriisitu.
47006004	Ama, wonte ten ɖe lake-te na, te wʋlʋ sɛ re ci Asɛ wolalaɖa. Nt'ɔlɛ sɛ, ɖe sʋlʋ wahala na kakase ka se ten, ɖe tʋkʋ kʋñemen ka ñɩ ten. Ama, ɖe wɛ re hɛsʋ re hɔya ka halɩ.
47006005	A maʋ-ra, n'a re-ra sarka, n'a cii-ra tentɛnte. Đe tisa re laʋ tema reen nɛnyar. Đe cɔ re ñesa rɛɛ, ɖe hɔʋ nɛse.
47006006	Đe hɔya taa hʋmla, ɖe sem tʋfelem, ɖe hɛse re hɔya, ɖe ci sarte yera, ɖe wɛ n'Asɛ Fiisu, ɖe wɛ yera ka leen na re hɔya ka ya ten.
47006007	Đe hose tʋfelem ka yera. Asɛ ha-ra ɩ hampate, ɖe ci riyuyuñempa, nɩ te wɛ se yeeʋ wonte nte, ɖe yee na-te, nɩ te ceentʋ ra rɛɛ na. Te ten te ten ñɩ wʋlʋ-na sɛ re ci Asɛ wolalaɖa.
47006008	Nɛmpar ñɔŋ-ɖa nɩ nɛmpar kpɛ-ra sɛla. Nɛmpar wɔrʋ-ra, nɛmpar tɩɩ-ra. Wa ñelʋ-ra se re ci tentarɩra. Nkʋ, ɖe siiru tʋfelem kena.
47006009	Wa ñelʋ-ra se nɛɛr ta sem-ɖa. Nkʋ, yer ten sem-ɖa. Wa ñelʋ-ra s'aseɖa. Nkʋ, ɖe wɛ re wɛ fiisu taa. Wa rɩ-ra wahala taa, nɩ re pe seke.
47006010	Wa yeke n'ʋ tɛɖʋ ra taa. Ama, ʋ wɛ n'ʋ kake ra t'ɔ tamtam. Đe ci ahʋsa ka yera ñesa taa. Ama, ɖe sɩsʋ yera kpater ka sauti. Ʋ wɛ se re tan wʋr. Nkʋ, tʋfelem, ɖe wɛ na te ten.
47006011	Kɔrɛnte kɔrʋ taa yera mɩ, ɖe wʋten-mɩ reñamla, ɖe ta mɛse-mɩ nter-ɔ ra hɔya taa.
47006012	Đe ta kisi sɛ re ra laʋ-mɩ leen, mɩ kisi-na s'ɩɩ ra laʋ-ra leen.
47006013	Ʋ wɛ s'ɩɩ ci me wiisi kena. Me siiru-mɩ, mɩ rerɛ, !ɩɩ laʋ-ra lu se re wɛ-mɩ lu ka wo na.
47006014	!Ɩɩ ra laʋ nɔ kʋɖemɔ na wompa pe tisu Acii Sesɛɛ rɛɛ na. Đaante wonte pɩsʋ sɛ te laʋ na wonte wɛ riyuyu na, na teñɛse wa hɛkʋ taa? Hʋlmɩn lake senɔ sɛ, ñɩ kpirsi na tawunɖi?
47006015	Kiriisitu lake senɔ sɛ ñɩ-n'alʋacii Peelɩal, wa laʋ nɔ kʋɖemɔ? Yaa woñɩ tisu Acii Sesɛɛ rɛɛ na, ɩ lake senɔ s'ɩ laʋ nɔ kʋɖemɔ na woñɩ pe tisu ɩ rɛɛ na?
47006016	Đaante wonte pɩsʋ sɛ te laʋ Asɛ rɛɔ, n'atetɩna, wa hɛkʋ taa? wonte rɛɛ na, ɖe ci Asɛ ñɩ wɛ fiisu taa na, ɩ rɛɔ. Nñɩ teter siir-na sɛ: "Me kaa sɛ me cɔ wa hɛkʋ taa, nɩ me walʋ wa hɛkʋ taa. Me kaa sɛ me ci w'Asɛ, wa ci me yera." (L'e. 26:12)
47006017	Semp'ɔna, Acii Sesɛɛ tam sɛ: "!Ɩɩ kʋr, n'ɩɩ lii wa hɛkʋ taa, n'ɩɩ cɔ leekɔ. !Ɩɩ ra teeken asimañente, fɛ nɩ me mʋ-mɩ.
47006018	Me kaa sɛ me ci mɩ Cii, nɩ mɩ ci me wiisi. Acii Sesɛɛ ñɩ ci reen ten cii na, nñɩ siir na-te."
47007001	Womɩ me wɛ-mɩ lu ka ten na, Asɛ yii-ra te ten ñɩ. Sempe na, ʋ mɔna sɛ re ñɔŋ-ɩ ten, fɛ nɩ re yaal tansarteñente nte wɛ re tɛnen ɖɛɛ na, nɩ re yeʋ nɩ re hɔya kpese ɩ ñesa taa. !Đe car re tɛ, ɖe laʋ wonte ten ɩ cii-te na.
47007002	!Ɩɩ mʋ-ra mɩ hɔya taa. Đe ta laʋ nɛɛr-ɔ teñɔ. Đe ta hɔrse nɛɛr. Đe ta tɛke nɛɛr nɩ re mʋ-ɩ n'ɔ wʋr.
47007003	?Me siiru-mɩ-te, ʋ ta ci sɛ, me kʋ mɩ ñente kena. Ama, me teem te siiruu sɛ, ɖe wɛ-mɩ leen ka ten. ?Pa ra-n'mɩ, ɖe wɛ fiisu taa, yaa ra-n'mɩ, ɖe sepa, nter tan sɛ te tar ra hɛkʋ taa.
47007004	Me sem mɩ rɛɛ. Ʋ kɔ me t'ɔ ten-ɔ mɩ rɛɛ. Đe wahala t'ɔ ya ten, me nante cii ten, n'ʋ wɛ n'ʋ kake me t'ɔ ten.
47007005	Ʋ sɩn ayʋkʋ nkʋ re tal Maseetewan kɔrʋ taa na, ɖe ta hiiu ñempʋ sen sɛ re fiisi. Đe leekase ten t'ɔ riinan ten, yera cii-ra tentɛnte nɩ re tʋkʋ wahala. Nafate sɩ ra hɔya taa.
47007006	Ama, Asɛ ñɩ ciisu wompa ʋ tɛɖe wa nante taa na, ɩ yeʋ sɛ Tiiti kan ɖa cal, ɖa nante cii.
47007007	Ʋ ta ci ɩ kanɖe receel yeʋ-na n'Asɛ ciisi ra nante. Ama, Tiiti siir-ra rerɛ-ɔ, wonɔn'ɔ ɩɩ ciisi ɩ nante na. Ɩ siir-ra wonɔn'ɔ ɩɩ cii s'ɩɩ tase me naʋ, ka mɩ cal na, na wonɔn'ɔ ɩɩ ñentʋ mɩ tɛ na, na wonɔn'ɔ ɩɩ cii s'ɩɩ senɖe me wara na felem na. Me nɩʋ-te semp'ɔ wonte na, ʋ kɔ me taa n'ʋ kel.
47007008	Me sem sɛ, me yepa n'ʋ tɛɖe mɩ taa na me tekara ñɩ, me ka maa-ɩ-mɩ na. Ama, ʋ pe carʋ me taa. Ʋ ka car me t'ɔ antaʋŋ, wonte rɛɛ na, me sem sɛ, me yepa n'ʋ tɛɖe mɩ t'ɔ alʋate cekɔ kena.
47007009	Kɔhen ʋ kɔ me taa, n'ʋ ta ci sɛ me yepa n'ʋ tɛɖe mɩ nante t'ɔ n'ʋ kɔ me taa. Ʋ kɔ me t'ɔ, wonte rɛɛ na, ʋ tɛɖe mɩ taa, n'ʋ yeʋ n'ɩɩ kisi mɩ awarkase. Đe yepa n'ʋ tɛɖe mɩ taa, n'Asɛ yeʋ sɛ re ra hɔrse nter-ɔ mɩ cal.
47007010	Nne ʋ tɛɖe yer taa s'Asɛ cii wo na, tɛɖʋʋ mpe yeke s'ɩ kisi ɩ k-awarkase n'Asɛ tɛlse-ɩ. Ʋ pe carʋ yer-ɔ taa tɛɖʋʋ mpe rɛɛ. Nne ʋ tɛɖe yer taa s'ʋ tɛɖʋ tɛte nte rɛɛ yera t'ɔ wo na, mpe kʋ-na yer.
47007011	Ʋ ka tɛɖe mɩ taa s'Asɛ cii wo na, kɔhen, ɩɩ ñela n'ɩɩ na wonɔn'ɔ tentɛnte nte ta ci fawii na. Kɔhen, ɩɩ kper mɩ taa n'ɩɩ cii s'ɩɩ lese mɩ niiŋ ka te taa. Mɩ ñan kpawa, nafate kpa-mɩ. Ɩɩ cii tɛmpe ka ten s'ɩɩ mul n'ɩɩ na-m. Ɩɩ cii s'ɩɩ laʋ wonte Asɛ cii-te na, n'ɩɩ hɔm woñɩ laʋ awarkɔ na, ɩ renɖe. Ɩɩ laʋ wonte ten, ʋ ka mɔna s'a laʋ-te na, se fɛ n'ɩɩ wʋl s'ɩɩ tam nter-ɔ tentɛnte nte taa.
47007012	Nne me ka maa-mɩ tekara nɛɛr ñɩ, me ta maa-ɩ woñɩ warka na, ɩ rɛɛ-ɔna, nawʋr woñɩ a warke-ɩ na, lɛ rɛɛ. Ama, me maa-ɩ wonte rɛɛ na, me ciiwa s'ɩɩ sem sarte k'Asɛ ñesa taa s'ɩɩ kper mɩ t'ɔ ten n'ɩɩ sʋ mɩ tɛ n'ɩɩ hɔʋ na-ra.
47007013	Nte rɛɛ-ɔna, ɖe hɔya hɛwa. Tʋfelem ɖe hɔya hɛwa, ʋ ta ci te-l ɖeceel, nɛnter wɛ ka te kelen-te. Ʋ kɔ ra t'ɔ rerɛ-ɔ tɛmpe ka wonɔn'ɔ mɩ ten, ɩɩ hɛse Tiiti hɔɔr n'ʋ kɔ ɩ t'ɔ ten na.
47007014	Se fɛ nɩ me tir-ɩ na, me ka wɔr-mɩ ɩ cal n'ɩɩ ta laʋ sɛ fɛr kpa-m. Wonte ten ɖe ka siir-mɩ-te na, te wɛ tʋfelem. Kʋɖemte nt'ɔna rerɛ sɛ, sarteñente nte re siir-te mɩ rɛɛ-ɔ Tiiti cal na, a nɔɔn te tʋfelem.
47007015	Ɩ wɛ-mɩ lu ka ten-ɔ ɩ kɔŋ n'ɩ tɛsʋ wonɔn'ɔ ɩ tal mɩ tɛ mɩ hɔya lii nɩ mɩ nante maʋ, n'ɩɩ car mɩ tɛ n'ɩɩ mʋ-ɩ sarte, n'ɩɩ co na-ɩ n'ɩɩ ñam-ɩ na.
47007016	Ʋ kɔ me t'ɔ ten me sem sɛ me taa mɩ-ɔna, s'ɩɩ kaa s'ɩɩ laʋ wonte ten ʋ mɔna s'ɩɩ laʋ-te na.
47008001	Me rɛɔ ñempa, ɖe cii sɛ re yeʋ n'ɩɩ sem wonɔn'ɔ Asɛ laʋ sarte ka Maseetewan kiriisitutɩna akpaya na.
47008002	Kiriisitutɩna tisi na wa tɛ-ɔ, tʋfelem ka, wahala nya, wa na-ya na. Ama, ʋ kɔ wa t'ɔ ten sɛ wa ha tɛmpe. Nkʋ, wa ci ahʋsa kena.
47008003	Me siiru-mɩ, wa ha wonte wa pɩsʋwa sɛ wa ha na, hal n'ʋ rɛ.
47008004	Nɛɛr ta wɔse-wa nter. Ama, wa cɛr ra ten sɛ, ɖe ha-wa ñempʋ, wa tase nɛmpar rɛɛ, wa sen Sutee kɔrʋ taa Asɛ yera.
47008005	Wa laʋ wonte kelen wonte re ka mɔsʋwa na. Wa sʋ wa tɛ, wa cel nanɩ k'Acii Sesɛɛ, fɛ nɩ wa cel wa tɛ-ɔ ra rerɛ, s'Asɛ cii wo na.
47008006	Semp'ɔna, ɖe sʋ Tiiti, ɖe yeʋ-ɩ s'ɩ wʋse mɩ tɛ, n'ɩ tɛse temer nɖe ɩ ka paase re lape na, n'ɩ tɛse haaɖe nɖe ɩɩ wɛ n'ɩɩ kpolʋ-re na, ɖe mʋʋ.
47008007	Asɛ ha-mɩ te ten-ɔ ɩ ñempʋ taa n'ʋ kel. Nt'ɔlɛ, ɩɩ tisu ɩ rɛɛ-ɔ tʋfelem. Ɩɩ hosʋ ɩ tentɛnte ka yera, n'ɩɩ sem wonte ten ɩ wʋl-mɩ-te na, ɩɩ kper mɩ taa n'ɩɩ laʋ te ten n'ɩɩ wɛ-ra leen ka halɩ. Semp'ɔna, ɖe cii s'ɩɩ ha haaɖe nɖe n'ʋ tɛna n'ʋ kel.
47008008	Ʋ ta ci sɛ, me ñasʋ-mɩ kena. Ama, wonte nɛmpar mpa lapa na felem na, nte yeʋ-na-m nɩ me wʋten-mɩ sempe. Me cii s'ɩɩ wʋl s'ɩɩ wɛ yera ka leen.
47008009	Ɩɩ sem wonɔn'ɔ r'Acii Sesɛɛ Yeesu Kiriisitu laʋ-ra sarte na. Woñɩ ka ci sau na, ɩ wʋse ɩ tɛ-ɔ ahʋse ka mɩ rɛɛ, se fɛ n'ɩɩ pɩse n'ɩɩ wʋse saua, na ɩ k-ahʋsete rɛɛ.
47008010	Sempe na, me siiru-mɩ wonte me mɔse-te na. Wunti, mɩ ka mɔse-na kiɖinkiɖin s'ɩɩ ha nɩ mɩ paase-na kiɖinkiɖin ɖerɛ. Kɔhen ñɩ hen na, ʋ sara s'ɩɩ tɛse haʋ.
47008011	!Ʋ laʋ mɩ t'ɔ lelen n'ɩɩ tɛse re lape, s'ʋ ka laʋ mɩ t'ɔ lelen, n'ɩɩ paase kiɖinkiɖin ka wo na. !Ɩɩ ha wonɔn'ɔ ɩɩ wɛ na na.
47008012	Nne yer ha Asɛ ka wonte ɩ wɛ na-te na, na hɔɔr lelen, ɩ kaa s'ɩ mʋ-te. Ama, ɩ pe wɔsʋ yer ka wonte ɩ tan na-te na.
47008013	Me pe siiru-mɩ s'ɩɩ re mɩ tɛ-ɔ kʋñʋŋ taa s'ɩɩ sen mɩ raana. Ʋ mɔna s'ʋ laʋ atarʋ kena.
47008014	Kɔhen ñɩ taa na, ɩɩ wɛ na te ten-ɔlɛ tɛmpe, s'ɩɩ pɩse n'ɩɩ sen-wa. Alʋate nte taa, ɩɩ kaa s'ɩɩ tan na wʋr na, wa pɩsʋ sɛ wa tar te ten ñɩ wa wɛ na-te na, na-mɩ. Sempe na, ʋ kaa s'ʋ laʋ atarʋ,
47008015	s'a maa Asɛ tekara t'ɔ wo na sɛ: "Woñɩ ka tɛse tɛmpe na, ʋ ta kelen-ɩ. Woñɩ tɛse cekɔ na, nter ta feete-ɩ."
47008016	Đe wɔrʋ Asɛ s'ɩ yepa nɩ Tiiti sen-mɩ na felem, se ra sʋn-mɩ wo na.
47008017	Ɩ tisi wonte re wɔse-ɩ-te na, s'ɩ tase waɖe ka, mɩ tɛ. Ʋ ta ci te-l ɖeceel. Nñɩ teter, ɩ ciiwa rerɛ s'ɩ wal, wonte rɛɛ na, ɩ cii na felem ka ten s'ɩ sen-mɩ.
47008018	Đe tiru-ɩ mɩ cal, na yer nɛɛr-ɔ kiriisitutɩna akpaya ka ya ten ya wɔrʋ-ɩ wonɔn'ɔ ɩ hosʋ tentɛnte sarteñente na.
47008019	Kiriisitutɩna akpaya lese-na yer ñɩ sɛ ra-n'ɩ, ɖe wal ñempʋ re wan haaɖe nɖ'ɔ kiriisitutɩna mpa wɛ Sutee kɔrʋ taa na. Temer nɖe yeke s'a wɔr r'Acii Sesɛɛ, n'ʋ wʋlʋ sɛ re cii sɛ re sen yera.
47008020	Đe lake sempe se fɛ nɩ yera ra fɛsen-ɖa wonɔn'ɔ re rʋken haaɖe nɖ'ɔ tɛmpe tɛmpe na, ɖe rɛɛ.
47008021	Đe cii sɛ re laʋ wonte sara na. Ʋ ta ci sɛ re lake-te Acii Sesɛɛ ñesa taa receel-ɔna. Ama, ɖe cii sɛ re laʋ-te yera ten ñesa taa rerɛ.
47008022	Đe tiru-wa mɩ cal, na re rɛɔ tɩ nɛɛr rerɛ. Đe ñel-ɩ repɩɩ, ɖe nɔɔn s'ɩ ci yer nɛɛr-ɔna, ɩ sʋ ɩ tɛ n'ɩ cel Asɛ temer na felem. Kɔhen, ɩ sʋ ɩ tɛ n'ɩ cel temer nɖe na felem n'ʋ kel, wonte rɛɛ na, ɩ sem mɩ rɛɛ.
47008023	Tiiti hen na, ɩ ci woñɩ ma-n'ɩ, ɖe lake temer nɩ re sʋn-mɩ na. Ʋ kaase re rɛɔ ñempa kiriisitutɩna mpa, ɖe tiru-wa mɩ cal hen na, kiriisitutɩna akpaya tir-na-wa s'a wɔr Kiriisitu ka wa rɛɛ.
47008024	!Ɩɩ wʋl-wa s'ɩɩ wɛ-wa leen ka tʋfelem, fɛ nɩ kiriisitutɩna akpaya sem sɛ, ɖe wɛ tʋfelem s'ʋ kɔ ra t'ɔ, mɩ rɛɛ.
47009001	Ʋ ka ta hɛna sɛ, me maa tekara, me yeeke-mɩ s'ɩɩ sen Asɛ yera,
47009002	wonte rɛɛ na, me sem wonɔn'ɔ ɩɩ cii s'ɩɩ laʋ na. Akaɩ ñempa mɩ, semp'ɔna, me kpantʋ mɩ yela ka Maseetewan kiriisitutɩna ñesa t'ɔ wonte ɩɩ lake-te na, te rɛɛ. Me siir-wa sɛ, kaka wunti kena, ɩɩ honkʋwa na felem s'ɩɩ yeeke haaɖe nɖe. Te yepa nɩ wa taa kpater nɛmpar cii sɛ wa laʋ sempe rerɛ.
47009003	Ama, me tiru-mɩ re rɛɔ ñempa kiriisitutɩna mpa, se fɛ nɩ wonɔn'ɔ re kpante mɩ yela na, ʋ ra wʋse fala. Me cii s'ɩɩ rɔn mɩ tɛ n'ɩɩ ha warase nse, se me siir-wa wonɔn'ɔna.
47009004	?Ya sempe, ma-n'Maseetewan kiriisitutɩna, ɖe kampa, wa nɔɔn, ɩɩ ta rɔn mɩ tɛ, fɛr kpa ma-n'mɩ, wonte rɛɛ na, me ka siira sɛ me sem s'ɩɩ rɔn mɩ tɛ-ɔ reyasɛ.
47009005	Semp'ɔna, me mɔse me taa, me nɔɔn ʋ hɛna sɛ, me cɛr yera mpa sɛ, wa kan mɩ tɛ-ɔ, ma nɛla n'ɩɩ rɔn n'ɩɩ ñɔse haaɖe nɖe, ɩɩ ka yii-re reyasɛ na. Sempe na, me kaa sɛ me kan wonte nɩ me nɔɔn ɩɩ kper ñɔsʋʋ n'ɩɩ honkʋ na, ɖen'ɔlɛ, te kaa sɛ te wʋl s'ɩɩ laʋ-te na hɔɔr lelen. Ʋ ta ci s'a kpa-mɩ na reen.
47009006	!Ɩɩ sem sɛ, nne yer rii wonteriiti ka cekɔ, ɩ kaa s'ɩ teeɖe cekɔ ñɩ-ɔna. Ama, nne yer rii wonteriiti ka tɛmpe, ɩ kaa s'ɩ teeɖe tɛmpe.
47009007	Sempe na, ʋ mɔna sɛ pa woñɩ na, ɩ ha wonte, ɩ kper ɩ taa s'ɩ ha-te na. Ɩ ra ha na mɔsem. !Nɛɛr ra kpa-mɩ na reen s'ɩɩ ha, wonte rɛɛ na, Asɛ wɛ lu ka woñɩ ha na hɔɔr lelen na.
47009008	Asɛ wɛ n'apɩsɔ s'ɩ laʋ-mɩ sarte n'ʋ kel n'ɩ ha-mɩ te ten-ɔ tɛmpe k'ayʋkʋ s'ayʋkʋ n'ʋ tal-mɩ, n'ʋ kaase-mɩ tɛmpe rerɛ, n'ɩ ha nɛmpar.
47009009	Ʋ kaa s'ʋ laʋ-mɩ s'a maa Asɛ tekara t'ɔ wo na sɛ: "Ɩ ha ahʋsa ka tɛmpe, n'ɩ riyuyu lakase mɩsʋ wʋse se wʋse."
47009010	Asɛ celʋ riira ka wonteriiti n'ɩ celʋ-wa tʋte nɩ wa tʋkʋ. Ɩ kaa s'ɩ ha-mɩ te ten ɖerɛ n'ɩ lake sɛ, te kpɔl. Sempe na, ɩɩ pɩse n'ɩɩ laʋ nɛmpar-ɔ riyuyu lakase ka tɛmpe.
47009011	Ɩ kaa s'ɩ wʋse-mɩ saua ka te ten taa, se fɛ n'ɩɩ pɩse n'ɩɩ ha nɛmpar-ɔ tɛmpe. Đen'ɔna, yera kpater kaa sɛ wa wɔr Asɛ ka mɩ haaɖe nɖe, ɩɩ cel-ɖe na re niiŋ ɖɛɛ na.
47009012	Haaɖe nɖe, ɩɩ ha-re na, ɖe pe ñelʋ Asɛ yera receel-ɔna. Ama, ɖe yeke sɛ yera kpater wɔr Asɛ.
47009013	Haaɖe nɖe ɩɩ ha-re na, ɖe kaa sɛ re wʋl yera s'ɩɩ ci tʋfelem ñempa, wa wɔr Asɛ, wonte rɛɛ na, wa na ka, ɩɩ ñɔŋ Kiriisitu tentɛnte sarteñente, s'ɩɩ siiru wo na, n'ɩɩ sʋn-wa, na yera ten ɖerɛ.
47009014	Wa sɛɛ Asɛ ka mɩ rɛɛ, wonte rɛɛ na, wa wɛ-mɩ leen ka tɛmpe, nɩ wa wɔr-ɩ s'ɩ laʋ-mɩ sarte ka ten.
47009015	!Đe wɔr Asɛ ka haaɖe nɖe ɩ ha-ra k'a pe pɩsʋ s'a siir re nɔ na, ɖe rɛɛ.
47010001	M'ɔ Pɔl, woma yera siiru me rɛɛ sɛ, ?me wɛ wolen, me wɛ reen ka me tekarɩna taa nɩ, ?me kan mɩ cal, me see-mɩ nafate na. Me cii sɛ me wʋten-mɩ rehɛɛ, na hɔɔr lelen, se Kiriisitu ka wɛ, ɩ ka wʋten-mɩ wo na.
47010002	Me cɛrʋ-mɩ ten, !ɩɩ ra yeʋ sɛ me kan me wʋten-mɩ reen, ka me kaa sɛ me kan mɩ tɛ-ɔ wonte na. Yera nɛmpar wɛ mɩ tɛ-ɔ wa siiru sɛ re lake temer se tɛte nte rɛɛ yera. Me sem ɖepɩpɩ ka wonɔn'ɔ, me kaa sɛ me wʋten yera mp'ɔ reen na.
47010003	Tʋfelem, ɖe sem sɛ, ɖe wɛ tɛte nte rɛɛ. Ama, ɖe pe yee yeeʋ se tɛte nte rɛɛ yera yee yeeʋ ka wo na.
47010004	Yeeʋ wonte nte re yee na-te na, ʋ ta ci tɛte rɛɛ yera yeeʋ wonte kena. Đa yeeʋ wonte nte lii n'Asɛ cal-ɔna. Te wɛ reen ka ten sɛ te hɔrse awɔɩ nya ɩ k-amʋrana mɛlʋ ya taa na. Đe wʋlʋ sɛ tentarɩya nya yera tisu ya rɛɛ, nɩ wa mɔsʋ ya ñente na, ya tan tʋfelem.
47010005	Đe wɛɖʋ atɛ-ɔ tentɛnte nte ten ta sar ka kalempanɩ yera wʋtʋ-te, te rʋkʋ ñempʋ sɛ yera ra pɩse wa sem Asɛ na. Đe ñasʋ mɔsem mpe wɛ yera hɔya taa na, se fɛ nɩ wa ñam Kiriisitu.
47010006	Ɩɩ kaa s'ɩɩ ñam-ɩ wont'ɔ ten n'ʋ kper na, ɖe rɔn ɖe tɛ sɛ re hɔm wompa pe cii sɛ wa ñam-ɩ na, wa rena.
47010007	Ɩɩ ñelʋ te ten-ɔ areenanɖee receel-ɔna. Nne yer mɔsʋ s'ɩ ci kiriisitutɩ, ʋ mɔna s'ɩ sem ɖerɛ sɛ, ɖa rerɛ, ɖa ci kiriisitutɩna s'nñɩ.
47010008	?Pa ma rɛse kpantʋʋ ka cekɔ ka huku nkʋ Acii Sesɛɛ ha-m-kʋ na, kʋ rɛɛ, fɛr ra kpa-m, wonte rɛɛ na, nñɩ ha-na-m-kʋ sɛ me sen-mɩ n'ɩɩ kpɔl ɩ ñente taa, n'ʋ ta ci sɛ, me hɔrsʋ-mɩ kena.
47010009	Ama, me pe cii s'ɩɩ mɔse sɛ me ha-mɩ nafate na me tekarɩna.
47010010	Yera siiru sɛ, me tekarɩna wɛ reen nɩ wonte me maa-te na, te wɔsʋ s'a laʋ-te, nɩ me wɛ mɩ cal-ɔ wonte na, me tan ɖeen, me ta sem wʋtʋʋ.
47010011	Yera mpa siiru sempe na, me siiru-wa sɛ, wonte ten ɖe maa-te re tekarɩna taa na, nt'ɔna, ɖe kaa sɛ re laʋ-te, ka re kaa sɛ re kan mɩ cal-ɔ wonte na.
47010012	Đe pe katʋ sɛ re mɔse re tɛ na wompa siiru sɛ wa tala sɛ wa laʋ temer nɖe na, wa taa nɛmpar. Wa ñelʋ remaŋ wa siiru sɛ wa kpɔla. Ama, wa tan lɛn.
47010013	Ʋ kaase-ra hen na, ɖe kpante wonte Asɛ ha-ra huku sɛ re laʋ-te na, te receel ɖɛɛ-ɔna. Nñɩ yeʋ-na-ra rerɛ sɛ re pɩse re tenke re tal mɩ tɛ.
47010014	Nne ɩ ka ta yeʋ-ra sɛ re tal mɩ tɛ, ɖe hose tentɛnte sarteñente nte lii na Kiriisitu cal na, ʋ ka ta mɔna sɛ re wal.
47010015	Đe pe wʋlʋ re tɛ-ɔ nɛmpar temer rɛɛ. Asɛ ta cel-ɖa wa temer nɖe. Đa, ɖe honkʋ s'ɩɩ tisi Kiriisitu rɛɛ n'ʋ kelen antaʋŋ, nɩ re pɩse re laʋ temer cekpɔlɖe ka sarte ka mɩ hɛkʋ taa, nɩ re mɩse temer nɖe Asɛ yeʋ-ra-re na, ɖe taa.
47010016	Đen'ɔna, ɖe pɩsʋ sɛ re wan tentɛnte sarteñente ka kɔren ñɩ wɛ na mɩ war'ɔ ñɩ cal ten na, ñɩ taa. Đe ra wal kɔren ñɩ taa, a teem Asɛ tentɛnte hosʋʋ na, wonte rɛɛ na, ɖe pe cii s'a wɔr-ra nɛmpar temer rɛɛ.
47010017	A maa Asɛ tekara taa sɛ: "Woñɩ cii s'ɩ wʋl ɩ tɛ na, !ɩ wʋl ɩ tɛ-ɔ wonte Acii Sesɛɛ laʋ-te na, te receel ɖɛɛ-ɔna,"
47010018	wonte rɛɛ na, ʋ ta ci woñɩ wɔrʋ ɩ tɛ na, nñɩ-ɔna Acii Sesɛɛ mʋ. Ama, woñɩ Acii Sesɛɛ wɔrʋ-ɩ na, nñ'ɔna, ɩ mʋ.
47011001	Kɔhen, me cii s'ɩɩ ñaase mɩ tɛ n'ɩɩ co na-m cekɔ se woñɩ wʋtʋ ka ɩ tan feterem na. Me cɛrʋ-mɩ, !ɩɩ ñaase mɩ tɛ me wʋten-mɩ sempe.
47011002	Me wɛ ñesesɛmer ka mɩ rɛɛ s'Asɛ wɛ ñesesɛmer ka mɩ rɛɛ-ɔ wo na. Nte rɛɛ-ɔna, me sʋ-mɩ me cel-mɩ Kiriisitu s'asar ñɩ mɩsʋ asar fɛ n'ɩ waal kpa-ɩ na.
47011003	Nafate kpa-m sɛ mɩ mɔsem ɖa tɛke-mɩ n'ɩɩ kisi mɩ tʋfelem ñempʋ na raante nte ka wɛ mɩ-n'Kiriisitu, mɩ hɛkʋ taa na, se wonɔn'ɔ rem tɛke Ɛfe na ɩ tentarɩr na.
47011004	Nafate kpa-m, wonte rɛɛ na, nne tantʋfelem yer nɛɛr kampa, ɩɩ yeke-ɩ s'ɩ wʋl-mɩ ɩ tentɛnte. Yera mpa hosʋ-mɩ wonte tan tʋfelem ka Yeesu rɛɛ na, ʋ ta ci tʋfelemñente nte re hosʋ-mɩ-te ɩ rɛɛ na, nt'ɔna. Wa wʋtʋ fiisu nɛnkʋr ñente kena, n'ʋ ta ci wonkʋ Asɛ ka ha-mɩ-kʋ na, kʋ ñente. Wa hosʋ tentɛnte nɛnter-ɔ te ta ci tentɛnte sarteñente nte, ɖe hose-mɩ-te na. Ama, ɩɩ tisu te ten ñɩ rɛɛ.
47011005	Ɩɩ hʋ sɛ yera mpa ci Kiriisitu tirira cekpɔlwa. Ama, me pe mɔsʋ sɛ wa kelen-ma.
47011006	?Pa me wʋtʋ n'ʋ tan lelen, me sem wonte me wʋte-te na. Đe wʋl-mɩ-te te ten-ɔ reyamyam k'alʋate ten taa.
47011007	Me kampa me hosʋ-mɩ Asɛ tentɛnte sarteñente ka wonte na, me ta mʋ-mɩ n'ɔ wʋr. Me tisi me tɛ, fɛ me kpaase-mɩ. Me hɔrsa sɛ me laʋ sempe ya?
47011008	Me ka wɛ mɩ tɛ-ɔ wonte na, me tisi sɛ kiriisitutɩna akpaya nɛnyar rɛte-m warase, ʋ wɛ se me lɛɛ-ya sɛ me sen-mɩ-ɔna.
47011009	Me kampa me wɛ mɩ tɛ-ɔ wonte na, me ta wɔse-mɩ nter-ɔ n nɔɔn me lake warase talem ka wonte na, wonte rɛɛ na, kiriisitutɩna mpa kʋren na Maseetewan kɔrʋ taa na, wa kan-m wonte ten me ka ta tan-te na. Me rʋkʋn me tɛ-ɔ ten sɛ, mɩ taa nɛɛr ra ñel me rɛɛ. ?Pa ʋ ta kel se wɔ, me wɛ se me ñelʋ me rɛɛ.
47011010	Na Kiriisitu tʋfelem mpe wɛ me taa na, Akaɩ kɔrʋ ten taa yera ra rʋ-m ñempʋ sɛ me kpante sempe.
47011011	Ar yepa me wʋte sempe? Nawʋr me tam-mɩ lu kena ya? Asɛ sem sɛ me wɛ-mɩ lu.
47011012	Wonte me lake-te na, me kaa sɛ me rʋken te lape sempe, se fɛ nɩ me rʋ ñempʋ ka wompa kpantʋ ten, nɩ wa cii sɛ wa siir sɛ wa ci Yeesu tirira se ra rerɛ na.
47011013	Yera mpa ci tentarɩra kena, wompa tɛke-mɩ n'ɩɩ tisi sɛ wa ci Kiriisitu tirira na.
47011014	!Nte ñɩ ra yʋse-mɩ. Alʋacii Sataŋ ñɩ teter tɛkʋ yera nɩ wa tisu s'ɩ ci Asɛ tirir ñɩ mɛtelʋ na.
47011015	Sempe na, !ɩɩ ra yeʋ s'ʋ yʋse-mɩ ka ɩ wolalaɖa mpa tɛkʋ yera sɛ wa ci wolalaɖa mpa lake wonte wɛ riyuyu na. Atɛsenʋ ayʋkʋ rɛɛ, wa kaa sɛ wa peter se wa laʋ tansarte lakase ka wo na.
47011016	Me mulu me siiru-mɩ, mɩ taa nɛɛr ra hʋ sɛ me wʋte se woñɩ tan feterem na. Ama, nne ɩɩ hʋ sɛ me tan feterem, !ɩɩ yeʋ-m, me kpante cekɔ se wonɔn'ɔ ɩɩ yeke tanfeteremciina nɩ wa-l kpantʋ na.
47011017	Tʋfelem, wonte me siiru kɔhen na, ʋ ta ci Acii Sesɛɛ tam na-m sɛ me wʋl me tɛ. Me wʋlʋ me tɛ-ɔ wonte na, me wʋtʋ se woñɩ tan feterem na.
47011018	Kpater wʋlʋ wa tɛ-ɔ wonte ten wa lake-te nɩ yera ten na-te na. Nte rɛɛ-ɔna, ma rerɛ, me kaa sɛ me wʋl me tɛ sempe.
47011019	Ɩɩ lake te ten n'ɩɩ ñaasʋ mɩ tɛ n'ɩɩ cokʋ na tanfeteremciina, wonte rɛɛ na, ɩɩ hʋ s'ɩɩ sem te ten.
47011020	Ɩɩ ñaasʋ mɩ tɛ n'ɩɩ yeke-wa sɛ wa wʋsen-mɩ wa kpankase, nɩ wa kʋ mɩ lɛn wa tɛke-mɩ, nɩ wa mʋ mɩ ñente, nɩ wa pɛ-mɩ te tɛ nɩ wa make-mɩ atase.
47011021	Ɩɩ hʋ sɛ me tan ɖeen sɛ me laʋ-mɩ sempe kɛ? Me wɛ reen. Ama, fɛr kpa-m sɛ me lake sempe. Kɔhen, me wʋtʋ sempe n'ʋ wɛ se me tan feterem. Nne nɛɛr kʋra s'ɩ wʋl ɩ tɛ, ma rerɛ, me kʋr me wʋl me tɛ.
47011022	Wa wʋlʋ wa tɛ sɛ wa ci Suiifi ñempa kena. Ma rerɛ, ma ci wa taa tɩ kena. Wa siiru sɛ wa ci Iiseraɛl ñempa kena. Ma rerɛ, ma wɛ taa. Wa siiru rerɛ sɛ wa ci Aperaham yikiisi kena. Ma rerɛ, ma ci ɩ yikee kena.
47011023	Wa siiru sɛ wa lake Kiriisitu temer kena. Ma rerɛ, ma laʋ-ɩ temer ka tɛmpe n'ʋ kel. Kɔhen me feterem kper hɔrsʋʋ sɛ me wʋte. Me laʋ temer ka reen ka ten n'a re-m sarka n'ʋ kelen-wa. A maʋ-m kpara n'ʋ kelen-wa tɛmpe, nɩ me nɩʋ sem sɛn k'ayʋken ka kpater.
47011024	Taman naʋna taa, Suiifi ñempa maʋ-m kpara ka hiin niitisi na nakʋ.
47011025	Taman nautisi taa, a maʋ-m na kpantelaken, nɩ taman kʋɖem yera yɔ-m wɛɛ s'a kʋ-m. Taman nautisi taa, kpilu lim na-m. Taman kʋɖem, me mɩse leem t'ɔ ntaʋŋ tɛɛ n'ʋ rɛ n'ʋ hom-m.
47011026	Me walʋ ñempen ka tamtam, me pɩsʋwa sɛ me tʋ kʋñʋŋ ka carase nse wɛ kaaɖe tasʋʋ na, se taa. Me pɩsʋwa sɛ me tʋ kʋñʋŋ ka mɩla, na Suiifi ñempa, na wompa ta ci Suiifi ñempa na, wa niiŋ taa. Me pɩsʋwa sɛ me tʋ kʋñʋŋ ka kɔrʋ nɛnkʋr taa, na ñɩte taa. Me pɩsʋwa sɛ me tʋ kʋñʋŋ k'apʋ leem taa. Me pɩsʋwa sɛ me tʋ kʋñʋŋ ka wompa tɛkʋ sɛ wa ci kiriisitutɩna na, wa niiŋ taa.
47011027	Me nante ka ka ten me tʋ kʋñʋŋ. Ayʋken nɛñer, me cake me ñesa rɛɛ. Ayʋken nɛñer, ñʋse kʋ-m, lʋkʋte kʋ-m, nɩ me hɔke nɔ ka tɛmpe. Me tan wɔwen sɛ me sii n'aniko kʋ-m tamtam.
47011028	Na te ten ñɩ hen na, ʋ wɛ n'ʋ carʋ-m na mɔsem ka kiriisitutɩna akpaya rɛɛ.
47011029	Nne yer tan ɖeen k'Asɛ ñempʋ taa, ʋ wɛ se ma tan-na reen. Nne nɛɛr yepa n'ɩ rʋntɩ feete awarkɔ taa, me hɔɔr taa ñake min.
47011030	Nne, ʋ mɔna sɛ me kpante, me kpantʋ wonte wʋlʋ sɛ me tan ɖeen na, te rɛɛ.
47011031	Asɛ ñɩ ci r'Acii Sesɛɛ Yeesu Cii na, ɩ sem sɛ me pe tɛkʋ. !Đe wɔr-ɩ wʋse se wʋse.
47011032	Me ka wɛ Tamase kɔrʋ t'ɔ wonte na, wuroo Areetase komna sese yera ka kʋ menɔŋ tɛɛ s'a kpa-m.
47011033	Ama, a re-m kpancakʋ taa, a rɛse-m na teeɖe, a tisi-m atɛ-ɔ kɔrʋ wara, me lii ɩ niiŋ taa.
47012001	?Pa kpantʋʋ ta sar, ʋ mɔna sɛ me kpante. Kɔhen, me kaa sɛ me wʋten-mɩ wonte Acii Sesɛɛ wʋl-m-te narte taa na, na wonte ɩ yeʋ-m, me sem-te narte taa na.
47012002	Me sem kiriisitutɩ nɛɛr-ɔ, ʋ lake kɔhen-ɔ wʋse ka hiiu na nnaʋsa k'Asɛ sʋ-ɩ n'ɩ kpaase-ɩ kaka n'asɛt'ɔ ɩ cal. Me ta sem s'ɩ kpa-ɩ narte taa ya, yaa tʋfelem ɩ teter ɩ kpa-na. Asɛ receel pɩsʋ-na s'ɩ sem.
47012003	Me sem s'Asɛ ka kpaase yer ñ'ɔ aseɖa sarteñempa awɔr taa. Me ta sem s'ɩ kpa ɩ narte taa ya, yaa tʋfelem ɩ teter ɩ kpa-na. Asɛ receel pɩsʋ-na s'ɩ sem. Đen'ɔna, ɩ nɩʋ wʋtase nse a pe pɩsʋ s'a wʋte-se, n'ʋ ta mɔna sɛ yer wan wʋte-se na.
47012005	Me kaa sɛ me kpante yer ñɩ rɛɛ-ɔna. Ama, me ra kpante me teter, me rɛɛ-ɔ, ?ʋ ta ci wonte ten wʋlʋ sɛ me tan ɖeen na, te rɛɛ.
47012006	?Pa me ka ciiwa sɛ me kpante, me ra see kpɔɔn. Me ka pɩsʋwa sɛ me kpante n'ʋ ka wɛ tʋfelem. Ama, me pe cii sɛ me kpante, wonte rɛɛ na, me pe cii sɛ yera kan nɩ wa hʋ sɛ, me ci yer yer-ɔna me kpantɩte rɛɛ. Me cii sɛ wa ñam-m wonte wa na-te, ka me lake-te na, nɩ wa ñam-m ka wa nɩʋ tentɛnte sarteñente nte me hosʋ-te na.
47012007	Se fɛ nɩ me ra kpante wonte Asɛ wʋl-m-te na, te rɛɛ na, ɩ yeʋ s'nter kan me nante taa te sɛke-m se koser. Te wɛ s'alʋacii Sataŋ tirir nɛɛr-ɔna ɩ make-m, se fɛ nɩ me ra kpante akpantʋ.
47012008	Taman nautisi taa, me sɛɛ Acii Sesɛɛ s'ɩ lese-te me nante taa.
47012009	Ama, ɩ wʋsen-m sɛ: "Sarteñente nte me laʋ-n-te na, te cɛse. Me reen lake temer ka wompa tan ɖeen na, wa t'ɔna." Semp'ɔna, ʋ kɔ me t'ɔ ten sɛ, me kpante wonte wʋlʋ sɛ me tan ɖeen na, te rɛɛ, se fɛ nɩ Kiriisitu hampate kan, te cɔ me taa.
47012010	Nte rɛɛ-ɔna, na Kiriisitu rɛɛ, ?me tan ɖeen, ?a tɩɩ-m, ?a naasʋ-m, ?me taatʋ wʋr, ?me tʋkʋ wahala, ʋ kake me taa, wonte rɛɛ na, me kɔŋ me tan ɖeen k'alʋate nte taa na, nte t'ɔna ɩ ha-m ɩ reen.
47012011	Me kʋren wʋtʋʋ rɛɛ n'ʋ kunti n'ʋ wɛ se me see kpɔɔn. Ama, mɩ laʋ-na-m sɛ, me wʋte. Mɩ ka kɔŋ-na s'ɩɩ wʋte na me rɛɛ, wonte rɛɛ na, me ta ci wʋr. Ama, yera mpa siiru sɛ wa ci Yeesu tirira cekpɔlwa na, wa ta kelen-m wʋr.
47012012	Me ka wɛ mɩ hɛkʋ t'ɔ wonte na, me hɛse me hɔɔr, Asɛ yeʋ nɩ me laʋ hampate lakase, na wonte ten laʋ-mɩ reyaʋ na. Te ten ñɩ me laʋ-te na, te wʋlʋ sɛ me ci Yeesu tirir.
47012013	Wonte ten me laʋ-te kiriisitutɩna akpaya nɛnyar taa na, me laʋ-te mɩ tɛ rerɛ. Kʋɖemte nte me ta laʋ-mɩ-te na, nt'ɔlɛ sɛ, ma ta tam-mɩ s'ɩɩ ñel me rɛɛ. ?Ɩɩ hʋ sɛ me laʋ-mɩ nter-ɔna, te ta sar s'ɩɩ ra ñel me rɛɛ, !ɩɩ tɩsen-m.
47012014	Kɔhen, me rɔn me tɛ sɛ me kan mɩ tɛ-ɔ taman nautisi t'ɔlɛ. Me ra wɔse-mɩ s'ɩɩ ñel me rɛɛ. Me pe cii mɩ warase, me cii mɩ-ɔna. Ʋ ta ci wiisi cii-na warase sɛ se ñel na se lelɖa rɛɛ. Ama, se lelɖa cii-na warase sɛ wa ñel se rɛɛ.
47012015	Ʋ kaase-ma hen na, ʋ lake me t'ɔ lelen sɛ me sʋ wonte ten me wɛ na na, nɩ ma teter me kʋ me tɛ-ɔ mɩ rɛɛ, nɩ me sen-mɩ. Nne me laʋ-mɩ lu n'ʋ kpɔlʋ n'ʋ walʋ, ʋ laʋ senɔ nɩ mɩ kunti mɩ laʋ-ma-kʋ cekɔ?
47012016	Mɩ taa nɛmpar siiru sɛ, ?pa me ta wɔse-mɩ s'ɩɩ ñel me rɛɛ, me laʋ lɛn, me tɛke-mɩ me hiiu wʋr-ɔ mɩ cal.
47012017	Me pa-mɩ na wompa ten me tir-wa mɩ cal na, wa taa nɛɛr ya?
47012018	Me cɛr Tiiti s'ɩ wal mɩ tɛ, nɩ me tir-ɩ na re rɛɔ tɩ ñɩ, ɩɩ sem-ɩ na. Tiiti kan mɩ cal-ɔ wonte na, ɩ pa-mɩ kɛ? Ma-n'ɩ, ɖe wɛ hɔɔr kʋɖemer, nɩ re tʋnkʋ ñempʋ kʋɖemʋ.
47012019	Đe raana, womɩ re wɛ-mɩ lu na, ñɩ hen, ɩɩ teem mɩ t'ɔ mɔsʋʋ sɛ, ɖe cii sɛ, ɖe ha re tɛ-ɔ tʋfelem kena, mɩ ñesa taa kɛ? Ʋ ta ci sempe. Đe wʋtʋ Asɛ ñesa t'ɔna se Kiriisitu cii wo na. Wonte ten ɖe siiru-mɩ-te hen na, ɖe cii s'ɩɩ kpɔl Asɛ ñente t'ɔna.
47012020	Nafate kpa-m sɛ, me kaa sɛ me kan mɩ tɛ-ɔ wonte na, me nɔɔn wonte ɩɩ lake-te na, te ra kɔ-m. Nne ʋ wɛ sempe, wonte me kaa sɛ me laʋ-te na, te ra kɔ-mɩ rerɛ. Nafate kpa-m sɛ me ra tal, nɩ me nɔɔn yeeʋ, n'a sɛsʋ rem'ɔ ñesesɛma. Nafate kpa-m ɖerɛ sɛ, me ra nɔɔn mɩ ñan kpan ɖemaŋ n'ɩɩ tɩɩ rem'ɔ falafala, n'ɩɩ hɔrsʋ remaŋ yela k'afatelʋ, nɩ me ra nɔɔn nɛmpar-ɔ wa kpantʋ nɩ wa hɔrsʋ te ten.
47012021	Nafate kpa-m sɛ me ra tal, m'Asɛ yeʋ fɛr kpa-m mɩ rɛɛ n'ɩ yeʋ me wul wompa laʋ awarkase, nɩ wa ta kisi w'awarkase sɛ wa kisi asimañente n'ayaɖeteñente, na wonte ten ta sar ka, wa ka laʋ-te antaʋŋ na.
47013001	Taman nautisi t'ɔlɛ, me kɔŋ mɩ tɛ. Tentɛnte nte ten a kaa s'a rɔn-te na, ʋ mɔna s'a kan yera naʋl, yaa nautisi nɩ wa ci warasenɖera.
47013002	N nɔɔn me kan wont'ɔ taman naʋl-ɔ mɩ tɛ na, me ka siir wompa ka laʋ awarkase k'antaʋŋ na, na mɩ ten ɖerɛ s'ɩɩ kpa mɩ tɛ. Kɔhen, me tan mɩ cal, me mulu-mɩ te siiruu s'ayʋkʋ nkʋ, me kaa sɛ me kan me na-mɩ na, me kaa sɛ me ra ñente wa taa nɛɛr.
47013003	?Ɩɩ cii s'ɩɩ sem tʋfelem sɛ, me wʋtʋ na Kiriisitu ñuŋ ɖɛɛ, ɩɩ kaa s'ɩɩ sem-te. Kiriisitu ta ci yer-ɔ, ɩ tan ɖeen ka mɩ ñesa taa. Ama, ɩ wʋlʋ ɩ hampate ka mɩ hɛkʋ taa.
47013004	Tʋfelem, ɩ tisi ɩ tɛ s'ɩ wʋse se woñɩ tan ɖeen na, n'a kam-ɩ akantemer rɛɛ. Ama, kɔhen, ɩ wɛ na ɩ fiisu n'Asɛ hampate rɛɛ. Đa rerɛ, ɖa-n'ɩ, ɖe laʋ yer kʋɖem. Semp'ɔna, ɖe tisi re tɛ re wʋse se wompa tan ɖeen na. Ama, ɖa-n'ɩ, ɖe wɛ na re fiisin n'Asɛ hampate rɛɛ, sɛ re sen-mɩ.
47013005	!Ɩɩ mɔse mɩ t'ɔ sarte, n'ɩɩ fɛke n'ɩɩ na haa, ɩɩ wɛ n'ɩɩ tisu tʋfelem ka Yeesu Kiriisitu rɛɛ ya. Ʋ ta ci s'ɩɩ nɔɔn s'ɩɩ pe tisu ɩ rɛɛ, ɖenaa na, ʋ mɔna s'ɩɩ sem sarte sɛ tʋfelem, ɩ wɛ mɩ hɛkʋ taa.
47013006	Ama, me mɔsʋ s'ɩɩ kaa s'ɩɩ sem sɛ re ci tʋfelem Yeesu tirira.
47013007	Đe sɛɛ Asɛ s'ɩɩ ra tase awarkase lape rerɛ. Ʋ ta ci sɛ re cii sɛ re wʋl yera sɛ re ci ɩ tʋfelem tirira. ?Pa re ka ta ci nter, wonte re cii-te na, nt'ɔlɛ !s'ɩɩ laʋ sarteñente,
47013008	wonte rɛɛ na, ɖe ra pɩse sɛ re laʋ nter, te hɔrse ɩ tʋfelem ñempʋ. Ama, ɖe lake te ten sɛ yera tenke-kʋ.
47013009	?Pa re tan ɖeen, ʋ kɔ ra taa, ?ʋ ñente n'ɩɩ wɛ reen kena Asɛ ñempʋ taa. Đe wɛ re sɛɛ Asɛ s'ɩ yeʋ-mɩ, n'ɩɩ wal ñesa t'ɔ ɩ ñempʋ taa.
47013010	Wonte yepa, me maa-mɩ tekara ñ'ɔ me calen-mɩ na, nt'ɔlɛ sɛ, me cii s'alʋate nte taa, me kaa sɛ me tal-mɩ na, me ra hɔm mɩ rena na huku nkʋ Acii Sesɛɛ ha-m-kʋ sɛ me sen-mɩ n'ɩɩ kpɔl ɩ ñempʋ taa na. Ɩ ta cel-m-kʋ sɛ me hɔrse-mɩ kena.
47013011	Me rɛɔ ñempa, kɔhen ñɩ, !ʋ lake mɩ t'ɔ lelen. !Ɩɩ walʋ ñesa t'ɔ ɩ ñempʋ taa. !Ɩɩ ciisu remaŋ nante. !Ɩɩ lake hɔɔr kʋɖemer n'ɩɩ cɔ rehɛser taa na remaŋ, n'Asɛ ñɩ wɛ-ra lu n'ɩ yeke nɩ ra hɔya hɛ na, !ɩ cɔ na-mɩ.
47013012	!Ɩɩ sɛɛ rem'ɔ sarte ka Kiriisitu taa. Asɛ yera mpa wɛ cee na, wa sɛɛ-mɩ.
47013013	!Acii Sesɛɛ Yeesu Kiriisitu laʋ mɩ ten-ɔ sarte, !Asɛ lulape cɔ na-mɩ, n'ɩ Fiisu kpirsi mɩ ten-ɔ yer kʋɖem.
48001001	M'ɔ Pɔl, woma ci Yeesu Kiriisitu tirir na, ma maa-na-mɩ tekara ñɩ. Ʋ ta ci yera wampa lese na-m, n'ʋ ta ci yer nɛɛr tir-na-m. Ama, Yeesu Kiriisitu na ra Cii Asɛ ñɩ wose-ɩ aseɖa taa na, mpa tir-na-m.
48001002	Ma-n'ɖe rɛɔ ñempa mpa ten wɛ cee na, ɖe sɛɛ womɩ ci kiriisitutɩna akpaya nya wɛ Kalate kɔrʋ taa na.
48001003	Đa Cii Asɛ na r'Acii Sesɛɛ Yeesu Kiriisitu, !wa laʋ-mɩ sarte, nɩ wa yeʋ nɩ mɩ hɔya hɛ.
48001004	Kiriisitu ñɩ cel ɩ tɛ s'ɩ seʋ ra rɛɛ, se fɛ n'Asɛ tɩsen-ɖa r'awarkase nɩ tɛte rɛɛ tansarteñente ra pɩse-ra, se wonɔn'ɔ ra Cii Asɛ ciiwa s'ɩ laʋ na.
48001005	!Đe wɔr Asɛ ka wʋse se wʋse. !Ʋ laʋ sempe.
48001006	Te tɛɖen-m s'ɩɩ hom kisuu ka woñɩ yaa-mɩ na Kiriisitu sarte lape rɛɛ na, n'ɩɩ kunti n'ɩɩ tʋnkʋ tentɛnte nɛnter-ɔ te ta ci Asɛ tentɛnte sarteñente.
48001007	Asɛ tentɛnte sarteñente nɛnter tan ɖerɛ. Ama, yera nɛmpar wɛ ka wa kpintilu-mɩ, wa cii sɛ wa kpa Kiriisitu tentɛnte sarteñente wa cɛl-te.
48001008	Nne yer hose-mɩ tentɛnte sarteñente nter-ɔ ?ʋ ta ci wonte re hose-mɩ-te na, ?pa ʋ ci r'ɔna nawʋr Asɛ tirir nɛɛr-ɔ asɛta, Asɛ wɩ-ɩ sem.
48001009	Đe teem-mɩ te siiruu nɩ kɔhen me mulu te siiruu kelɛ sɛ, nne yer nɛɛr hose-mɩ tentɛnte sarteñente nɛnter-ɔ te pe kpake na wonte ɩɩ teem te nɩʋʋ na, Asɛ wɩ-ɩ sem.
48001010	Kɔhen ñɩ hen na, me cii sɛ yera wɔr-na-m ya, yaa me cii s'Asɛ wɔr-na-m? Ɩɩ hʋ sɛ me lake s'ʋ kɔ yera t'ɔna kɛ? Aɩ. ?Me ka ciiwa sɛ me laʋ n'ʋ kɔ yera taa, m'a ta kaa sɛ me ci Kiriisitu wolalaɖe.
48001011	Me rɛɔ ñempa, me siiru-mɩ sɛ tentɛnte sarteñente nte me hose-mɩ-te na, te ta lii na yer wan cal-ɔna.
48001012	Ʋ ta ci yer nɛɛr siir-na-m-te, n'ʋ ta ci yer nɛɛr wʋl-na-m-te. Yeesu Kiriisitu teter wʋl-na-m-te.
48001013	Ɩɩ sem wonɔn'ɔ antaʋŋ me ka tʋnkʋ Suiifi ñempa kɔter me lake wo na. Alʋate nte taa, me naasʋ kiriisitutɩna ka tɛmpe ka ten, me ciiwa sɛ me hɔrse-wa.
48001014	Me ka tʋnkʋ Suiifi ñempa kɔter n'ʋ kelen me wɔrana ka kpater, na me kɔrʋ taa ñempa. Me ka wɔm me ñuŋ ka ten-ɔ wonte ra caasɩna wʋl-ɖa-te na, te taa.
48001015	Ama, n nɔɔn me rii take lel-m wonte na, Asɛ laʋ-m sarte n'ɩ lese-m sɛ me laʋ ɩ temer. Alʋate nte teter taa ʋ laʋ-ɩ lu s'ɩ yaa-m na, ɩ yaa-m
48001016	n'ɩ yeʋ nɩ me sem ɩ Yo, fɛ nɩ me wal me hose ɩ tentɛnte sarteñente ka wompa ta ci Suiifi ñempa na. Me ta wal sɛ me na yer nɛɛr sɛ me wɔse-ɩ nter.
48001017	Me ta wal ɖerɛ-ɔ Seerusalɛm kɔrʋ taa, sɛ me na Yeesu tirira mpa ɩ ka yaa-wa ma nɛla na. Ama, me tenka me wal Arapii kɔrʋ taa, fɛ nɩ me kʋr me wʋse Tamase ñenkʋ taa.
48001018	Wʋse nasiisi rɛ wonte na, me kʋr me wal Seerusalɛm sɛ me sem Pɩɛr. Me cɔ ɩ cal-ɔ ayʋken ka hiiu na nɩna.
48001019	Me ta na Yeesu tirir nɛɛr n'ʋ tase r'Acii Sesɛɛ ritafal Sake rɛɛ.
48001020	Wonte me maa-mɩ-te hen na, te wɛ tʋfelem k'Asɛ ñesa taa, n'ʋ ta ci tentarɩr ñente kena me lake.
48001021	Me kʋren na Seerusalɛm kɔrʋ t'ɔ wonte na, me wal Siirii na Siiliisii, wa kɔren taa.
48001022	Kiriisitutɩna akpaya nya n nɔɔn ya wɛ Sutee kɔrʋ taa na, ya yera ka ta take sem-m.
48001023	Wa nɩʋ yera siiru kena sɛ: "Antaʋŋ woñɩ ka naasʋ-ra na, nñ'ɔ hen, kɔhen ɩ kunta n'ɩ hosʋ Asɛ tentɛnte sarteñente nte siiru s'a tisi Yeesu Kiriisitu rɛɛ na. Nkʋ, ɩ ka carʋ ɩ tɛ s'ɩ hɔrse-te te ten-ɔna, nɩ yera ra tenke Yeesu Kiriisitu ñempʋ."
48001024	Wa nɩʋ semp'ɔ wonte na, wa wɔrʋ Asɛ ka me rɛɛ.
48002001	Wʋse hiiu na nnaʋsa rɛ wonte na, me tase waɖe ka Seerusalɛm kɔrʋ taa, ma-n'Parnapase, nɩ me kpiɖin Tiiti rerɛ.
48002002	Me wʋse ren'ɔ wonte rɛɛ na, Asɛ ka siir-m s'ʋ mɔna sɛ me wal ɖenaa. Ma-n'wompa kiriisitutɩna yaa-wa sɛ wa sesɛmpa na, ɖe kpol ɖe receel, nɩ me rɔn me cɛse-wa tentɛnte sarteñente nte me hosʋ-te wompa ta ci Suiifi ñempa na. Me ka ta cii sɛ me temer nɖe me laʋ-re na, na wonɖe me lake-re kɔhen na, ɖe wʋse fala.
48002003	Tiiti ñɩ ka wɛ me cal-ɔ ɩ ci Kerɛke tɩ na, wa ta laʋ-ɩ na reen s'ɩ pɛl ɩ k-aniko fɛ n'ɩ wʋse s'mp'ɔ Suiifi ñempa.
48002004	Ama, wompa tɛkʋ sɛ wa ci kiriisitutɩna na, wa taa nɛmpar hʋte r'akpar taa nɩ wa siiru s'ʋ mɔna s'ɩ pɛl ɩ k-aniko. Yera mpa sɩ amɛsɔŋ t'ɔna r'akpar taa sɛ wa na wonɔn'ɔ Moiisi ñasete tan ɖeen ka ra rɛɛ na, wonte rɛɛ na, ɖa-n'Yeesu Kiriisitu, ɖe laʋ yer kʋɖem. Wa cii sɛ Moiisi ñasete tase re ñasʋʋ.
48002005	Đe ka ta yeʋ ayepe sɛ wa ñase-ra, wonte rɛɛ na, n nɔɔn ɖe ka ta cii sɛ wa warke Asɛ tentɛnte tʋfelem ñente. Đe ciiwa s'ɩɩ nɩʋ-te se te wɛ wo na.
48002006	Ka nɩ ma hen na, ʋ pe carʋ-m na wompa a yaa-wa sɛ sesɛmpa na. Yer se yer wɛ kʋtarʋ kena Asɛ ñesa taa. Me cɛse sesɛmpa mp'ɔ wonte me hosʋ-te yera nɩ wa nɩʋ-te wonte na, wa ta tase nter wʋtʋʋ ka te wɛ cefate.
48002007	Ama, wa nɩʋ na-m s'Asɛ cel-na-m tentɛnte sarteñente nte, n'ɩ siir-m sɛ me wal me hose-te wompa ta ci Suiifi ñempa na, s'ɩ cel-te Pɩɛr ka wo sɛ, lɛ hose-te Suiifi ñempa na,
48002008	wonte rɛɛ na, Asɛ ñɩ ha Pɩɛr ka reen n'ɩ tir-ɩ na Suiifi ñempa rɛɛ na, nñɩ rerɛ ha-na-ma reen n'ɩ tir-m na wompa ta ci Suiifi ñempa na, wa rɛɛ.
48002009	Sake na Pɩɛr na San, wompa kiriisitutɩna yaa-wa sɛ wa sesɛmpa na, wa sem s'Asɛ laʋ-m sarte n'ɩ re temer nɖ'ɔ tʋfelem ka me niiŋ taa. Semp'ɔna, wa kpa ma-n'Parnapase, ɖe niiŋ, nɩ wa sɛɛ. Te kutihuɖi kelɛ sɛ, ɖa-n'wa, ɖe laʋ nɔ kʋɖemɔ kelɛ, sɛ ra wal-na wompa ta ci Suiifi ñempa na, wa-l tɛ, n'ʋ yeʋ-mpa wa-l walʋ-na Suiifi ñempa tɛ.
48002010	Wa siir-ra kʋɖemte nte na, nt'ɔlɛ sɛ, ɖe sen w'akpar taa ahʋsa. Ma rerɛ, me car me tɛ-ɔ ten nɩ me laʋ-te.
48002011	Ama, Pɩɛr kan wont'ɔ Antɩɔse kɔrʋ taa na, me yeen-ɩ yera kpater ñesa taa, wonte rɛɛ na, ɩ ka laʋ nter-ɔ te ta sar.
48002012	Se fɛ nɩ wompa Sake tir-wa wa tal na, n nɔɔn antaʋŋ, ñɩ-n'wompa ta ci Suiifi ñempa na, wa tʋkʋwa. Ama, wa tal wonte na, Pɩɛr kunti n'ɩ pe tasʋ tʋʋ na-wa rerɛ. Nafate ka kpa-ɩ yera mpa siiru s'ʋ mɔna sɛ yer ten pɛl ɩ k-aniko na, mpa rɛɛ-ɔna.
48002013	Kiriisitutɩna mpa ci Suiifi ñempa na, wa laʋ se Pɩɛr laʋ wo na, hal Parnapase rɛ n'ɩ taasen-wa wa tɛkete lakase taa.
48002014	Me na sɛ wa pe tʋnkʋ tʋfelem tentɛnte sarteñente ñempʋ riyuyu ka wonte na, me wʋten Pɩɛr ka wa ten wa ñesa taa sɛ: "Ña, n ci Suiifi tɩ kena. Ama, wonte n lake-te na, ʋ wɛ s'n ta ci Suiifi tɩ. ?N lake se wompa ta ci Suiifi ñempa na, kaa n carʋ wompa ta ci Suiifi ñempa na semɔ, sɛ wa laʋ se Suiifi ñempa?"
48002015	Đe ci Suiifi ñempa kena tʋfelem, wonte rɛɛ na, wompa lel-ɖa na, wa ci Suiifi ñempa. Đe ta ci wompa ta sem Asɛ ñempʋ ka wa lake awarkase na.
48002016	Ama, ɖe sem sɛ, yer ñɩ tisu Yeesu Kiriisitu rɛɛ na, Asɛ sʋkʋ nñɩ-ɔna se riyuyutɩ, n'ʋ ta ci woñɩ ñɔŋ Moiisi ñasete na. Semp'ɔna, ɖa teter, ɖe tisi Yeesu Kiriisitu rɛɛ, n'Asɛ sʋ-ra se riyuyuñempa, n'ʋ ta ci sɛ re ñɔŋ Moiisi ñasete kena, wonte rɛɛ na, nɛɛr tan k'Asɛ kaa s'ɩ sʋ-ɩ se riyuyutɩ s'ɩ laʋ wonte ɩ ñasete wɔsʋ-te na.
48002017	Đ'ɔ Suiifi ñempa, ?ɖe cii s'Asɛ sʋ-ra se riyuyuñempa, sɛ re tisu Kiriisitu rɛɛ, a kaa s'a siir sɛ re ci awarkaselaɖa se wompa ta ci Suiifi ñempa na, n'ʋ wɛ se Kiriisitu walʋn-ɖa awarkɔ t'ɔna. Aɩ, ɩ pe walʋn-ɖa awarkɔ t'ɔ awanʋ.
48002018	Nne me yeʋ Moiisi ñasete ñempʋ sɛ kʋ pe sʋn yer s'ɩ wʋse riyuyutɩ, ?me kunta me tase ñempʋ nkʋ t'ɔ wʋsʋʋ, me sem sɛ me wʋse me tɛ-ɔ awarkɔcii.
48002019	Ñasete ñempʋ tʋnkʋʋ nkʋ t'ɔna me sepa, nɩ te tan ɖeen ɖerɛ-ɔ me rɛɛ, nɩ me pɩse me hom sɛ me laʋ Asɛ temer. Ma-n'Kiriisitu, ɖe seʋ akantemer rɛɛ.
48002020	Ma teter, me tan fiisu taa na me reen ɖɛɛ. Na Kiriisitu reen ɖɛɛ-ɔna me wɛ. Me wɛ tɛte rɛɛ-ɔ cee, nɩ me wɛ me tisu Asɛ Yo nka laʋ-m lu ka ten nɩ ka yeʋ sɛ ka seʋ me rɛɛ na, ka rɛɛ.
48002021	Me ra wɛɖe sarteñente nte Asɛ laʋ-m-te na, sɛ me wʋse na Moiisi ñasete rɛɛ, wonte rɛɛ na, nne ñasete nɛnter pɩsʋwa sɛ te yeʋ nɩ yer wʋse riyuyutɩ, sempe na, Kiriisitu seʋ fala kelɛ.
48003001	Kalate ñempa mɩ, ar lapa n'ɩɩ tan ñiin k'atam sen? Anɔ tɛke-mɩ? A cɛse-mɩ sarte ka wonɔn'ɔ Yeesu seʋ akantemer rɛɛ na.
48003002	Me wɔsʋ-mɩ nte ñɩ hen. Ɩɩ cii s'ɩɩ siir s'ɩɩ tenke Moiisi ñasete ñempʋ ka n'Asɛ ha-mɩ ɩ Fiisu na? Yaa ɩ ha-mɩ-kʋ s'ɩɩ co tentɛnte sarteñente n'ɩɩ tisi-na te rɛɛ-ɔna?
48003003	Ar lapa n'ɩɩ tan ñiin k'atam sen? Ɩɩ paase n'Asɛ Fiisu reen kena. Ʋ laʋ senɔ kɔhen, n'ɩɩ cii s'ɩɩ tɛse na mɩ teternka mɩ reen?
48003004	Kʋñʋŋ nkʋ ten tal-mɩ na, kʋ tal-mɩ fala kena ya? Aɩ, me sem s'ʋ ta ci falañente kena.
48003005	Asɛ ñɩ ha-mɩ ɩ Fiisu n'ɩ lake hampate lakase cekpɔlse ka mɩ hɛkʋ taa rerɛ na, ɩɩ cii s'ɩɩ siir s'ɩɩ tʋnkʋ Moiisi ñasete kena ka n'Asɛ ha-mɩ ɩ Fiisu na? Asɛ ha-mɩ ɩ Fiisu, wonte rɛɛ na, ɩɩ co tentɛnte sarteñente n'ɩɩ tisi te rɛɛ,
48003006	s'a maa Asɛ tekara t'ɔ Aperaham ɖɛɛ-ɔ wo na sɛ: "Aperaham tisi Asɛ rɛɛ. Nte rɛɛ-ɔna, Asɛ sʋ-ɩ se riyuyutɩ."
48003007	Semp'ɔna, ʋ mɔna s'ɩɩ sem sɛ wompa tisu Asɛ rɛɛ na, wa ci Aperaham wiisi ka tʋfelem.
48003008	Ʋ lʋl ten-ɔ a ka maa Asɛ tekara taa sɛ wompa ta ci Suiifi ñempa na, Asɛ kaa s'ɩ sʋ-wa se riyuyuñempa sɛ wa tisu ɩ rɛɛ. Nte rɛɛ-ɔna, Asɛ hose tentɛnte sarteñente nt'ɔ Aperaham ka nɛla, n'ɩ siir-ɩ sɛ: "Me kaa sɛ me laʋ sarte ka kɔren ten taa yera na n ɖɛɛ."
48003009	Semp'ɔna, wompa tisu Asɛ rɛɛ-ɔ kɔhen s'Aperaham tisi ɩ rɛɛ-ɔ wo n'Asɛ laʋ-ɩ sarte na, ɩ kaa s'ɩ laʋ-wa sarte rerɛ.
48003010	Wompa hʋ s'Asɛ kaa s'ɩ sʋ-wa se riyuyuñempa, sɛ wa ñɔŋ Moiisi ñasete na, Asɛ kaa s'ɩ wɩ-wa sem, wonte rɛɛ na, a maa Asɛ tekara taa sɛ: "Yer ñɩ pe ñɔŋ ñasete nte ten, a maa-te Asɛ tekara taa na, Asɛ kaa s'ɩ wɩ-ɩ sem."
48003011	Đe sem s'Asɛ pe sʋkʋ yer se riyuyutɩ s'ɩ ñɔŋ ñasete nte, wonte rɛɛ na, a maa Asɛ tekara taa sɛ: "Woñɩ tisu Asɛ rɛɛ na, Asɛ sʋkʋ-ɩ se riyuyutɩ, n'ɩ kaa s'ɩ hiiu fiisu nkʋ tam akperʋ na."
48003012	Moiisi ñasete ñente wɛ na te tɛ, n'Asɛ rɛɛ tisuu ñente wɛ na te-l tɛ. Ama ñasete nte siiru sɛ "Woñɩ lake wonte ten ñasete wʋlʋ-te na, ɩ kaa s'ɩ hiiu fiisu nkʋ tam akperʋ na, na te rɛɛ."
48003013	Ama, Asɛ wɩ-ra sem sɛ re ta ñam ñasete nt'ɔ te ten. Kiriisitu kan n'ɩ mʋ sem mpe Asɛ ka wɩ-ra-pe na, n'ɩ yaʋ ra ñiin, wonte rɛɛ na, a maa Asɛ tekara taa sɛ: "!A wɩ sem ka woñɩ a wu-ɩ rayo rɛɛ na."
48003014	Kiriisitu mʋ r'awɔr, se fɛ nɩ wompa ta ci Suiifi ñempa na, wa mʋ rerɛ-ɔ sarteñente nte Asɛ ka yii-te Aperaham na. Ɩ laʋ sempe rerɛ, se fɛ nɩ re pɩse re hiiu Asɛ Fiisu nkʋ ɩ ka yii-ra-kʋ na, wonte rɛɛ na, ɖe tisi ɩ rɛɛ.
48003015	Me rɛɔ ñempa, me kaa sɛ me cɛse-mɩ nter n'ʋ tam na wonte yera lake-te na. Nne yera naʋl laʋ nɔ kʋɖemɔ wa hʋ nter nɩ wa ñʋ niir ka te rɛɛ, yer nɛɛr ra pɩse s'ɩ hɔrse-te n'ɩ ra pɩse s'ɩ tase nter-ɔ te rɛɛ.
48003016	Nkʋ, Asɛ yii yiirti nt'ɔ Aperaham na ɩ yikee kena. A ta maa s'Asɛ yii-te Aperaham na ɩ yikiisi n'ʋ kunti n'ʋ wɛ se se ka tɛna. Ama, a maa sɛ yikee kʋɖemɔ kena. Yikee kʋɖemɔ nk'ɔlɛ Kiriisitu.
48003017	!Ɩɩ na wonte me cii sɛ me siir na, nt'ɔlɛ s'Asɛ ka hɔʋ raante n'Aperaham n'ɩ rʋkʋn ɩ raante nte hɔpe kena. N nɔɔn wʋse ka cakɔɩsiin nniisa na wʋse ka hiin niitisi rɛwa, (430) fɛ n'Asɛ cel Moiisi ka ñasete. Ñasete nte ra pɩse sɛ te warke raante nte Asɛ ka teem te hɔpe n'Aperaham na, nɩ te ra pɩse sɛ te yʋke wonte Asɛ ka yii-te rerɛ na.
48003018	Nne ñasete rɛɛ-ɔna Asɛ ha yera ka wonte ɩ ka yii-wa-te na, ʋ wɛ s'ʋ ta ci yiirti rɛɛ-ɔna ɩ ha ɩ haaɖe. Nkʋ, ɖe na sɛ wonte Asɛ yii-te Aperaham na, nte rɛɛ-ɔna, ɩ laʋ-ɩ sarte.
48003019	?Ʋ wɛ sempe, ar laʋ n'Asɛ cel Suiifi ñempa ka ñasete? Asɛ cel-ɖa ñasete nte, se fɛ nɩ re sem wonte ta sar ɩ ñesa taa na. Ɩ rʋkʋ-cel-ɖa-te kena, s'n nɔɔn ʋ rɛwa n'ʋ tal Aperaham yikee nka ɩ yii-ka yiirti nte na, ka kanɖe. Asɛ sʋ ñasete n'ɩ cel-te ɩ tirira sɛ wa hose-te yera, na woñɩ ñɔsʋ Asɛ na yera wa hɛkʋ taa na, ɩ rɛɛ. Nkʋ, ñɔser ra pɩse s'ɩ ñɔse yer kʋɖem tentɛnte, ɩ ñɔsʋ yera naʋl hɛkʋ t'ɔna. Ama, Asɛ wɛ kʋɖem kena.
48003020	Ʋ lakewa nɩ ñɔser wɛ yera naʋl hɛkʋ t'ɔna. Ama, Asɛ teter yii n'Aperaham, ka n nɔɔn ñɔser ta.
48003021	Te kutihuɖi kelɛ sɛ ñasete nte pe ci wonte Asɛ yii-te na ya? Aɩ, ya sempe. Nne ñasete nɛnter ka wɛ ka te ha yera ka fiisu nkʋ tam akperʋ na, te pɩsʋwa rerɛ sɛ te laʋ-wa wa wʋse riyuyuñempa rerɛ. Ama, ñasete nɛnter tan sempe.
48003022	A maa Asɛ tekara taa s'awarkase ñase tɛte rɛɛ yera ka wa ten, se fɛ n'Asɛ ha wonte ɩ yii-te wompa tisu Yeesu Kiriisitu rɛɛ na.
48003023	N nɔɔn Asɛ ka ta take tel ñempʋ sɛ yera tisi Kiriisitu rɛɛ-ɔ wonte na, Moiisi ñasete ka wʋse-ra se sarkaciina kena, n'ʋ rɛ n'ʋ tal ayʋkʋ nkʋ Asɛ wʋl-ɖa ñempʋ sɛ re tisi Kiriisitu rɛɛ na.
48003024	Sempe na, n nɔɔn ñasete nte ka wɛ sɛ te wʋl-ɖa ñempʋ sarteñenkʋ n'ʋ rɛ n'ʋ tal Kiriisitu ayʋkʋ, se fɛ n'Asɛ pɩse n'ɩ sʋ-ra se riyuyuñempa, wonte rɛɛ na, ɖe tisu ɩ rɛɛ.
48003025	Kɔhen ɖe hiiu ñempʋ sɛ re tisi Kiriisitu rɛɛ. Đe pe cii sɛ ñasete nte tase ra ñempʋ wʋlʋʋ s'antaʋŋ.
48003026	Ɩɩ ci Asɛ wiisi ka mɩ ten, wonte rɛɛ na, ɩɩ tisu Yeesu Kiriisitu rɛɛ.
48003027	Womɩ ten a sɛ-mɩ Asɛ leem na, mɩ-n'Kiriisitu, ɩɩ laʋ yer kʋɖem n'ɩɩ sʋ ɩ ñente n'ɩɩ wʋse s'ɩ teter ɩ wɛ wo na.
48003028	?N ci Suiifi tɩ, nawʋr ?n ta ci Suiifi tɩ, ?n ci kpankɔ, nawʋr ?n ta ci kpankɔ, ?n ci apal, nawʋr ?n ci yal, ʋ ta laʋ nter. Ɩɩ wʋse mɩ ten-ɔ yer kʋɖem kena na Yeesu Kiriisitu.
48003029	Nne ɩɩ wʋse yer kʋɖem na Kiriisitu, ɩɩ ci Aperaham yikiisi kelɛ n'ɩɩ kaa s'ɩɩ hiiu wonte ten ɩ ka yiiwa s'ɩ celʋ Aperaham yikiisi na.
48004001	Me cii sɛ me siir-mɩ nter. Yo nka kaa sɛ ka mʋ ka cii sauti na, ?ka take kpɔla, ka wɛ se kpankɔ kena. Nkʋ, a sem s'nka kɔŋ-na sɛ ka mʋ ka cii sauti ka te ten.
48004002	?Ka take kpɔla, yera wɛ wa ñelʋ ka rɛɛ, nɩ wa rɔnʋ-ka s'n nɔɔn ka kpɔla, n'ʋ rɛ n'ʋ tal alʋate nte ka cii ka rɩ-te s'ɩ cel-ka te ten na.
48004003	Đa rerɛ, ʋ wɛ kʋɖemte kena. Đe ka wɛ wonte se wiisi na, tɛte rɛɛ kɔta ñasʋ-ra se kpankase.
48004004	Ʋ kampa n'ʋ tal alʋate nte Asɛ rɩ-te na, ɩ tir ɩ Yo ka tɛte rɛɛ nɩ yal nɛɛr lel-ka Suiifi ñempa ñasete alʋate taa,
48004005	se fɛ nɩ ka yaʋ wora n nɔɔn ɖe ñɔŋ ñasete nte na, ɖa ñiin, fɛ nɩ re wʋse ɩ wiisi.
48004006	Wonte wʋl-mɩ s'ɩɩ ci Asɛ wiisi na, nt'ɔlɛ s'ɩ tir ɩ Yo Fiisu ka ra hɔya taa. Fiisu nkʋ wɛ kʋ ko sɛ: "Papa, Acii."
48004007	Semp'ɔna, ɩɩ ta ci kpankase rerɛ, ɩɩ ci Asɛ wiisi kena. Semp'ɔna, nñɩ teter rɛɛ-ɔna, ɩ kaa s'ɩ cel-mɩ te ten ñɩ ɩ ka rɩwa s'ɩ cel ɩ wiisi na.
48004008	Antaʋŋ, ɩɩ ka ta take sem Asɛ ka wonte na, ɩɩ ka wɛ atetɩna mpa ta ci tʋfelem Asɛ na, n'ɩɩ ka ci wa kpankase.
48004009	Ama, kɔhen ñɩ, ɩɩ sem Asɛ. Me ciiwa sɛ me siir s'Asɛ sem-mɩ. Ʋ laʋ senɔ n'ɩɩ tasʋ tʋnkʋʋ k'ahʋsete kɔta nya tan huku na, n'ɩɩ tasʋ ciiu rerɛ sɛ ya wʋse-mɩ ya kpankase?
48004010	Te kutihuɖi kelɛ s'ɩɩ siiru s'ayʋken nɛñer wɛ na ñɩ-l tɛ, nɩ honɖase nɛnser wɛ na se-l tɛ, n'alʋate nɛnter wɛ na te-l tɛ-ɔ wʋnɔ taa, nɩ wʋse nɛnser wɛ na se-l tɛ rerɛ.
48004011	Wonte ɩɩ lake-te na, te ha-m nafate, ʋ wɛ-m se temer nɖe me lake-re na, ɖe wʋse fala kena.
48004012	Me rɛɔ ñempa, me cɛrʋ-mɩ s'ɩɩ wʋse se ma, wonte rɛɛ na, ma rerɛ, me wɛ se mɩ. Ɩɩ ta laʋ-m nter-ɔ te ta sar.
48004013	Ɩɩ tɛsʋ sɛ me wɩsɔ yeʋ-na me hose-mɩ tentɛnte sarteñente ka kiɖinkiɖin.
48004014	N nɔɔn ʋ wɩ-m wonte na, ɩɩ ta pɛ-m te tɛ, n'ʋ ta nɩɩ-mɩ me rɛɛ. Ɩɩ mʋ-m kena n'ʋ kunti n'ʋ wɛ s'Asɛ tirir, n'ʋ kunti n'ʋ wɛ se me ci Yeesu Kiriisitu teter kena.
48004015	Alʋate nte taa, ɩɩ ka ñantʋ kpater ka ten. Ar lapa n'ɩɩ pe tasʋ ñantʋʋ ka kɔhen? Me sem sarte ka ten, s'alʋate nte taa, n nɔɔn ?ɩɩ ka pɩsʋwa, ɩɩ ka s'ɩɩ laase mɩ ñesa n'ɩɩ ka cel-m-ya.
48004016	Kɔhen me kunti me wʋse mɩ amʋra sɛ me siir-mɩ tʋfelem kɛ?
48004017	Yera mpa kpa Asɛ tentɛnte wa cɛlʋ-te hen na, wa lake-mɩ sarteñente na felem s'ɩɩ tenke wa ñempʋ kena. Ama, wa tɛkʋ-mɩ na wonte ta sar na. Wa cii s'ɩɩ yeʋ-ma n'ɩɩ wʋse-na mpa rɛɛ-ɔna.
48004018	Wonte sara na, nt'ɔlɛ sɛ, ?Yer lake-mɩ sarteñente na felem, !ɩ laʋ-mɩ-te tamtam na sarte mɔsem. Semp'ɔna ma wɛ ma lake-mɩ se me ka wɛ mɩ cal nɩ me lake-mɩ-te wo na.
48004019	Me wiisi, me tasʋ kʋñʋŋ tʋʋ ka mɩ rɛɛ se yal ñɩ cii s'ɩ lel na, s'ʋ rɛ n'ʋ tal alʋate nte taa, ɩɩ kaa s'ɩɩ wʋse se Yeesu wɛ wo na.
48004020	Me ciiwa sɛ me kan mɩ tɛ-ɔ kɔhen ñ'ɔ paa, se fɛ nɩ me na wonɔn'ɔ me siiru-mɩ te ten ñɩ na, wonte rɛɛ na, ʋ tɛɖe me hɔɔr t'ɔ ten-ɔ mɩ rɛɛ.
48004021	!Ɩɩ siir-m me na, womɩ siiru s'ɩɩ cii s'ɩɩ tenke Moiisi ñasete ñempʋ na, ɩɩ pe nɩʋ wonte ñasete nte siiru-te na ya?
48004022	Te siiru s'Aperaham ka wɛ apalawiisi ka nasel. Ɩ lel kʋɖemɔ na yal nɛɛr-ɔ ɩ ci kpankɔ n'ɩ lel nɛnkar na ɩ yal ñɩ ta ci kpankɔ na.
48004023	Aperaham lel yo na yal ñɩ ci kpankɔ na, s'a lelʋ wiisi ten-ɔ wo na. Ama, ɩ lel yo na ɩ yal ñɩ ta ci kpankɔ na, s'Asɛ ka yii-ɩ wo na.
48004024	Wonte lapa hen na, te wʋl-ɖa nter-ɔna. Nt'ɔlɛ s'Akar na Sara, wa wʋlʋ-ra s'Asɛ hɔʋ raante ka taman naʋl. Akar ñɩ ka ci kpankɔ na, ɩ wʋlʋ-ra raante nte Asɛ hɔʋ-te na Moiisi ka Siinaɩ wʋʋ rɛɛ na. Akar lel ɩ wiisi ka se-l ci kpankase.
48004025	Akar wɛ se Siinaɩ wʋʋ nkʋ wɛ Arapii kɔrʋ taa na. Ɩ wɛ rerɛ se sɛŋ Seerusalɛm kɔrʋ wɛ wo na, wonte rɛɛ na, Seerusalɛm kɔrʋ taa yera ka wa ten, Moiisi ñasete kpacʋ-na-wa se kpankase.
48004026	Ama, Asɛ kɔrʋ nkʋ a yaa-kʋ sɛ Seerusalɛm ka kʋ wɛ tʋfelem k'asɛt'ɔ yer pe ñasʋ kʋ taa yera rekpaʋ na, ɖa kɔrʋ kelɛ. Nkʋ wɛ-na se ra rii,
48004027	wonte rɛɛ na, a maa Asɛ tekara taa sɛ: "Yal alelɔ ña, woña n take lel yo na, !ñante. Woña n take renke arenkʋ ka yo lelʋʋ kʋñʋŋ tʋʋ na, !maʋ apipisi, wonte rɛɛ na, yal ñɩ waal kisi-ɩ na, ɩ kaa s'ɩ hiiu wiisi n'ʋ kelen yal ñɩ wɛ ɩ waal tɛ na."
48004028	Me rɛɔ ñempa, ɩɩ ci wiisi nse Asɛ yii-se na, se wonɔn'ɔ Iisake ka ciwa na.
48004029	Alʋate nte taa, yo nka a lel-ka s'a lelʋ wiisi ten-ɔ wo na na, ka naasʋ wonka a lel-ka Asɛ Fiisu hampate taa na. Kɔhen ɖerɛ, kʋɖemte kena.
48004030	A maa Asɛ tekara t'ɔ wontɔ? A maa ɩ taa sɛ: "!Đʋn yal ñɩ ci kpankɔ na, na ɩ yo, wonte rɛɛ na, yal ñɩ ci kpankɔ na, ʋ ta mɔna s'ɩ yo tʋ ka cii sarteñente na yal ñɩ ta ci kpankɔ na, ɩ yo."
48004031	Semp'ɔna, me rɛɔ ñempa, me siiru-mɩ, ɖe ta ci yal ñɩ ci kpankɔ na, ɩ wiisi. Đe ci yal ñɩ ta ci kpankɔ na, ɩ wiisi kena.
48005001	Kiriisitu lese-ra ñasete niiŋ taa, se fɛ nɩ te ra ñase-ra rerɛ. Sempe na, !ɩɩ car n'ɩɩ rʋken mɩ tɛ, n'ɩɩ ra yeʋ sɛ nɛɛr tase mɩ wʋsʋʋ ka kpankase.
48005002	!Ɩɩ co n'ɩɩ nɩʋ wonte m'ɔ Pɔl me siiru-mɩ-te na. Nne ɩɩ sʋ mɩ hɔya n'ɩɩ rɩ aniko pɛlʋʋ t'ɔna, sempe na, ɩɩ ra hiiu nter-ɔ Kiriisitu cal.
48005003	Me siiru-mɩ tʋfelem kena, woñɩ yeke s'a pɛl ɩ k-aniko na, ʋ mɔna s'ɩ ñam ñasete ka te ten ɖefɩʋ.
48005004	Womɩ hʋ s'Asɛ kaa s'ɩ sʋ-mɩ se riyuyuñempa s'ɩɩ ñɔŋ ñasete na, ɩɩ tɛkʋ mɩ tɛ-ɔna. Ɩɩ lese mɩ tɛ-ɔ Kiriisitu niiŋ taa, n'ɩɩ kisi sarteñente nte ɩ laʋ-mɩ-te na.
48005005	Đa hen na, ɖa honkʋ kena s'Asɛ sʋ-ra se riyuyuñempa, wonte rɛɛ na, ɖe tisu Kiriisitu rɛɛ. Wonte re honkʋ-te n'Asɛ Fiisu hampate rɛɛ na, nt'ɔlɛ.
48005006	?Đa-n'Kiriisitu, ɖe laʋ yer kʋɖem, ?a pɛl ɖ'anikasi, nawʋr ?a ta pɛl-se, ʋ ta laʋ wʋr. Wonte hɛna na, nt'ɔlɛ sɛ, ɖe rʋkʋn tisuu ka ɩ rɛɛ, nɩ tisuu mpe yeʋ nɩ re laʋ re raana ka leen.
48005007	Antaʋŋ, ɩɩ ka tʋnkʋ sarte ka tʋfelem ñempʋ. Anɔ kisi na-mɩ s'ɩɩ ra tenke tʋfelem ñempʋ ka kɔhen?
48005008	Asɛ ñɩ yaa-mɩ na, ɩ ta kisi na-mɩ s'ɩɩ ra tenke tʋfelem ñempʋ nkʋ.
48005009	A rɩ kpɔnʋ kɔɔr ka cekɔ kena kpɔnʋ milim t'ɔ fɛ nɩ pe kpa pe ten.
48005010	Me sem mɩ rɛɛ nɩ me sem s'ɩɩ mɔsʋ se m'ɔna, wonte rɛɛ na, ɖe ten ɖe laʋ yer kʋɖem na Yeesu Kiriisitu. Me sempa rerɛ sɛ woñɩ pitu-mɩ ñempʋ na, ?pa ɩ ta ci wɔ, Asɛ kaa s'ɩ hʋ na-ɩ.
48005011	Me rɛɔ ñempa, ?me ka hosʋwa s'a pɛl yera anikasi, Suiifi ñempa ka ta kaa sɛ wa naase-m, nɩ Kiriisitu akantemer sem ñente ka ta kaa sɛ te yeʋ n'ʋ ra kɔ wa taa.
48005012	Yera mpa pitu-mɩ hen na, me cii sɛ wa laʋ n'ʋ kel sempe, !wa hɛ remaŋ wa wʋse se yalaa.
48005013	Me rɛɔ ñempa, Asɛ yaa-na-mɩ sɛ ñasete ra tase mɩ ñasʋʋ. Mɩ hen na, !ɩɩ ra mɔse mɩ taa sɛ, nne ñasete nte pe kpacʋ-mɩ, ɩɩ pɩsʋ s'ɩɩ laʋ wonte ɩɩ cii-te na. Ama, !ɩɩ laʋ rem'ɔ leen kena, n'ɩɩ sen ɖemaŋ.
48005014	Ñasete ten kpirsi ñasete kʋɖemte t'ɔna sɛ: "!Laʋ n ɖʋntɩ ka lu s'n wɛ n tɛ-ɔ lu ka wo na."
48005015	Nne ɩɩ rʋŋ ɖemaŋ, n'ɩɩ ha rem'ɔ seen, !ɩɩ kpa mɩ tɛ, n'ɩɩ ra hɔrse remaŋ.
48005016	!Ɩɩ na wonte me cii sɛ me siir-mɩ na, nt'ɔlɛ sɛ, !ɩɩ yeʋ n'Asɛ Fiisu wʋl na-mɩ, wonte wɛ s'ɩɩ laʋ na, n'ɩɩ ra tenke tansarte ñempen ñɩ ɩɩ cii-ñɩ ten na.
48005017	Wonte yer cii s'ɩ laʋ-te na, te ta kpaʋ na wonte Asɛ Fiisu cii-te na. Wonte Asɛ Fiisu cii sɛ re laʋ na, te pe kpake na wonte re cii-te na, ɖerɛ. Te ten ñɩ cɛlʋ rem'ɔ suya. Sempe na, !ɩɩ ra laʋ wonte ɩɩ cii-te na.
48005018	Nne Asɛ Fiisu wʋlʋ-mɩ ñempʋ, ɩɩ sem sɛ Moiisi ñasete ra pɩse sɛ te kpace-mɩ.
48005019	A sem wonte yer tɛnʋ cii-te na, nt'ɔlɛ sɛ, yera cii sɛ wa lake ayaɖete, n'aseeketeñente, n'asimañente.
48005020	Wa laa atetɩna, wa lake masiiki, wa kake rem'ɔ wana, wa yee, wa lake ñesesɛmer, wa ñan kpan ɖemaŋ, nɩ wa cii sɛ wa fɛɖe na remaŋ. Wa tarʋ wa taa, wa tan nɔ kʋɖemɔ.
48005021	Wa lake ñeserɛʋ, wa ñee selem n'ʋ kʋ-wa, wa rɛsʋ tʋʋ, wa lake nɛnter rerɛ-ɔ te nʋsen sempe. Me hoŋ mɩ siiruu se me ka teem-mɩ te siiruu ka wo na. Wompa lake se yera mpa na, wa kaa sɛ wa ra sɩ Asɛ wurti t'ɔ asɩʋ.
48005022	Ama, wonte lii n'Asɛ Fiisu taa na, te wɛ s'nte ñɩ hen: Asɛ Fiisu yeke-na nɩ yera lake rem'ɔ leen. Nkʋ yeke-na n'ʋ kake yera taa. Nkʋ ha-na yera ka rehɛser. Nkʋ yeke-na yera hɛsʋ wa hɔya. Nkʋ yeke-na yera sem nɩ wa lake sarte. Nkʋ yeke-na yera n'a pɩsʋ s'a rɩ hɔɔr ka wa rɛɛ.
48005023	Wa ci lelen yera, wa rʋken wa tɛ. Ñasete nɛnter tan ka, te siiru s'a ra laʋ sarte lakase nse.
48005024	Wompa Kiriisitu tɩ-wa na, wa wɛɖe tansarteñente nte, wa cii-te na. Ʋ wɛ se wa kam-te akantemer rɛɛ-ɔlɛ.
48005025	Asɛ Fiisu ha-na-ra fiisu nkʋ tam akperʋ na. Sempe na, ʋ mɔna sɛ re walʋ se kʋ wʋlʋ-ra wo na.
48005026	!Đe ra wʋlʋ re tɛ nɩ re ra cii re raana ka nampiisi. !Đe ra ñelʋ nɛmpar-ɔ ñesesɛma rerɛ.
48006001	Me rɛɔ ñempa, nne a kper yer-ɔ ɩ lake tansarteñente, womɩ Asɛ Fiisu walʋn-mɩ na, !ɩɩ sen-ɩ n'ɩɩ wʋsen-ɩ ñempʋ sarte taa. !Ɩɩ sen-ɩ na hɔɔr lelen, nɩ pa woñɩ na, !ɩ rʋken ɩ tɛ sɛ ñɩ rerɛ ra yeʋ s'alʋacii take-ɩ.
48006002	!Ɩɩ sʋn ɖem'ɔ mɩ kʋñemen taa. Semp'ɔna, ɩɩ kaa s'ɩɩ laʋ wonte Kiriisitu ñasete cii-te na.
48006003	Nne yer ta ci nter n'ɩ hʋ s'ɩ pilsi yer ten, mpetɩ tɛkʋ ɩ tɛ-ɔna.
48006004	Pa woñɩ na, !ɩ fɛke ɩ lakase taa, n'ɩ na haa ɩ wɛ senɔ, ɩ ñante lakase nse, nñɩ teter, ɩ laʋ-se na, se rɛɛ. !Ʋ ra kɔ ɩ taa s'ɩ kelen nɛɛr.
48006005	Pa woñɩ na, !ɩ kaa s'ɩ laʋ temer nɖe Asɛ cel-ɩ-re na, nɖ'ɔna.
48006006	Woñɩ a wʋlʋ-ɩ Asɛ tentɛnte na, ʋ mɔna s'mpetɩ tar wonte ɩ wɛ-te na, na woñɩ wʋlʋ-ɩ-te na.
48006007	!Ɩɩ ra tɛke mɩ tɛ, a pe wonkʋ Asɛ. Wonte yer rii-te na, nt'ɔna, ɩ kaa s'ɩ teeɖe-te.
48006008	Woñɩ lake wonte ɩ tɛnʋ cii-te na, ɩ kaa s'ɩ hiiu sem. Ama, woñɩ lake wonte Asɛ Fiisu cii-te na, ɩ kaa s'ɩ hiiu fiisu nkʋ tam akperʋ na.
48006009	Sempe na, !ɖe lake sarteñente ka tamtam, nɩ re ra yeʋ-te lape, wonte rɛɛ na, nne re pe yeke sarte lakase lape, ɖe kaa sɛ re teeɖe sarteñente k'alʋate nte taa ʋ mɔna na.
48006010	Sempe na, !ɖe lake sarte ka yer ten, k'alʋate nte taa re pɩsʋ na, n'ʋ mɔna sɛ re rɛsʋ te lape ka wompa tisu Asɛ rɛɛ na, mp'ɔna.
48006011	!Ɩɩ na, wonte me maa-mɩ-te cee ñɩ hen-ɔ te kpɔl ten na me teter me niiŋ na.
48006012	Wompa ten cii sɛ tɛte rɛɛ yera laʋ-wa leen na, mpa siiru-na-mɩ s'ɩɩ pɛl mɩ anikasi. Wa lake sempe sɛ yera ra naase-wa kena sem mpe Yeesu Kiriisitu seʋ-pe akantemer rɛɛ na, pe tentɛnte rɛɛ.
48006013	Yera mpa a pɛl w'anikasi na, wa teter, wa pe ñɔŋ Moiisi ñasete. Wa cii sɛ mɩ pɛl mɩ anikasi, se fɛ nɩ wa wʋl wa tɛ s'ɩɩ tisa n'ɩɩ nɩʋ na-wa.
48006014	Ma hen na, me pe wʋlʋ me tɛ-ɔ falafala. Me wʋlʋ me tɛ-ɔ sem mpe r'Acii Sesɛɛ Yeesu Kiriisitu seʋ-pe akantemer rɛɛ na, pe receel ɖɛɛ-ɔna. Ɩ sem ɖɛɛ-ɔna, wonte wɛ tɛte nte rɛɛ na, te pe siiru-m nter. Ʋ wɛ s'a kam-te akantemer rɛɛ-ɔna, nɩ me wɛ se yer ñɩ sepa n'ɩ pe tasʋ tɛte rɛɛ ñente naʋ na.
48006015	?A pɛl yer aniko, nawʋr a ta pɛl-ɩ, ʋ ta ci nte hɛn-na. Wonte hɛna na, nt'ɔlɛ sɛ, ɖe wʋse yera cefampa.
48006016	Yera mpa ten tʋnkʋ ñempʋ cefalʋ nkʋ na, na Iiseraɛl ñempa mpa ci Asɛ tʋfelem yera na, me cɛrʋ Asɛ s'ɩ hɛse wa hɔya n'ɩ na wa kʋñemen.
48006017	Ʋ sɩn sɛŋ, me pe cii sɛ yer laʋ-m kaaɖe ñente, wonte rɛɛ na, me tɛnʋ rɛɛ ferte wʋlʋ sɛ me ci Yeesu yer.
48006018	Me rɛɔ ñempa, !ɖ'Acii Sesɛɛ Yeesu Kiriisitu laʋ-mɩ sarte ka mɩ hɔya taa. !Ʋ laʋ sempe.
49001001	M'ɔ Pɔl, woma Asɛ lese-m na ɩ sɛlem taa sɛ me wʋse Yeesu Kiriisitu tirir na, ma maa-na tekara ñ'ɔ womɩ ci Asɛ yera ka ɩɩ wɛ Eefɛse kɔrʋ taa, n'ɩɩ sem mɩ tɛ-ɔ rʋkenʋ s'ɩ laʋ nɔ kʋɖemɔ na Yeesu Kiriisitu na.
49001002	Đa Cii Asɛ na r'Acii Sesɛɛ Yeesu Kiriisitu, !wa laʋ-mɩ sarte, nɩ wa yeʋ nɩ mɩ hɔya hɛ.
49001003	!Đe wɔr r'Acii Sesɛɛ Yeesu Kiriisitu Cii Asɛ ñɩ laʋ-ra sarte n'ɩ ha-ra sarteñente ka tɛmpe k'asɛta na ɩ Fiisu rɛɛ, sɛ ra-n'Kiriisitu, ɖe laʋ yer kʋɖem na.
49001004	Se fɛ n'Asɛ laʋ tɛte na, n nɔɔn ɩ ka laʋ-ra lu n'ɩ kper ɩ taa s'ɩ lese-ra yera t'ɔ Kiriisitu rɛɛ, nɩ re wʋse ɩ yera mpa tam awarkɔ ka ɩ ñesa taa na.
49001005	Đeyasɛ kena, Asɛ laʋ-ra lu n'ɩ ciiwa s'ɩ sʋ-ra re wʋse ɩ wiisi na Yeesu Kiriisitu rɛɛ. Ʋ ka kɔ ɩ taa s'ɩ laʋ-te sempe, na ɩ sɛlem taa.
49001006	Ɩ laʋ-ra te ten ñɩ sempe, se fɛ n'a wɔr-ɩ s'ɩ laʋ-ra sarte, n'ɩ ha-ra haaɖe nɖe, wonte rɛɛ na, ɖe laʋ nɔ kʋɖemɔ na ɩ Yo nka, ɩ wɛ-ka lu ka ten na.
49001007	Na ɩ Yo nka calem ɖɛɛ-ɔna, ɩ yaʋ ra ñiin, n'ɩ tɩsen-ɖa ra tansarteñente, wonte rɛɛ na, ɖa-n'ka, ɖe kpirsi yer kʋɖem. Nte rɛɛ-ɔna, ɩ wʋl-ɖa wonɔn'ɔ ɩ laʋ-ra sarte n'ʋ kel ten na.
49001008	Ɩ laʋ-ra sarte ka ten n'ɩ ha-ra lɛn ñɩ kel ten na, n'ɩ yeʋ sɛ re sem wonte ɩ cii-te na.
49001009	Ɩ yepa sɛ re sem ɩ k-amɛsɔŋ taa ñente nte ɩ kper ɩ taa n'ɩ ciiwa s'ɩ laʋ-te reyakela ka reyasɛ na.
49001010	Nt'ɔlɛ s'alʋate nte kaa sɛ te tal wonte na, ɩ kper ɩ t'ɔ ten, n'ɩ kpirsi wonte ten wɛ asɛta na tɛte rɛɛ na, ka wuroo kʋɖemɔ tɛɛ. Wuroo nk'ɔlɛ Kiriisitu.
49001011	Asɛ kper ɩ t'ɔ ten, n'ɩ laʋ wonte ten ɩ cii-te na. Ɩ kper ɩ t'ɔ ten-ɔ reyasɛ, n'ɩ lese-ra rerɛ-ɔ yera taa, nɩ re hiiu sarteñente nte, ɩ ka sɩ-ra-te na Kiriisitu rɛɛ na,
49001012	s'a wɔr ɩ hampate ka ra rɛɛ-ɔ wora ka honkʋ kiɖinkiɖin ka wonte Kiriisitu kaa s'ɩ laʋ-ra-te na.
49001013	Mɩ rerɛ, kʋɖemte kena. Ɩɩ nɩʋ tentɛnte sarteñente nte wɛ tʋfelem na, n'ɩɩ tisi Yeesu Kiriisitu rɛɛ, n'Asɛ tɛlse-mɩ. Ɩɩ laʋ nɔ kʋɖemɔ, na Yeesu, n'Asɛ maa mɩ rɛɛ-ɔ, marɔ nka wʋlʋ s'nñɩ tɩ-na-mɩ na. Nk'ɔlɛ, ɩ Fiisu nkʋ, ɩ yii-mɩ-kʋ na.
49001014	Asɛ ha-ra-kʋ s'ɩ wʋl-ɖa s'ɩ kaa s'ɩ ha-ra sarteñente nte ten ɩ ka yii-ra-te na, n'ʋ rɛ n'ʋ tal ayʋkʋ nkʋ, ɩ kaa s'ɩ tɛse ra ñiin yape ka ten ɖefɩʋ na, fɛ n'a wɔr ɩ hampate.
49001015	Me nɩʋ s'ɩɩ wɛ n'ɩɩ tisu Acii Sesɛɛ Yeesu rɛɛ, n'ɩɩ wɛ Asɛ yera ka wa ten-ɔ leen.
49001016	Semp'ɔna, me sɛɛ Asɛ ka wonte na, me pe yeke ayʋkʋ nɛnkʋr-ɔ ɩ wɔrʋʋ ka mɩ rɛɛ.
49001017	Me sɛɛ r'Acii Sesɛɛ Yeesu Kiriisitu Cii Asɛ ñɩ a wɔrʋ-ɩ ten na, me fa-ɩ s'ɩ ha-mɩ lɛn, n'ɩ yeʋ n'ɩɩ sem-ɩ n'ʋ kel.
49001018	Me fa-ɩ rerɛ s'ɩ wʋl-mɩ ɩ hʋlmɩn ka mɩ hɔya taa, se fɛ n'ɩɩ na wonte Asɛ yaa-mɩ, s'ɩɩ honke-te na. Me fa-ɩ rerɛ s'ɩɩ na wonɔn'ɔ, ɩ hampate sauti nte tan lape ka ɩ kaa s'ɩ cel-te te ten-ɔ ɩ yera na.
49001019	Me fa-ɩ rerɛ s'ɩ wʋl-mɩ ɩ hampate nte tan lape na, n'ɩ yeʋ, n'ɩɩ sem, ɩ reen ñɩ kel ten-ɔ, ɩ wʋl-ñɩ, wora re tisu ɩ rɛɛ na.
49001020	Na ɩ cepate nte rɛɛ-ɔna, ɩ wose Kiriisitu k'aseɖa taa, n'ɩ cɔse-ɩ, ɩ mete niiŋ ɖɛɛ-ɔ Asɛ awɔr sarteñenɖe t'ɔ asɛta.
49001021	Đen'ɔna, Kiriisitu ñɩ cɔ te ten ñuŋ ɖɛɛ, wonte ñasʋ na, na wompa wɛ huku na, na wompa ten wɛ reen k'asɛta na, n'ɩ cel-ɩ yeɖe nɖe kelen wompa ten ñasʋ kɔhen na, na wompa kaa sɛ wa ñase na, wa yela.
49001022	Asɛ rɩ te ten-ɔ, Kiriisitu naase tɛɛ, n'ɩ re-ɩ te ñuŋ ɖɛɛ. Asɛ sʋ-ɩ, n'ɩ sɩ-ɩ se kiriisitutɩna akpar wuroo.
49001023	Akpar nɖe ci Kiriisitu tɛnʋ. Asɛ wɛ ɩ ten-ɔ, Kiriisitu taa, nɩ Kiriisitu ñɩ wɛ kiriisitutɩna akpar t'ɔ, ɩ ten-ɔ riinan ten.
49002001	Antaʋŋ, ɩɩ ka seʋ mɩ tansarteñente, na mɩ awarkase nse,
49002002	ɩɩ ka walʋ se taa na, n'ɩɩ ñelʋ tɛte rɛɛ ñente n'ɩɩ ñɔŋ tansarte fiisu nkʋ pe ñɔŋ Asɛ ka kʋ ñasʋ asɛta na tɛte wa hɛkʋ taa na. Kʋ lake temer ka wompa pe ñɔŋ Asɛ na, wa taa.
49002003	Antaʋŋ, ɖe ten, ɖe ka wɛ kʋɖemte kena. Đe ka lake tansarteñente nte, ɖe hɔya cii-te na kena, ɖe mɔsʋwa sɛ re lake wonte ten kake-ra na, te receel. Wora a lel-ɖa te ten ñɩ taa sempe na, Asɛ ñan ka kpa ra rɛɛ, nɩ re ka kaa sɛ re tʋ kʋñʋŋ ka ɩ ñesa taa se re raana ten.
49002004	Ama, n nɔɔn, wora ka seʋ r'awarkase taa na, Asɛ na r'añemen ka ten n'ɩ laʋ-ra lu ka paa, n'ɩ ha-ra fiisu nkʋ tam akperʋ na, n'ɩ yeʋ sɛ ra-n'Kiriisitu, ɖe wɛ fiisu taa. Na te ten ñɩ taa hen na, ɩ laʋ-mɩ sarte kena, n'ɩ tɛlse-mɩ.
49002006	Đa-n'Yeesu Kiriisitu, ɖe laʋ nɔ kʋɖemɔ. Nte rɛɛ-ɔna, Asɛ wose ra-n'ɩ aseɖa taa n'ɩ cɔse-ra Kiriisitu cal-ɔ Asɛ awɔr sarteñenɖe t'ɔ asɛta.
49002007	Ɩ laʋ-ra sempe s'ɩ wʋl taman kʋɖem ka wʋse se wʋse s'ɩ laʋ-ra sarte n'ʋ kel ten, n'ɩ wɛ-ra lu sɛ re laʋ nɔ kʋɖemɔ na Yeesu Kiriisitu.
49002008	Semp'ɔna, Asɛ laʋ-mɩ sarte n'ɩ tɛlse-mɩ, wonte rɛɛ na, ɩɩ tisi ɩ rɛɛ. Ʋ ta ci s'ɩɩ tal wʋr ka n'ɩ tɛlse-mɩ. Ɩ laʋ-mɩ sarte ka fala kena.
49002009	Ʋ ta ci mɩ sarte lakase rɛɛ-ɔna, Asɛ tɛlse-mɩ. Ɩ ha fala kena, se fɛ nɩ nɛɛr ra wʋl ɩ tɛ.
49002010	Asɛ laʋ ra ten, n'ɩ yeʋ sɛ ra-n'Yeesu Kiriisitu, ɖe laʋ nɔ kʋɖemɔ se fɛ nɩ re laʋ lakase sarteñense. Lakase sarteñense nse, ɖe lake-se na, Asɛ ka sɩ-na-se reyasɛ, se fɛ nɩ re laʋ-se.
49002011	Semp'ɔna, !ɩɩ tɛse s'antaʋŋ, mɩ-n'Suiifi ñempa, ɩɩ ka ta kpirsi, wonte rɛɛ na, n nɔɔn a ta pɛl mɩ anikasi. Suiifi ñempa mpa n nɔɔn, a pɛl w'anikasi na, wa yaa-mɩ sɛ tapɛlemanikasiciina. Nkʋ, wa wʋtʋ wonte, yera lake-te wa tɛnen ɖɛɛ na, te receel-ɔna.
49002012	!Ɩɩ tɛse s'antaʋŋ ɩɩ ka calen Kiriisitu, n'ɩɩ ci ankɔma kena Iiseraɛl ñempa taa, n'ɩɩ ta pɩsʋ s'ɩɩ hiiu sarteñente nte ʋ ka mɔna sɛ wa hiiu-te na. Ɩɩ ka ta tan ɖaante nte Asɛ hɔʋ-te na Iiseraɛl ñempa na, te taa, n'ɩɩ ta honkʋ nter-ɔ Asɛ cal. Ɩɩ ka ci tɛte nte rɛɛ ñempa kena, n'ɩɩ ta sem Asɛ.
49002013	Antaʋŋ, ɩɩ ka calen Asɛ ka ten. Ama, kɔhen womɩ laʋ nɔ kʋɖemɔ na Yeesu Kiriisitu na, ɩ kan-mɩ Asɛ cal, na ɩ calem ɖɛɛ.
49002014	Nñɩ rɛɛ-ɔna, ɖehɛser kan ɖa hɛkʋ taa. Wompa ci Suiifi ñempa na, na wompa ta ci Suiifi ñempa na, ɩ kpirsi-ra, nɩ re wʋse kɔrʋ kʋɖemʋ taa yera. Wana nya ka tarʋ ra hɛkʋ taa se wanker na, Kiriisitu sepa, n'ɩ lese-ya.
49002015	Ɩ wɛɖe Suiifi ñempa ñasete na wa kɔta, ka n'ɩ kpirsi wa-n'wompa ta ci Suiifi ñempa na, k'akpar cefaɖe taa. Kɔhen, wa tam akpaya naal taa. Semp'ɔna, ɩ kan ɖehɛser ka wa hɛkʋ taa.
49002016	Ɩ seʋ akantemer rɛɛ-ɔ wonte na, ɩ lese wa wana. Ɩ kpirsi Suiifi ñempa, na wompa ta ci Suiifi ñempa na, k'akpar kʋɖemer taa, n'ɩ kpaʋse wa-n'Asɛ ka tɛse.
49002017	Kiriisitu kampa s'ɩ hose womɩ ta ci Suiifi ñempa ka ɩɩ ka calen-ɩ ten na, na wora ci Suiifi ñempa ka re ka kpɛʋn-ɩ na, sɛ re ten ɖe cɔ rehɛser taa,
49002018	wonte rɛɛ na, nñɩ rɛɛ-ɔna, ɖa-n'mɩ, ɖe pɩsʋ sɛ re tiisi re kpɛʋn ɖa Cii Asɛ na ɩ Fiisu kʋɖemʋ nkʋ rɛɛ.
49002019	Kɔhen, ɩɩ ta ci ankɔma, nawʋr mpar-ɔ wa kʋren na wolen. Ɩɩ wʋse yera mpa wɛ Asɛ yera kɔrʋ taa na, n'ɩɩ ci ɩ rɛɔ taa ñempa.
49002020	Ɩɩ wɛ se nampu nkʋ a ma-kʋ kʋ kpa na, nɩ Yeesu tirira, n'Asɛ tentɛnte rɛsera ci-na nampu nkʋ akuɖi, nɩ Yeesu Kiriisitu teter ci wentɛnʋ nkʋ, a sɩ nampu nkʋ akuɖi ka, kʋ rɛɛ na.
49002021	Nñɩ rɛɛ-ɔna, te ten cɔ remaŋ t'ɔ sarte nɩ nampu nkʋ kpa asɛta, nɩ kʋ wʋse wunɖiinɖi Asɛ sɩ na.
49002022	Mɩ-n'Yeesu Kiriisitu, ɩɩ laʋ yer kʋɖem. Nte rɛɛ-ɔna, mɩ rerɛ, Asɛ Fiisu wɛ kʋ ma-mɩ s'ɩɩ wʋse se nampu nkʋ, Asɛ sɩ kʋ taa na.
49003001	Nte rɛɛ-ɔna, m'ɔ Pɔl woma ci Yeesu Kiriisitu sarkacii ka womɩ ta ci Suiifi ñempa na, mɩ rɛɛ na, me sɛɛ Asɛ ka mɩ rɛɛ.
49003002	Me nawa s'ɩɩ teem nɩʋʋ s'Asɛ laʋ-m sarte n'ɩ cel-m temer ka, mɩ rɛɛ.
49003003	Ɩ yepa sɛ me sem, ɩ k-amɛsɔŋ taa ñente nte me kʋren-mɩ te maaʋ ka cekɔ na.
49003004	Nne, ɩɩ kalʋ wonte me teem mɩ te maaʋ na, ɩɩ pɩsʋ s'ɩɩ na sɛ tʋfelem, me sem Kiriisitu amɛsɔŋ taa ñente nte.
49003005	Antaʋŋ, Asɛ ka ta wʋl-te yera. Ama, kɔhen ñɩ, ɩ yepa s'ɩ Fiisu wʋl-te Yeesu tirira mpa, na ɩ tentɛnte rɛsera mpa ɩ tɩ-wa na.
49003006	Amɛsɔŋ taa ñente nte, ɩ wʋl-te na, nt'ɔlɛ sɛ wompa ta ci Suiifi ñempa na, wa-n'Suiifi ñempa, wa wʋse akpar kʋɖemer, nɩ wa-n'wa, wa hiiu wonte Asɛ yii-te wompa Yeesu Kiriisitu tɩ-wa, nɩ wa tisi tentɛnte sarteñente rɛɛ na.
49003007	Asɛ laʋ-m sarte n'ɩ lese-m na ɩ hampate sɛ me hose ɩ tentɛnte sarteñente nte.
49003008	Me ci atɛrɩ k'Asɛ yera ten taa. Ama, ɩ laʋ-m sarte sɛ me hose wompa ta ci Suiifi ñempa na, ka Kiriisitu sauti nte a ra pɩse s'a sem-te te ten ɖefɩʋ na.
49003009	Asɛ ñɩ laʋ te ten na, antaʋŋ, ɩ mɛse wonte ɩ ka kper ɩ taa s'ɩ laʋ-te na, n'ʋ rɛ n'ʋ tal sɛŋ. Kɔhen, ɩ yeʋ-m sɛ me wʋl yera ka wonɔn'ɔ te lake na.
49003010	Kɔhen, na kiriisitutɩna akpar rɛɛ-ɔna, ɩ wʋl-te wompa ñasʋ na wompa wɛ huku k'asɛta na, se fɛ nɩ wa sem ɩ lɛn ñɩ kpɔl ten, n'ɩ tʋnkʋ ñempen ka ʋtɛ n'ʋtɛ s'ɩ wʋl-ñɩ na.
49003011	Se fɛ n'ɩ laʋ tɛte na, ɩ ka kper ɩ taa s'ɩ laʋ-te. Kɔhen, ɩ laʋ-te na r'Acii Sesɛɛ Yeesu Kiriisitu rɛɛ.
49003012	Đe sem sɛ re pɩsʋ sɛ re kpɛʋn Asɛ, nɩ ra hɔya ra maʋ, wonte rɛɛ na, ɖe tisu Kiriisitu ñɩ rɛɛ.
49003013	Semp'ɔna, me siiru-mɩ s'ɩɩ ra yeʋ sɛ kʋñemen ñɩ me tʋkʋ-ñɩ mɩ rɛɛ na, ñɩ tɛɖe mɩ hɔya taa. Nñɩ yeke-na s'a wɔr-mɩ.
49003014	Nte rɛɛ-ɔna, me kuru Acii Asɛ tɛɛ.
49003015	Nñɩ rɛɛ-ɔna, ɖɛse nse wɛ asɛta, na wonse wɛ tɛte rɛɛ na, se hiiuku se yela.
49003016	Me kuru Asɛ ñɩ wɛ sauti n'ɩ wɛ hampate na, ɩ tɛɛ, se fɛ n'ɩ Fiisu ha-mɩ reen n'ʋ kel ten-ɔ mɩ hɔya taa,
49003017	nɩ Kiriisitu cɔ ya taa s'ɩɩ tisu ɩ rɛɛ, n'ɩ yeʋ n'ɩɩ laʋ rem'ɔ leen, n'ɩɩ mɩse n'ɩɩ lel ɖekpam ka lulape mpe taa, se tu tilila wɔŋ n'atɛ kʋ mɩsʋ wo na,
49003018	se fɛ nɩ mɩ-n'Asɛ yera ka wa ten, ɩɩ pɩse n'ɩɩ na wonɔn'ɔ Kiriisitu wɛ-ra lu ka ten na. ?Pa ɩɩ ta walʋ lɔ, ?ɩɩ ta kpa n'asɛta, nawʋr ɩɩ ta tiki na tɛte tɛɛ, ɩ wɛ n'ɩ wɛ-mɩ lu. Me cɛrʋ Asɛ ñɩ rerɛ s'ɩ yeʋ n'ɩɩ sem Kiriisitu lulape mpe kpɔl ten-ɔ, ɖe ra pɩse sɛ re sem-pe pe ten na, se fɛ n'Asɛ ñente ten kante mɩ hɔya taa.
49003020	Wonte re fa-te Asɛ ñɩ yeke n'ɩ hampate lake temer ka re taa na, na wonte re mɔsʋ-te re ñiin taa na, ɩ pɩsʋ s'ɩ laʋ-te tɛmpe n'ʋ kel ten.
49003021	!A wɔr-ɩ kiriisitutɩna akpar taa, na Yeesu Kiriisitu rɛɛ. !A wɔr-ɩ tamtam ka wʋse se wʋse. !Ʋ laʋ sempe.
49004001	Sempe na, m'ɔ Pɔl, woma a rɩ-m sarka k'Acii Sesɛɛ rɛɛ na, me cɛrʋ-mɩ s'ɩɩ tʋnkʋ ñempʋ nkʋ Asɛ yaa-mɩ s'ɩɩ tenke-kʋ na, se wonɔn'ɔ ʋ mɔna na.
49004002	Nt'ɔlɛ s'ɩɩ tisi mɩ tɛ, nɩ mɩ hɔya taa laʋ lelen, n'ɩɩ hɛse-ya. Nt'ɔlɛ rerɛ sɛ, ?pa nter ta sɩ mɩ hɛkʋ taa, !ɩɩ laʋ rem'ɔ leen n'ɩɩ rʋken ɖem'ɔ sarte.
49004003	!Ɩɩ car mɩ tɛ rerɛ n'ɩɩ pɩse n'ɩɩ rʋken nɔ kʋɖemɔ nka Asɛ Fiisu rɩ-ka mɩ hɛkʋ taa na, n'ʋ tenke na rehɛser rɛɛ.
49004004	Kiriisitu tɛnʋ ci kʋɖemʋ kena, n'Asɛ Fiisu ci kʋɖemʋ kena rerɛ. Wonte Asɛ yaa-mɩ s'ɩɩ honke-te na, te ci kʋɖemte kena.
49004005	Đ'Acii Sesɛɛ ci kʋɖem kena, nɩ re ten ɖe tisu kʋɖemte nt'ɔna, n'a sɛ ra ten-ɔ Asɛ leem kʋɖempe.
49004006	Asɛ ci kʋɖem kena. Nñɩ ci-na yer ten Cii. Ɩ ñasʋ yer ten, n'ɩ lake temer na yera ten, n'ɩ cake wa ten wa taa.
49004007	Ama, Kiriisitu ha pa woñɩ ra taa na, ka haya ka ʋtɛ n'ʋtɛ s'ɩ cii wo na,
49004008	s'a maa ɩ ñente k'Asɛ tekara t'ɔ wo na sɛ: "Ɩ kpa asɛt'ɔ wonte na, ɩ ñase ɩ k-amʋrana n'ɩ hɔm-wa se sarkaciina, n'ɩ ha yera ka haya."
49004009	Ɩ kparte k'asɛta kutihuɖi siiru semɔ? Te kutihuɖi kelɛ sɛ, se fɛ n'ɩ kpa asɛta na, ɩ tiu tɛte rɛɛ.
49004010	Woñɩ tiu tɛte rɛɛ na, nñɩ wʋse-na n'ɩ kpa asɛta, se fɛ n'ɩ wɛ riinan ten-ɔ te ten taa.
49004011	Nñɩ ha-na yera nɛmpar sɛ wa-l wʋse ɩ tirira. Ɩ ha nɛmpar sɛ wa-l wʋse Asɛ tentɛnte rɛsera. Ɩ ha nɛmpar sɛ wa-l hose tentɛnte sarteñente. Ɩ ha nɛmpar rerɛ sɛ wa-l ñelʋ kiriisitutɩna akpar rɛɛ, se nanɖiira riiku mɛɛsiin ka wo na, n'ɩ ha nɛmpar rerɛ sɛ wa-l wʋlʋ-re Asɛ tentɛnte.
49004012	Ɩ ha haya nya sempe, se fɛ n'Asɛ yera pɩse wa laʋ ɩ temer ka sarte n'ɩ tɛnʋ nkʋ kpɔl Asɛ ñente taa,
49004013	n'ʋ rɛ n'ʋ tal ayʋkʋ nkʋ, ɖe ten ɖe kaa sɛ re laʋ nɔ kʋɖemɔ nɩ re sem Asɛ Yo Yeesu na, wonte rɛɛ na, ɖe tisi ka rɛɛ. Ayʋkʋ nkʋ n naken ɖe lɔm lɛn ɖepɩpɩ, nɩ re wʋse se Kiriisitu ka ɩ ten,
49004014	se fɛ n'a ra tase nɛɛr tɛkʋʋ s'a tɛkʋ wiisi nse take lɔm lɛn na, ka wo na. Wompa tɛkʋ yera na wa wʋlte nte tan tʋfelem na, wa kaa sɛ wa ra pɩse sɛ wa tisi-ra riinan ten nɩ re leeʋ ñempʋ s'ahiilim na leem, wa tisu kpilu ka wo na.
49004015	Ama, ɖe kaa sɛ re laʋ rem'ɔ leen nɩ re siir rem'ɔ tʋfelem, nɩ re kpɔl te ten taa, ɖe rɛ re wʋse se Kiriisitu ñɩ ci ɩ k-akpar ñuŋcii na.
49004016	Nñɩ kpirsu-na yera ka wa ten, sɛ wa laʋ nɔ kʋɖemɔ, se hola kpirsu yer tɛnʋ ka wo recem na. Pa wonte wɛ tɛnʋ rɛɛ na, te wɛ na te temer nɩ ?te lake-re sarte, tɛnʋ nkʋ kpɔl sarte ka ten. Ʋ wɛ semp'ɔna kiriisitutɩna akpar taa. Nne, yera wɛ rem'ɔ leen ka sarte, akpar nɖe kpɔlʋ Asɛ ñente taa.
49004017	!Ɩɩ na wonte me siiru-mɩ-te n'Acii Sesɛɛ yeɖe rɛɛ na, nt'ɔlɛ s'ʋ ta mɔna s'ɩɩ tase waɖe se wompa ta sem Asɛ na, wa walʋ wo nɩ wa lake falañente nte wa mɔsʋ-te na.
49004018	Wa mɔsem wɛ tawunɖi t'ɔna, nɩ wa ta sem fiisu nkʋ tam akperʋ k'Asɛ ha-kʋ na, wonte rɛɛ na, wa hɔya kper reen ka ten, nɩ wa teter wa ta sem nter.
49004019	Wa tare see fɛr, wa lake wonte ta sar na, na wa tɛnen. Wa lake asimañente kena, ayʋkʋ s'ayʋkʋ na felem, nɩ wa pe ñɔŋ ɖekpera.
49004020	Ama, mɩ hen na, a ta wʋl-mɩ Kiriisitu ñente semp'ɔna.
49004021	Me sem s'ɩɩ nɩʋ ɩ tan k'a wʋten-mɩ ɩ ñente, n'a wʋl womɩ ci kiriisitutɩna na, ka wonte wɛ tʋfelem ka Yeesu rɛɛ na.
49004022	Ʋ mɔna s'ɩɩ lɔse mɩ antaʋŋ waɖe nɖe warkʋ-mɩ na, wonte rɛɛ na, ɩɩ tɛkʋ mɩ tɛ, na tansarteñente nte, mɩ hɔya cii-te na.
49004023	Ʋ mɔna s'ɩɩ wʋse yera cefampa, na mɩ hɔya taa, na mɩ mɔsem taa.
49004024	!Ɩɩ wal waɖe cefaɖe, n'ʋ nʋsen s'Asɛ walʋ wo na. Waɖe cefaɖe nɖe kaa sɛ re yeʋ nɩ tʋfelem wʋse-mɩ riyuyuñempa, n'Asɛ yera.
49004025	Nte rɛɛ-ɔna, ʋ mɔna s'ɩɩ kisi tentarɩr. Pa woñɩ na, !ɩ siir tʋfelem ka ɩ rʋntɩ, wonte rɛɛ na, ɖe kpirsi yer kʋɖem kena.
49004026	?Mɩ ñan kpawa, !ɩɩ rʋkʋn mɩ tɛ-ɔ sarte n'ɩɩ ra feete awarkɔ taa, n'ɩɩ ra yeʋ sɛ mɩse kan se lim ka n nɔɔn ñɩ take hɛwa.
49004027	!Ɩɩ ra wɛɖe mɩ tɛ s'alʋacii ñase-mɩ.
49004028	Woñɩ ka mɩlʋwa na, !ɩ kisi mɩlem, n'ɩ laʋ temer na ɩ niiŋ, n'ɩ hiiu ɩ teter ɩ ñente, n'ɩ pɩse n'ɩ sen woñɩ tan wʋr na.
49004029	!Tansarte wʋtɔ nkar ra lii na mɩ nɛse taa. Ama, !ɩɩ wʋtʋ wʋtase nse sara ka, se pɩsʋ sɛ se sen nɛmpar wa kpɔl Asɛ ñente taa na, nɩ se sen ɖerɛ-ɔ wompa cokʋ na-mɩ na.
49004030	!Ɩɩ ra yeʋ s'ʋ tɛɖe Asɛ Fiisu taa. Fiisu nkʋ ɩ ha-mɩ-kʋ na, kʋ wʋlʋ s'nñɩ tɩ-na-mɩ, n'ɩ kaa s'ɩ yaʋ mɩ ñiin k'ayʋkʋ nɛnkʋr.
49004031	!Mɩ taa ra kper ñan. !Mɩ ñan ɖa kpa n'ʋ ra saa mɩ taa. !Ɩɩ kisi kʋkoɩse na wonte ten ta sar na, n'ɩɩ ra cʋkʋ mɩ raana.
49004032	!Ɩɩ lake rem'ɔ sarte, n'ɩɩ na remaŋ kʋñemen, n'ɩɩ tɩsʋn ɖem'ɔ mɩ awarkase s'Asɛ tɩsen-mɩ na Kiriisitu rɛɛ-ɔ wo na.
49005001	!Ɩɩ taasen Asɛ, wonte rɛɛ na, ɩɩ ci wiisi nse ɩ wɛ-se lu ka ten na.
49005002	!Ɩɩ walʋ ɩ lulape taa se Kiriisitu laʋ-ra lu ka wo n'ɩ seʋ ra rɛɛ se kpeenɖe nɖe a laa-re Asɛ n'ʋ kake-ɩ na.
49005003	Ʋ ta mɔna s'a nɩʋ s'ɩɩ cii mɩ raana yalaa, n'ɩɩ lake asimañente na ñeserɛʋ ñente, wonte rɛɛ na, ɩɩ ci Asɛ yera, n'ʋ ta mɔna s'ɩɩ wʋte te ñente rerɛ.
49005004	!Wʋtekɔren, na wɔketeñente, na tansarte fawii ra lii na mɩ nɛse taa. Ama, !ɩɩ wɔrʋ Asɛ kena,
49005005	wonte rɛɛ na, !ɩɩ sem nte ñɩ hen-ɔ sarte sɛ, woñɩ cii ɩ raana yalaa na, na woñɩ hɔɔr taa wur asima na, na woñɩ lake ñeserɛʋ na, wa ra hiiu nter-ɔ Asɛ na Kiriisitu, wa wurti taa. Woñɩ lake ñeserɛʋ ka tɛte nte rɛɛ ñente rɛɛ na, ɩ rɩ-te Asɛ awɔr t'ɔ ɩ hɔɔr taa.
49005006	!Ɩ ra yeʋ sɛ yer tɛke-mɩ na nʋlelen ka fala, wonte rɛɛ na, tansarte lakase nse rɛɛ-ɔna, Asɛ ñan kaa sɛ ñɩ kpan wompa pe ñɔŋ-ɩ na.
49005007	Sempe na, !ɩɩ ra re mɩ niiŋ ka wa ñente taa.
49005008	Antaʋŋ, ɩɩ ka wɛ tawunɖi t'ɔna. Ama, kɔhen ɩɩ wɛ hʋlmɩn taa, wonte rɛɛ na, Acii Sesɛɛ tɩ-na-mɩ. Sempe na, !ɩɩ walʋ se wompa wɛ hʋlmɩn taa na, wonte rɛɛ na,
49005009	hʋlmɩn ñɩ yeke-na n'ɩɩ lake wonte ten wɛ sarte, na riyuyu, na tʋfelem na.
49005010	!Ɩɩ car mɩ tɛ n'ɩɩ fɛke n'ɩɩ sem wonte kake Acii Sesɛɛ na.
49005011	!Ɩɩ ra re mɩ niiŋ ka wompa lake tawunɖi taa fala lakase na, wa ñente taa. Ʋ mɔna s'ɩɩ wʋl-wa yera ten ñesa t'ɔna sɛ wonte wa lake-te na, te ta sar,
49005012	wonte rɛɛ na, wonte yera mpa lake-te amɛsɔŋ taa na, te kel fɛr ka ten, n'ʋ tan s'a ta wʋte te ñente.
49005013	?A siir yera ten ñesa taa sɛ, lakase nse yera mpa lake-se amɛsɔŋ taa na, se ta sar, a na reyaya sɛ, se wɛ sen-ɔna,
49005014	wonte rɛɛ na, wonte ten lii-na hʋlmɩn taa na, te wʋse hʋlmɩn. Nte rɛɛ-ɔna, a siiru sɛ: "Woña n ɖee hen na, !hom. !Kʋr aseɖa taa, nɩ Kiriisitu hʋlmɩn ñamle n ɖɛɛ."
49005015	Sempe na, !ɩɩ kpa mɩ tɛ-ɔ sarte ka mɩ waɖe taa, n'ɩɩ ra walʋ se wɔken. Ama, !ɩɩ walʋ se lɛnciina.
49005016	Mɩ hen na, !ɩɩ ra hɔrse alʋate nte. !Ɩɩ lake sarteñente ka tamtam, n'ɩɩ ra yeʋ ayʋkʋ nɛnkʋr, wonte rɛɛ na, alʋate nte taa, yera lake tansarteñente ka tɛmpe.
49005017	Nte rɛɛ-ɔna, !ɩɩ ra lake se wɔken. Ama, !ɩɩ car mɩ tɛ, n'ɩɩ sem wonte, Acii Sesɛɛ cii s'ɩɩ laʋ-te na.
49005018	!Ɩɩ ra ñee selem s'ʋ kʋ-mɩ. Pe yeke n'a lake tansarteñente. Ama, !ɩɩ yeke kena, n'Asɛ Fiisu siir-na mɩ hɔya taa,
49005019	n'ɩɩ ciisu remaŋ nante na sɛnɩ, n'Asɛ yeente nte ɩ Fiisu ha-mɩ-te na. !Ɩɩ yii n'ɩɩ wɔr Acii Sesɛɛ na mɩ hɔya ka ya ten.
49005020	!Ɩɩ wɔrʋ r'Acii Asɛ ka te ten ɖɛɛ-ɔ ayʋkʋ s'ayʋkʋ, na r'Acii Sesɛɛ Yeesu Kiriisitu yeɖe rɛɛ,
49005021	nɩ womɩ ñɔŋ Kiriisitu na, !ɩɩ nɩʋ na remaŋ, n'ɩɩ tisi mɩ tɛ-ɔ remaŋ tɛɛ.
49005022	Yalaa mɩ, !ɩɩ tisu mɩ tɛ-ɔ mɩ waala tɛɛ, s'ɩɩ tisu mɩ tɛ-ɔ Acii Sesɛɛ tɛɛ-ɔ wo na,
49005023	wonte rɛɛ na, apal ci-na ɩ yal ñuŋcii se Kiriisitu ci kiriisitutɩna akpar ñuŋcii ka wo na. Kiriisitutɩna akpar ci-na Kiriisitu tɛnʋ n'ɩ tɛlsʋ-re.
49005024	Se wonɔn'ɔ kiriisitutɩna akpar tisu re tɛ-ɔ Kiriisitu tɛɛ na, semp'ɔna ʋ mɔna sɛ yalaa tisu wa tɛ-ɔ te ten t'ɔ wa waala tɛɛ.
49005025	Waala mɩ, !ɩɩ laʋ mɩ yalaa ka leen se Kiriisitu wɛ kiriisitutɩna akpar ka lu ka wo n'ɩ cel ɩ fiisu ka re rɛɛ na.
49005026	Ɩ sepa se fɛ n'akpar nɖe wʋse Asɛ ñenɖe, ka n nɔɔn ɩ yaal-ɖe wonte rekpesekpese na leem na ɩ tentɛnte na,
49005027	se fɛ n'ɩ pɩse n'ɩ sʋ Asɛ akpar nɖe wɛ rekpesekpese nɩ re mɛtelʋ na, n'ɩ wʋl-ɖe ɩ teter ɩ ñesa t'ɔ re tam awarkɔ nɩ re tam nter-ɔ te ta sar asarʋ.
49005028	Ʋ mɔn apala sɛ wa laʋ wa yalaa ka leen semp'ɔna se wa teter, wa wɛ wa tɛnen ka leen ka wo na. Woñɩ wɛ ɩ yal ka lu na, ɩ wɛ ɩ teternka kena lu.
49005029	Nkʋ, yer nɛɛr tan ka ɩ tam ɩ teter ɩ tɛnʋ ka lu. Ama, ɩ tʋkʋ n'ɩ rɔnʋ-kʋ tamtam se Kiriisitu lake kiriisitutɩna akpar rerɛ-ɔ wo na,
49005030	wonte rɛɛ na, ɖe ci ɩ tɛnʋ kena, ɖe ten ɖefɩʋ.
49005031	A maa Asɛ tekara taa sɛ: "Nte rɛɛ-ɔna, apal kaa s'ɩ lii ɩ cii na ɩ rii wa cal, n'ɩ hɔʋ ɩ tɛ na ɩ yal, nɩ wa naʋl ñɩ, wa wʋse yer kʋɖem."
49005032	Amɛsɔŋ taa tentɛnte nte wʋlʋ-ra nter-ɔna te kpɔl ten. Ma hen na, me sem sɛ, te wʋlʋ Kiriisitu na kiriisitutɩna akpar, wa ñente kena.
49005033	Wonte me tɛsʋ-mɩ te siiruu na, nt'ɔlɛ s'ʋ mɔna sɛ pa woñɩ mɩ taa na, ɩ laʋ ɩ yal ka lu s'ɩ teternka ɩ wɛ ɩ tɛ-ɔ lu ka wo na. Ʋ mɔna rerɛ sɛ yal ñam ɩ waal.
49006001	Wiisi mɩ, womɩ mɩ-n'Acii Sesɛɛ, ɩɩ laʋ nɔ kʋɖemɔ na, !ɩɩ ñam mɩ lelɖa, wonte rɛɛ na, te wɛ riyuyu sempe.
49006002	Asɛ cel ñasete sɛ: "!Ñam n cii na n ɖii." Ñasete nte ci-na kiɖinkiɖin ñasete nte ɩ yii-ra na nter na.
49006003	Wonte ɩ yii-te na, nt'ɔlɛ sɛ: "Nne n ñam n cii na n ɖii ya, n kaa s'n nɩʋ lelen, n'n cɔ tɛte rɛɛ, n'ʋ lʋl."
49006004	Aciina mɩ, !ɩɩ ra laʋ sɛ mɩ wiisi ñan kpa. Ama, !ɩɩ rɔn-se kena, n'ɩɩ wʋl-se lɛn s'Acii Sesɛɛ cii wo na.
49006005	Kpankase mɩ, !ɩɩ ñam wompa ñasʋ-mɩ tɛte nte rɛɛ na, na nante mape, na mɩ hɔya ka ya ten s'ɩɩ ñɔŋ Kiriisitu ka wo na.
49006006	Ʋ ta ci mɩ ciina ñesa taa receel-ɔna, ʋ mɔna s'ɩɩ lake temer n'ʋ kɔ wa taa. Ama, !ɩɩ lake-re s'Asɛ cii wo na, na mɩ hɔya ka ya ten, wonte rɛɛ na, ɩɩ ci Kiriisitu wolalaɖa kena.
49006007	!Ɩɩ laʋ mɩ ciina temer, na hɔɔr lelen, se wʋr taa, ɩɩ lake Acii Sesɛɛ temer kena. !Ɩɩ ra re mɩ taa s'ɩɩ lake yera temer receel-ɔna,
49006008	wonte rɛɛ na, ɩɩ sem sɛ, pa woñɩ mɩ taa na, ?ɩ ci kpankɔ, ?ɩ ta ci kpankɔ, Acii Sesɛɛ kaa s'ɩ rɛte-ɩ sarteñente nte ɩ laʋ-te na, te rɛɛ.
49006009	Wa ciina mɩ, !ɩɩ laʋ kʋɖemte. !Ɩɩ ra naase mɩ kpankase nse. !Ɩɩ laʋ-se sarte. Mɩ rerɛ, !ɩɩ sem sɛ mɩ-n'mɩ kpankase nse, ɩɩ wɛ Acii Sesɛɛ ka kʋɖem k'asɛt'ɔ ɩ pe hʋ asemte hʋhʋr.
49006010	Wonte me tɛsʋ-mɩ te siiruu na, nt'ɔlɛ sɛ, mɩ-n'Acii Sesɛɛ, ɩɩ laʋ nɔ kʋɖemɔ. Sempe na, !ɩɩ yeʋ n'ɩ tase-mɩ ɩ reen ñɩ kel ten na.
49006011	!Ɩɩ mʋ Asɛ yeeʋ wonte ka te ten, n'ɩɩ rɔn mɩ tɛ, n'alʋacii ra pɩse-mɩ na ɩ lɛn,
49006012	wonte rɛɛ na, ʋ ta ci ra-n'yera wampa, ɖe yee-na yeeʋ. Ama, ɖe yee yeeʋ n'alʋa mpa ñasʋ na, na wompa wɛ huku na, na wompa wɛ reen ka tɛte nte rɛɛ-ɔ tawunɖi taa na, n'alʋa mpa wɛ ñan k'asɛta na, mp'ɔna.
49006013	Nte rɛɛ-ɔna, !ɩɩ sʋ Asɛ yeeʋ wonte nt'ɔ te ten, se fɛ n'ayʋkʋ nkʋ yeeʋ kaa s'ʋ saa min na, ɩɩ ra see, !ɩɩ yee n'ʋ rɛ n'ʋ tel, n'ɩɩ wɛ n'ɩɩ rʋkʋn mɩ tɛ n'ʋ lel.
49006014	!Ɩɩ rʋken mɩ tɛ remm n'ʋ lel, n'ɩɩ wʋse tʋfelem yera, wonte rɛɛ na, tʋfelem wɛ se kpɛɖʋ nkʋ, a kpɛkʋ-kʋ temase taa na. !Ɩɩ wʋse riyuyu yera, wonte rɛɛ na, ɖiyuyuñente wɛ se ñʋte wɔwʋ nkʋ, ɩɩ sii-kʋ sɛ kʋ ceente mɩ rɛɛ na.
49006015	!Ɩɩ hose Asɛ tentɛnte sarteñente nte ha rehɛser na, na felem. Nne, ɩɩ lake sempe, ʋ wɛ s'ɩɩ rɩ nahentɛna kena, mɩ naase taa.
49006016	Na te ten ñɩ taa hen na, !ɩɩ tisi Acii Sesɛɛ rɛɛ. Nne ɩɩ tisi ɩ rɛɛ, ʋ wɛ s'ɩɩ rʋken kama kena mɩ niiŋ taa, nɩ sɛte ñema nya alʋacii tɛ-mɩ-ya na, ya ra yɔ-mɩ.
49006017	Ɩɩ teem sem s'Asɛ tɛlse-mɩ. Tɛlsʋʋ mpe wɛ se ñʋte yikir nɖe a wɔŋ-ɖe sɛ re ceente yera ñiin ɖɛɛ na. !Ɩɩ wɔm-ɖe rerɛ n'ɩɩ sʋ Asɛ tentɛnte se saarʋ nkʋ, Asɛ Fiisu ha-mɩ-kʋ na.
49006018	!Ɩɩ sɛɛ Asɛ k'ayʋken ten na ɩ Fiisu rɛɛ. !Ɩɩ cɔ mɩ ñesa rɛɛ sempe n'ɩɩ ra yeʋ. !Ɩɩ sɛɛ Asɛ ka ɩ yera ten ɖɛɛ,
49006019	na me rɛɛ rerɛ, se fɛ nɩ nafate ra kpa-m, nɩ me pɩse me hose sarte k'amɛsɔŋ taa tentɛnte sarteñente nte Asɛ wʋl-ɖa-te,
49006020	n'ɩ tir-m sɛ me hose-te yera na. Nte rɛɛ-ɔna, a kpa-m sarka. !Ɩɩ sɛɛ Asɛ ka me rɛɛ, sɛ nafate ra kpa-m, nɩ me pɩse me hose-te reñamla, s'ɩ cii wo na.
49006021	Tiisiiki ci woñɩ me wɛ-ɩ lu ka ten na, n'ɩ ci Asɛ wolalaɖe ñɩ sem ɩ tɛ-ɔ rʋkenʋ na. Nñɩ kɔŋ-na s'ɩ cɛse-mɩ wonte me lake-te na, na wonɔn'ɔ me wɛ na, se fɛ nɩ mɩ rerɛ, ɩɩ sem-te.
49006022	Me tiru-ɩ mɩ cal s'ɩ cɛse-mɩ wonɔn'ɔ re wɛ cee na, n'ɩ ciisi mɩ nante.
49006023	Đa Cii Asɛ, na r'Acii Sesɛɛ Yeesu Kiriisitu, !wa yeʋ nɩ mɩ hɔya hɛ, n'ɩɩ laʋ rem'ɔ leen, n'ɩɩ rʋken Kiriisitu rɛɛ-ɔ tisuu.
49006024	!Asɛ laʋ sarte ka wompa ten laʋ r'Acii Sesɛɛ Yeesu Kiriisitu ka lulape mpe pe lɔsʋ na.
50001001	M'ɔ Pɔl, na Tiimotee, wora ci Yeesu Kiriisitu wolalaɖa na, ma maa-na-mɩ tekara ñɩ nɩ re sɛɛ womɩ ci Asɛ yera ka ɩɩ wɛ Fiiliipi kɔrʋ t'ɔ mɩ-n'Yeesu Kiriisitu, ɩɩ wʋse yer kʋɖem na. Đe sɛɛ rerɛ-ɔ wompa ñelʋ kiriisitutɩna akpar rɛɛ na, na wompa lake temer k'akpar nɖe taa na.
50001002	Đa Cii Asɛ, na r'Acii Sesɛɛ Yeesu Kiriisitu, !wa laʋ-mɩ sarte, nɩ wa yeʋ nɩ mɩ hɔya hɛ.
50001003	Me kɔŋ me tɛsʋ mɩ rɛɛ-ɔ wonte na, me wɔrʋ m'Asɛ.
50001004	Me sɛɛ Asɛ ka mɩ rɛɛ-ɔ wonte na, ʋ kake-m,
50001005	wonte rɛɛ na, ʋ sɩn kiɖinkiɖin ayʋkʋ nkʋ ɩɩ wʋse kiriisitutɩna n'ʋ rɛ n'ʋ tal sɛŋ ñɩ hen na, ɩɩ sen-m sɛ me hose Asɛ tentɛnte sarteñente.
50001006	Me sem sarte s'Asɛ ñɩ kiɖi temer sarteñenɖe nɖe lape ka mɩ hɔya taa na, ɩ rʋkʋn ɖe lape semp'ɔna, s'ɩ tɛse-re ayʋkʋ nkʋ Yeesu Kiriisitu kɔŋ na.
50001007	Ʋ sara sɛ me wɛ na mɔsem mp'ɔ, mɩ ten ɖɛɛ. Me wɛ-mɩ lu ka ten, wonte rɛɛ na, ɩɩ sen-m ka n nɔɔn me wɛ sarka t'ɔ wonte na, n'ɩɩ sen-m ɖerɛ, me wʋl yera ka wonɔn'ɔ tentɛnte sarteñente nte wɛ tʋfelem na. Asɛ laʋ-m sarte n'ɩ ha-m ñempʋ sɛ me laʋ temer nɖe. Kɔhen ɩ laʋ mɩ ten-ɔ sarte s'ɩ laʋ-m sarte ka wo na.
50001008	Asɛ sem sɛ, me siiru tʋfelem sɛ lulape mpe me wɛ na-pe mɩ ten ɖɛɛ na, pe lii na Yeesu Kiriisitu teter t'ɔna.
50001009	Sɛɛrte nte me sɛɛ-te Asɛ ka mɩ rɛɛ na, nt'ɔlɛ sɛ me wɔsʋ-ɩ s'ɩ yeʋ sɛ mɩ lulape kpɔl ayʋkʋ s'ayʋkʋ nɩ pe yeʋ-mɩ, n'ɩɩ sem tʋfelem, n'ɩɩ pɩse n'ɩɩ sem ñempʋ nkʋ wɛ riyuyu na,
50001010	s'ɩɩ pɩse n'ɩɩ sem wonte sara na, te kutihuɖi. Nte rɛɛ-ɔna, ɩɩ kaa s'ɩɩ kpese rekpesekpese, n'a ra na nter-ɔ mɩ t'ɔ te ta sar k'ayʋkʋ nkʋ Kiriisitu kɔŋ na.
50001011	Nte rɛɛ-ɔna rerɛ, ɩɩ kaa s'ɩɩ lake wonte wɛ riyuyu ka te lii na Yeesu Kiriisitu cal na, nɩ yera na sarteñente nte ɩɩ lake-te na, wa wɔr Asɛ nɩ wa sam-ɩ te rɛɛ.
50001012	Me rɛɔ ñempa, me cii s'ɩɩ sem sɛ wonte tal-m na, te tal-m sɛ yera kpater nɩʋ tentɛnte sarteñente kena.
50001013	Nte rɛɛ-ɔna, sʋcana mpa ten ñelʋ wuroo rɛɔ rɛɛ na, na yera ka wa ten, wa sem s'a rɩ-m sarka ka Kiriisitu temer rɛɛ-ɔna.
50001014	A rʋ-m sarka ka wonte na, kiriisitutɩna kpater kunti wa nante cii sarte, wa wɛ wa hosʋ yera k'Asɛ tentɛnte n'ʋ kelen antaʋŋ, nafate pe kpa-wa.
50001015	Tʋfelem, nɛmpar ñelʋ-m ñesesɛmer nɩ wa hosʋ Kiriisitu ñente, nɩ wa cii sɛ ma-n'wa, ɖe fɛɖe. Ʋ kaase nɛmpar hosʋ-te na mɔsem sarteñempe.
50001016	Wompa hosʋ-te sempe na, wa hosʋ-te, wa wɛ-m lu. Wa sem s'Asɛ sɩ-na-m sɛ me wʋl yera s'ɩ tentɛnte sarteñente wɛ tʋfelem.
50001017	Wompa hosʋ-te na ñesesɛmer na, wa hosʋ-te, wonte rɛɛ na, wa cii sɛ ma-n'wa, ɖe fɛɖe. Ama, wa mɔsem mpe ta sar. Wa hʋ sɛ wa tasʋ-m wahala kena sarka taa.
50001018	Ʋ ra laʋ nter. ?Pa wa hose na nansema naal, nawʋr wa hose-te tʋfelem, wa hosʋ Kiriisitu tentɛnte n'ʋ kɔ me taa. Ʋ wɛ n'ʋ kake me taa,
50001019	wonte rɛɛ na, me sem s'Asɛ kaa s'ɩ tɛlse-m, s'ɩɩ sɛɛ-ɩ me rɛɛ nɩ Yeesu Kiriisitu Fiisu sʋn-m ɖerɛ.
50001020	Tʋfelem, me kper me t'ɔ ten, me honkʋ nɩ me sem s'nter ra laʋ sɛ fɛr kpa-m. Sempe na, ?pa me wɛ fiisu taa, yaa me sepa, yera kaa sɛ wa wɔrʋ Kiriisitu ka me rɛɛ,
50001021	wonte rɛɛ na, nne me wɛ fiisu taa, me wɔrʋ Kiriisitu kena. Nne me sepa, ʋ sar-m n'ʋ kel.
50001022	Ama, nne ʋ hɛna sɛ me cɔ fiisu taa nɩ me laʋ me temer, me ta sem wonte ʋ mɔna sɛ me lese-te na.
50001023	Ʋ lake-m sɛ me tenke ñempen nɩɩl. Ʋ kake-m sɛ me seʋ, me wal me cɔ na Kiriisitu. Me kaa sɛ me wɛ lelen t'ɔ renaa, n'ʋ kelen cee.
50001024	Ama, me sem ɖerɛ sɛ, ?me wɛ fiisu taa, ʋ sarʋ-mɩ n'ʋ kel.
50001025	Semp'ɔna, me sem sɛ, me cake mɩ cal-ɔ tɛte rɛɛ, se fɛ nɩ me sen-mɩ n'ɩɩ tisi Asɛ tentɛnte rɛɛ n'ʋ kelen antaʋŋ n'ʋ kɔ mɩ taa.
50001026	Sempe na, me kaa sɛ me wʋse me kan mɩ cal-ɔ wonte na, ɩɩ pɩsʋ s'ɩɩ wɔr Yeesu Kiriisitu ka tɛmpe ka me rɛɛ.
50001027	Kʋɖemte s'ɩɩ rʋkʋn mɩ tɛ-ɔ wonte ɩɩ lake-te na, sɛ te pɩse te nʋsen wonte Kiriisitu tentɛnte sarteñente wʋlʋ na. Me cii sɛ, nne me kan mɩ cal, yaa me ta kan, me pɩse me sem sɛ, mɩ hɔya wɛ awɔr kʋɖemer n'ɩɩ kpirsu mɩ ten-ɔ hɔɔr kʋɖemer s'ɩɩ laʋ temer ka reen, fɛ nɩ nɛmpar tisi Kiriisitu tentɛnte sarteñente rɛɛ.
50001028	Me cii sɛ me nɩʋ rerɛ sɛ nafate pe kpa-mɩ, mɩ amʋrana rɛɛ. Te wʋlʋ-wa tʋfelem s'Asɛ kaa s'ɩ hɔrse-wa, nɩ te wʋlʋ rerɛ s'Asɛ teter kɔŋ-na s'ɩ tɛlse-mɩ.
50001029	Asɛ laʋ-mɩ sarte n'ɩ yeʋ s'ɩɩ tisi Kiriisitu rɛɛ. Ʋ ta ci s'ɩɩ tisi ɩ rɛɛ receel-ɔna, ɩ yeʋ rerɛ s'ɩɩ tʋ kʋñʋŋ ka ɩ rɛɛ.
50001030	Kʋñʋŋ nkʋ hen na, kʋ wɛ kʋɖemte kena s'ɩɩ ka na-m antaʋŋ ka me tʋ-kʋ wo na, nɩ kɔhen ñɩ, ɩɩ nɩʋ wonɔn'ɔ me tʋkʋ-kʋ na.
50002001	Mɩ-n'Kiriisitu, ɩɩ laʋ yer kʋɖem n'ɩ ha-mɩ reen na? Ɩ wɛ-mɩ lu n'ɩ ciisi mɩ nante na? Mɩ-n'Asɛ Fiisu, ɩɩ wɛ nɔ kʋɖemɔ na? Ɩɩ wɛ rem'ɔ leen, n'ɩɩ na remaŋ kʋñemen na?
50002002	Sempe na, !ɩɩ laʋ hɔɔr kʋɖemer n'ɩɩ laʋ rem'ɔ leen, se fɛ n'ʋ kɔ me t'ɔ ten. !Ɩɩ kpol n'ɩɩ laʋ temer na hɔɔr kʋɖemer, na mɔsem ka kʋɖempe.
50002003	!Ɩɩ ra cii s'ɩɩ fɛɖe na remaŋ, n'ɩɩ ra wʋlʋ mɩ tɛ. !Ɩɩ mɩse reyeemla ka mɩ raana ñesa taa, n'ɩɩ re mɩ ñiin taa sɛ, mɩ raana kelen-mɩ.
50002004	Ʋ ta mɔna sɛ mɩ taa nɛɛr cii wonte sara na, ka ɩ receel ɖɛɛ. Ama, ʋ mɔna sɛ pa woñɩ na, ɩ cii wonte sara na, ka ɩ raana rɛɛ.
50002005	!Mɩ hɔya taa mɔsem laʋ se Yeesu Kiriisitu mɔsʋ wo na.
50002006	Kiriisitu ñɩ wɛ kʋɖemte kena s'Asɛ ka te ten taa. Ama, ɩ ta mɔse ɩ taa s'ɩ mɩse s'Asɛ.
50002007	Ama, ɩ yeʋ te ten ñ'ɔ leekɔ, s'ɩ wʋse se kpankɔ, n'ɩ nʋsen se yera wɛ wo na, nɩ yera sem-ɩ s'ɩ ci yer.
50002008	Ɩ ta wʋl ɩ tɛ, n'ɩ ñam Asɛ n'ʋ rɛ n'ʋ tal ɩ sem mpe ɩ seʋ-pe akantemer rɛɛ na.
50002009	Nte rɛɛ-ɔna, Asɛ kpaase-ɩ rerɛ-ɔ awɔr cekpɔlɖe nɖe, a pe pɩsʋ s'a mɔse-re na wʋr na, ɖe taa, n'ɩ cel-ɩ yeɖe nɖe sar ten-ɔ re kelen yela ten na,
50002010	se fɛ na Yeesu yeɖe rɛɛ na, wompa wɛ asɛta na, na wompa wɛ tɛte rɛɛ na, na wompa wɛ tɛte tɛɛ na, wa ten wa kur ɩ tɛɛ, wa wɔr-ɩ,
50002011	nɩ wa siir yera ñesa taa sɛ Yeesu Kiriisitu ci-na Acii Sesɛɛ. Te laʋ s'a wɔr Acii Asɛ.
50002012	Me raana, me ka wɛ mɩ cal-ɔ wonte na, ɩɩ ñɔŋ Asɛ ka tamtam. Ʋ mɔna sɛ kɔhen me tan mɩ cal hen na, ɩɩ ñɔŋ-ɩ n'ʋ kelʋ. Asɛ tɛlse-mɩ. Semp'ɔna, ʋ mɔna sɛ mɩ nante make n'ɩɩ lake Asɛ temer, n'ɩɩ ñam wonte ɩ siiru-mɩ-te na,
50002013	wonte rɛɛ na, Asɛ wɛ-na n'ɩ lake temer ka mɩ hɔya taa, se wonɔn'ɔ ɩ cii na, n'ɩ ha-mɩ reen ɖerɛ s'ɩɩ pɩse n'ɩɩ laʋ-te.
50002014	Te ten ñɩ ɩɩ lake na, !ɩɩ ra miintu n'ɩɩ ra yee nɛɛr rɛɛ,
50002015	se fɛ n'ɩɩ wʋse Asɛ wiisi nse tam awarkɔ na, n'a ra na mɩ rɛɛ-ɔ tansarteñente, n'ɩɩ mɩse sarte rekpelkpel. Sempe na, !ɩɩ mɛtelʋ se min hʋlmɩn ka kɔhen tansarte yera mpa cal-ɔ tɛte rɛɛ.
50002016	Ʋ mɔna rerɛ s'ɩɩ wʋl-wa tentɛnte nte kɔn fiisu nkʋ tam akperʋ na, se fɛ n'ayʋkʋ nkʋ Kiriisitu kɔŋ na, ʋ kɔ me taa, wonte rɛɛ na, me kaa sɛ me na sɛ reen temer nɖe, na wonte ten me lapa na, me ta laʋ-te fala.
50002017	Ɩɩ tisu Kiriisitu rɛɛ n'ʋ wɛ se laate nte ɩɩ ha-te Asɛ na. ?Pa a kʋ-m, sɛ me fiisu ci nter-ɔ me tasʋ-kʋ laate nte rɛɛ, ʋ kaa s'ʋ kɔ me taa, me ñante na-mɩ, mɩ ten.
50002018	Mɩ rerɛ, ʋ mɔna s'ʋ kɔ mɩ taa n'ɩɩ ñante na-m.
50002019	Me mɔsʋ sɛ, nne r'Acii Sesɛɛ Yeesu tisa, me tir Tiimotee ka kɔhen, n'ɩ kan n'ɩ na-mɩ, fɛ nɩ me pɩse me nɩʋ tentɛnte nte, ɩ kɔn-te na mɩ cal na, nɩ me nante cii.
50002020	Nñɩ wɛ-na, ɩ kʋɖem, ka ɩ tarʋ me mɔsem, n'nñɩ carʋ-na ɩ tɛ-ɔ mɩ rɛɛ, se fɛ n'ɩ sen-mɩ.
50002021	Ʋ kaase nɛmpar mpa hen na, wa mɔsʋ wa teter wa ñente rɛɛ-ɔna, n'ʋ ta ci Yeesu Kiriisitu ñente rɛɛ.
50002022	Mɩ teter, ɩɩ sem woñɩ Tiimotee ciwa na. Ɩɩ sem ɩ rɛɛ, n'ɩɩ sem wonɔn'ɔ ɩ sen-m ɖe laʋ temer re hose Asɛ tentɛnte se yo sʋn ka cii ka wo na.
50002023	Nñɩ ci-na woñɩ me cii sɛ me tir-ɩ na. Me mɔsʋ ?s'a kampa n'a hʋ me tentɛnte me na wonɔn'ɔ ʋ wɛ na, me tir-ɩ n'ɩ na-mɩ.
50002024	Me sem n'Acii Sesɛɛ yeɖe rɛɛ, sɛ ma rerɛ me kaa sɛ me kan me na-mɩ kɔhen.
50002025	Me ñela me nɔɔn s'ʋ sara sɛ ra rɛɔ tɩ Eepaferotiite wʋse n'ɩ na-mɩ. Woñɩ, ɩɩ tir-ɩ na wonte ten me taatʋ-te na, ɩ cɔ n'ɩ sen-m sɛ ma-n'ɩ, ɖe lʋ se sʋcana, ɖe laʋ Asɛ temer.
50002026	Ɩ cii ten s'ɩ kan n'ɩ na-mɩ. Ʋ tɛɖe ɩ t'ɔ ten s'ɩɩ ka nɩʋ s'ʋ wɩ-ɩ.
50002027	Tʋfelem, n nɔɔn ʋ wɩ-ɩ, n'ʋ ta kaase wʋr s'ɩ seʋ, n'Asɛ na ɩ kʋñʋŋ. Ʋ ta ci, ɩ kʋɖem ɩ kʋñʋŋ kena Asɛ nawa, ɩ na me kʋñʋŋ ɖerɛ, sɛ me ra tase kʋñʋŋ cekpɔlʋ nɛnkʋr tʋʋ.
50002028	Nte rɛɛ-ɔna, me cii ten sɛ me tir-ɩ mɩ cal, se fɛ n'ʋ kɔ mɩ t'ɔ ɩɩ kaa s'ɩɩ na-ɩ wonte na, nɩ ma hɔɔr taa rerɛ ra tase tɛɖʋʋ.
50002029	Sempe na, ɩ kaa s'ɩ tal-mɩ wonte na, !ɩɩ mʋ-ɩ na ñankete ka ten se yer ñɩ, mɩ-n'ɩ, ɩɩ laʋ yer kʋɖem na Kiriisitu na. Ʋ mɔna s'ɩɩ ha ñamte ka sempe yera mpa,
50002030	wonte rɛɛ na, ʋ wɩ-ɩ n'ʋ kaase-ɩ fiisu kʋɖemʋ ka Kiriisitu temer rɛɛ-ɔna, s'ɩ sen-m mɩ awɔr taa, wonte rɛɛ na, ɩɩ ka ta pɩsʋ s'ɩɩ kan mɩ teter.
50003001	Me rɛɔ ñempa, se fɛ me tɛse na, me siiru-mɩ !s'ʋ kɔ mɩ taa n'Acii Sesɛɛ rɛɛ. Nter pe carʋ-m sɛ me mul-mɩ wonte me ka teem te maaʋ na, n'ʋ sar-mɩ sɛ me laʋ-te sempe, fɛ nɩ tansarteñente nter ra hiiu-mɩ.
50003002	!Ɩɩ kpa mɩ tɛ, na wompa lake teñɛse na. !Ɩɩ kpa mɩ tɛ na tansarte temerlaɖa. !Ɩɩ kpa mɩ tɛ na wompa ta ci tʋfelem anikasi pɛlɖa na.
50003003	Asɛ pɛl ɖ'anikasi kena tʋfelem, n'ʋ ta ci mpa. Wora sɛɛ Asɛ na ɩ Fiisu reen ɖɛɛ na, ɖe sʋkʋ re hɔya re rɩ wonte Yeesu Kiriisitu lapa na, te rɛɛ-ɔna, ɖe pe rɩ re hɔya ka yera kɔta rɛɛ.
50003004	Ma rerɛ, me pɩsʋwa sɛ me sʋ me hɔɔr me re yera kɔta rɛɛ. Ama, me ra laʋ sempe. Nne yer sʋkʋ ɩ hɔɔr s'ɩ re yera kɔta rɛɛ, ma rerɛ, me pɩsʋwa sɛ me sʋ me hɔɔr me re n'ʋ kelen-ɩ.
50003005	N nɔɔn me wɛ ayʋken leɖe niisinniisa ka wonte na, a pɛl m'aniko (se Suiifi ñempa kɔter wɔsʋ wo na). Me cii na me rii, wa ci Iiseraɛl ñempa kena, me ci Pɛnsamɛŋ nantiɖi rɛɛ tɩ. Me ci Suiifi tɩ kena paa. Ka n'ʋ kaase Suiifi ñempa ñasete nte, wa lake-te na, me ka ci Fariisii akpar taa tɩ kena.
50003006	Alʋate nte taa, me wɔm me ñuŋ ka Suiifi ñempa ñasete rɛɛ-ɔna. Na nte rɛɛ-ɔna, me naasʋ kiriisitutɩna. Nne ñasete nte pɩsʋwa sɛ te laʋ yer ka riyuyu k'Asɛ ñesa taa, me ka wɛ riyuyu.
50003007	Te ten ñɩ, me lakewa na, me hʋ sɛ me kɔŋwa sɛ me hiiu wʋr-ɔ taa. Ama, kɔhen ñɩ, me ñelʋ-te na Kiriisitu rɛɛ se falañente.
50003008	Ka n'ʋ kaase nɩ wonte ten me wɛ na na, me ñelʋ-te rerɛ se fala kena, wonte rɛɛ na, me sem m'Acii Sesɛɛ Yeesu Kiriisitu. Semte nte me sem-ɩ na, te kelen te ten. Nñɩ rɛɛ-ɔna, me yeʋ te ten-ɔ leekɔ. Me ñelʋ te ten ñɩ s'añamañama, se fɛ nɩ me pɩse me hiiu Kiriisitu,
50003009	nɩ me laʋ yer kʋɖem na-ɩ. Asɛ ta sʋ-m se riyuyutɩ sɛ me ñɔŋ ɩ ñasete. Ama, ɩ sʋ-m se riyuyutɩ, wonte rɛɛ na, me tisu Kiriisitu rɛɛ. Điyuyuñente nte lii n'Asɛ cal-ɔna, n'ɩ ha-te woñɩ tisu Kiriisitu rɛɛ na.
50003010	Kʋɖemte nte me cii-te na, nt'ɔlɛ sɛ, me pɩse me sem Kiriisitu, na reen ñɩ lii na ɩ homte taa na. Me cii rerɛ sɛ, ma-n'ɩ, ɖe tar ɩ wahala, nɩ me pɩse me wʋse s'nñ'ɔ ɩ seʋ wonte na,
50003011	se fɛ nɩ, ?Asɛ cii, ɩ kan n'ɩ wose-m aseɖa taa.
50003012	Me pe siiru sɛ me wɛ na reyasɛ ka te ten ñɩ me cii-te na, yaa me teem wʋsʋʋ ka sarte rekpelkpel. Me ka wɛ tansarte ñempʋ taa, Yeesu kpa-m. Kɔhen ñɩ me carʋ me tɛ sɛ me see me hiiu wonte Yeesu kpa-m sɛ me hiiu-te na.
50003013	Me rɛɔ ñempa, me pe mɔsʋ sɛ me teem te hiiuu. Ama, kʋɖemte nte me lake-te na, nt'ɔlɛ sɛ, me sɛɛ wonte wɛ na me wara na, te rɛɛ, nɩ me carʋ sɛ me hiiu wonte wɛ na me ñesa taa na.
50003014	Me carʋ me tɛ sɛ me walʋ na ñesa t'ɔ kaka, kiɖi rɛɛ, fɛ nɩ me hiiu wonte Asɛ yaa-ra na Yeesu Kiriisitu rɛɛ sɛ re mʋ-te asɛta na.
50003015	Ʋ mɔna sɛ wora kpɔl Asɛ tentɛnte taa na, ɖe mɔse sempe, ka nɩ, nne mɩ taa nɛmpar mɔsʋ na ʋtɛ, Asɛ kaa s'ɩ yeʋ nɩ wa sem wonte ci tʋfelem na.
50003016	Awɔr nɖe taa re teem taɖe hen na, !ɖe carʋ re walʋ ñesa t'ɔ ñempʋ nkʋ, ɖe tʋnkʋ-kʋ na, kʋ taa.
50003017	Me rɛɔ ñempa, !ɩɩ taasen-m mɩ ten, n'ɩɩ re mɩ ñesa ka wompa walʋ se wonɔn'ɔ re walʋ na, wa rɛɛ.
50003018	Yera wɛ tɛmpe ka wa lake se wa wɛ Kiriisitu akantemer ka wana. Me ka siir-mɩ-te reyasɛ. Me mulu-mɩ te siiruu kelɛ kɔhen na wulim.
50003019	Wonte wa lake-te na, te kaa sɛ te hɔrse-wa, wonte rɛɛ na, wa hiilin ci-na w'asɛ, n'ʋ kake wa t'ɔ wonte ʋ ka mɔna sɛ fɛr kpa-wa te rɛɛ na. Wa mɔsʋ wonte wɛ tɛte nte rɛɛ-ɔ cee na, te receel ɖɛɛ-ɔna.
50003020	Đa hen na, ɖe ci asɛta yera, ɖe honkʋ relala k'ayʋkʋ nkʋ r'Acii Sesɛɛ Yeesu Kiriisitu ñɩ tɛlse-ra na, ɩ kʋrʋn na renaa s'ɩ kan na.
50003021	Ɩ kaa s'ɩ kan wonte na, ɩ sʋ ɩ reen ñɩ yeke s'ɩ ñase te ten na, n'ɩ wʋse ra tɛnen ñɩ tan ɖeen na, s'nñɩ tɛnʋ sar paa ka wo na.
50004001	Me rɛɔ ñempa, womɩ me wɛ-mɩ lu n'ɩɩ yeke n'ʋ kake me taa n'ɩɩ yeʋ me kaa sɛ me hiiu haaɖe k'Asɛ cal na, me cii halɩ ka ten sɛ me tase mɩ naʋ. Ʋ mɔna s'ɩɩ cake rekpam na Kiriisitu.
50004002	Me wʋtʋn Eefotii na Sɛŋtiisi, me cɛrʋ-wa sɛ wa nɩʋ na rem'ɔ Acii Sesɛɛ rɛɛ.
50004003	Me raa, woña, ma-n'ña, ɖe lake temer na, me cɛrʋ-n ɖerɛ s'n sen yalaa mpa naʋl, wonte rɛɛ na, wa laʋ temer na-ma, na Keleemaŋ, na wompa ma-n'wa, ɖe lake temer re hosʋ Asɛ tentɛnte na. Asɛ teem wa yela maaʋ ka tekara ñɩ a maa-ɩ t'ɔ, wompa wɛ na fiisu nkʋ tam akperʋ na, wa yela na.
50004004	!Ʋ kake mɩ t'ɔ ayʋkʋ s'ayʋkʋ k'Acii Sesɛɛ rɛɛ. Me mulu-mɩ te siiruu !s'ʋ kake mɩ taa.
50004005	Ʋ mɔna sɛ yera ten na s'ɩɩ ci lelen yera. Acii Sesɛɛ ñʋte kanɖe.
50004006	!Ɩɩ ra wɩ mɩ t'ɔ nter rɛɛ. !Ɩɩ fa Asɛ kena wonte ɩɩ cii-te na, ka mɩ sɛɛrte taa, n'ɩɩ cɛr-ɩ n'ɩɩ wɔr-ɩ,
50004007	n'ɩ ha-mɩ ɩ rehɛser nɖe kelen wonte ten a pɩsʋ s'a mɔse te rɛɛ na, nɩ re ceente mɩ hɔya rɛɛ, na mɩ mɔsem ɖɛɛ, wonte rɛɛ na, mɩ-n'Yeesu Kiriisitu, ɩɩ laʋ yer kʋɖem.
50004008	Me rɛɔ ñempa, wonte me tɛsʋ-mɩ te siiruu na, nt'ɔlɛ s'ɩɩ mɔse wonte wɛ sarte na, na wonte ten a pɩsʋ s'a ha-te ñamte na, te rɛɛ. !Ɩɩ mɔse wonte wɛ tʋfelem na, na wonte ta ci aseentɩ na, te rɛɛ. !Ɩɩ mɔse wonte wɛ riyuyu na, na wonte wɛ rekpesekpese na, te rɛɛ. !Ɩɩ mɔse wonte kake Asɛ na, na wonte ten yera wɔrʋ-te na, te rɛɛ.
50004009	!Ɩɩ lake wonte me wʋl-mɩ-te n'ɩɩ mʋ-te na. Wonte ɩɩ nɩʋ-te ka me wʋtɔ taa na, na wonte ten ɩɩ na-te ka me lapa na, !ɩɩ laʋ-te n'Asɛ ñɩ yeke nɩ ra hɔya hɛ na, ɩ cɔ na-mɩ.
50004010	Ʋ kɔ me taa me wɔrʋ Acii Sesɛɛ, wonte rɛɛ na, kɔhen ɩɩ pɩsa n'ɩɩ mul n'ɩɩ wʋl-m s'ɩɩ mɔsʋ me rɛɛ s'ɩɩ sen-m. Me sem s'antaʋŋ ɩɩ mɔse me rɛɛ n'ɩɩ ta hiiu ñempʋ s'ɩɩ sen-m.
50004011	Ʋ ta ci sɛ me taatʋ wʋr ka me wʋtʋ sempe. ?Pa me wɛ wʋr, me tan wʋr, me kpankel wonɔn'ɔ me pɩsʋ sɛ me ñel me tɛ rɛɛ na.
50004012	?Me ci ahʋse, me sem wonɔn'ɔ me walʋ na, ?me wɛ na wonte ka tɛmpe, me sem wonɔn'ɔ me lake na. ?Pa ñʋse kʋ-m, yaa ñʋse ta kʋ-m. ?me wɛ na wonte, yaa me tan na-te, ?ʋ ta kpa n'ʋ tiu, me sem wonɔn'ɔ ʋ maken-m na.
50004013	Me pɩsʋ sɛ me rʋkʋn me tɛ-ɔ te ten ñɩ taa, na Yeesu Kiriisitu reen ɖɛɛ.
50004014	Ama, te ten ñɩ taa hen na, ɩɩ laʋ sarte n'ɩɩ sen-m, ka n nɔɔn me wɛ wahala t'ɔ wonte na.
50004015	Fiiliipi ñempa mɩ, ɩɩ sem sarte s'alʋate nte taa, me kʋr mɩ tɛ-ɔ Maseetewan kɔrʋ t'ɔ n nɔɔn me paase tentɛnte sarteñente hʋsʋʋ ka ren'ɔ kiɖinkiɖin ka wonte na, mɩ akpar receel sen-na-m, nɩ me ka sen-mɩ rerɛ.
50004016	Me ka wɛ Teesaloniiki kɔrʋ t'ɔ wonte na, ɩɩ sen-m taman naʋl ɖɛɛ.
50004017	Me pe cii mɩ haya receel-ɔna. Ama, me cii s'Asɛ laʋ-mɩ sarte ka mɩ haya nya rɛɛ.
50004018	Ɩɩ ha-m wonte me ka taatʋ-te na, hal n'ʋ kel. Nter ta kaase-m ɖerɛ-ɔ ayʋkʋ nkʋ me mʋ mɩ haya nya na Eepaferotiite niiŋ ɖɛɛ na. Mɩ haya nya nʋsen laate nte a laa-te Asɛ n'a wuɖu-te min, te wɛ sensemen na. Asɛ mʋ laate nte n'ʋ kake ɩ taa.
50004019	M'Asɛ kaa s'ɩɩ ha-mɩ wonte ten ɩɩ taatʋ na, wonte rɛɛ na, ɩ wɛ sauti na hampate ka tɛmpe, ka ɩ ha-ra-te, na Yeesu Kiriisitu rɛɛ.
50004020	!Đe wɔr ra Cii Asɛ ka wʋse se wʋse. !Ʋ laʋ sempe.
50004021	!Ɩɩ sɛɛ-m wompa ten Yeesu Kiriisitu lese-wa sɛ wa wʋse ɩ yera na. Đa rɛɔ ñempa mpa wɛ na-m na, wa sɛɛ-mɩ rerɛ.
50004022	Asɛ yera mpa ten wɛ cee na, wa sɛɛ-mɩ, n'ʋ kaase n'Asɛ yera mpa wɛ Rom wuroo Seesar rɛɔ t'ɔ cee na, wa-l sɛɛ-mɩ n'ʋ kel.
50004023	!Đ'Acii Sesɛɛ Yeesu Kiriisitu laʋ-mɩ sarte ka mɩ ten mɩ hɔya taa.
51001001	M'ɔ Pɔl, woma Asɛ lese-m na ɩ sɛlem taa sɛ me wʋse Yeesu Kiriisitu tirir na, ma-n'ɖe rɛɔ tɩ Tiimotee, ɖe sɛɛ-mɩ.
51001002	Me maa womɩ ci Asɛ yera ka ɩɩ wɛ Kolɔse kɔrʋ t'ɔ, ɩɩ sem mɩ tɛ-ɔ rʋkenʋ s'ɩɩ laʋ nɔ kʋɖemɔ na Yeesu Kiriisitu na. !Đa Cii Asɛ laʋ-mɩ sarte n'ɩ yeʋ mɩ hɔya hɛ.
51001003	Đe wɔrʋ Asɛ ñɩ ci r'Acii Sesɛɛ Yeesu Kiriisitu Cii na. Đe sɛɛ-ɩ tamtam ka mɩ rɛɛ,
51001004	wonte rɛɛ na, ɖe nɩʋ s'ɩɩ wɛ n'ɩɩ tisu Yeesu Kiriisitu rɛɛ, n'ɩɩ wɛ leen k'Asɛ yera ka wa ten.
51001005	Ɩɩ laʋ-te sempe, wonte rɛɛ na, ɩɩ honkʋ wonte Asɛ rɩ-te asɛta s'ɩ kaa s'ɩ cel-mɩ-te na. A hose-mɩ tentɛnte sarteñente nte wɛ tʋfelem ka wonte na, a siir-mɩ-te sempe.
51001006	Tentɛnte nte tal mɩ tɛ se te tal ɖiinan ten-ɔ wo na, nɩ te yeke yera lake sarte lakase n'ʋ kpɔlʋ n'ʋ walʋ se mɩ lake-se wo ʋ sɩn ayʋkʋ nkʋ ɩɩ nɩʋ s'Asɛ laʋ-mɩ sarte n'ɩɩ sem-te tʋfelem na.
51001007	Đe temer rʋntɩ Eepaferase ñɩ re wɛ-ɩ lu ka ten na, ɩ lɔte ra wʋ taa se Yeesu Kiriisitu wolalaɖe ñɩ sem ɩ tɛ-ɔ rʋkenʋ na, ɩ wʋl-mɩ-te.
51001008	Nñɩ siir-na-ra wonɔn'ɔ ɩɩ lake rem'ɔ leen n'Asɛ Fiisu reen ɖɛɛ na.
51001009	Nte rɛɛ-ɔna, ʋ sɩn ayʋkʋ nkʋ re nɩʋ mɩ ñente na, ɖe wɛ re sɛɛ Asɛ ka mɩ rɛɛ, s'ɩ wʋl-mɩ wonte ɩ cii s'ɩɩ laʋ-te na. Đe sɛɛ-ɩ rerɛ s'ɩ Fiisu ha-mɩ lɛn n'ɩɩ pɩse n'ɩɩ sem ɩ ñente,
51001010	se fɛ n'ɩɩ pɩse n'ɩɩ wal Asɛ ñempʋ t'ɔ sarte, n'ɩɩ laʋ wonte r'Acii Sesɛɛ cii-te na, ka te ten taa, n'ɩɩ laʋ sarte lakase, n'ɩɩ sem Asɛ n'ʋ kelen antaʋŋ.
51001011	Đe sɛɛ-ɩ rerɛ s'ɩ ciisi mɩ nante ka te ten taa, na ɩ hampate nte kelen te ten na, se fɛ n'ɩɩ rʋkena n'ʋ lel n'ɩɩ ra yeʋ, n'ɩɩ hɛse mɩ hɔya n'ʋ kɔ mɩ taa rerɛ.
51001012	!Ɩɩ wɔr ra Cii Asɛ ñɩ ha-mɩ ñempʋ s'ɩɩ pɩse n'ɩɩ hiiu wonte ɩ rɩ-te s'ɩ kaa s'ɩ cel ɩ yera ka hʋlmɩn taa na.
51001013	Ɩ lese-ra alʋacii tawunɖi taa, n'ɩ sɩse-ra wunɖiinɖi ɩ Yo nka ɩ wɛ-ka lu ka ten na, ka cake wurti kpeeɖe rɛɛ na.
51001014	Nka yaʋ-na ra ñiin nɩ ka tɩsen-ɖa r'awarkase rerɛ.
51001015	Ka wɛ s'Asɛ ñɩ yer ra pɩse s'ɩ na-ɩ na ɩ ñeser na. Nka ci-na Asɛ Asanʋyo, nɩ ka kpɔl ka kelen wonte ten Asɛ laʋ-te na.
51001016	Na nk'ɔna, Asɛ laʋ wonte wɛ tɛte rɛɛ n'asɛta na, na wonte a na-te na, na wonte a pe na-te na, n'asɛta wurti, n'asɛta sesɛmpa, na wompa ñasʋ na, na wompa wɛ huku na. Te ten te ten ñɩ, Asɛ laʋ-te na ɩ Yo nka na, nka tɩ-na-te.
51001017	Se fɛ n'Asɛ laʋ tɛte na, n nɔɔn ɩ Yo nka ka wɛ ɩ cal. Na nka cepate rɛɛ-ɔna, wonte ten Asɛ laʋ-te na, te mɩse t'awɔɩ taa.
51001018	Kiriisitutɩna ten akpar ci-na Yeesu Kiriisitu tɛnʋ, n'nñɩ ci-na re ñuŋcii. Ɩ ci akiɖinotɩ kena. Asɛ wose nñ'ɔna kiɖinkiɖin k'aseɖa taa, se fɛ n'ɩ pɩse n'ɩ ci kiɖinkiɖintɩ ka te ten taa.
51001019	Asɛ kper ɩ taa s'ɩ Yo wɛ s'nñɩ-ɔ ɩ ten,
51001020	n'ɩ pɩse n'ɩ kpaʋse tɛse na wonte ten wɛ asɛta na tɛte rɛɛ na, na ka rɛɛ. Na ɩ Yo sem k'akantemer rɛɛ-ɔna, ɩ sʋ ka calem n'ɩ kpaʋse tɛse sɛ rehɛser kan ñɩ-n'yera, wa hɛkʋ taa.
51001021	Mɩ rerɛ, antaʋŋ ɩɩ ka calen Asɛ ka ten. Ɩɩ ka ci ɩ k-amʋrana, wonte rɛɛ na, ɩɩ ka lake teñɔ n'ɩɩ mɔsʋ wonte ta sar na, ka mɩ hɔya taa.
51001022	Ama, kɔhen, ɩ Yo wʋse yer nɩ ka seʋ. Semp'ɔna, Asɛ kpaʋse tɛse na-mɩ, se fɛ n'ɩɩ kpese rekpesekpese ka tam awarkɔ ka ɩ ñesa taa, n'ɩ ra pɩse s'ɩ na mɩ t'ɔ nter-ɔ te ta sar.
51001023	Ama, ʋ mɔna s'ɩɩ tisu Yeesu Kiriisitu rɛɛ, n'ɩɩ honkʋ na tentɛnte sarteñente nte a hose-mɩ-te ɩ rɛɛ na, k'ayʋkʋ s'ayʋkʋ, n'ɩɩ ra kisi-ɩ. A hose-te yera ka wa ten-ɔ tɛte rɛɛ. M'ɔ Pɔl ɖerɛ, me temer kelɛ sɛ me hosʋ-te.
51001024	Kɔhen, ʋ kake me t'ɔ kʋñʋŋ nkʋ me tʋkʋ-kʋ mɩ rɛɛ na, wonte rɛɛ na, me tentʋ Yeesu Kiriisitu kʋñʋŋ tʋʋ nɔ t'ɔna, ɩ k-akpar nɖe ci ɩ tɛnʋ na, ɖe rɛɛ.
51001025	Me wʋse ɩ k-akpar nɖe wolalaɖe, se fɛ nɩ me laʋ temer nɖe Asɛ cel-m-ɖe na. Temer nɖ'ɔlɛ sɛ me hose ɩ tentɛnte ka te ten ɖefɩʋ, nɩ me ra kaase nter.
51001026	Antaʋŋ, sʋ ayʋkʋ nkʋ Asɛ laʋ tɛte na, ɩ ka mɛse tentɛnte nt'ɔ yera. Kɔhen, ɩ wʋl-te ɩ yera.
51001027	Ɩ ciiwa s'ɩ wʋl-wa s'ɩ tentɛnte nte tan lape k'atam ka wompa ta ci Suiifi ñempa na, wa rɛɛ. Nt'ɔlɛ sɛ, Yeesu Kiriisitu cake mɩ hɔya taa n'ɩ yeke s'ɩɩ honke s'Asɛ kaa s'ɩ cɔse-mɩ wunɖiinɖi ʋ mɛtelʋ na.
51001028	!Ɩɩ na Yeesu Kiriisitu ñɩ tentɛnte kena, ɖe hosʋ-te. Đe rɔnʋ yera ka wa ten ɖe wʋlʋ-wa-te na lɛn ka ñɩ ten, se fɛ nɩ wa tɛse kpɔlʋʋ k'Asɛ ñempʋ taa na Kiriisitu rɛɛ nɩ re wʋl-wa Asɛ.
51001029	Nte rɛɛ-ɔna, me carʋ me tɛ nɩ me tʋkʋ wahala sɛ me tɛse temer nɖe na Yeesu Kiriisitu reen ñɩ lake temer ka me taa n'ʋ kel ten na, ñɩ rɛɛ.
51002001	Kolɔse ñempa mɩ, me cii s'ɩɩ sem wonɔn'ɔ me tʋkʋ wahala ka mɩ rɛɛ, na Laotiisee ñempa, na wompa ten ta sem-m na,
51002002	se fɛ nɩ mɩ-n'wa, mɩ hɔya cii, n'ɩɩ laʋ rem'ɔ leen, n'ɩɩ laʋ yer kʋɖem. Me cii rerɛ s'ɩɩ sem ɖekpesekpese k'amɛsɔŋ taa ñente nte Asɛ wʋl-ɖa-te Kiriisitu rɛɛ na, n'ɩɩ rʋken-te sarte recem.
51002003	Kiriisitu ñɩ tel-na-ra ñempʋ, se fɛ nɩ re wʋse lɛnciina nɩ re nɩʋ ɩ ñente. Lɛn ñɩ wɛ se sauti cekpɔlte kena.
51002004	Me wʋtʋn-mɩ sempe, se fɛ nɩ yer ra tɛke-mɩ na nʋlelen.
51002005	Me tan mɩ cal, me mɔsʋ mɩ rɛɛ-ɔ ten. Ʋ kɔ me t'ɔ ten, wonte rɛɛ na, me nɩʋ s'ɩɩ lake wonte ʋ mɔna s'ɩɩ laʋ-te na, n'ɩɩ wɛ n'ɩɩ tisu Kiriisitu rɛɛ-ɔ sarte ka ten.
51002006	Ɩɩ tisa n'ɩɩ mʋ Yeesu Kiriisitu se mɩ Acii Sesɛɛ. Sempe na, mɩ-n'ɩ, !ɩɩ laʋ yer kʋɖem, n'ɩɩ tʋnkʋ ɩ ñempʋ.
51002007	!Ɩɩ rʋken mɩ tɛ hɔpe na-ɩ recem se tu tilila wɔŋ n'atɛ-ɔ wo na. !Ɩɩ yeʋ nɩ mɩ fiisin kpɔl s'ɩɩ tisu ɩ rɛɛ n'ɩɩ rʋken mɩ tɛ-ɔ ayʋkʋ s'ayʋkʋ n'ɩɩ tenke Kiriisitu ñempʋ s'a wʋl-mɩ-kʋ wo na, n'ɩɩ rʋken Asɛ wɔrʋʋ ka tɛmpe rerɛ.
51002008	!Ɩɩ rʋken mɩ tɛ nɩ yer ra tɛke-mɩ na tɛte rɛɛ lɛn s'ɩɩ kisi ñempʋ sarteñenkʋ. Sempe lɛn ñɩ lii na yera cal-ɔna, na tɛte nte rɛɛ ñente taa. Ñɩ ta lii na Kiriisitu cal. !Ɩɩ ra co na-wa.
51002009	!Ɩɩ co na Kiriisitu kena, wonte rɛɛ na, ?pa ɩ wʋse yer, ɩ wɛ ɩ ten s'Asɛ kena.
51002010	Mɩ rerɛ, ɩɩ hiiu te ten-ɔ ɩ cal, wonte rɛɛ na, mɩ-n'ɩ, ɩɩ laʋ yer kʋɖem. Ɩ ci wompa ñasʋ na wompa wɛ huku na, wa ñuŋcii.
51002011	Mɩ-n'ɩ, ɩɩ laʋ nɔ kʋɖemɔ. Semp'ɔna, a ta pɛl mɩ anikasi s'a pɛlʋ yera anikasi ka wo na. Yeesu Kiriisitu ñɩ teter pɛl-na mɩ anikasi. Te kutihuɖi kelɛ s'ɩ lese tansarteñente ka mɩ hɔya taa.
51002012	A sɛ-mɩ Asɛ leem n'a limsi-mɩ pe t'ɔ wonte na, te wʋlʋ s'a yim-mɩ na Kiriisitu. Ɩɩ lii pe t'ɔ wonte na, te wʋlʋ s'ɩɩ hom na-ɩ rerɛ. Asɛ ñɩ wose Yeesu k'aseɖa taa na, ɩ wose-mɩ rerɛ, wonte rɛɛ na, ɩɩ tisi ɩ cepate rɛɛ.
51002013	Antaʋŋ womɩ, ɩɩ ka seʋ mɩ awarkase taa, n'n nɔɔn, ɩɩ ci ankɔma, n'ɩɩ ta sem Asɛ ñasete na, kɔhen ñɩ hen na, Asɛ wose mɩ-n'Kiriisitu k'aseɖa taa. Ɩ tɩsen ɖa-n'mɩ, ɖ'awarkase ka se ten.
51002014	Antaʋŋ mpe, Asɛ nɔɔn sɛ ra tentɛnte sepa, wonte rɛɛ na, ɖe ka hɔrse ɩ ñasete. Tekara ñɩ taa Asɛ ka ñʋ niir s'ʋ mɔna s'a kʋ-ra na, ɩ hɩse ɩ niir ñʋrte nte, n'ɩ sʋ tekara ñɩ n'ɩ kam ñɩ-n'Kiriisitu k'akantemer rɛɛ.
51002015	Kiriisitu seʋ akantemer rɛɛ-ɔ wonte na, ɩ kpɔr wompa ñasʋ na, na wompa wɛ huku na, wa reen, n'ɩ ha-wa fɛr, n'ɩ wʋl ɖeyanta s'ɩ kpalen-wa.
51002016	Sempe na, !ɩɩ ra yeʋ sɛ yer fɛsen-mɩ, wonte ɩɩ tʋkʋ-te na wonte ɩɩ ñee na, te rɛɛ. !Ɩɩ ra yeʋ rerɛ sɛ yer fɛsen-mɩ s'ɩɩ pe lake ayʋken nɛñer teenkar, na honɖɔ cefalɔ, na Suiifi ñempa fiisiti ayʋkʋ, wa teenkar.
51002017	Te ten ñɩ wɛ se tʋfelem ñente nte kaa sɛ te kan na, t'alɛmʋ kena. Kiriisitu ci tʋfelem ñente nt'ɔna.
51002018	!Ɩɩ ra yeʋ sɛ yera mpa tɛkʋ wa tisu wa tɛ na, wa hɔrse mɩ rɛter. !Ɩɩ ra tisi wompa siiru s'ʋ mɔna s'ɩɩ laʋ mɩ tɛnen ka kʋñʋŋ na, wa rɛɛ. Wa siiru rerɛ s'ʋ mɔna s'ɩɩ sɛɛ Asɛ tirira. Wa wʋlʋ wa tɛ s'Asɛ wʋl-na-wa te ten ñ'ɔ narte taa. Wompa wɛ sempe na, wa kpantʋ wa wʋlʋ wa tɛ-ɔ fala kena. Wa mɔsʋ tɛte rɛɛ ñente receel ɖɛɛ-ɔna.
51002019	Wa pe cii sɛ wa rʋken kɔɖenʋ ka Yeesu. Ʋ wɛ se kiriisitutɩna ci tɛnʋ, n'nñɩ ci-na wa ñuŋ. Nñɩ ha-na-wa wonte wa taatʋ-te na. Nñɩ rɛɛ-ɔna, wa laʋ yer kʋɖem nɩ wa kpɔlʋ s'Asɛ cii wo na. Ɩ kpirsu yera mpa na-ɩ, se fɛ nɩ wa-n'ɩ, wa rʋken ɖemaŋ ɖecem, se hola, na mʋya, wa rʋken ɖem'ɔ wo yer tɛnʋ taa na.
51002020	Kiriisitu seʋ wonte na, mɩ rerɛ, mɩ-n'ɩ, ɩɩ seʋ, nɩ tɛte nte rɛɛ ñente ra pɩse sɛ te laʋ-mɩ nter. Sempe na, ar yepa n'ɩɩ kunti n'ɩɩ walʋ sen se tɛte nte rɛɛ tɩ-na-mɩ? Me sem s'ɩɩ tisu n'a ñasʋ-mɩ n'a siiru-mɩ sɛ:
51002021	"!Đa sʋ. !Đa renke. !Đa teekena."
51002022	Ñasete nte wʋlʋ tɛte rɛɛ ñente nte ra lʋl na, nt'ɔna. Yera wampa rɩ-na ñasete nte sempe, nɩ wa wʋlʋ-te. Te ta lii n'Asɛ cal.
51002023	?N na ñasete nte, n hʋ sɛ lɛn ñente kena, wonte rɛɛ na, te siiru s'ʋ mɔna s'a tisi yera tɛ n'a sɛɛ Asɛ, se wonɔn'ɔ yera cii na, n'ʋ mɔna s'a laʋ tɛnʋ ka kʋñʋŋ. Ama, te ten ñ'ɔ, fala kena. Te yeke sɛ wa lake tansarteñente nte wa tɛnen cii-te na, te receel-ɔna.
51003001	Nne mɩ-n Kiriisitu ɩɩ hompa, !ɩɩ cii wonte wɛ asɛt'ɔ wunɖiinɖi Kiriisitu cɔ wurti kpeeɖe rɛɛ-ɔ Asɛ mete niiŋ ɖɛɛ na.
51003002	!Ɩɩ mɔsʋ asɛta ñente nte rɛɛ. !Ɩɩ ra mɔse wonte wɛ tɛte rɛɛ na, te rɛɛ,
51003003	wonte rɛɛ na, ɩɩ sepa, nɩ mɩ fiisin wɛ na Kiriisitu k'Asɛ cal.
51003004	Mɩ tʋfelem fiisu kelɛ Kiriisitu. A kaa s'a na-ɩ wonte na ɩ hampate na, mɩ rerɛ, a na-mɩ na ɩ hampate.
51003005	Sempe na, tɛte nte rɛɛ ñente nte wɛ mɩ taa na, !ɩɩ wɛɖe-te. Nt'ɔlɛ: ayaɖeteñente, n'asimañente, na tansarte ciirti, na ñeserɛʋ, wonte rɛɛ na, nne ɩɩ lake ñeserɛʋ ka tɛte nte rɛɛ ñente rɛɛ, ɩɩ rɩ-te Asɛ awɔr t'ɔ mɩ hɔya taa.
51003006	Nte rɛɛ-ɔna, Asɛ ñan kpawa. Ɩ kaa s'ɩ hʋ na wompa kisu sɛ wa ra ñam-ɩ na.
51003007	Antaʋŋ, ɩɩ ka wɛ yera mpa hɛkʋ t'ɔ wonte na, ɩɩ lake semp'ɔna rerɛ.
51003008	Kɔhen ñɩ hen na, !ɩɩ wɛɖe te ten ñɩ. !Mɩ ñan ɖa kpa n'ʋ ra wɩ mɩ taa. !Ɩɩ ra laʋ yera ka tansarteñente. !Ɩɩ ra yeʋ sɛ tɩɩrɔ nɛnkar, nawʋr tansarte wʋtɔ nkar lii na mɩ nɛse taa.
51003009	!Ɩɩ ra tɛke remaŋ, wonte rɛɛ na, ɩɩ kisi antaʋŋ mɩ hɔya nya ɩɩ ka wɛ na-ya na, n'ɩɩ kisi antaʋŋ mɩ tansarte lakase,
51003010	n'ɩɩ calse hɔya cefalɩ. Asɛ ha-na-mɩ hɔya cefalɩ nya. Ɩ rɔnʋ-ya tamtam n'ɩ yeke sɛ ya nʋsen ɩ ñenɖe, fɛ n'ɩɩ sem-ɩ sarte.
51003011	Semp'ɔna, woñɩ ta ci Suiifi tɩ, na woñɩ ci Suiifi tɩ na, wa wɛ kʋtarʋ. Woñɩ a pɛl ɩ k-aniko, na woñɩ a ta pɛl lɛ ñenka na, wa wɛ kʋtarʋ. Woñɩ tan yera wampa lakase na, na woñɩ ci awɛrʋ na, na woñɩ ci kpankɔ na, na woñɩ ta ci kpankɔ na, wa-l ɖerɛ, wa-l wɛ kʋtarʋ kena, wonte rɛɛ na, wompa ci Kiriisitu yera na, ɩ ci ɩ kʋɖem ka sesɛɛ ka wa hɛkʋ taa, n'ɩ wɛ wa hɔya taa.
51003012	Asɛ lese-mɩ s'ɩɩ wʋse ɩ yera n'ɩ laʋ-mɩ leen. Nte rɛɛ-ɔna, ʋ mɔna s'ɩɩ na remaŋ kʋñemen ka mɩ waɖe taa. !Ɩɩ yeke sɛ mɩ hɔya taa wɛ lelen n'ɩɩ tisu mɩ tɛ. !Ɩɩ wʋsʋ yera mpa hɔya taa sara na. !Ɩɩ hɛsʋ mɩ hɔya.
51003013	?Pa nter ta sɩ mɩ hɛkʋ taa, !ɩɩ rʋkʋn ɖem'ɔ sarte. Nne nɛɛr laʋ-mɩ wʋr, !ɩɩ tɩsen-ɩ. Ʋ mɔna s'ɩɩ tɩsʋn ɖem'ɔ mɩ awarkase se r'Acii Sesɛɛ tɩsen-mɩ, mɩ awarkase ka wo na.
51003014	Wonte kelen te ten na, nt'ɔlɛ s'ɩɩ lake rem'ɔ leen ka kpater, wonte rɛɛ na, nne ɩɩ lake sempe, ɩɩ kaa s'ɩɩ laʋ nɔ kʋɖemɔ, na rem'ɔ naper lape.
51003015	!Ɩɩ yeke sɛ rehɛser nɖe Kiriisitu ha-mɩ-re na, ɖe rʋken mɩ hɔya na remaŋ. Tʋfelem, Asɛ yaa-mɩ s'ɩɩ laʋ yer kʋɖem, n'ɩɩ mɩse na rehɛser nɖe. !Ɩɩ wɔr-ɩ s'ɩ lapa.
51003016	!Ɩɩ re Kiriisitu tentɛnte ka mɩ hɔya taa. !Ɩɩ mɔsʋ te rɛɛ-ɔ ayʋkʋ s'ayʋkʋ ka mɩ ñiin taa n'ɩɩ wʋlʋ-te remaŋ, n'ɩɩ ha rem'ɔ lɛn, na lɛn ñɩ Asɛ ha-mɩ-ñɩ na. !Ɩɩ yii sɛnɩ n'Asɛ yeente nte ɩ Fiisu ha-mɩ-te na, n'ɩɩ wɔrʋ-ɩ na mɩ hɔya t'ɔ ya ten.
51003017	Wonte ten, ɩɩ lake-te n'ɩɩ siiru-te na, !ɩɩ lake-te na r'Acii Sesɛɛ Yeesu yeɖe rɛɛ-ɔna. !Ɩɩ wɔr ra Cii Asɛ na ɩ rɛɛ.
51003018	Yalaa mɩ, !ɩɩ nɩʋ na mɩ waala, wonte rɛɛ na, wompa tʋnkʋ r'Acii Sesɛɛ na, ʋ mɔna sɛ wa laʋ nt'ɔna.
51003019	Waala mɩ, !ɩɩ laʋ mɩ yalaa ka leen, nɩ mɩ ñan ɖa kpan-wa.
51003020	Wiisi mɩ, !ɩɩ ñam mɩ lelɖa ka te ten te ten taa, wonte rɛɛ na, te kake Acii Sesɛɛ ka ten.
51003021	Aciina mɩ, !ɩɩ ra car mɩ wiisi s'ʋ kel. ?Ya sempe, se hɔya taa kaa s'ʋ tɛɖe.
51003022	Womɩ ci kpankase na, !ɩɩ ñam mɩ ciina mpa wɛ tɛte nte rɛɛ-ɔ wa ñasʋ-mɩ na, ka te ten te ten taa. Ʋ ta ci wa ñesa taa receel-ɔna ɩɩ ñɔŋ-wa s'ʋ kɔ wa taa nɩ wa wɔr-mɩ. Ama, !ɩɩ ñam-wa tʋfelem na r'Acii Sesɛɛ ñuŋ ɖɛɛ.
51003023	?Pa wa ta cel-mɩ temer nɖe na, !ɩɩ laʋ-re na hɔɔr lelen, wonte rɛɛ na, ɩɩ lake temer nɖ'ɔ, ɖ'Acii Sesɛɛ ñuŋ ɖɛɛ-ɔna. Ʋ ta ci s'ɩɩ lake-re s'ʋ kɔ yera t'ɔna.
51003024	!Ɩɩ sem s'Acii Sesɛɛ kaa s'ɩ rɛte-mɩ temer nɖe rɛɛ. Ɩ kaa s'ɩ rɛte-mɩ wonte ɩ rɩ-te asɛt'ɔ ɩ yera rɛɛ na. Kiriisitu ci mɩ Cii, nɩ temer nɖe, ɩɩ lake-re na, ɩ temer kena.
51003025	Woñɩ lake teñɔ na, ɩ kaa s'ɩ hiiu ɩ teñɔ rɛter, wonte rɛɛ na, Asɛ pe hʋ asemte hʋhʋr.
51004001	Aciina mɩ, !ɩɩ ra pa mɩ kpankase. !Ɩɩ laʋ-se se wonɔn'ɔ ʋ mɔna s'ɩɩ laʋ-se na. Mɩ rerɛ, !ɩɩ sem s'ɩɩ wɛ Acii nɛɛr-ɔ asɛt'ɔ ɩ kpɔla n'ɩ kel mɩ ten.
51004002	!Ɩɩ sɛɛ Asɛ ka tamtam. !Ɩɩ cɔ mɩ ñesa rɛɛ n'ɩɩ sɛɛ-ɩ n'ɩɩ wɔr-ɩ te ten te ten taa.
51004003	!Ɩɩ fa Asɛ ka mɩ sɛɛrte taa, s'ɩ sen-ɖa, n'ɩ tel-ɖa ñempʋ, se fɛ nɩ re pɩse re hose yera ka tentɛnte sarteñente nte Asɛ ka rɩ-te amɛsɔŋ t'ɔ te wʋlʋ Kiriisitu ñente na. Tʋfelem tentɛnte sarteñente nte rɛɛ-ɔna, a kpa-m n'a re-m sarka.
51004004	!Ɩɩ fa Asɛ s'ɩ ha-m lɛn, nɩ me hose-te reyamyam se wonɔn'ɔ ʋ mɔna sɛ me laʋ-te na.
51004005	!Ɩɩ walʋ na lɛn ka wompa ta ci kiriisitutɩna na, wa ñesa taa. Alʋate sarte kɔŋ te talʋ wonte na, !ɩɩ ra hɔrse-te.
51004006	!Mɩ wʋtase laʋ lelen se yase lake tʋte t'ɔ lelen ka wo na. !Ɩɩ sem wonɔn'ɔ ?wa wʋten-mɩ, ɩɩ wʋsen-wa na.
51004007	Tiisiiki kaa s'ɩ siir-mɩ me ñente ka te ten. Ɩ ci re rɛɔ tɩ ñɩ me wɛ-ɩ lu ka ten na, n'ɩ ci Kiriisitu wolalaɖe ñɩ sem ɩ tɛ-ɔ rʋkenʋ na. Ma-n'ɩ, ɖe ci Acii Sesɛɛ wolalaɖa.
51004008	Me tiru-ɩ mɩ teter mɩ cal-ɔna s'ɩ cɛse-mɩ wonɔn'ɔ re wɛ na, n'ɩ ciisi mɩ nante ka sarte.
51004009	Me tiru ñɩ-n'Oneesiim ñɩ ci mɩ kɔrʋ taa tɩ na. Ɩ ci ra rɛɔ tɩ ñɩ, me wɛ-ɩ lu ka ten n'ɩ sem ɩ tɛ-ɔ rʋkenʋ na. Wa kaa sɛ wa siir-mɩ wonte ten lake cee na.
51004010	Ariisetarke ñɩ ma-n'ɩ, ɖe wɛ sarka t'ɔ cee na, ɩ sɛɛ mɩ ten. Marke ñɩ na Parnapase ñɩ, wa kpirsi caase kʋɖem na, lɛ rerɛ, lɛ sɛɛ-mɩ. ?Marke ñɩ kan mɩ tɛ, !ɩɩ mʋ-ɩ sarte na hɔɔr lelen, se me teem-mɩ te siiruu ka wo na.
51004011	Yeesu ñɩ a yaa-ɩ sɛ Susitusi na, lɛ rerɛ, lɛ sɛɛ-mɩ. Yera mpa ten lake temer na-r'ɔ Asɛ wurti ñente rɛɛ na, mpa nautisi ñɩ ci-na Suiifi ñempa, nɩ wa ciisu me nante ka tɛmpe.
51004012	Mɩ kɔrʋ taa tɩ Eepaferase rerɛ sɛɛ-mɩ. Ɩ ci Yeesu Kiriisitu wolalaɖe rerɛ. Ɩ wɛ n'ɩ sɛɛ Asɛ k'ayʋken ten-ɔ mɩ rɛɛ, se fɛ n'ɩɩ sem sarte ka wonte Asɛ cii-te na, n'ɩɩ rʋkʋn mɩ tɛ-ɔ sarte, n'ɩɩ kpɔl fiisu t'ɔ Asɛ ñempʋ taa, n'ɩɩ hɔʋ mɩ tɛ recem n'Asɛ.
51004013	Me na na me ñeser ka kʋñʋŋ nkʋ, ɩ lake-kʋ mɩ-n'Laotiisee ñempa, na Yeerapoliisi ñempa, mɩ rɛɛ na.
51004014	Đa rakʋta sesɛɛ Liiki ñɩ, ɖe wɛ-ɩ lu ka ten na, na Teemase, wa sɛɛ-mɩ rerɛ.
51004015	!Ɩɩ sɛɛ re rɛɔ ñempa mpa wɛ Laotiisee na. !Ɩɩ sɛɛ-m ɖa kɔɔ Nɛmfase, na kiriisitutɩna mpa kpolʋ ɩ rɛɔ taa na.
51004016	Ɩɩ kaa s'ɩɩ kal tekara ñɩ n'ʋ kper wonte na, !ɩɩ yeeke-ɩ Laotiisee kiriisitutɩna nɩ wa-l kal-ɩ rerɛ. Mɩ rerɛ, ʋ mɔna s'ɩɩ kal tekara ñɩ, me maa-ɩ-wa na.
51004017	!Ɩɩ siir Arsiipi s'ɩ laʋ temer nɖe, ɖ'Acii Sesɛɛ cel-ɩ-re s'ɩ laʋ-re na, ka re ten ɖekpelkpel n'ʋ ra kaase nter.
51004018	Ma teter, m'ɔ Pɔl, ma tɛsʋ-na tekara ñɩ maaʋ na me niiŋ, nɩ me sɛɛ-mɩ. !Ɩɩ tɛsʋ me rɛɛ, n'ɩɩ ra sɛɛ sɛ me wɛ sarka taa. !Asɛ laʋ-mɩ sarte.
52001001	M'ɔ Pɔl, ma maa-na-mɩ tekara ñɩ. Ma-n'Siilase, na Tiimotee, ɖe sɛɛ womɩ ci kiriisitutɩna akpar ka Teesaloniiki kɔrʋ taa na, na womɩ ra Cii Asɛ, na r'Acii Sesɛɛ Yeesu Kiriisitu, wa tɩ-mɩ na. !Asɛ laʋ-mɩ sarte, n'ɩ yeʋ mɩ hɔya hɛ.
52001002	Đe wɔrʋ Asɛ ka mɩ ten ɖɛɛ-ɔ tamtam ɖe sɛɛ-ɩ wonte na, ɖe yaa mɩ yela ka taa.
52001003	Đe mɔsʋ mɩ temer nɖe ɩɩ lake-re na, ɖe rɛɛ, wonte rɛɛ na, ɩɩ tisi Yeesu Kiriisitu rɛɛ. Đe mɔsʋ rerɛ-ɔ wonɔn'ɔ ɩɩ carʋ mɩ tɛ-ɔ temer nɖe rɛɛ na, wonte rɛɛ na, ɩɩ wɛ-ɩ lu. Đe mɔsʋ rerɛ-ɔ wonɔn'ɔ, ɩɩ wɛ n'ɩɩ honkʋ na ɩ rɛɛ n'ɩɩ pe lɔsʋ na.
52001004	Đe rɛɔ ñempa mɩ Asɛ wɛ-mɩ lu ka ten na, ɖe sem s'ɩ lese-mɩ s'ɩɩ wʋse ɩ yera,
52001005	wonte rɛɛ na, ɖe kampa re hose-mɩ wont'ɔ tentɛnte sarteñente na, ʋ ka ta ci na re wʋtase receel-ɔna. Đe wʋte-se n'Asɛ Fiisu reen ɖɛɛ-ɔna. Đe sem sarte sɛ wonte ten ɖe wʋtʋ-te na, te ka wɛ tʋfelem. N nɔɔn ɖe wɛ mɩ cal-ɔ wonte na, ɩɩ sem wonɔn'ɔ re waɖe taa wɛ na. Đe walʋ sempe sɛ re sen-mɩ-ɔna.
52001006	Ʋ kaase-mɩ hen na, ɩɩ taasen-ɖa na r'Acii Sesɛɛ Yeesu. Ɩɩ mʋ Asɛ tentɛnte ka mɩ hɔya taa n'ɩɩ tʋ kʋñʋŋ ka te rɛɛ, n'Asɛ Fiisu sen-mɩ, n'ʋ kɔ mɩ t'ɔ te rɛɛ.
52001007	Sempe na, ɩɩ wʋse yera mpa, Maseetewan n'Akaɩ kɔren taa kiriisitutɩna pɩsa wa taasen-wa na.
52001008	Na mɩ rɛɛ-ɔna, yera kpater nɩʋ Acii Sesɛɛ tentɛnte. Ʋ ta ci Maseetewan n'Akaɩ kɔren taa receel-ɔna. Điinan ten, a siiru wonɔn'ɔ ɩɩ tisi Asɛ rɛɛ na. Nter tan ɖerɛ sɛ re tase wʋtʋʋ.
52001009	Wa teter, wa wʋtʋ na wa nɛse ka mɩ rɛɛ-ɔ wonɔn'ɔ ɩɩ mʋ-ra alʋate nte, ɖe ka wɛ mɩ kɔrʋ taa na, na wonɔn'ɔ ɩɩ kisi atetɩna n'ɩɩ ñɔŋ Asɛ kʋɖem ñɩ wɛ fiisu taa, n'ɩ ci tʋfelemtɩ na.
52001010	Kɔhen ɩɩ honkʋ Asɛ ñɩ Yo, sɛ ka kʋr asɛta nɩ ka kan. Nk'ɔlɛ Yeesu ñɩ Asɛ wose-ɩ aseɖa taa n'ɩ tɛlsʋ-ra Asɛ wana nya kaa sɛ ya kan yera rɛɛ na, ya taa na.
52002001	Đe rɛɔ ñempa, mɩ teter, ɩɩ sempa s'alʋate nte re ka wɛ mɩ tɛ na, ʋ ta ci fala.
52002002	Ɩɩ sem ɖerɛ s'a ka naase-ra Fiiliipi kɔrʋ taa, n'a tɩɩ-ra. Đe tal mɩ tɛ-ɔ wont'ɔ Teesaloniiki kɔrʋ taa na, n nɔɔn, ɖ'amʋrana wɛ rerɛ-ɔ tɛmpe. Ama, Asɛ ciisi ra nante, nɩ re hose-mɩ tentɛnte sarteñente nte lii na ɩ cal na.
52002003	Đe hosʋ-te yera ka wonte na, ɖe pe siiru tentarɩr. Đe pe hosʋ-te n'asimañente nɩ re pe tɛkʋ yer.
52002004	Ama, Asɛ ñela n'ɩ nɔɔn sɛ re tala n'ɩ cel-ɖa tentɛnte sarteñente sɛ re hose-te. Semp'ɔna, ɖe pe wʋtʋ s'ʋ kɔ yera taa. Đe wʋtʋ s'ʋ kɔ Asɛ ñɩ ñelʋ n'ɩ na ra hɔya taa na, nñɩ-ɔna.
52002005	Ɩɩ sem sɛ, ɖe ta laʋ re nɛse t'ɔ tentarɩr nɛnɖel. Asɛ sem sɛ, ɖe ta hose-te sɛ re hiiu mɩ sarteñente nter.
52002006	?Pa mɩ tɛ, nawʋr nɛmpar tɛ, ɖe ta cii sɛ nɛɛr wɔr-ra.
52002007	Đe pɩsʋwa sɛ re wʋl ɖe tɛ sɛ re ci sesɛmpa ka mɩ hɛkʋ taa, wonte rɛɛ na, ɖe ci Kiriisitu tirira. Ama, ɖe ta laʋ-te sempe. Đe kunta re wʋse lelen yera ka rehɛɛ ka mɩ cal se yal ñɩ ñelʋ ɩ wiisi rɛɛ na.
52002008	Đe rɔn ɖe tɛ re honkʋ sɛ re hose-mɩ Asɛ tentɛnte sarteñente, n'ʋ ta ci te-l ɖeceel. Đe rɔn ɖe tɛ re honkʋ sɛ re seʋ mɩ rɛɛ rerɛ, wonte rɛɛ na, ɖe wɛ-mɩ lu ka ten.
52002009	Đe rɛɔ ñempa, alʋate nte taa, n nɔɔn ɖe wɛ mɩ tɛ re hosʋ Asɛ tentɛnte sarteñente na, ɩɩ tɛsʋ wonɔn'ɔ re lake temer reen na. Aho na mɩse, ɖe laʋ temer, se fɛ nɩ mɩ taa nɛɛr ra ñel ɖa rɛɛ.
52002010	Ɩɩ senɖe wonte re lapa na te wara, n'Asɛ senɖe te wara rerɛ. Đe ka wɛ mɩ hɛkʋ t'ɔ wonte na, ɖe lake wonte wɛ rekpesekpese na, na wonte wɛ riyuyu na, n'a ta na nter-ɔ ra t'ɔ te ta sar.
52002011	Ɩɩ sem ɖerɛ sɛ re rʋkʋn mɩ taa pa woñɩ na, se wonɔn'ɔ yer rʋkʋn ɩ wiisi na.
52002012	Đe ka ciisu mɩ nante, ɖe hɛsʋ mɩ hɔya, ɖe cɛrʋ-mɩ tamtam, s'ɩɩ sem wonɔn'ɔ, ɩɩ lake s'ʋ kɔ Asɛ ñɩ yaa-mɩ s'ɩɩ sɩ ɩ wurti na ɩ hampate, wa taa na.
52002013	Đe wɔrʋ Asɛ rerɛ-ɔ tamtam, wonte rɛɛ na, ɖe hose-mɩ Asɛ tentɛnte ka wonte na, ɩɩ nɩʋ-te, n'ɩɩ mʋ-te, n'ɩɩ re-te mɩ hɔya taa se wʋtɔ nka lii n'Asɛ cal-ɔ tʋfelem na. Ɩɩ ta mʋ-te se yera wampa tentɛnte. Womɩ tisi Yeesu Kiriisitu rɛɛ na, tentɛnte nte lake temer ka mɩ hɔya taa.
52002014	Đe rɛɔ ñempa, wonte tal kiriisitutɩna akpaya ka Sutee kɔrʋ taa na, te tal-mɩ rerɛ. Suiifi ñempa mpa ka wɛ Sutee kɔrʋ taa na, wa naase kiriisitutɩna mpa ka wɛ renaa na. Mɩ rerɛ, mɩ kɔrʋ taa yera naase-mɩ semp'ɔna.
52002015	Suiifi ñempa mpa kʋ-na r'Acii Sesɛɛ Yeesu, n'Asɛ tentɛnte rɛsera, nɩ wa naase-ra, wa lake wonte Asɛ pe cii-te aciiu na, wa ci yera ten amʋrana.
52002016	Wa rʋ-ra ñempʋ, nɩ wa kisu na-ra sɛ re ra hose Asɛ tentɛnte ka wompa ta ci Suiifi ñempa na, se fɛ n'Asɛ ra tɛlse-wa. Semp'ɔna, wa yepa w'awarkase tɛse kpɔlʋʋ n'Asɛ yeʋ n'ɩ ñan kpan-wa.
52002017	Đe rɛɔ ñempa, a rʋn-ɖa wont'ɔ mɩ tɛ n'ʋ lʋl cekɔ na, ɖe mɔsem wɛ n'ʋ wɛ mɩ rɛɛ. Semp'ɔna, ɖe car re tɛ-ɔ ten sɛ, ɖe wʋse, ɖe tase mɩ naʋ ka taman kʋɖem.
52002018	Đe ciiwa sɛ re wʋse mɩ tɛ. M'ɔ Pɔl, ʋ hɛn m'ɔna, me ciiwa sɛ me kan me na-mɩ taman kʋɖem, nawʋr taman naʋl. Ama, alʋacii Sataŋ ɖʋ-ra ñempʋ.
52002019	Mɩ ci-na wompa re honkʋ s'Asɛ kaa s'ɩ rɛte-ra wa rɛɛ na. Mɩ yeke-na rerɛ s'ʋ kɔ ra taa, nɩ re kaa sɛ re hiiu rɛter nɖe wʋlʋ sɛ re laʋ temer ka sarte na. Alʋate nte taa, ɖ'Acii Sesɛɛ Yeesu Kiriisitu kɔŋ na, ʋ kaa s'ʋ kɔ ra t'ɔ ɩ ñesa t'ɔ mɩ rɛɛ.
52002020	Tʋfelem mɩ ci-na wompa yeke n'ʋ kake re taa nɩ re hɔya taa kper lelen na.
52003001	Đe ta pɩse sɛ re rʋken honkʋʋ sempe. Semp'ɔna, ɖe kper ra taa sɛ re cɔ Atɛn kɔrʋ t'ɔ, ɖa receel.
52003002	Đe tir Tiimotee ñɩ ci re rɛɔ tɩ ñɩ ra-n'ɩ, ɖe lake Asɛ temer, nɩ re hosʋ tentɛnte sarteñente ka Yeesu Kiriisitu rɛɛ na, ka mɩ tɛ, s'ɩ pɩse n'ɩ sen-mɩ, n'ɩ ciisi mɩ nante, fɛ n'ɩɩ pɩse n'ɩɩ tisi Yeesu Kiriisitu rɛɛ, n'ʋ kelen antaʋŋ.
52003003	Đe pe cii s'ʋ tɛɖe mɩ taa nɛɛr t'ɔ wahala nya rɛɛ. Ɩɩ sem sarte sɛ, ɖ'ɔ kiriisitutɩna, Asɛ sɩ-ra sɛ re tʋkʋ wahala ny'ɔ sempe.
52003004	Đe ka siir-mɩ antaʋŋ k'alʋate nte n nɔɔn ɖe wɛ na-mɩ na, sɛ ra-n'mɩ, ɖe kaa sɛ re tʋ wahala. Wonte re siir-mɩ-te na, te laʋ semp'ɔ tʋfelem, n'ɩɩ sem-te.
52003005	Nte rɛɛ-ɔna, n nɔɔn ʋ pe make me taa, me tir sɛ me na haa, ɩɩ wɛ n'ɩɩ tisu Asɛ rɛɛ ya, se fɛ nɩ woñɩ takʋ yera na, ɩ ra take-mɩ n'ʋ kunti n'ʋ laʋ sɛ re laʋ temer ka fala kena.
52003006	Ʋ ta lʋl ka Tiimotee wʋsa n'ɩ kan ɖa cal, n'ɩ siir-ra wonɔn'ɔ ɩɩ wɛ n'ɩɩ tisu Yeesu Kiriisitu tentɛnte rɛɛ n'ɩɩ wɛ rem'ɔ leen na. Ɩ siir rerɛ s'ɩɩ mɔsʋ ra rɛɛ-ɔ tamtam, na hɔɔr lelen, n'ɩɩ cii s'ɩɩ tase ra naʋ se ra cii sɛ ra tase mɩ naʋ ka wo na.
52003007	Đe rɛɔ ñempa, ɖe tʋ wahala ka tɛmpe. Ama, Tiimotee kan wonte na, ɩ siir-ra wonɔn'ɔ ɩɩ wɛ n'ɩɩ tisu Kiriisitu rɛɛ na, ɖe nante cii, nɩ re hɔya wʋse y'awɔr taa.
52003008	Kɔhen, ɖe pɩsʋ sɛ re fiisi, wonte rɛɛ na, ɩɩ rʋken mɩ tɛ-ɔ Asɛ ñempʋ taa.
52003009	Ʋ kɔ ra t'ɔ ten-ɔ mɩ rɛɛ, nɩ lelen ñɩ kelen-ɖa, ɖe ta sem sɛ re wɔrʋ Asɛ senɔ.
52003010	Aho na mɩse, ɖe sɛɛ-ɩ s'ɩ tel-ɖa ñempʋ, ɖe pɩse re kan ɖe na-mɩ, nɩ re wʋl-mɩ wonte ɩɩ take sem-te na, n'ɩɩ pɩse n'ɩɩ tisi Kiriisitu rɛɛ-ɔ kpater.
52003011	Đa Cii Asɛ teter, na r'Acii Sesɛɛ Yeesu, !wa tel ñempʋ ka ra ñesa taa, fɛ nɩ re pɩse re kan mɩ cal.
52003012	!Acii Sesɛɛ yeʋ n'ɩɩ laʋ rem'ɔ leen n'ʋ kel, n'ɩɩ laʋ leen ka yera ka wa ten, se ra wɛ-mɩ leen ka wo na,
52003013	se fɛ n'Asɛ ciisi mɩ nante n'ɩ ra na tansarteñente ka mɩ rɛɛ, nɩ mɩ hɔya kpese, fɛ nɩ mɩ-n'wompa ci Asɛ yera na, ɩɩ pɩse n'ɩɩ senɖe Asɛ ñesa t'ɔ sarte, k'ayʋkʋ nkʋ r'Acii Sesɛɛ Yeesu kɔŋ na.
52004001	Đe rɛɔ ñempa, kɔhen ñɩ hen na, ɖe ka wʋl-mɩ wonɔn'ɔ, ʋ mɔna s'ɩɩ walʋ, fɛ n'ʋ kɔ Asɛ na. Đe sem s'ɩɩ tenke ñempʋ nk'ɔ, tʋfelem. Ama, kɔhen, ɖe cɛrʋ-mɩ ten, na r'Acii Sesɛɛ Yeesu yeɖe rɛɛ, s'ɩɩ tenke ñempʋ nkʋ n'ɩɩ rɛ na ñesa taa.
52004002	Ɩɩ sem te ten ñɩ, ɖe wʋl-mɩ-te na r'Acii Sesɛɛ Yeesu reen ɖɛɛ na.
52004003	Wonte Asɛ cii na, nt'ɔlɛ s'ɩɩ wʋse ɩ yera. Te kutihuɖi kelɛ s'ɩɩ kpa mɩ tɛ n'ayaɖeteñente.
52004004	Pa mɩ taa woñɩ na, !ɩ sem ɩ tɛnʋ nkʋ Asɛ tɩ-kʋ na, kʋ rʋkenʋ ka sarte n'a ha-ɩ ñamte.
52004005	!Ɩɩ ra ñelʋ yalaa ka rɛmrɛm s'ɩɩ laʋ wonte ta sar na, se wompa ta sem Asɛ na, wa lake wo na.
52004006	!Nɛɛr ra laʋ awarkɔ na ɩ rʋntɩ ka tentɛnte nte taa, n'ɩ ra tɛke ɩ rʋntɩ k'atɛkʋ. Đe teem-mɩ te siiruu ka reen s'ɩɩ cɔ mɩ ñesa rɛɛ, n'ɩɩ rʋken mɩ tɛ s'ɩɩ ra laʋ tansarte lakase nse, wonte rɛɛ na, Acii Sesɛɛ Yeesu kaa s'ɩ hɔm wompa lake-se na, wa rena.
52004007	Asɛ ta yaa-ra sɛ re lake asimañente. Ɩ yaa-ra sɛ re wʋse ɩ yera.
52004008	Nte rɛɛ-ɔna, nne yer kisi tentɛnte nte, ʋ ta ci yera tentɛnte kena ɩ kisu. Ama, ɩ kisu Asɛ ñɩ ha-mɩ ɩ Fiisu na, ɩ tentɛnte kena.
52004009	Đe rɛɔ ñempa, kɔhen, nter tan sɛ me maa-mɩ wonɔn'ɔ, ʋ mɔna s'ɩɩ laʋ rem'ɔ leen na, wonte rɛɛ na, mɩ teter, Asɛ ka teem-mɩ te wʋlʋʋ.
52004010	Tʋfelem, ɩɩ wɛ re rɛɔ ñempa ka leen ka wa ten-ɔ Maseetewan kɔrʋ taa. Ama, ɖe cɛrʋ-mɩ s'ɩɩ laʋ n'ʋ kel sempe.
52004011	!Ɩɩ car n'ɩɩ cɔ rehɛser taa, n'ɩɩ ra maa mɩ raana ñente taa. !Ɩɩ laʋ temer n'ɩɩ hiiu n'ɩɩ ñel na mɩ rɛɛ, se re teem-mɩ te siiruu ka wo na,
52004012	se fɛ nɩ wompa ta ci kiriisitutɩna na, wa ñam-mɩ n'ɩɩ ra fa wʋr rerɛ.
52004013	Đe rɛɔ ñempa, ɖe cii s'ɩɩ sem wonte kaa sɛ te laʋ yera mpa sepa na, wa rɛɛ na. Đe pe cii s'ʋ tɛɖe mɩ taa s'ʋ tɛɖʋ wompa pe honkʋ sɛ Yeesu wose-wa aseɖa taa nɩ wa mʋ fiisu nkʋ tam akperʋ na.
52004014	?Đe sem sɛ Yeesu sepa n'ɩ wʋsa n'ɩ hom aseɖa taa, ɖe sem ɖerɛ sɛ, wompa tisi Yeesu ñɩ rɛɛ wa seʋ na, Asɛ kaa s'ɩ wose-wa, wa pɩse wa cɔ na Yeesu.
52004015	Kɔhen, wonte re kaa sɛ re siir-mɩ-te na, ɖ'Acii Sesɛɛ Yeesu wʋl-na-ra-te. Nt'ɔlɛ s'ayʋkʋ nkʋ ɩ kɔŋ na, wora wɛ ka, ɖe take sepa na, ɖe kaa sɛ re ra tal nɛl-ɔ ɩ cal, sɛ re yeʋ wompa teem sepe na.
52004016	Ayʋkʋ nkʋ r'Acii Sesɛɛ kɔŋ n'asɛta na, a kaa s'a nɩʋ kʋkoyɔ ka reen, n'Asɛ tirira cii wʋte reen, n'a nɩʋ Asɛ kanter hʋlʋʋ, n'ɩ tiu n'asɛta. Yera mpa sepa ka wa ka tisi Kiriisitu rɛɛ na, wa-l kaa sɛ wa-l hom na kiɖinkiɖin,
52004017	fɛ n'Asɛ sʋ wora wɛ re wɛ fiisu taa na, ɖa-n'wa, ɖe kpirsi re kpa tuŋ wʋnte taa, nɩ re ten ñɩ, ɖe wal ɖe katen ɖ'Acii Sesɛɛ k'asɛta, nɩ re mɩse wʋse se wʋse ka wunɖiinɖi, ɖ'Acii Sesɛɛ wɛ na.
52004018	Sempe na, !ɩɩ ciisu remaŋ nante na tentɛnte nte.
52005001	Đe rɛɔ ñempa, ʋ ta hɛna sɛ re pɩse re maa re siir-mɩ, alʋate nawʋr atɛlʋ nkʋ taa te ten ñɩ kaa sɛ te laʋ na,
52005002	wonte rɛɛ na, mɩ rerɛ, ɩɩ sem sarte s'Acii Sesɛɛ ayʋkʋ talʋ taman kʋɖem kena ritita, se mɩl kɔŋ wonɔn'ɔ, aho t'ɔ, n nɔɔn, yer pe honkʋ-ɩ na.
52005003	Alʋate nte taa, yera kaa sɛ wa tam sɛ, kɔrʋ wɛ rehɛser taa, n'nter pe ñamsʋ na, alʋate nte t'ɔna ʋ kaa s'ʋ ñamse. Wa paase wahala naʋ, ka wa ka ta mɔsʋ, wa ra na ñempʋ sɛ, wa ta see. Ʋ kaa s'ʋ wɛ se yal cii s'ɩ lel yo ka wo nɩ wɩsase carʋ-ɩ na.
52005004	Ama, ɖe rɛɔ ñempa, ʋ ta mɔna s'ayʋkʋ nkʋ tal-mɩ ritita, se mɩl kɔŋ wo na, wonte rɛɛ na, ɩɩ tan tawunɖi taa.
52005005	Ɩɩ ci mɩ ten-ɔ, wompa walʋ mɩse t'ɔ, hʋlmɩn taa na. Đe ta ci, wompa walʋ aho t'ɔ, tawunɖi taa na.
52005006	Sempe na, ʋ ta mɔna sɛ, ɖe mɩse re ree, se nɛmpar mɩsʋ wa ree wo na. !Đe cɔ re ñesa rɛɛ, nɩ re rʋkʋn ɖe tɛ.
52005007	Aho t'ɔna, yera lake wa henɖʋ, nɩ wompa ñee n'ʋ kʋ-wa na, wa lake-te aho t'ɔna rerɛ.
52005008	Ama, ɖa hen na, ɖe walʋ mɩse t'ɔna, n'ʋ mɔna sɛ, ɖe rʋken ɖe tɛ, ɖe mɩsʋ re tisu Yeesu Kiriisitu rɛɛ, nɩ re laʋ rem'ɔ leen, wonte rɛɛ na, ?ɖe lake-te sempe, ʋ wɛ se re sii lɔɔr rɛɛ ñʋte wɔwʋ kelɛ. Nne re honkʋ, ayʋkʋ nkʋ, Acii Sesɛɛ kaa s'ɩ tɛlse-ra na, ʋ wɛ se re wɔm ɖe ñiin t'ɔlɛ sʋcana ñʋte yikir.
52005009	Asɛ ta lese-ra s'ɩ wana kpan-ɖa. Ama, ɩ lese-ra s'ɩ tɛlse-ra kena, na r'Acii Sesɛɛ Yeesu Kiriisitu rɛɛ.
52005010	Yeesu ñɩ seʋ ra ñiin ɖɛɛ-ɔna, sɛ ra-n'ɩ, ɖe pɩse re cɔ, ɖemaŋ cal. ?Pa re teem sepe, nawʋr re take sepa, ayʋkʋ nkʋ, ɩ kɔŋ na, ɖa-n'ɩ, ɖe cɔ remaŋ cal.
52005011	Sempe na, !ɩɩ ciisu remaŋ nante n'ɩɩ sen ɖemaŋ n'ɩɩ kpɔl Asɛ ñente taa, s'ɩɩ wɛ n'ɩɩ lake wonɔn'ɔ kɔhen na.
52005012	Đe rɛɔ ñempa, ɖe cɛrʋ-mɩ, s'ɩɩ ñam wompa lake Asɛ temer ka mɩ hɛkʋ taa na. Mp'ɔna, Acii Sesɛɛ rɩ-wa mɩ ñiin ɖɛɛ, sɛ wa wʋl-mɩ ɩ ñempʋ.
52005013	!Ɩɩ ñam-wa sarte, n'ɩɩ laʋ-wa leen ka ten ɖerɛ-ɔ temer nɖe, wa lake-re Asɛ rɛɛ na. Mɩ-n'mɩ raana, !ɩɩ cɔ rerɛ-ɔ rehɛser taa.
52005014	Đe rɛɔ ñempa, ɖe cɛrʋ-mɩ, !ɩɩ rɔn alempateciina, n'ɩɩ ciisi nafatɩna nante, n'ɩɩ sen wompa tan ɖeen na, n'ɩɩ hɛse mɩ hɔya, na yera ten.
52005015	Nne yer laʋ mɩ taa nɛɛr-ɔ teñɔ, !ɩɩ ra yeʋ s'ɩ lɔte-ɩ teñɔ nka. Ama, !ɩɩ carʋ mɩ tɛ-ɔ tamtam, n'ɩɩ lake sarte lakase na remaŋ, na yera ka wa ten.
52005016	!Ɩɩ ñantʋ tamtam.
52005017	!Ɩɩ sɛɛ Asɛ ka tamtam.
52005018	!Ɩɩ wɔrʋ Asɛ ka te ten taa, wonte rɛɛ na, womɩ tʋnkʋ Yeesu Kiriisitu na, Asɛ cii s'ɩɩ laʋ semp'ɔna.
52005019	!Ɩɩ ra kisi s'Asɛ Fiisu cɔ mɩ hɔya taa kʋ laʋ kʋ temer.
52005020	Nne yer rɛsʋ Asɛ tentɛnte nter, !ɩɩ ra tenke s'ɩɩ kisi-te.
52005021	Ama, !ɩɩ mɔse te rɛɛ n'ɩɩ rʋken wonte sara na.
52005022	!Ɩɩ kpa mɩ tɛ n'ɩɩ ra laʋ wonte ten ci tansarteñente na.
52005023	Asɛ ñɩ ha yera ka rehɛser na, !ɩ yaal-mɩ ɩ teter, n'ɩɩ kpese ten-ɔ rekpesekpese ka mɩ tɛnen ɖɛɛ, na mɩ fiisin taa, na mɩ leesase taa, se fɛ n'ayʋkʋ nkʋ Acii Sesɛɛ Yeesu Kiriisitu kɔŋ na, ɩ ra na nter-ɔ mɩ t'ɔ te ta sar.
52005024	Asɛ ñɩ yaa-mɩ na, ɩ ci woñɩ lake wonte ɩ siiru-te na, n'nñɩ kɔŋ-na s'ɩ laʋ-te.
52005025	Đe rɛɔ ñempa, !ɩɩ sɛɛ Asɛ ka ra rɛɛ.
52005026	!Ɩɩ sɛɛ wompa ten tisu Yeesu Kiriisitu rɛɛ na, ka sarte.
52005027	Me cɛrʋ-mɩ, n'Acii Sesɛɛ yeɖe rɛɛ s'ɩɩ kal tekara ñ'ɔ kiriisitutɩna ten ñesa taa.
52005028	!Acii Sesɛɛ Yeesu Kiriisitu laʋ mɩ sarte.
53001001	M'ɔ Pɔl, ma maa-na-mɩ tekara ñɩ. Ma-n'Siilase, na Tiimotee, ɖe sɛɛ womɩ ci kiriisitutɩna akpar ka Teesaloniiki kɔrʋ taa na, na womɩ ra Cii Asɛ, na r'Acii Sesɛɛ Yeesu Kiriisitu wa tɩ-mɩ na.
53001002	Đa Cii Asɛ, na r'Acii Sesɛɛ Yeesu Kiriisitu, !wa laʋ-mɩ sarte nɩ wa yeʋ nɩ mɩ hɔya hɛ.
53001003	Đe rɛɔ ñempa, ʋ mɔna sɛ re wɔrʋ Asɛ ka mɩ rɛɛ-ɔ ayʋken ten. Ʋ sara sɛ re wɔrʋ-ɩ, wonte rɛɛ na, ɩɩ tisu ɩ rɛɛ n'ʋ kelʋ. Mɩ ten, ɩɩ lake rem'ɔ leen, n'ʋ kelʋ n'ʋ walʋ.
53001004	Đe wʋtʋ mɩ ñente na re hɔya t'ɔ lelen ka re wɛ kiriisitutɩna akpaya nɛnyar t'ɔ wonte na, wonte rɛɛ na, yera naasʋ-mɩ, wa rɩ-mɩ wahala, n'ɩɩ wɛ n'ɩɩ rʋken tisuu ka Yeesu Kiriisitu rɛɛ.
53001005	Nte ñɩ wʋlʋ-na s'Asɛ kaa s'ɩ hʋ na yera mpa naasʋ-mɩ na, ka riyuyu. Wahala nya ɩɩ tʋ-ya na, nya yeʋ-na s'ɩɩ wʋse wompa tala sɛ wa sɩ Asɛ wurti nte ɩɩ tʋkʋ wahala ka te rɛɛ na, te taa.
53001006	Tʋfelem, Asɛ lake wonte wɛ riyuyu na. Ɩ kaa s'ɩ wʋsʋn wahala ka wompa rɩ-mɩ-ya na,
53001007	n'ɩ cɔse womɩ tʋkʋ wahala ka kɔhen na, ɖa-n'mɩ-ɔ rehɛser taa. Ɩ kaa s'ɩ laʋ-te alʋate nte taa, ɖ'Acii Sesɛɛ Yeesu kaa s'ɩ tiu n'asɛta n'Asɛ tirira ka ɩ hampate taa na.
53001008	Ɩ kaa s'ɩ kan min telʋ taa, n'ɩ re wahala ka wompa ta cii sɛ wa sem Asɛ na, na wompa kisu ɩ tentɛnte sarteñente na.
53001009	Wa kaa sɛ wa tʋ wahala. Asɛ kaa s'ɩ rese-wa naper resʋʋ. Ɩ kaa s'ɩ rʋ wa ñempʋ, sɛ wa ra pɩse wa kan Acii Sesɛɛ cal-ɔ ɩ hampate reen taa.
53001010	Ayʋkʋ nkʋ, ɖ'Acii Sesɛɛ Yeesu kɔŋ na, ɩ yera kaa sɛ wa wɔr-ɩ. Mɩ-n'wompa ten tisi ɩ rɛɛ na, ɩɩ kaa s'ɩɩ wɔr-ɩ, wonte rɛɛ na, ɩɩ tisi, ɩ tentɛnte nte, ɖe hose-mɩ-te na.
53001011	Nte rɛɛ-ɔna, ɖe sɛɛ Asɛ ka tamtam ka, mɩ rɛɛ. Đe sɛɛ-ɩ s'ɩ wʋse-mɩ sarteñempa, se fɛ n'ɩɩ hiiu fiisu nkʋ tam akperʋ ka, ɩ yaa-mɩ s'ɩɩ hiiu-kʋ na. Đe cɛrʋ-ɩ s'ɩ sen-mɩ, n'ɩɩ laʋ sarteñente nte ɩ cii s'ɩɩ laʋ-te na. Đe cɛrʋ-ɩ rerɛ s'ɩ sen-mɩ n'ɩɩ tɛse temer nɖe ɩɩ lake-re na. Temer nɖe wʋlʋ s'ɩɩ tisi ɩ rɛɛ. Đe wɔse-ɩ s'ɩ sen-mɩ na ɩ reen.
53001012	Semp'ɔna, yera kaa sɛ wa wɔr r'Acii Sesɛɛ Yeesu yeɖe ka mɩ rɛɛ. Mɩ rerɛ, wa wɔrʋ-mɩ Yeesu rɛɛ, ka wonɔn'ɔ ra Cii Asɛ, na r'Acii Sesɛɛ Yeesu, wa laʋ-mɩ sarte na.
53002001	Đe rɛɔ ñempa, ʋ kaase wonɔn'ɔ, ɖ'Acii Sesɛɛ Yeesu Kiriisitu kaa s'ɩ kan na, na wonɔn'ɔ ʋ mɔna sɛ ra-n'mɩ, ɖe kpol ɩ cal na, ɖe cɛrʋ-mɩ
53002002	s'ɩɩ ra yeʋ s'ʋ piti-mɩ, n'Asɛ tentɛnte rɛsʋʋ, na te wʋlʋʋ, nawʋr tekara nɛɛr-ɔ a wʋl-mɩ sɛ ra maa-na-ɩ, nɩ te yeke n'ɩɩ hʋ s'Acii Sesɛɛ kanɖe ayʋkʋ teem taɖe.
53002003	!Ɩɩ ra yeʋ ayepe sɛ yera tɛke-mɩ, wonte rɛɛ na, ayʋkʋ nkʋ pe talʋ fala. Se fɛ n'ayʋkʋ nkʋ tal na, ʋ mɔna sɛ yera tɛmpe kisi Asɛ ka nanɩ, n'a na ñancii ñɩ Asɛ kaa s'ɩ wɛɖe-ɩ min taa na.
53002004	Ñancii ñɩ kaa s'ɩ lii n'ɩ siir s'ɩ kelen Asɛ n'ɩ kelen wonte ten a sʋkʋ-te n'a sɛɛ n'Asɛ na. Hal n'ɩ pɩse n'ɩ sɩ Asɛ rɛɔ taa n'ɩ siir s'ɩ ci Asɛ.
53002005	N nɔɔn, ɖeyasɛ me wɛ mɩ tɛ-ɔ wonte na, me siir-mɩ-te. Ɩɩ pe tɛsʋ-te ya?
53002006	Kɔhen, nter rʋkʋ ñancii ñ'ɔ ñempʋ. Ɩɩ sem wonte hoŋ-ɩ na. Alʋate nte taa, Asɛ rɩ-te na, a kaa s'a na-ɩ.
53002007	Tʋfelem, ɖeyasɛ kena, yera tɛmpe kisu Asɛ. Đe sem amɛsɔŋ taa tansarte reen ñɩ, wonte rɛɛ na, Asɛ wʋl-ɖa-ñɩ. Ama, lakase nse ra rʋkʋ-tala. Ʋ mɔna sɛ yer ñɩ hoŋ ñancii ñɩ na, ɩ rɛ,
53002008	fɛ nɩ ñancii ñɩ lii. Đ'Acii Sesɛɛ Yeesu kaa s'ɩ kan wonte na ɩ cepate na, ɩ fete ahiilim ka ñancii ñɩ rɛɛ, n'ɩ hɔrse-ɩ ten.
53002009	?Ñancii ñɩ kaa s'ɩ kan na, ɩ kɔŋ n'alʋacii Sataŋ ɖeen ɖɛɛ-ɔna, n'ɩ laʋ nter-ɔ, te yʋsʋ yera, n'ɩ tɛke-wa na-te.
53002010	Ɩ kaa s'ɩ laʋ tansarte lakase ka falafala, n'ɩ tɛke wompa Asɛ kaa s'ɩ wɛɖe-wa min taa na, wonte rɛɛ na, wa ta yeʋ s'ɩ sen-wa nɩ wa laʋ tʋfelem ñente ka lu n'ɩ tɛlse-wa.
53002011	Semp'ɔna, ɩ yeʋ sɛ wa mɔsem cɛl, nɩ wa tisi tentarɩr rɛɛ,
53002012	se fɛ nɩ wompa ten pe tisu tʋfelem, n'ʋ kake-wa sɛ wa laʋ tanɖiyuyu lakase na, ɩ hʋ na-wa.
53002013	Me rɛɔ ñempa, ʋ kaase womɩ Asɛ wɛ-mɩ lu ka ten na, ʋ mɔna sɛ re wɔrʋ Asɛ ka mɩ rɛɛ-ɔ ayʋkʋ s'ayʋkʋ, wonte rɛɛ na, se fɛ n'Asɛ laʋ tɛte na, ɩ lese-mɩ s'ɩ tɛlse-mɩ na ɩ Fiisu reen ɖɛɛ. Wonkʋ lake te ten s'ɩɩ wʋse Asɛ yera na. Ɩ tɛlsʋ-mɩ, wonte rɛɛ na, ɩɩ tisu tʋfelem ɖɛɛ.
53002014	Nte rɛɛ-ɔna, ɩ yaa-mɩ na tentɛnte sarteñente nte re hose-mɩ-te na, te rɛɛ, s'ɩɩ mʋ r'Acii Sesɛɛ Yeesu Kiriisitu hampate.
53002015	Me rɛɔ ñempa, sempe na, !ɩɩ cɔ sarte n'ɩɩ rʋken wonte re wʋl-mɩ-te na re nɛse na, nawʋr re maa-te re tekara taa na, ka recem.
53002016	Đ'Acii Sesɛɛ Yeesu Kiriisitu teter, na ra Cii Asɛ ñɩ wɛ-ra lu n'ɩ hɛsʋ ra hɔya ka wʋse se wʋse na, nñɩ lake-na-ra sarte n'ɩ yeke rerɛ sɛ re honkʋ na lelen ka re hɔya taa.
53002017	Đe fa-wa sɛ wa hɛse mɩ hɔya nɩ wa ha-mɩ reen n'ɩɩ lake te ten-ɔ sarte n'ɩɩ wʋtʋ na lelen.
53003001	Đe rɛɔ ñempa mɩ, me tɛse mɩ siiruu s'ɩɩ sɛɛ Asɛ ka ra rɛɛ, se fɛ n'Acii Sesɛɛ tentɛnte yase riinan ten, nɩ yera wɔr-te se mɩ lake wo na,
53003002	se fɛ nɩ tansarte yera ra laʋ-ra wahala, wonte rɛɛ na, yer ten pe tisu Kiriisitu rɛɛ.
53003003	Ama, ɖ'Acii Sesɛɛ ci woñɩ lake wonte ɩ siiru-te na. Ɩ kaa s'ɩ ha-mɩ reen, n'alʋacii ra teeken-mɩ.
53003004	Đe sem mɩ rɛɛ na r'Acii Sesɛɛ rɛɛ, s'ɩɩ rʋkʋn lape ka wonte re siir-mɩ-te na n'ɩɩ wɛ n'ɩɩ lake-te semp'ɔ ayʋkʋ s'ayʋkʋ.
53003005	!Acii Sesɛɛ sen-mɩ, n'ɩ wʋl-mɩ ñempʋ sarte, se fɛ n'ɩɩ laʋ Asɛ ka lu, n'ʋ kpɔlʋ n'ʋ walʋ, n'ɩɩ hɛse mɩ hɔya se Kiriisitu hɛse ɩ hɔɔr ka wo na.
53003006	Đe rɛɔ ñempa, ɖe wɔsʋ-mɩ na r'Acii Sesɛɛ Yeesu Kiriisitu yeɖe rɛɛ, s'ɩɩ ra cɔ na kiriisitutɩna mpa ci wolamɩla na, wonte rɛɛ na, wa kisa wa ta laʋ wonte re wʋl-wa-te na.
53003007	Mɩ teter, mɩ sem wonɔn'ɔ ɩɩ lake s'ɩɩ taasen-ɖa na. Đe ka wɛ mɩ tɛ-ɔ wonte na, ɖe ta ci wolamɩla.
53003008	Đe ta tʋ nɛɛr tʋte ka fala. Đe kʋ re tɛ, ɖe laʋ temer k'aho na mɩse sɛ re ñel ɖe tɛ rɛɛ, wonte rɛɛ na, ɖe ta cii sɛ, ɖe car-mɩ s'ɩɩ ñel ɖa rɛɛ.
53003009	?Đe laʋ-te sempe, ʋ ta ci sɛ, ɖe tan ñempʋ sɛ re wɔse-mɩ s'ɩɩ ñel ɖa rɛɛ. Ama, ɖe laʋ-te sɛ, ɖe wʋl-mɩ, wonte, ʋ mɔna s'ɩɩ laʋ-te na.
53003010	Antaʋŋ, ɖe ka wɛ mɩ tɛ-ɔ wonte na, ɖe siir-mɩ sɛ, nne yer pe cii s'ɩ laʋ temer, !ɩ ra tʋ tʋnɔ rerɛ.
53003011	Nkʋ, ɖe nɩʋ k'a wʋtʋ sɛ, yera nɛmpar wɛ mɩ t'ɔ wa ci wolamɩla, wa pɛlsʋ wa raana tentɛnte taa.
53003012	Đe siiru yera mpa, ɖe mulu wa siiruu n'Acii Sesɛɛ Yeesu Kiriisitu yeɖe rɛɛ sɛ, !wa laʋ temer na hɔɔr lelen, nɩ wa ñel wa tɛ rɛɛ.
53003013	Đe rɛɔ ñempa, ʋ kaase-mɩ hen na, !ɩɩ rʋkʋn sarteñente lape, n'ʋ ra nɩɩ-mɩ.
53003014	Nne yer pe ñɔŋ wonte re maa-te tekara ñɩ taa na, !ɩɩ ñel-ɩ, n'ɩɩ sem-ɩ, mɩ-n'ɩ, !ɩɩ ra walʋ, se fɛ nɩ fɛr kpa-ɩ.
53003015	Ama, !ɩɩ ra sʋ-ɩ se mɩ amʋra. Ʋ mɔna s'ɩɩ wʋl-ɩ ñempʋ sarte, wonte rɛɛ na, ɩ ci mɩ rɛɔ tɩ kena.
53003016	Acii Sesɛɛ teter ñɩ yeke nɩ ra hɔya hɛ na, !ɩ yeʋ nɩ mɩ hɔya hɛ te ten t'ɔ ayʋkʋ s'ayʋkʋ, n'ɩ cɔ na-mɩ, mɩ ten.
53003017	M'ɔ Pɔl, ma maa-na, na me teter me niiŋ, me sɛɛ-mɩ. Me lake me maa me yeɖe ka me tekarɩna rɛɛ. Nte ñɩ hen ci me maarte.
53003018	!Ɩɩ cɔ r'Acii Sesɛɛ Yeesu Kiriisitu rehɛser t'ɔ mɩ ten.
54001001	M'ɔ Pɔl, woma ci Yeesu Kiriisitu tirir na, ma maa-na-n tekara ñɩ. Asɛ ñɩ tɛlsʋ yera na, ñɩ-n'ɩ Yo Yeesu Kiriisitu ñɩ re honkʋ-ɩ na, mpa lese-na-m sɛ me wʋse ɩ tirir.
54001002	Tiimotee, n wɛ se yo nka me lel-ka na, wonte rɛɛ na, n tisi Yeesu Kiriisitu rɛɛ. Đa Cii Asɛ, na r'Acii Sesɛɛ Yeesu Kiriisitu, !wa laʋ-n sarte, wa na n kʋñʋŋ, nɩ wa yeʋ n'n hɔɔr hɛ.
54001003	Ayʋkʋ nkʋ me rɛ Maseetewan kɔrʋ taa na, me siir-n s'n cɔ Eefɛse kɔrʋ taa. Nɛmpar wɛ ren'ɔ wa wʋlʋ tentɛnte nte tan tʋfelem na. Me tasʋ n siiruu sempe s'n siir-wa sɛ wa ra wʋl-te.
54001004	!Siir-wa rerɛ sɛ wa ra fɛsen ɖem'ɔ mera rɛɛ, nɩ wa ra car wa tɛ sɛ wa sese wa caasɩna yela. Te ten ñɩ yeke n'ʋ kɔn yeeʋ, nɩ te pe sʋn yera sɛ wa laʋ wonte Asɛ cii-te na. Nne re tisu Kiriisitu rɛɛ, ɖe sem wonte ɩ cii-te na.
54001005	Wonte me tam-n s'n laʋ-te hen na, me cii s'n yeʋ wa laʋ rem'ɔ leen ñɩ lii na hɔɔr nɖe kpesa na, ɖe taa, nɩ wa hɔya ra car-wa, nɩ wa tisi tʋfelem k'Asɛ rɛɛ rerɛ.
54001006	Nɛmpar cɛl sarte ñempʋ nk'ɔ suya, nɩ wa wʋtʋ falañente.
54001007	Wa cii sɛ wa wʋse Moiisi ñasete wʋlɖa. Ama, wa pe nɩʋ wa teter ka wonte wa wʋlʋ-te na, na wonte wa siiru-te na, te kutihuɖi.
54001008	Đe sempa sɛ Moiisi ñasete sara. Ama, ʋ mɔna sɛ yer ñam-te se wonɔn'ɔ Asɛ cii s'a ñam-te na.
54001009	Ʋ mɔna sɛ re sem s'Asɛ ta laʋ ñasete nt'ɔ wompa wɛ riyuyu na, wa rɛɛ. Ama, ɩ laʋ-te ñanciina, na wompa kisu Asɛ na, mpa rɛɛ-ɔna. Asɛ rɩ ñasete nt'ɔ wompa pe ñɔŋ-ɩ na, na teñɛseciina, na wompa lake wonte pe kake-ɩ na, na wompa kisu ɩ ñente na, wa rɛɛ. Ɩ rɩ-te rerɛ-ɔ wompa kʋ wa ciina, na wa riina, na wompa kʋ wa raana na,
54001010	na wompa cii wa raana yalaa na, na wompa sʋkʋ apala nɛmpar se yalaa na, na wompa kpa yera se kpankase wa wɛtʋ-wa na, na tentarɩra, na wompa hɔke wa raana ka tentarɩya na, na wompa ten pe lake wonte ʋ wɔsʋ kiriisitutɩna sɛ wa laʋ-te na.
54001011	Wonte me siiru-te cee ñɩ hen na, te wɛ tentɛnte sarteñente nte taa me wʋlʋ-te s'Asɛ tan lape na. Asɛ ñɩ cake ɩ k-awɔr sarteñenɖe t'ɔ wʋse se wʋse na, nñɩ cel-na-m-te me niiŋ taa.
54001012	Me wɔrʋ r'Acii Sesɛɛ Yeesu Kiriisitu ñɩ ha-m ɖeen sɛ me laʋ ɩ temer na. Me wɔr-ɩ, wonte rɛɛ na, ɩ ñela n'ɩ nɔɔn sɛ me tala me sem me tɛ rʋkenʋ n'ɩ cel-m ɩ temer.
54001013	Antaʋŋ me ka hɔke tentarɩya ka ɩ rɛɛ, me ka naasʋ ɩ yera, me ka tɩɩ-wa rerɛ. Ama, ɖ'Acii Sesɛɛ Yeesu na me kʋñʋŋ. Ɩ ka sem sɛ me ta sem wonte me lake-te na, wonte rɛɛ na, n nɔɔn me pe tisu ɩ rɛɛ.
54001014	Đ'Acii Sesɛɛ Yeesu laʋ-m sarte ka tɛmpe, n'ɩ yeʋ sɛ me tisi ɩ rɛɛ, nɩ me laʋ-ɩ lu.
54001015	Tentɛnte nte wɛ tʋfelem, te tal sɛ yer mʋ-te na ɩ hɔɔr ka re ten. Nt'ɔlɛ sɛ, Yeesu Kiriisitu kan tɛte rɛɛ s'ɩ tɛlse awarkaselaɖa, nɩ ma ci-na awarkaselaɖe n'ʋ kelen awarkaselaɖa ka wa ten.
54001016	Ama, woma ci kiɖinkiɖintɩ k'awarkaselaɖa taa na, Yeesu Kiriisitu na me kʋñʋŋ, se fɛ n'ɩ pɩse n'ɩ wʋl na me rɛɛ-ɔ wompa kaa sɛ wa tisi ɩ rɛɛ wa hiiu fiisu nkʋ tam akperʋ na, ka wonɔn'ɔ ɩ hɛsʋ ɩ hɔɔr na.
54001017	!Đe wɔr Asɛ n'a ñam-ɩ. Nñɩ ci-na wuroo nka cake wurti kpeeɖe rɛɛ-ɔ wʋse se wʋse ka ɩ wɛ ayʋken ten, nɩ yer pe na-ɩ na. Nñɩ ci-na Asɛ ka ɩ kʋɖem. !Đe wɔr-ɩ wʋse se wʋse. !Ʋ laʋ sempe.
54001018	Me yo Tiimotee, me rɩ tentɛnte nt'ɔ n niiŋ taa se yera ka teem Asɛ tentɛnte rɛsʋʋ ka n ɖɛɛ-ɔ wo na. !Tɛse wa wʋtase nse rɛɛ, se fɛ n'n pɩse n'n yee ña yeeʋ ka sarte,
54001019	n'n ɖʋken ɩ rɛɛ-ɔ tisuu, n'n sem n hɔɔr rʋkenʋ ka sarte, sɛ re ra car-n nter rɛɛ. Yera nɛmpar wɛ ka wa leese hɔɔr taa carʋʋ mpe, wa pe tisu Yeesu Kiriisitu rɛɛ.
54001020	Yera mpa taa nɛmpar-ɔlɛ, a yaa-wa sɛ Iimeenee, n'Alɛkesanter. Me sʋ-wa, me re-wa alʋacii Sataŋ niiŋ taa, se fɛ nɩ wa sem s'ʋ ta mɔna sɛ wa hɔrse Asɛ yeɖe.
54002001	Kɔhen, wonte kelen te ten nɩ me cii sɛ yera laʋ-te na, nt'ɔlɛ s'a cɛr Asɛ ka yera ten ɖɛɛ, n'a sɛɛ-ɩ wa rɛɛ n'a re-wa ɩ ñesa taa, n'a wɔr-ɩ wa ten ɖɛɛ.
54002002	Ʋ mɔna s'a laʋ kʋɖemte nt'ɔ wursi na wompa ñelʋ kɔren ɖɛɛ na, ɖerɛ, se fɛ nɩ re cɔ rehɛɛ ka rehɛser taa, nɩ re ñam Asɛ re tenke sarte ñempʋ.
54002003	Wonte sara nɩ te kake Asɛ ñɩ tɛlsʋ-ra na, nt'ɔlɛ.
54002004	Ɩ cii s'ɩ tɛlse yera ka wa ten, nɩ wa sem tʋfelem,
54002005	wonte rɛɛ na, Asɛ wɛ kʋɖem kena, nɩ woñɩ ñɔsʋ yera n'Asɛ, wa hɛkʋ taa na, ɩ wɛ kʋɖem kena rerɛ, nñ'ɔlɛ Yeesu Kiriisitu ñɩ ci yer na.
54002006	Alʋate nte Asɛ rɩ-te na, ɩ kampa n'ɩ seʋ s'ɩ yaʋ yera ten ñiin. Ɩ laʋ sempe s'ɩ wʋl s'Asɛ cii s'ɩ tɛlse yera ka wa ten.
54002007	Nte rɛɛ-ɔna, Asɛ yeʋ sɛ me wʋse Yeesu tirir, me hose kʋɖemte. Ɩ siir-m sɛ me wʋl ɩ tentɛnte ka wompa ta ci Suiifi ñempa na, se fɛ nɩ wa tisi te rɛɛ wa sem tʋfelem. Me siiru tʋfelem kena, ʋ ta ci tentarɩr.
54002008	Semp'ɔna, me cii s'apala sɛɛ Asɛ ka riinan ten. !Wa ñan ɖa kpan ɖemaŋ, nɩ wa ra yee, fɛ nɩ wa sɛɛ-ɩ na wa hɔya nya taa kpese rekpesekpese na.
54002009	Me cii rerɛ sɛ yalaa sii wɔwen ka sarte s'a sii wo na. !Wa sii-ñɩ sarte sɛ wa ra cɛl apala mɔsem na wa rɛɛ. !Wa ra cɔ sɛ wa tʋsʋ wa ñɩse k'afate, nɩ wa ra lɛɛ sika wonte na lɛte, nɩ wa ra sii wɔwen ñɩ wɛ yawɔ ka ten na.
54002010	Ama, wonte ha-wa afate na, nt'ɔlɛ sɛ wa laʋ sarte lakase kena, se yalaa mpa tʋnkʋ Asɛ ñempʋ na, wa lake wo na.
54002011	Ʋ mɔna sɛ yalaa cɔ rehɛɛ nɩ wa co wonte a wʋlʋ-te na ka sarte, nɩ wa tisi wa tɛ-ɔ ten.
54002012	Me pe ha-wa ñempʋ sɛ wa wʋl apala k'Asɛ tentɛnte nɩ wa ra ñase-wa. Ʋ mɔna sɛ wa cɔ rehɛɛ,
54002013	wonte rɛɛ na, Asɛ kiɖin Atam lape kena, fɛ n'ɩ tenken Ɛfe.
54002014	Nɛnter-ɔlɛ rerɛ s'alʋacii Sataŋ ta tɛke Atam. Ama, ɩ tɛke Atam yal Ɛfe kena, n'ɩ hɔrse Asɛ ñasete.
54002015	Ama, nne yalaa wɛ wa tisu Asɛ rɛɛ, wa wɛ yera ka leen, wa lake s'Asɛ yera lake wo na, wa kpa wa tɛ-ɔ sarte sɛ wa ra cɛl apala mɔsem na wa rɛɛ, wa kaa sɛ wa hiiu wiisi ka wonte na, Asɛ tɛlse-wa.
54003001	Tentɛnte nte wɛ tʋfelem. Nt'ɔlɛ sɛ, woñɩ cii s'ɩ ñel kiriisitutɩna akpar rɛɛ na, mpetɩ cii s'ɩ laʋ temer sarte kena.
54003002	Woñɩ cii s'ɩ ñel kiriisitutɩna akpar rɛɛ na, ʋ ta mɔna s'ɩ laʋ nter-ɔ te ta sar. Ʋ mɔna s'ɩ kan yal ka kʋɖem kena, n'ʋ ta mɔna s'ɩ laʋ wɔketeñente, n'ʋ mɔna s'ɩ ci woñɩ wɛ lɛn n'ɩ lake sarteñente n'ʋ mɔna s'ɩ mʋ ankɔma ka ɩ tɛ n'ʋ mɔna rerɛ s'ɩ sem wonɔn'ɔ a wʋlʋ Asɛ tentɛnte na.
54003003	Ʋ ta mɔna s'ɩ wʋse selkʋr, n'ɩ cii yera ka nampiisi. Ama, ʋ mɔna s'ɩ ci lelentɩ kena. Ʋ ta mɔna sɛ ñɩ-n'yera, wa yee. Ʋ ta mɔna s'ɩ sʋ ɩ hɔɔr n'ɩ re warase ñempʋ taa.
54003004	Ʋ mɔna s'ɩ rɔn ɩ rɛɔ ñempa, na ɩ wiisi ka sarte. Ʋ mɔna s'ɩ wiisi ñam-ɩ, se see-ɩ ten,
54003005	wonte rɛɛ na, nne yer ta sem ɩ rɛɔ ñempa rʋkenʋ, ɩ lake senɔ s'ɩ rʋken kiriisitutɩna akpar?
54003006	Woñɩ cel ɩ hɔɔr ka Yeesu n'ʋ take lʋla na, !a ra sɩ-ɩ s'ɩ ñel kiriisitutɩna akpar rɛɛ. ?A laʋ sempe n'a sʋ yer ñɩ kʋren Kiriisitu tentɛnte mʋʋ rɛɛ na, ɩ kaa s'ɩ kpante n'Asɛ hɔm ɩ renɖe s'ɩ kaa s'ɩ hɔm alʋacii renɖe ka wo na.
54003007	Yer ñɩ kaa s'ɩ ñel kiriisitutɩna akpar rɛɛ na, ʋ mɔna sɛ yer ten ñam-ɩ, hal na wompa ta ci kiriisitutɩna na. ?Ya sempe, ayʋkʋ nɛnkʋr fɛr kaa s'ʋ kpa-ɩ wa ñesa taa n'ɩ maa alʋacii kparɔ taa.
54003008	Wompa lake temer ka kiriisitutɩna akpar taa na, ʋ mɔna sɛ wa cɔ sarte ka wa fiisucɔʋ taa rerɛ. !Wa ra laʋ nɛse nasel. !Wa ra ñee selem cesɛmpe ka kpater. !Wa ra cii warase na tansarte ñempen.
54003009	Ʋ mɔna sɛ wa tisi Asɛ amɛsɔŋ taa tentɛnte nte ɩ Fiisu wʋlʋ-ra-te na, te rɛɛ, nɩ wa laʋ wonte wa sem s'Asɛ cii-te na, nɩ wa hɔya ra car-wa.
54003010	Ɩɩ cii s'ɩɩ re yera, wa lake temer ka kiriisitutɩna akpar t'ɔ wonte na, !ɩɩ mɔse-wa nɛl fɛ nɩ, ?ɩɩ nɔɔn wa tan teñɔ ñente, !ɩɩ re-wa, wa wʋse kiriisitutɩna akpar taa temerlaɖa.
54003011	Ʋ mɔna sɛ wa yalaa cɔ sarte ka wa fiisucɔʋ taa, nɩ wa ra wʋtʋ yera ñente. !Wa ra laʋ wɔketeñente. !Wa sem wa tɛ rʋkenʋ ka te ten t'ɔ sarte.
54003012	Ʋ mɔna sɛ woñɩ lake temer ka kiriisitutɩna akpar taa na, ɩ kan yal ka kʋɖem kena, n'ʋ mɔna s'ɩ rɔn ɩ wiisi, na ɩ rɛɔ ñempa ka sarte.
54003013	Nne kiriisitutɩna akpar taa temerlaɖa lake wa temer ka sarte, a kaa s'a ñam-wa. Wa kaa sɛ wa wʋte Yeesu Kiriisitu tentɛnte ka wonte na, nafate ra kpa-wa, wonte rɛɛ na, wa tisu ɩ rɛɛ.
54003014	Me maa-n tekara ñɩ, me mɔsʋ s'ʋ ra lʋl ka me kaa sɛ me kan me na-n.
54003015	Nne me pe kɔŋ lɛlɛ, n pɩse n'n sem wonɔn'ɔ ʋ mɔna s'n ɖʋken n tɛ-ɔ Asɛ rɛɔ ñempa hɛkʋ taa na. Asɛ ñɩ wɛ fiisu taa na, ɩ rɛɔ ñempa mpa ci kiriisitutɩna akpar. Akpar nɖe teemlʋ tʋfelem tentɛnte se nampu taa rayo teemlʋ-kʋ wo na.
54003016	Tʋfelem kena, tentɛnte nte Asɛ ka mɛse-te nɩ kɔhen ɩ wʋl-ɖa-te na, te kpɔl paa. Nt'ɔlɛ sɛ: Woñɩ wʋse yer wan n'a na-ɩ tʋfelem se yer kena na, Asɛ Fiisu wʋl s'ɩ ci riyuyutɩ. Asɛ tirira na-ɩ. A hose ɩ tentɛnte ka kɔren ten taa. Yera ka riinan ten, wa tisi ɩ rɛɛ. Asɛ kpaase-ɩ asɛt'ɔ hampate awɔr taa.
54004001	Asɛ Fiisu siiru reyanta s'atɛsenʋ alʋate taa, yera nɛmpar kaa sɛ wa lii Yeesu niiŋ taa, nɩ wa ra tase tisuu ka ɩ tentɛnte rɛɛ. Wa kaa sɛ wa tenke tansarteñente nte, tansarte fiisin wʋlʋ-te na, te ñempʋ.
54004002	Yera mpa kaa sɛ wa yeʋ nɩ wompa ci tɛkera na, wa wʋl-wa tentarɩya ñente nɩ wa leese-wa. Alʋacii hɛ tɩɩn ka wa hɔya taa sɛ yera na s'nñɩ tɩ-na-wa. Yera mpa hɔya taa pe carʋ-wa acarʋ ka nter rɛɛ.
54004003	Wa wʋlʋ s'ʋ ta sar s'a kan yalaa, n'ʋ ta sar rerɛ s'a tʋ tʋte nɛnter. Nkʋ, Asɛ laʋ tʋte nte sɛ wompa rʋken wa tɛ-ɔ sarte wa sem tʋfelem na, wa wɔrʋ Asɛ nɩ wa tʋkʋ-te.
54004004	Wonte ten Asɛ laʋ-te na, te sara, nter tan k'a wɛɖʋ-te. Ʋ mɔna sɛ re mʋ wonte ten Asɛ laʋ-te na, nɩ re wɔrʋ-ɩ,
54004005	wonte rɛɛ na, Asɛ tentɛnte, na sɛɛrte yepa te ten ñɩ wʋse Asɛ ñente rekpesekpese.
54004006	Nne n wʋl te ten ñ'ɔ re rɛɔ ñempa, !sem s'n kaa s'n ci Yeesu Kiriisitu wolalaɖe sartetɩ, n'n kpɔl n'n hiiu reen ka ten-ɔ Asɛ ñempʋ taa. N kaa s'n hiiu reen ka tentɛnte nte n tisi te rɛɛ na, te rɛɛ, na rerɛ sarteñente nte a wʋl-n-te n tʋnkʋ te ñempʋ na, te rɛɛ.
54004007	Ama, !ɖa co na mera nya tan nter-ɔ te sara k'Asɛ ñente tan taa na. Ʋ mɔna s'n car n tɛ rehɛɛ rehɛɛ, ka n fiisucɔʋ taa, n'n wʋse s'Asɛ wɛ wo na.
54004008	Nne yer carʋ ɩ tɛ s'ɩ tɛnʋ laʋ reen, ʋ sara, ʋ sʋn-ɩ cekɔ. Ama, nne yer carʋ ɩ tɛ s'ɩ laʋ wonte Asɛ cii-te na, ʋ sʋn-ɩ kpater n'ʋ kelen te ten, wonte rɛɛ na, Asɛ yii-ɩ s'ɩ kaa s'ɩ hiiu fiisu cefalʋ ka kɔhen-ɔ tɛte nte rɛɛ, n'ɩ hiiu rerɛ-ɔ fiisu nkʋ tam akperʋ na, k'asɛta.
54004009	Tentɛnte nte wɛ tʋfelem, te tal sɛ yer mʋ-te na ɩ hɔɔr ka re ten.
54004010	Nte rɛɛ-ɔna, ɖe lake temer ka reen ka ten, nɩ re lʋkʋ, wonte rɛɛ na, ɖe honkʋ Asɛ ñɩ wɛ fiisu taa n'ɩ cii s'ɩ tɛlse yera ten na, ɩ rɛɛ, n'ɩ tɛlsʋ wompa tisu Kiriisitu rɛɛ na, mp'ɔna.
54004011	!Hosʋ tentɛnte nte n'n wʋlʋ-te.
54004012	!Đa yeʋ s'a pɛ-n te tɛ s'n ci afapee. Ama, !wʋl kiriisitutɩna ka ñempʋ na n wʋtase taa, na n waɖe taa, na wonɔn'ɔ n wɛ-wa lu na, na wonɔn'ɔ n tisu Asɛ rɛɛ na, na wonɔn'ɔ n yeke n hɔɔr sɛ re hʋmlʋ rekpeeleelee na.
54004013	!Kalʋ Asɛ tentɛnte k'ayʋkʋ s'ayʋkʋ ka yera ñesa taa, n'n wʋlʋ-wa-te, n'n ciisu wa nante n'ʋ rɛ n'ʋ tal ayʋkʋ nkʋ me kaa sɛ me kan na.
54004014	!Đa pɛ te tɛ-ɔ haaɖe nɖe n hiiu-re Asɛ cal k'alʋate nte taa yera rɛse Asɛ tentɛnte ka n ɖɛɛ, nɩ sesɛmpa re wa niiŋ ka n ɖɛɛ sɛ wa sɩ-n temer nɖe taa, Asɛ cel-n-ɖe na.
54004015	Temer nɖe, ʋ mɔna s'n laʋ-re na, nɖ'ɔlɛ. !Laʋ-re na n hɔɔr ka re ten, fɛ nɩ yera ten na s'n walʋ Asɛ ñempʋ t'ɔ sarte.
54004016	!Đʋken n tɛ-ɔ sarte ka n waɖe taa, n'n mɔse sarte ka wonte n wʋlʋ-te na, te rɛɛ, n'n ɖa yeʋ te lape k'ayʋkʋ nɛnkʋr, se fɛ n'n tɛlse n tɛ, n'n tɛlse rerɛ-ɔ wompa cokʋ na-n na.
54005001	!Đa yeen akanɖe afal nɛɛr, !wʋten-ɩ rehɛɛ s'n cii. !Đʋken afapiisi s'n ɖitafala,
54005002	n'akanɖeyalaa s'n ɖiina, na yalfampa s'n kɔɔna ka te ten t'ɔ rekpesekpese.
54005003	!Pu leela mpa wɛ wa kʋɖempa ka wa tan yer na.
54005004	Nne leel nɛɛr wɛ wiisi, nawʋr yikiisi, ʋ mɔna s'n yeʋ-se, se kpankel nɛl-ɔ wonɔn'ɔ ʋ mɔna sɛ se ñam se yera na. Te kutihuɖi kelɛ s'ʋ mɔna sɛ se ñel se yera rɛɛ, s'antaʋŋ se ciina ka ñel se rɛɛ-ɔ wo na. Nte kake-na Asɛ.
54005005	Leel ñɩ ci leel ka tʋfelem na, ɩ wɛ ɩ kʋɖem ka paa, ka ɩ tan yer s'ɩ ñel ɩ rɛɛ na, ɩ honkʋ n'Asɛ rɛɛ n'ɩ sɛɛ-ɩ tamtam k'aho na mɩse s'ɩ sen-ɩ.
54005006	Ama, leel ñɩ lake falafala na, ʋ wɛ s'ɩ wɛ fiisu taa. Nkʋ, ɩ teem sepe.
54005007	!Wʋl-wa sempe sɛ wa rʋken wa yera ka sarte, nɩ nɛɛr ra na wa t'ɔ nter-ɔ te ta sar.
54005008	Nne yer pe ñelʋ ɩ yera rɛɛ n'ɩ pe ñelʋ ɩ teter ɩ rɛɔ taa yera rɛɛ-ɔ kpater, mpetɩ sem s'ɩ kisi Asɛ ñempʋ. Mpetɩ lake wonte ta sar na n'ɩ kelen woñɩ pe tisu Yeesu Kiriisitu rɛɛ na.
54005009	Se fɛ n'a maa leel nɛɛr yeɖe ka tekara taa na, ʋ mɔna s'ɩ tal wʋse ka hiin leɖe n'ɩ tenke waal kʋɖem kena kaka ɩ yalawiisi taa.
54005010	Leel ñɩ n maa ɩ yeɖe na, ʋ mɔna sɛ yera ten sem sɛ yal nɛɛr-ɔna, ɩ ka rʋken ɩ wiisi ka sarte, n'ɩ ka mʋ ankɔma ka ɩ tɛ-ɔ sarte. Ʋ mɔna sɛ yera sem s'ɩ ka yaal Asɛ yera naase, n'ɩ sen yera mpa tʋkʋ kʋñʋŋ na, n'ɩ laʋ sarteñente.
54005011	Ama, leela mpa take kpatera ka wa pɩsʋ sɛ wa tenke waala nɛmpar nɩ wa cɛl Kiriisitu ka suur na, !ɖa maa wa yela ka tekara ñɩ taa.
54005012	Asɛ kaa s'ɩ hʋ na-wa ka wa lake sempe, wonte rɛɛ na, wa warke wonte wa ka yii-ɩ-te sɛ wa mɩsʋ ɩ temer taa na.
54005013	Ʋ ta ci waala kɔʋ ñente receel ɖɛɛ-ɔna ʋ ta mɔna s'n maa wa yela. Nɛnter wɛ rerɛ, nt'ɔlɛ sɛ, wa wʋsʋ wolamɩla wa kaalʋ rɛse t'ɔ riinan ten. Wa pe wʋsʋ wolamɩla receel-ɔna, wa waterʋ, wa maa wa raana ñente taa, nɩ wa wʋtʋ wonte ʋ ta mɔna sɛ wa wʋte-te na.
54005014	Nte rɛɛ-ɔna, me cii sɛ leela mpa take kpatera na, wa tase waala kɔʋ wa lel wiisi, nɩ wa ñel wa rɛse rɛɛ-ɔ sarte fɛ nɩ r'amʋrana ra siir tansarteñente ka ra rɛɛ,
54005015	wonte rɛɛ na, wa taa nɛmpar teem Yeesu Kiriisitu ñempʋ kisuu wa tenke alʋacii Sataŋ.
54005016	?Yal nɛɛr wɛ ka ɩ tisu Yeesu rɛɛ n'ɩ wɛ na leel nɛɛr-ɔ ɩ tɛ, ʋ mɔna s'nñɩ sen-na leel ñɩ. Ʋ ta mɔna s'ɩ yeʋ nɩ kiriisitutɩna akpar ñel-na ɩ rɛɛ. Nne ɩ ñelʋ ɩ rɛɔ taa leel ñɩ rɛɛ, kiriisitutɩna akpar pɩsʋ sɛ re ñel leela mpa wɛ wa kʋɖempa na, wa rɛɛ.
54005017	Ʋ mɔna s'ɩɩ ñam sesɛmpa mpa rʋkʋn kiriisitutɩna akpar na, ka sarte. !Ɩɩ ñam wompa carʋ wa tɛ nɩ wa hosʋ nɩ wa wʋlʋ Asɛ tentɛnte na, n'ʋ kel,
54005018	wonte rɛɛ na, a maa Asɛ tekara taa sɛ: "Nne naa wɛ n'ɩ waa mela ka naase s'a make-ya wo na, !ɖa hɔʋ ɩ nɔ rɛɛ s'ɩ ra tʋ." A maa rerɛ sɛ: "Yer ñɩ lake temer na, ʋ mɔna s'a rɛte-ɩ."
54005019	Nne yer nɛɛr siiru-n nter-ɔ kiriisitutɩna akpar taa sesɛɛ nɛɛr rɛɛ, !ɖa co na-ɩ. !Yeʋ n'n nɩʋ-te yera naʋl, nawʋr yera nautisi nɛse t'ɔ nɛl, fɛ n'n nɩʋ na-ɩ.
54005020	Wompa lake awarkase na, !yeen-wa yera ten ñesa taa, fɛ nɩ nafate kpa wa raana.
54005021	Me cɛrʋ-n Asɛ, na Yeesu Kiriisitu, wa ñesa taa, n'Asɛ tirira mpa ɩ lese-wa na, wa ñesa taa, s'n ñam wonte me siir-n-te na, n'n ɖa laʋ asemte ñente nter.
54005022	!Đa fiiti n niiŋ ɖɩʋ ka yer rɛɛ s'n lese-ɩ n'ɩ laʋ kiriisitutɩna akpar temer. Ʋ mɔna s'n sem-ɩ sarte ka nɛl, se fɛ n'n ɖa re n niiŋ ka n ɖaana awarkase taa. !Cɔ rekpesekpese.
54005023	Ʋ wɛ n'ʋ wɩ-n tamtam hen na, !ɖa tase leem ñeeʋ receel. !Ñee selem cesɛmpe ka cekɔ n'ʋ laʋ n liiti t'ɔ sarte.
54005024	A na nɛmpar awarkase ka repɩpɩ ka ten, fɛ n'a hʋ na-wa. Nɛmpar na, a hʋ kena nanɩ ka fɛ n'a na wa-l awarkase.
54005025	A na sarte lakase rerɛ semp'ɔna reyaya ka hʋlmɩn taa. ?Pa a pe na-se fɩfɩ, ʋ ra lʋl, ayʋkʋ nɛnkʋr wɛ k'a kaa s'a na-se.
54006001	Wompa a kpa-wa se kpankase na, ʋ mɔna sɛ wa ñam wa ciina ka sarte, se fɛ nɩ yera ra wʋte tansarteñente k'Asɛ rɛɛ, na wonte re wʋlʋ-te na, te rɛɛ.
54006002	Nne wa ciina tisu Yeesu Kiriisitu rɛɛ, ʋ ta mɔna sɛ kpankase nse ra ñam-wa sɛ wa ci kiriisitutɩna, nɩ wa siir sɛ, wa wɛ kʋtarʋ kena. Ama, ʋ mɔna sɛ wa laʋ wa temer ka kɔhen-ɔna n'ʋ kel, wonte rɛɛ na, wa ciina mpa wa lake wa temer na, wa tisu Kiriisitu rɛɛ, nɩ wa wɛ wa ciina mp'ɔ lu. !Wʋl te ten ñ'ɔ yera, n'n siir-wa sɛ wa laʋ-te.
54006003	Nne yer wʋlʋ nter na ʋtɛ, n'ɩ yeʋ r'Acii Sesɛɛ Yeesu Kiriisitu tʋfelem tentɛnte, n'ɩ kisi rerɛ-ɔ wonɔn'ɔ re wʋla s'a wal Asɛ ñesa taa na,
54006004	sempe, ɩ ci kalempanɩtɩ kena, n'ɩ kpantʋ fala. Ɩ sem fɛsɔ receel-ɔna, n'ɩ lake n'a yee tentɛnte rɛɛ. Nte yeke-na yera kake rem'ɔ ñesa, wa yee, wa wʋtʋ remaŋ ñente, wa mɔsʋ tansarteñente ka wa raana rɛɛ.
54006005	Wa fɛsʋn ɖemaŋ wa pe suŋ asim, wonte rɛɛ na, wa mɔsem ta sar asarʋ, nɩ wa ta sem tʋfelem ɖerɛ. Wa hʋ s'Asɛ ñempʋ ci warase ñempʋ kena.
54006006	Tʋfelem, ?yer tʋnkʋ Asɛ ñempʋ ka sarte, nɩ wonte ɩ wɛ-te na, te cɛsen-ɩ, ɩ ci sau,
54006007	wonte rɛɛ na, ɖe ta kan tɛte nte rɛɛ-ɔ wʋr. Đe kaa sɛ re seʋ wonte na, ɖe ra rʋken wʋr sɛ re wʋse.
54006008	Sempe na, nne re wɛ tʋte na wɔwen, ʋ cɛsa.
54006009	Wompa cii sɛ wa wʋse saua na, wa maa takete taa, na kparɔ taa, nɩ wa wɛ falafala ñente nte warkʋ yera na, ka lu, n'ʋ kaa s'ʋ hɔrse-wa ten,
54006010	wonte rɛɛ na, wompa wɛ warase ka lu na, ʋ maasʋ-wa tansarteñente ten taa. Nɛmpar kisi Asɛ ñempʋ sɛ wa cii warase ka tɛmpe. Wa tʋkʋ kʋñʋŋ ka wa hɔya t'ɔ warase nse rɛɛ.
54006011	Ama, ñ'ɔ Asɛ yer, !ɖa re n niiŋ ka wonte ten ta sar na, te taa. !Car n tɛ n'n hɔʋ n tɛ n'Asɛ n'n laʋ riyuyuñente, n'n tisi ɩ rɛɛ. !Sʋ n hɔɔr ka re ten n'n cel-ɩ, n'n laʋ n ɖaana ka leen, n'n hɛsʋ n hɔɔr, n'n laʋ hɔɔr lelen.
54006012	!Car n'n hiiu n tɛ-ɔ Asɛ ñempʋ taa. !Đʋken fiisu nkʋ tam akperʋ k'Asɛ yaa-n s'n mʋ-kʋ ayʋkʋ nkʋ n wʋte yera kpater ñesa t'ɔ tentɛnte sarteñente nte n tisu te rɛɛ na.
54006013	Asɛ ñɩ ha te ten-ɔ fiisu na, na ɩ Yo Yeesu Kiriisitu ñɩ wʋte tʋfelem ñente ka kɔrʋ rɛɛ ñelɖe Piilate ñesa taa na, me siiru-n wa ñesa taa sɛ,
54006014	!ñam wonte Asɛ siir-n-te na. !Đa warke-te. Sʋ n'ʋ rɛ n'ʋ tal ɖ'Acii Sesɛɛ Yeesu Kiriisitu kanɖe na, !ɖa laʋ nter-ɔ te ta sar.
54006015	Ɩ kaa s'ɩ kan alʋate nte Asɛ rɩ-te na, te taa. Asɛ ci-na cepa ka ten. Nñɩ kʋɖem ci-na Asɛ n'ɩ ci wursi ten taa wuroo, na sesɛmpa taa Sesɛɛ n'a wɔrʋ-ɩ.
54006016	Nñɩ kʋɖem pe seke-na, n'ɩ wɛ awɔr nɖe taa wɛ hʋlmɩn ɖeyaya na. Hʋlmɩn ñɩ mɛtelʋ reen ka ten, nɩ yer ra pɩse s'ɩ kpɛʋn ɖenaa. Yer ta na-ɩ, nɩ yer ra pɩse s'ɩ na-ɩ rerɛ. Ʋ mɔna sɛ yera wɔr-ɩ wa ñam-ɩ. Nñɩ ñasʋ-na wʋse se wʋse. !Ʋ laʋ sempe.
54006017	Yera mpa wɛ sauti ka tɛte nte rɛɛ-ɔ cee na, !siir-wa sɛ wa ra kpante, nɩ wa ra sʋ wa tɛ wa hɔʋ na sauti nte, wonte rɛɛ na, tɛte rɛɛ sauti kaa sɛ te kper n'ʋ ra lʋl. !Siir-wa sɛ wa hɔʋ wa tɛ n'Asɛ kena. Nñɩ ha-na-ra te ten-ɔ tɛmpe sɛ re ñante.
54006018	!Siir-wa sɛ wa laʋ sarte lakase, nɩ wa laʋ-se tɛmpe. !Siir-wa s'ʋ mɔna sɛ wa tar wonte wa wɛ na-te na, na wa raana, nɩ wa ra kpɛkʋ wa ñente rɛɛ,
54006019	se fɛ nɩ wa hiiu sauti ka ten-ɔ Asɛ awɔr sarteñenɖe taa, nɩ wa mʋ tʋfelem fiisu.
54006020	Tiimotee, Asɛ rɩ wont'ɔ n niiŋ taa na, !ñel te ñente ka sarte. !Đa re n nɔ ka falafala wʋtase, na tantʋfelem semte taa,
54006021	wonte rɛɛ na, nɛmpar siiruwa sɛ, wa sem tʋfelem nɩ kɔhen, wa kunti wa leeʋ Asɛ ñempʋ taa. Wonte re tisu te rɛɛ-ɔ kɔhen na, wa pe tisu te rɛɛ. !Asɛ laʋ-mɩ sarte.
55001001	M'ɔ Pɔl, ma maa-na-n tekara ñɩ. Asɛ lese-m na ɩ sɛlem taa, sɛ me wʋse Yeesu Kiriisitu tirir, nɩ me hose tentɛnte sarteñente ka yera ten. Nt'ɔlɛ sɛ, nne re hɔʋ re tɛ na Yeesu Kiriisitu, Asɛ kaa s'ɩ ha-ra fiisu nkʋ tam akperʋ ka ɩ ka yii-ra-kʋ na.
55001002	Tiimotee, n ci me yo nka me wɛ-ka lu ka ten na. Acii Asɛ, na r'Acii Sesɛɛ Yeesu Kiriisitu, !wa laʋ-n sarte, nɩ wa na n kʋñʋŋ, nɩ wa yeʋ n'n hɔɔr hɛ.
55001003	Me wɛ me wɔrʋ Asɛ ka me tɛsʋ n ɖɛɛ-ɔ wont'ɔ me sɛɛ-ɩ aho na mɩse na. Me lake Asɛ ñɩ temer se me caasɩna ka lake-re wo na, nɩ me hɔɔr pe carʋ-m.
55001004	Me tɛsʋ n ñeseleem ɖɛɛ-ɔ, ɖe kampa re yasʋ wonte na, me cii ten sɛ me na-n, fɛ n'ʋ kɔ me taa.
55001005	Me tɛsʋ wonɔn'ɔ n tisu Kiriisitu rɛɛ s'n nasii Loiisi, na n ɖii Uniisi, wa ka tisi ɩ rɛɛ-ɔ wo sarte ka n nɛla na. Kɔhen me sem s'n wɛ n'n tisu ɩ rɛɛ.
55001006	Semp'ɔna, me tɛsʋ-n s'n car n tɛ, n'n ɖʋkʋn haaɖe nɖe, Asɛ ha-n-ɖe na, ka n nɔɔn, me rɩ me niiŋ ka n ɖɛɛ-ɔ wonte na,
55001007	wonte rɛɛ na, Asɛ Fiisu nkʋ Asɛ ha-ra na, kʋ pe wʋsʋn-ɖa nafatɩna. Ɩ Fiisu nkʋ ha-ra reen, nɩ kʋ yeke sɛ re laʋ yera ten-ɔ lu, nɩ kʋ yeke sɛ re sem ɖe tɛ rʋkenʋ.
55001008	Sempe na, !fɛr ra kpa-n, s'n wʋte r'Acii Sesɛɛ tentɛnte. ?Pa me wɛ sarka t'ɔ cee-ɔ r'Acii Sesɛɛ rɛɛ, !fɛr ra kpa-n ɖerɛ s'n siir s'n sem-m. !Tʋ kʋñʋŋ se ma-n'kiriisitutɩna, ɖe tʋkʋ-kʋ wo tentɛnte sarteñente rɛɛ n'Asɛ reen ɖɛɛ na.
55001009	Nñɩ tɛlse-na-ra, n'ɩ yaa-ra sɛ re wʋse ɩ yera. Ɩ ta yaa-ra re sarte lakase rɛɛ-ɔna. Ama, ɩ tɛlse-ra ɩ teter, wonte rɛɛ na, ɩ kper ɩ taa s'ɩ laʋ-ra sarte na Yeesu Kiriisitu rɛɛ, ka n nɔɔn ɩ take laʋ tɛte.
55001010	Yeesu Kiriisitu kan wonte na, ɩ wʋl-ɖa reyanta ka haaɖe nɖe Asɛ cii s'ɩ ha-ra na. Ɩ ñase sem ka ra rɛɛ, n'ɩ wʋl-ɖa sɛ, ?ɖe tisi ɩ tentɛnte sarteñente rɛɛ, ɩ kaa s'ɩ tɛlse-ra, n'ɩ ha-ra fiisu nkʋ tam akperʋ na.
55001011	Asɛ sʋ-m se Yeesu tirir n'ɩ tir-m sɛ me hose tentɛnte sarteñente nte, nɩ me wʋl-te yera.
55001012	Nte rɛɛ-ɔna, me tʋkʋ kʋñʋŋ nkʋ. Ama, me ra see fɛr, wonte rɛɛ na, me sem Yeesu Kiriisitu ñɩ me sʋ me tɛ, me cel-ɩ na. Me sem s'ɩ wɛ reen n'ɩ ñelʋ wonte me cel-ɩ-te na, kaka n'ʋ rɛ n'ʋ tal atɛsenʋ ayʋkʋ rɛɛ.
55001013	!Đʋken wʋtase teter ñense nse me siir-n-se na, n'n tisi Yeesu Kiriisitu rɛɛ, n'n laʋ yera ka lu, wonte rɛɛ na, ña-n'ɩ ɩɩ laʋ nɔ kʋɖemɔ.
55001014	!Đʋken sarteñente nte Asɛ cel-n-te na, n'Asɛ Fiisu nkʋ wɛ ra taa na, kʋ reen ɖɛɛ.
55001015	N sem s'Asii kɔrʋ taa yera ka wa ten, wa rɛwa, wa kisi-m. Fiisɛl na Ɛrmosɛn, wa-l ɖerɛ kisi-m.
55001016	Ama, !Acii Sesɛɛ na Oneesiifɔr yera kʋñemen, wonte rɛɛ na, ɩ hɛse me hɔɔr ka tamtam, nɩ fɛr ta kpa-ɩ sɛ me wɛ sarka taa.
55001017	Ɩ kampa n'ɩ tal Rom kɔrʋ t'ɔ wonte na, ɩ cii-m ten-ɔ riinan ten fɛ n'ɩ na-m.
55001018	!Acii Sesɛɛ yeʋ n'Asɛ na ɩ kʋñʋŋ k'atɛsenʋ ayʋkʋ rɛɛ. Ña rerɛ, n sem sarte ka temer nɖe, ɩ laʋ-m-ɖe, Eefɛse kɔrʋ taa na.
55002001	Me yo Tiimotee, !ciisi n nante na reen ñɩ Yeesu Kiriisitu cel-n-ñɩ na.
55002002	Wonte me wʋl-te, n'n nɩʋ-te yera kpater hɛkʋ taa na, !wʋl-te wompa sem wa tɛ rʋkenʋ n'n sem sɛ wa-l ɖerɛ, wa pɩsʋ sɛ wa wʋl-te nɛmpar na.
55002003	!Tʋ kʋñʋŋ na-m se wora ci Yeesu Kiriisitu sʋcana na, ɖe tʋkʋ-kʋ wo na.
55002004	Nne sʋca cii s'ʋ kɔ ɩ sesɛɛ ñɩ mʋ-ɩ na, ɩ taa, ɩ ra re ɩ ñeser ka wonte ta ci ɩ temer na, te rɛɛ.
55002005	Nne yer walʋ lʋʋr, ?ɩ ta lʋ s'a cii s'ɩ lʋ wo na, yer ra wɔr-ɩ.
55002006	Ʋ mɔna sɛ haɖe har fɛ n'ɩ teeɖe tʋte.
55002007	!Mɔse n t'ɔ wonte me siiru-n-te na, te rɛɛ, nɩ r'Acii Sesɛɛ kaa s'ɩ sen-n, n'n nɩʋ te kutihuɖi.
55002008	!Tɛse Yeesu Kiriisitu ñɩ ka ci wuroo Tafiiti yikee n'ɩ hom aseɖa taa na, se tentɛnte sarteñente nte me hosʋ-te na, te siiru wo na.
55002009	Tentɛnte sarteñente nte me wʋlʋ-te na, te rɛɛ-ɔna me tʋkʋ kʋñʋŋ hal n'a re-m kpase se me ci kʋtafɛntetɩ. Ama, a ta re Asɛ tentɛnte ka kpase.
55002010	Semp'ɔna, me sʋlʋ te ten ñɩ, s'Asɛ laʋ sarte ka wompa ɩ lese-wa na, fɛ n'ɩ tɛlse-wa, na Yeesu Kiriisitu rɛɛ, nɩ wa hiiu wurti nte tam akperʋ na, wa cɔ Asɛ hampate taa.
55002011	Tentɛnte nte wɛ tʋfelem. Nt'ɔlɛ sɛ: "Nne re seʋ na Yeesu, ɖe kaa sɛ re hom ɖe cɔ na-ɩ rerɛ."
55002012	"Nne re tʋkʋ kʋñʋŋ, ɖa-n'ɩ, ɖe kaa sɛ re cɔ wurti kpeelɩ rɛɛ rerɛ. Nne re kisi-ɩ, nñɩ rerɛ ɩ kaa s'ɩ kisi-ra.
55002013	?Pa re pe lake wonte re siir-ɩ sɛ re kaa sɛ re laʋ na, nñɩ kaa s'ɩ laʋ wonte ɩ siir s'ɩ lake na, wonte rɛɛ na, ɩ ra pɩse s'ɩ fɛse ɩ teter ɩ rɛɛ."
55002014	!Tɛse-wa-te wa ten, n'n siir-wa-te Asɛ ñesa taa sɛ wa ra yee wʋtase rɛɛ, wonte rɛɛ na, yeeʋ nkʋ pe kɔn nter. Kʋ yeke sɛ yera mpa cokʋ na, ʋ hɔrse wa hɔya taa.
55002015	!Laʋ temer ka reen ka ten, fɛ n'ʋ kɔ Asɛ taa, fɛr ra kpa-n ɖe rɛɛ-ɔ n naken Asɛ ñelʋ n temer lape ka wonte na. Te kutihuɖi kelɛ sɛ, !hose ɩ tentɛnte ka sarte na tʋfelem.
55002016	!Ɩɩ ra wʋtʋ falañente. Nte yeke-na n'a ra pɩse s'a wal ñesa t'ɔ Asɛ ñempʋ taa.
55002017	Wompa wʋtʋ sempe na, wa hɔrsʋ yera hɔya s'akpanta hɔrsʋ yera tɛnen ka wo na. Iimeenee na Fiilɛte, wa wɛ yera mpa taa.
55002018	Wa kʋr tʋfelem ñempʋ, wa tenke tentarɩr ñempʋ, wa cɛ wa hosʋ tentarɩr ka yera s'aseɖa teem hom, wa pitu wompa tisu Asɛ tentɛnte rɛɛ na, wa taa nɛmpar kisi Asɛ ñempʋ.
55002019	Ama, Asɛ tentɛnte tʋfelem wɛ reen se wɛɛr nɖe, a lese akuɖi ka re rɛɛ, nɩ wʋr ra pɩse sɛ re cuti-re na. Nɖe rɛɛ-ɔna, a maa maarte nte sɛ: "Acii Sesɛɛ sem wompa ɩ tɩ-wa tʋfelem na", n'a maa rerɛ sɛ: "Woñɩ siiru s'Acii Sesɛɛ tɩ-na-ɩ na, ʋ mɔna s'ɩ kisi teñɛse lape."
55002020	Đɛɔ cekpɔlɔ taa hen na, ʋ ta ci a naken sika tasa na narem tasa receel-ɔna. Nɛnyar wɛ k'a laʋ-ya-l na cuŋ, na teen. Tasa nya ha ñamte na, a mɛsʋ-ya n'a honkʋ teenkar ayʋkʋ. Ʋ kaase nɛnyar nya hen na, a sʋkʋ-ya n'a lake na temer wanɖe ka rɛɔ taa.
55002021	Nte rɛɛ-ɔna, nne yer kisi ɩ teñɛse ka se ten, ɩ kaa s'ɩ wɛ se tasa nya ha ñamte na, n'ɩ wʋse Asɛ yer, n'ɩ Cii sʋ-ɩ n'ɩ laʋ-ɩ na temer sarteñenɖe.
55002022	Sempe na, !see te ten ñɩ pɩsʋ sɛ te kan-n tansarte mɔsem mpe afapiisi mɔsʋ-pe na, n'n cii riyuyuñente, n'n tisi Yeesu Kiriisitu rɛɛ n laʋ yera ka lu. !Laʋ sɛ rehɛser kan ña-n'wompa sɛɛ r'Acii Sesɛɛ ka, wa hɔya kpesa na, mɩ hɛkʋ taa.
55002023	!Đa hʋte wompa fɛsʋ falafala ñente rɛɛ na, wa taa. Mpa yeke-na n'ʋ pintilu yera n'ʋ kɔn yeeʋ.
55002024	Ama, ʋ ta mɔna sɛ woñɩ lake r'Acii Sesɛɛ temer na, ñɩ-n'yera wa yee. Ʋ mɔna s'ɩ laʋ sarte ka yera ten. Ʋ mɔna s'ɩ pɩse n'ɩ wʋl Asɛ tentɛnte ka yera, n'ʋ mɔna s'ɩ hɛse ɩ hɔɔr ka te ten taa.
55002025	Ʋ mɔna s'ɩ rɔn wompa pe cii ɩ ñente na, na hɔɔr lelen. ?Ʋ ta kar, Asɛ kaa s'ɩ yeʋ wa kisi w'awarkase, nɩ wa sem tʋfelem tentɛnte,
55002026	nɩ wa ñesa hul, nɩ wa ra maa alʋacii kparɔ nka ɩ ka yim-wa-ka na, ka taa, nɩ wa cɛl wa tɛ n'Asɛ rɛɛ, nɩ wa laʋ wonte ɩ cii na.
55003001	Ʋ mɔna s'n sem s'atɛsenʋ ayʋken taa, ʋ kaa s'ʋ laʋ kaaɖe ka paa,
55003002	wonte rɛɛ na, yera kaa sɛ wa cii wa teter wa ñente receel-ɔna, wa lake warase ka lu ka ten. Wa kaa sɛ wa wʋlʋ wa tɛ sɛ wa tala, wa pɛ wa raana ka te tɛ. Wa kaa sɛ wa wʋte tansarteñente k'Asɛ rɛɛ, wa ra ñam wa lelɖa, wa ra sem wompa ka sʋn-wa na, wa ra ñam sarteñente.
55003003	Wa hɔya kaa sɛ ya kper reen ka ten, wa ra na yera kʋñʋŋ, wa wʋte tansarteñente ka yera rɛɛ. Wa kaa sɛ wa lake kalempanɩ kena, na ñanñente. Wa kaa sɛ wa ci wompa lake sarte na, w'amʋrana.
55003004	Wa kaa sɛ wa lii wa raana wara, wa ci kpaata, wa kpantʋ. Wa kaa sɛ wa cii lelen ñente kena, n'aseentɩ, n'ʋ kelen Asɛ ñente.
55003005	A kaa s'a ñelʋ-wa areenanɖee n'a hʋ sɛ wa mʋ Asɛ tentɛnte. Ama, wa kisi reen ñɩ tentɛnte nte pɩsʋwa sɛ te ha-wa-ñɩ na. !See yera mpa. !Đa tenke wa ñempʋ.
55003006	Wa taa nɛmpar sɩ rɛse taa, nɩ wa sʋkʋ yalaa mpa tan ɖeen ka wa kper awarkase ka ten-ɔ wa cii te ten na.
55003007	Yalaa mpa cii sɛ wa kpankel ayʋken ten. Ama, wa pe pɩsʋ sɛ wa sem tʋfelem.
55003008	Semp'ɔna, yera mpa wɛ, wa pe cii tʋfelem ñente se Sanɛse na Samperɛse, wa ka ta cii Moiisi ñente ka wo na. Yera mpa mɔsem ta sar. Wa ta tisi Asɛ tentɛnte rɛɛ-ɔ sarte.
55003009	Ama, Asɛ tentɛnte ra lʋl wa hɔya taa, wonte rɛɛ na, yer ten kaa s'ɩ sem sɛ wa tan ñiin, se wonɔn'ɔ wonte tal Sanɛse na Samperɛse na.
55003010	Ama, ña hen na, n sem wonte me wʋlʋ-te na, n sem wonɔn'ɔ me walʋ me fiisucɔʋ taa na, na wonte me cii-te sɛ me laʋ na me temer na, na wonɔn'ɔ me tisi Asɛ tentɛnte rɛɛ na. N sem ɖerɛ-ɔ wonɔn'ɔ me hɛsʋ me hɔɔr na, na wonɔn'ɔ me wɛ yera ka lu na. N sem wonɔn'ɔ me rʋkʋn me tɛ na.
55003011	N sem wonɔn'ɔ yera naase-m na, na kʋñemen ñɩ, me tʋ-ñɩ na. N sem wonte ten a laʋ-m-te Antɩɔse kɔrʋ taa, na Iikon na Liisitir ñen taa na. Kʋñʋŋ wonkɔ me ta tʋ-kʋ? Ama, ɖ'Acii Sesɛɛ lese-m te ten ñɩ taa.
55003012	Tʋfelem, wompa ten cii sɛ wa tenke Yeesu Kiriisitu, wa laʋ Asɛ temer ka sarte, na wa hɔya ka ya ten na, yera kaa sɛ wa naase-wa.
55003013	Ama, ñanciina, na tɛkera, wa rʋken lape semp'ɔna, s'ʋ kelʋ n'ʋ walʋ. Wa kaa sɛ wa tɛke nɛmpar nɩ wa tɛke wa teter wa tɛ rerɛ.
55003014	Ama, ña hen na, !kpa n tɛ-ɔ wonte n kpankel-te n'n hiiu-te, n'n tisi te rɛɛ na n hɔɔr ka re ten na. N sem sɛ te wɛ tʋfelem, wonte rɛɛ na, n sem wompa wʋl-n-te na.
55003015	N sem Asɛ tekara ka n wiisi t'ɔna. Tekara ñɩ pɩsʋ s'ɩ ha-n lɛn, n'n pɩse n'n tisi Yeesu Kiriisitu rɛɛ, n'Asɛ tɛlse-n.
55003016	Wonte ten a maa-te Asɛ tekara ñɩ taa na, te lii n'Asɛ cal-ɔna. Te sar s'a sʋ-te n'a wʋl-te yera, n'a rɔn na wonte ta sar na. Te sar rerɛ s'a wʋl-te na yera ka wonɔn'ɔ a lake riyuyuñente na,
55003017	se fɛ n'Asɛ yer pɩ, n'ɩ pɩse n'ɩ laʋ sarte lakase.
55004001	Nne alʋate wɛ kaaɖe, yaa te tan kaaɖe, me cɛrʋ-n Asɛ na Yeesu Kiriisitu wa ñesa taa, s'n hose tentɛnte sarteñente k'alʋate ten taa, n'n ñʋ te rɛɛ-ɔ niir. Yeesu Kiriisitu ñɩ kɔŋ s'ɩ hʋ na yera n'aseɖa. Me cɛrʋ-n, wonte rɛɛ na, Yeesu Kiriisitu kaa s'ɩ kan se wuroo kena. Sempe na, !hose-te na hɔɔr lelen n'n tam yera wa tenke Yeesu ñempʋ. Nne yer laʋ nter-ɔ te ta sar, !n kisi na-ɩ-te n'Asɛ tentɛnte rɛɛ. !N ciisi yera nante n'Asɛ tentɛnte nte rɛɛ,
55004003	wonte rɛɛ na, alʋate nɛnter wɛ, ka yera kaa sɛ wa ra co na wompa wʋlʋ tʋfelem tentɛnte nte na. Ama, wa kaa sɛ wa tʋnkʋ wa teter, wa ñempen kena. Wa kaa sɛ wa kpol wʋlɖa ka wa cal. Wʋlɖa mpa kaa sɛ wa tɛn ten nɩ wa siir-wa wonte wa wɛ-te lu sɛ wa nɩʋ-te na.
55004004	Wa kaa sɛ wa rare co tʋfelem tentɛnte. Ama, wa kaa sɛ wa co-na tentarɩya kena.
55004005	Ama, ña hen na, !kpa n tɛ. !Ñaase n tɛ-ɔ n kʋñʋŋ tʋʋ taa. !Hose Asɛ tentɛnte sarteñente ka yera. !Laʋ n temer nɖe Asɛ cel-n-ɖe na, ka re ten. Wonte wɛ s'n laʋ-te na, nt'ɔlɛ.
55004006	Ma hen na, me wɛ se laate nte a kaa s'a laa-te Asɛ na, te kpeenɖe, nɩ me sem alʋate tal.
55004007	Me lʋ lʋʋr sarteñenɖe, me tɛse wonte ten Asɛ cel-m-te sɛ me laʋ-te na, te lape. Me wɛ me tisu Yeesu Kiriisitu rɛɛ-ɔ sarte ka ten.
55004008	Kɔhen na, Asɛ honkʋ-m s'ɩ rɛte-m. Ayʋkʋ nkʋ r'Acii Sesɛɛ ñɩ kaa s'ɩ kan n'ɩ hʋ na yera riyuyu na, ɩ kaa s'ɩ cel-m ɖɛter nɖe wʋlʋ sɛ me wɛ tʋfelem ɖiyuyu na, nɖ'ɔna. Ʋ ta ci ma receel-ɔna, ɩ kaa s'ɩ cel ɖɛter nɖe. Ama, wompa ten lake lu s'ɩ kan na, ɩ kaa s'ɩ cel-wa-re rerɛ.
55004009	!Car n tɛ, n'n kan lɛlɛ-ɔ me cal,
55004010	wonte rɛɛ na, Teemase kisi-m n'ɩ pe tasʋ me senʋ. Ɩ wɛ tɛte rɛɛ ñente kena lu ka ten, n'ɩ kʋr n'ɩ rɛ na Teesaloniiki kɔrʋ taa. Kerɛsaŋ wal na Kalate kɔrʋ taa, nɩ Tiiti wal na Talmasii ñenkʋ taa.
55004011	Ʋ yeʋ ma-n'Liiki, ɖe receel-ɔna. !Sʋ Marke nɩ ña-n'ɩ, !ɩɩ kan. Ɩ pɩsʋ s'ɩ sen-m temer taa.
55004012	Me tir Tiisiiki ka Eefɛse kɔrʋ taa.
55004013	?N kampa n'n kɔŋ, !n kan na m'aniko wɔwʋ nkʋ, me yeʋ-kʋ Teroase kɔrʋ t'ɔ Karpusi tɛ na. !Kan na tekarɩna rerɛ. Me cii tɛnen tekarɩna mpa teter kena n'ʋ kel ten.
55004014	Liɖi Alɛkesanter laʋ-m teñɔ ka paa. Đ'Acii Sesɛɛ kaa s'ɩ rɛte-ɩ teñɔ nka ɩ laʋ-m-ka na, ka rɛɛ.
55004015	Ña rerɛ, !kpa n tɛ sarte ka ɩ rɛɛ, wonte rɛɛ na, ɩ pe cii s'ɩ nɩʋ wonte re siir-ɩ-te na.
55004016	Kiɖinkiɖin a hʋ na-m wuroo tɛ-ɔ wonte na, yer ta tenke me wara. Yer se yer seewa n'a yeʋ-m. !Asɛ ra re-te ɩ hɔɔr taa s'ɩ laʋ-wa nter.
55004017	Ama, ɖ'Acii Sesɛɛ senɖe me cal n'ɩ ciisi me nante. Nte rɛɛ-ɔna, me pɩsʋ me hose tentɛnte sarteñente, nɩ wompa ta ci Suiifi ñempa ka wa tɛn ten na, wa nɩʋ-te, n'Acii Sesɛɛ lese-m sem nɔ taa, s'a lesʋ yer ka wo kponta nɔ taa na.
55004018	Acii Sesɛɛ kaa s'ɩ ceente me rɛɛ, nɩ teñɔ nkar ra laʋ-m, nɩ me sɩ ɩ wurti t'ɔ asɛta. !Đe wɔr nñɩ-ɔna, wʋse se wʋse. !Ʋ laʋ sempe.
55004019	!Sɛɛ-m Piriisiil n'Akiilase na Oneesiifɔr rɛɔ ñempa.
55004020	Eerasete mɩse Kɔrɛnte kɔrʋ taa. Me yeʋ Terofiim ka Miilee kɔrʋ t'ɔ ʋ wɩ-ɩ.
55004021	!Car n tɛ n'n kan fɛ nɩ yeelem yel. Upulusi na Putɛnse, na Liinusi na Kelotɩa, na kiriisitutɩna mpa wɛ cee-ɔ wa ten na, wa sɛɛ-n.
55004022	!Acii Sesɛɛ cɔ na-n, n'ɩ laʋ mɩ ten-ɔ sarte.
56001001	M'ɔ Pɔl, ma maa-na-n tekara ñɩ, woma lake Asɛ temer, nɩ me ci Yeesu Kiriisitu tirir na. Asɛ tir-m sɛ me sen yera mpa, ɩ lese-wa na, sɛ wa pɩse wa tisi ɩ rɛɛ, wa sem ten ɖeyamyam ka, tʋfelem ñempʋ nkʋ wʋlʋ-ra wonɔn'ɔ re lake s'ʋ kɔ Asɛ ka ra rɛɛ na,
56001002	se fɛ nɩ yera sem sɛ wa kaa sɛ wa hiiu fiisu nkʋ tam akperʋ na. Asɛ ñɩ pe lake tentarɩr na, ɩ yii yera s'ɩ ha-wa fiisu nk'ɔ n nɔɔn ɩ take laʋ tɛte ka wonte na.
56001003	Alʋate nte, ɩ ka rɩ-te na, ɩ yepa re nɩʋ tentɛnte nte, n'Asɛ ñɩ tɛlsʋ-ra na, ɩ sʋ tentɛnte nte n'ɩ re me niiŋ taa, n'ɩ siir-m sɛ me hose-te nɛmpar rerɛ.
56001004	Tiiti, me maa ñ'ɔna. N wɛ se yo nka me lel-ka na, wonte rɛɛ na, ma-n'ña, ɖe tisu Yeesu Kiriisitu rɛɛ. Acii Asɛ, na Yeesu Kiriisitu ñɩ tɛlse-ra na, !wa laʋ-n sarte, nɩ wa yeʋ n'n hɔɔr hɛ.
56001005	Me yeʋ-n Kerɛte kɔrʋ taa s'n ɖɔn wonte kaasa k'a take rɔn-te na, n'n lese yera wa ñelʋ kiriisitutɩna akpaya rɛɛ-ɔ kɔren taa kɔren taa, se me wʋl-n wo na.
56001006	Woñɩ n lesʋ-ɩ s'ɩ ñel kiriisitutɩna akpar rɛɛ na, ʋ mɔna sɛ, tansarteñente ra cɔ ɩ taa. Ʋ mɔna s'ɩ wɛ yal ka kʋɖem. Ʋ mɔna rerɛ s'ɩ wiisi tisi Yeesu Kiriisitu rɛɛ, nɩ se waɖe taa cɔ sarte. Fɛ nɩ yera pɩse wa sem sɛ se pe lake tansarteñente nɩ se ñɔŋ se cii.
56001007	Yer ñɩ ñelʋ kiriisitutɩna akpar rɛɛ na, ɩ lake Asɛ temer kena. Sempe na, ʋ ta mɔna s'ɩ wɛ na tansarteñente ka ɩ taa, n'ʋ ta mɔna s'ɩ kpantʋ, n'ɩ ñan kpa fɩfɩ. Ʋ ta mɔna s'ɩ ñee selem n'ʋ kʋ-ɩ, n'ʋ ta mɔna s'ɩ cii tentɛnte, n'ʋ ta mɔn ɖerɛ s'ɩ cii warase na falafala ñempen.
56001008	Ama, ʋ mɔna s'ɩ mʋ ankɔma ka sarte, n'ʋ kake-ɩ s'a lake sarteñente. Ʋ mɔna s'ɩ ci woñɩ pe rɛsʋ te ten lape n'ɩ lake riyuyuñente, n'ɩ mɩsʋ rekpesekpese n'ɩ sem ɩ tɛ rʋkenʋ na.
56001009	Ʋ mɔna s'ɩ re ɩ hɔɔr t'ɔ tʋfelem tentɛnte nte, ɖe wʋlʋ-te yera na, se fɛ n'ɩ pɩse n'ɩ wʋl-te yera nɛmpar n'ɩ ciisi wa nante na wʋlte tʋfelem ñente. Ɩ kaa s'ɩ wʋl ɖerɛ-ɔ reyaya ka, wompa pe cii sɛ wa co ɩ ñente na, sɛ wa tan tʋfelem,
56001010	wonte rɛɛ na, yera wɛ tɛmpe ka wa pe nɩʋ na yer. Wa wʋtʋ wʋtase ka falafala, wa tɛkʋ yera. Wa taa kpater ci Suiifi ñempa mpa tʋnkʋ Yeesu Kiriisitu wara na.
56001011	Ʋ mɔna s'n kisi na-wa, te rɛɛ, wonte rɛɛ na, wa hɔrsʋ rɛse nɛnser taa yera. Wonte wa wʋlʋ-te yera na, ʋ ka ta mɔna sɛ wa wʋl-te. Wa wʋlʋ-te sɛ wa hiiu warase kena.
56001012	Kerɛte ñempa mpa taa tentɛnte rɛser nɛɛr siir na ɩ nɔ sɛ: "Kerɛte ñempa ci tentarɩra. Wa wɛ se tʋren. Wa ci wolamɩla, wa mɔsʋ tʋte receel ɖɛɛ-ɔna."
56001013	Tentɛnte rɛser ñɩ siir tʋfelem kena. Nte rɛɛ-ɔna, me siiru-n s'n hɔse-wa sɛ wa ra laʋ tentarɩya, se fɛ nɩ wa pɩse wa tisi wonte wɛ ñempʋ na, te rɛɛ.
56001014	!Đɔn-wa sɛ wa ra co-na falafala tentɛnte nte Suiifi ñempa siiru-wa-te na, nɩ wa ra tase tʋnkʋʋ ka wompa kisi tʋfelem ñempʋ na, wa tentɛnte.
56001015	Nne yer kpese Asɛ ñesa taa, te ten ñɩ ɩ lake-te na, te kpesʋ. Ama, wompa ta kpese, nɩ wa pe tisu Asɛ ñente na, wonte ten wa lake-te na, te ta kpese rerɛ. Wa mɔsʋ tamtam ka tansarteñente kena.
56001016	Wa siiru reyanta sɛ, wa sem Asɛ. Ama, tansarteñente nte, wa lake-te na, te wʋlʋ sɛ wa ta sem-ɩ, nɩ wa pe ñɔŋ-ɩ. Wa lake wonte ɩ ñan kpa te rɛɛ na, wa pe pɩsʋ sɛ wa laʋ sarteñente.
56002001	Ʋ kaase-ña hen na, !wʋl yera ka wonɔn'ɔ wa pɩsʋ sɛ wa tenke Asɛ ñempʋ na.
56002002	!Siir akanɖa sɛ, wa ra laʋ wɔketeñente. Ʋ mɔna sɛ wa sem ñempen ñɩ wa tʋnkʋ-ñɩ sɛ yera pɩse nɩ wa ñam-wa na. !Wa ra rɛsʋ te ten lape, nɩ wa tisu paa k'Asɛ rɛɛ. !Wa lake wa raana ka leen, nɩ wa hɛsʋ wa hɔya.
56002003	!Siir akanɖeyalaa rerɛ s'ʋ mɔna sɛ wa hɔya kpese rekpesekpese, nɩ wa ra hɔrse wa raana yela, nɩ wa ra yeʋ sɛ selem wʋse-wa pe kpankase. Ama, ʋ mɔna sɛ wa wʋl wa raana ka wonte sara na,
56002004	se fɛ nɩ wa wʋl yalaa cefampa ka wonɔn'ɔ ʋ mɔna sɛ wa laʋ wa waala na wa wiisi ka leen na.
56002005	Ʋ mɔna sɛ wa wʋl-wa wonɔn'ɔ ʋ wɛ se wa mɔsʋ sarte nɩ wa tʋnkʋ ñempʋ kʋɖemʋ na. Ʋ mɔna sɛ wa hɔya kpese rekpesekpese, nɩ wa laʋ tema ka sarte ka rɛɔ taa, nɩ wa laʋ rem'ɔ leen nɩ wa ñam wa waala, fɛ nɩ yera ra pɩse sɛ wa wʋte tansarteñente k'Asɛ tentɛnte rɛɛ.
56002006	!Siir-te rerɛ-ɔ afapiisi s'ʋ ta mɔna sɛ wa rɛse te ten lape ka falafala.
56002007	Ña rerɛ, !lake sarteñente receel, se fɛ n'afapiisi na wonɔn'ɔ se pɩsʋ sɛ se taasen-n se laʋ na. N wʋlʋ-se nter-ɔ wonte na, !wʋl-se na hɔɔr kʋɖemer, n'n ɖa laʋ aseentɩ ñente.
56002008	!Wʋl wonte wɛ sarte na, n'amʋrana ra na tansarteñente ka ra rɛɛ-ɔ wonte sɛ wa wʋte na, fɛr kpa-wa.
56002009	Ʋ kaase kpankase na, !siir-se s'ʋ mɔna sɛ se ñɔŋ ayʋkʋ s'ayʋkʋ ka se ciina. !Se lake wonte se ciina mpa cii-te na, nɩ se ra fɛsen-wa.
56002010	!Se ra mɩl wa wonte rerɛ. Ama, ʋ mɔna sɛ se rʋken temer lape ka sarte, se fɛ nɩ yera ha ñamte ka wonte re wʋlʋ-te Asɛ ñɩ tɛlsʋ-ra na, ɩ rɛɛ.
56002011	Ʋ mɔna sɛ wompa tʋnkʋ Asɛ ñempʋ na, wa laʋ wonte, me siira na, wonte rɛɛ na, Asɛ wʋl yera ka reyanta s'ɩ laʋ-wa sarte ka wa ten, s'ɩ tɛlse-wa.
56002012	Te wʋlʋ-ra s'ʋ ta mɔna sɛ re tenke tansarte ñempʋ, n'ʋ ta mɔna sɛ re laʋ lu ka tansarteñente nte wɛ tɛte rɛɛ na. Ʋ mɔna s'alʋate nte, ɖe wɛ tɛte rɛɛ na, ɖe ra rɛse te ten lape ka falafala, ɖe lake riyuyuñente, nɩ re tʋnkʋ ñempʋ nkʋ kake Asɛ rerɛ na.
56002013	!Đe honkʋ ayʋkʋ nkʋ, Yeesu Kiriisitu ñɩ tɛlsʋ-ra na, ɩ kaa s'ɩ wʋl-ɖa ɩ hʋlmɩn na. Nñɩ ci-na r'Asɛ.
56002014	Ɩ cel ɩ tɛ n'a kʋ-ɩ ra rɛɛ, s'ɩ pɩse n'ɩ yaʋ ra ñiin ka ra teñɛse taa, nɩ re kpese ɩ ñesa taa, ɖe car re tɛ re laʋ sarteñente k'ayʋkʋ s'ayʋkʋ.
56002015	!Wʋl yera ka wonte me maa-te hen na, !ciisi wa nante, n'n yeen wompa pe cii sɛ wa co na-n na. !Wʋte na huku nkʋ Asɛ ha-n-kʋ na. !Đa yeʋ sɛ yera pɛ-n te tɛ.
56003001	!Tɛse kiriisitutɩna sɛ wa ñam komna, na ɩ calcɔra, nɩ wa laʋ wonte wa siiru-te na. !Ʋ kake-wa tamtam, wa lake sarteñente kena.
56003002	!Siir-wa sɛ, !wa ra wʋte tansarteñente ka nɛɛr rɛɛ. !Wa ra yee. Ama, ʋ mɔna sɛ wa cɔ na yera ka wa ten na hɔɔr lelen,
56003003	wonte rɛɛ na, antaʋŋ ɖa rerɛ, ɖe ka ta tan lɛn, ɖe ta ñam yera. Yera ka tɛkʋ-ra nɩ re ciiwa sɛ re laʋ wonte ta sar na, te receel. Đe ka ta ci yera sarteñempa. Đe ka lake ñeserɛʋ. Đe ta tan ɖem'ɔ leen k'atam.
56003004	Ama, ʋ kampa n'ʋ tal alʋate nɛnter taa, Asɛ ñɩ tɛlse-ra na, ɩ wʋl-ɖa s'ɩ hɔɔr wɛ sarte na yera, n'ɩ wɛ-wa lu ka ten.
56003005	Ʋ ta ci, ɖa riyuyu lakase nse re lake-se na, nse rɛɛ-ɔna, ɩ tɛlse-ra. Ama, ɩ na ra kʋñemen kena, ka n'ɩ tɛlse-ra, n'ɩ lɔse ra hɔya k'a limsi-ra leem t'ɔ wonte na, nɩ re hiiu fiisu cefalʋ na ɩ Fiisu reen ɖɛɛ.
56003006	Asɛ ha-ra ɩ Fiisu, na Yeesu Kiriisitu ñɩ tɛlse-ra na, ɩ ñuŋ ɖɛɛ. Ɩ tir-kʋ sɛ, kʋ sɩ ra hɔya t'ɔ ten.
56003007	Asɛ laʋ-ra sarte, n'ɩ sʋ-ra se riyuyuñempa, se fɛ re hiiu fiisu nkʋ tam akperʋ ka, ɖe honkʋ-kʋ na.
56003008	Tentɛnte nte wɛ tʋfelem. Me cii s'n ñʋ te rɛɛ-ɔ niir k'ayʋkʋ s'ayʋkʋ, se fɛ nɩ wompa tisu Asɛ rɛɛ na, wa rʋkʋn sarteñente lape. Wonte sara nɩ te pɩsʋ sɛ te sen yera na, nt'ɔlɛ.
56003009	Nne yera yee yeeʋ ka kʋ tan ñempʋ, !ɖa re n nɔ ka taa. Nne wa fɛsʋn ɖem'ɔ, antaʋŋ ɖa caasɩna ñente, ña-n'wa, !ɩɩ ra yee, n'n ɖa fɛsen-wa Moiisi ñasete rɛɛ. Te ten ñɩ ci fala, te pe sʋn yera.
56003010	Nne nɛɛr cii s'ɩ tar kiriisitutɩna taa, n'n hɔse-ɩ taman naʋl n'ɩ ta nɩʋ, !lese-ɩ akpar taa.
56003011	N sem sɛ, wompa lake sempe na, wa leeʋ ñempʋ sarte, wa tansarteñente wʋlʋ sɛ wa ci awarkaselaɖa.
56003012	?Me kampa me tir Arteemase, yaa Tiisiiki ka mɩ tɛ, !car n tɛ, n'n kan me cal-ɔ Niikopoliisi kɔrʋ taa. Me kper me taa sɛ me cɔ ren'ɔna yeelem taa.
56003013	!Car n tɛ, n'n sen Seenase ñɩ ci Moiisi ñasete wʋlɖe na, n'Apolose rerɛ. !Sen-wa na wa ñempʋ nkʋ, wa walʋ-kʋ na, se fɛ nɩ wa ra taate nter.
56003014	Me cii sɛ wompa tisu Yeesu rɛɛ se ra na, wa sem ɖerɛ-ɔ wonɔn'ɔ wa lake sarteñente k'ayʋkʋ s'ayʋkʋ sɛ wa pɩse wa sen wompa wɛ kʋñʋŋ taa na, nɩ wa ra mɩse fala ka wa pe lake sarte lakase.
56003015	Wompa ten wɛ me cal na, wa sɛɛ-n. Me siiru s'n sɛɛ rerɛ-ɔ kiriisitutɩna mpa ten wɛ-ra lu na. !Asɛ laʋ mɩ ten-ɔ sarte.
57001001	M'ɔ Pɔl, woma wɛ sarka t'ɔ Yeesu Kiriisitu rɛɛ na, ma maa-na-n tekara ñɩ. Me raa Fiileemɔŋ, ma-n'me rɛɔ tɩ Tiimotee, ɖe sɛɛ woña re wɛ-n lu, nɩ ra-n'ña, ɖe lake temer kʋɖemer na.
57001002	Đe sɛɛ rerɛ-ɔ, ɖe kɔɔ Afɩa, n'Arsiipi ñɩ, ɖa-n'ɩ, ɖe lʋkʋ se sʋcana re lake Yeesu Kiriisitu temer na, na kiriisitutɩna akpar nɖe kɔŋ tamtam ɖe sɛɛ Asɛ ka n tɛ na.
57001003	Đa Cii Asɛ, n'Acii Sesɛɛ Yeesu Kiriisitu, !wa laʋ-mɩ sarte, nɩ wa yeʋ nɩ mɩ hɔya hɛ.
57001004	Me raa Fiileemɔŋ, me sɛɛ Asɛ ka wonte na, me wɔrʋ-ɩ n ɖɛɛ,
57001005	wonte rɛɛ na, me nɩʋ s'n tisu Yeesu Kiriisitu rɛɛ, n'n wɛ Asɛ yera ka wa ten-ɔ lu ka paa.
57001006	Me cɛrʋ Asɛ rerɛ s'ɩ yeʋ nɩ yera ten sem sarteñente nte ɩ ha-te kiriisitutɩna ka Kiriisitu rɛɛ na, wonte rɛɛ na, wa na wonɔn'ɔ n tisu Kiriisitu rɛɛ n'n lake wonte ɩ wɔsʋ-te na, nɩ ña-n'wa, ɩɩ wɛ n'ɩɩ wɛ nɔ kʋɖemɔ na.
57001007	Me rɛɔ tɩ, semp'ɔna, ʋ kake me t'ɔ tɛmpe ka ten, n'n ciisu me nante, wonte rɛɛ na, n wɛ Asɛ yera mp'ɔ lu, n'n hɛsʋ wa hɔya.
57001008	Semp'ɔna, ?pa Yeesu Kiriisitu ha-m ñempʋ sɛ me pɩse me ñase-n s'n laʋ wonte sara na, me ra laʋ-te sempe.
57001009	Ama, me cɛrʋ-n kena s'n laʋ sempe, wonte rɛɛ na, n wɛ yera ka lu. M'ɔ Pɔl, kɔhen me ci akanɖe, nɩ me wɛ sarka nka taa rerɛ-ɔ Yeesu Kiriisitu rɛɛ.
57001010	Semp'ɔna, me cɛrʋ-n Oneesiim ñɩ tisi Yeesu Kiriisitu rɛɛ na me rɛɛ na, ɩ rɛɛ. Ɩ wɛ se me yo, me wʋse s'ɩ cii ka sarka nka t'ɔ cee.
57001011	Antaʋŋ ɩ ka hɔrse-n. Ama, kɔhen ñɩ, ɩ sʋn ma-n'ña.
57001012	Me wʋsʋn-ɩ n cal. Ʋ wɛ se me hɔlʋ kʋɖemʋ kena.
57001013	Me wɛ sarka nka t'ɔ tentɛnte sarteñente rɛɛ, me pɩsʋwa sɛ me cɔse-ɩ me cal-ɔ cee n'ɩ sen-m n ñuŋ ɖɛɛ, kaka na me sarka taa liiu.
57001014	Ama, me ta laʋ sempe ka re ta na remaŋ. Me pe cii sɛ me ñase-n s'n laʋ-m sarte. Me cii s'n laʋ-na n teter n hɔɔr.
57001015	?Ʋ ta laʋ, Asɛ ka yeʋ Oneesiim n'ɩ kʋr n cal n'ɩ wal awɔr nɛndel t'ɔ cekɔ, se fɛ n'ɩ wʋse n'ɩ kam n tɛ, nɩ ña-n'ɩ, ɩɩ pɩse n'ɩɩ cɔ wʋse se wʋse.
57001016	Kɔhen, ɩ ta ci kpankɔ receel. Ɩ kelen kpankɔ. Ɩ ci re rɛɔ tɩ ñɩ, ɖe wɛ-ɩ lu na. Ma, me wɛ-ɩ lu ka tɛmpe. Ña, n kaa s'n laʋ-ɩ lu n'ʋ kelen-m, wonte rɛɛ na, ɩ sʋn-n, n'ɩ ci kiriisitutɩ se ña.
57001017	Nne me ci n ɖaa ka tʋfelem, !mʋ Oneesiim ka n tɛ se me ka kampa, n ka mʋ-m wo na.
57001018	?Ɩ hɔrse-n nter, nawʋr ɩ tʋ-n kʋmer, !siir-m, me rɛte-n.
57001019	M'ɔ Pɔl, ma maa-na-te na me teter, me niiŋ sɛ, me rɛtʋ-n. ?N cii, me rɛte-n, !ɖa sɛɛ sɛ, na ma rɛɛ-ɔna, n wʋse kiriisitutɩ.
57001020	Sempe na, me rɛɔ tɩ, me cɛrʋ-n ten na Kiriisitu yeɖe rɛɛ, s'n hɛse me hɔɔr, wonte rɛɛ na, ɖe naʋl, ɖe laʋ yer kʋɖem na Yeesu Kiriisitu.
57001021	Me maa tekara ñɩ, me sem s'n lake wonte me wɔsʋ-n-te na. Me sem ɖerɛ s'n lake s'ʋ kelen wonte me wɔsa na.
57001022	N kaa s'n mʋ Oneesiim ka n tɛ-ɔ wonte na, n ñɔse-m nampu rerɛ, wonte rɛɛ na, me mɔsʋ s'Asɛ kaa s'ɩ nɩʋ wonte ɩɩ sɛɛ-ɩ-te me rɛɛ na, n'ɩ ha-m ñempʋ, me kan na mɩ rɛɛ.
57001023	Eepaferase ñɩ, ma-n'ɩ, ɖe wɛ sarka nka t'ɔ Kiriisitu rɛɛ na, ɩ sɛɛ-n.
57001024	Marke, n'Ariisetarke, na Tamase, na Liiki, wompa lake Asɛ temer na-m na, wa-l sɛɛ-n ɖerɛ.
57001025	!Đ'Acii Sesɛɛ Yeesu Kiriisitu laʋ-mɩ sarte.
58001001	Antaʋŋ Asɛ ka tir ra caasɩna cal-ɔ ɩ tentɛnte rɛsera sɛ wa wʋten-wa ɩ tentɛnte ka tamtam ka ʋtɛ n'ʋtɛ.
58001002	Kɔhen, tɛte teem ayʋken ñɩ rɛɛ, ɩ wʋten-ɖa na ɩ Yo. Na Yo nk'ɔna ɩ laʋ tɛte, n'asɛta, na wonte ten wɛ na, n'ɩ re-ka rerɛ sɛ ka mʋ wonte ten ɩ laʋ-te na.
58001003	Na nk'ɔna, a na Asɛ hampate. Ka sʋ ka Cii ka ɩ lakase t'ɔ se ten. Na ka cepate wʋtɔ rɛɛ-ɔna, ka rʋkʋn te ten. Nka hɩse-na r'awarkase, se fɛ nɩ re wʋse rekpesekpese. Ka laʋ sempe n'ʋ kper wonte na, ka kpa asɛta, nɩ ka cɔ Asɛ ñɩ ñasʋ te ten na, ɩ mete niiŋ ɖɛɛ-ɔ wurti kpeeɖe rɛɛ.
58001004	Semp'ɔna, Asɛ lapa s'ɩ Yo kelen ɩ tirira ka wa ten, se yeɖe nɖe, ɩ cel-ka-re na, ɖe wʋlʋ wo na. Yeɖe nɖe kpɔla, ɖe kelen wa yela.
58001005	Asɛ tirir nɛɛr tan k'Asɛ siir-ɩ sɛ: "Ña ci-na me Yo. Ʋ sɩn sɛŋ, me wʋse n Cii." Asɛ tirir nɛɛr tan ka ɩ wʋte ɩ ñente sɛ: "Me kaa sɛ me ci ɩ Cii n'ɩ ci me Yo."
58001006	Ɩ ciiwa s'ɩ tir ɩ k-Asanʋyo nk'ɔ wont'ɔ tɛte rɛɛ na, ɩ tam ɖerɛ sɛ: "Ʋ mɔna s'Asɛ tirira ka wa ten, wa sɛɛ-ka."
58001007	Ɩ yepa n'a maa ɩ tirira ñente ka ɩ tekara taa sɛ: "Ɩ tirira ci ɩ wolalaɖa, n'ɩ laʋ-wa s'ahiilim kena, na min telen."
58001008	Ɩ Yo ñente hen na, ɩ yepa n'a maa-te ɩ tekara taa sɛ: "Ñ'ɔ Asɛ, n kaa s'n cɔ wurti kpeeɖe rɛɛ-ɔ wʋse se wʋse, n'n ñelʋ n yera rɛɛ-ɔ sarte riyuyu.
58001009	N sɛl wonte wɛ riyuyu na, n'n laʋ wana ka teñɔ. Asɛ, nte rɛɛ-ɔna, n k-Asɛ lese-n n ɖaana taa, n'ɩ kpaase-n n'ʋ kelen-wa, n'ɩ yeʋ s'n ñante ten."
58001010	Asɛ tase siiruu ka ɩ Yo ñente sɛ: "Ñ'ɔ Acii Sesɛɛ, ña lese-na tɛte ka kiɖinkiɖin. N laʋ asɛta rerɛ, na n teter n niiŋ.
58001011	Wa kaa sɛ wa teem. Ama, ña hen na, n kaa s'n mɩse wʋse se wʋse. Wa kaa sɛ wa pɩ se wɔwʋ pɩ wo na,
58001012	n'n kuti-wa s'a kutu wɔwʋ ka wo na. Wa kaa sɛ wa lɔse. Ama, ña hen na, n kaa s'n ɖa lɔse, n'n fiisu tam akperʋ."
58001013	Asɛ tirir nɛɛr tan k'Asɛ ñɩ wʋten-ɩ sɛ: "!Cɔ me mete niiŋ ɖɛɛ, n'ʋ rɛ n'ʋ tal ayʋkʋ nkʋ, me kaa sɛ me re n k-amʋrana ka n naase tɛɛ na."
58001014	Asɛ tirira ci ɩ wolalaɖa kena, n'ɩ tiru mp'ɔna, sɛ wa sʋn yera mpa, ɩ kaa s'ɩ tɛlse-wa na.
58002001	Nte rɛɛ-ɔna, ʋ mɔna sɛ, ɖe rʋken sarte ka wonte re nɩʋ-te na, se fɛ n'nter ra leese-ra.
58002002	Đe sem sɛ wonte Asɛ tir ɩ tirira sɛ wa siir-te na, te ta lɔse. Wompa ta co tentɛnte nte, nɩ wa hɔrse-te na, ɩ hɔm wa rena se wonɔn'ɔ, ʋ mɔna s'a laʋ-wa na.
58002003	?Đe kpɛse wonte Acii Sesɛɛ teter siir-ra kiɖinkiɖin ka wonɔn'ɔ Asɛ tɛlsʋ-ra na, ɖe lake senɔ s'Asɛ ra hɔm ɖa rena? Tɛlsete nte kpɔl ten, nɩ wompa nɩʋ-te na, mpa siir-na-ra sɛ, te wɛ tʋfelem,
58002004	n'Asɛ rerɛ ñʋ te rɛɛ-ɔ niir na ɩ hampate lakase nse wʋlʋ sɛ te wɛ tʋfelem, nɩ se yʋsʋ yera na, na haya nya ten ɩ Fiisu ha-ya ɩ yera na ɩ sɛlem taa na.
58002005	Ʋ ta ci Asɛ tirira kena, ɩ rɩ-wa sɛ wa ñase ceer wara tɛte nte, ɖe wʋtʋ te ñente na, te rɛɛ.
58002006	A maa awɔr nɛnɖel t'ɔ Asɛ tekara taa sɛ: "Asɛ, yer ci wɔ, s'n mɔsʋ ɩ rɛɛ? Ɩ ci wɔ, s'n ñelʋ ɩ rɛɛ?
58002007	N ɖɩ-ɩ n tirira tɛɛ-ɔ alʋate ka cekɔ, fɛ n'n kpaase-ɩ s'ɩ cɔ wurti taa, n'n ha-ɩ hampate, n'n yeʋ s'a ha-ɩ ñamte.
58002008	N ɖɩ te ten-ɔ ɩ naase tɛɛ." Ɩ rɩ te ten ñ'ɔ ɩ naase tɛɛ-ɔ semp'ɔ wonte na, te kutihuɖi kelɛ sɛ, nter tan ka, ɩ pe ñasʋ-te. Kɔhen, ɖe take na-ɩ ka, ɩ ñasʋ te ten ñɩ rɛɛ.
58002009	Ama, ɖe ñelʋ re na Yeesu k'Asɛ kpaase-ɩ s'ɩ cɔ wurti taa, n'ɩ ha-ɩ hampate n'ɩ yeʋ s'a ha-ɩ ñamte, wonte rɛɛ na, ɩ tʋ kʋñʋŋ n'ɩ seʋ. Asɛ laʋ-ra sarte, n'ɩ re-ɩ ɩ tirira tɛɛ-ɔ alʋate ka cekɔ, se fɛ n'ɩ seʋ yer ten ɖɛɛ,
58002010	wonte rɛɛ na, ʋ ka cɛsa s'Asɛ ñɩ laʋ te ten n'ɩ tɩ-te na, ɩ tɛse wonte ɩ ka rɩ ɩ taa s'ɩ laʋ-te woñɩ ci tɛlsete ñuŋcii na, ɩ rɛɛ, na kʋñemen ñɩ, ɩ tʋkʋ-ñɩ na, ñɩ rɛɛ, nɩ yera kpater wʋse ɩ wiisi, nɩ wa mʋ ɩ hampate.
58002011	Woñɩ yeke sɛ yera wʋse Asɛ yera na, na wompa, ɩ wʋsʋ-wa sempe na, wa ten, wa kpirsi Cii ka kʋɖem. Nte rɛɛ-ɔna, fɛr pe kpa-ɩ s'ɩ yaa-wa s'ɩ rɛɔ ñempa.
58002012	Ɩ siiru Asɛ sɛ: "Me kaa sɛ me hose n yeɖe ka me rɛɔ ñempa. Me kaa sɛ me senɖe n yera akpar taa, me wɔr-n."
58002013	Ɩ tase siiruu rerɛ sɛ: "Me kaa sɛ me sʋ me tɛ, me cel Asɛ."
58002014	Semp'ɔna, ɩ wʋse yer ñɩ nante taa wɛ calem na, se wiisi nse nante taa wɛ calem ka wo na, se fɛ n'ɩ hɔrse alʋacii ñɩ rʋken sem ɖeen na, na ɩ sem ɖɛɛ.
58002015	Na ɩ sem mpe rɛɛ-ɔna, ɩ lese wompa ten ka ci sem kpankase, nɩ nafate kpa-wa wa fiisucɔʋ t'ɔ ten-ɔ pe rɛɛ na.
58002016	Ʋ ta ci Asɛ tirira kena ɩ sʋn-na. Ama, Aperaham yikiisi kena, ɩ sʋn-na.
58002017	Semp'ɔna, ʋ ka mɔna s'ɩ wʋse pɛpɛpɛ s'ɩ rɛɔ ñempa wɛ wo na, se fɛ n'ɩ wʋse Asɛ laate laar sesɛɛ ñɩ na yera kʋñemen n'ɩ lake ɩ temer ka sarte na. Asɛ tɩsen yera ka w'awarkase na laate nte ɩ laa-te na, te rɛɛ.
58002018	Kɔhen, ɩ pɩsʋ s'ɩ sen wompa alʋacii takʋ-wa na, wonte rɛɛ na, antaʋŋ, ɩ ka tʋ kʋñʋŋ, k'alʋacii take-ɩ wonte na.
58003001	Sempe na, me rɛɔ ñempa, womɩ Asɛ yaa ra-n'mɩ sɛ re wʋse ɩ yera na, !ɩɩ re mɩ mɔsem ka Yeesu rɛɛ-ɔna. Nñ'ɔna, Asɛ tir-ɩ s'ɩ wʋse r'Asɛ laate laar sesɛɛ. Na ñɩ rɛɛ-ɔna, ɖe tisi Asɛ rɛɛ nɩ re hosʋ reyanta ka wonte re tisi te rɛɛ na.
58003002	Ɩ laʋ woñɩ sɩ-ɩ na, ɩ temer ka sarte, se Moiisi ka lake Asɛ rɛɔ taa temer ka wo na.
58003003	Nte rɛɛ-ɔna, Asɛ ñela n'ɩ nɔɔn sɛ Yeesu tala s'a wɔr-ɩ, n'ʋ kelen Moiisi, s'a ha ñamte ka rɛɔ cii n'ʋ kelen ɖɛɔ ka wo na.
58003004	Pa rɛɔ nka na, na ka mar. Ama, Asɛ ma-na te ten.
58003005	Moiisi hen na, lɛ ka ci wolalaɖe ñɩ laʋ ɩ temer k'Asɛ rɛɔ t'ɔ sarte na. N nɔɔn ɩ temer kelɛ s'ɩ senɖe wonte Asɛ kaa s'ɩ siir-te na, te wara.
58003006	Kiriisitu hen na, ɩ ci rɛɔ nka taa Yo, n'ɩ ci ka ñuŋcii. Đa hen na, ɖe ci rɛɔ nka, ka nne re sʋŋ ɖe pe yeke sɛ wonte ten ɖe honkʋ-te na, te kaa sɛ te laʋ, nɩ re wɛ re ñantʋ te rɛɛ,
58003007	Nte rɛɛ-ɔna, Asɛ Fiisu siiru sɛ: "Nne ɩɩ nɩʋ Asɛ wʋtɔ ka sɛŋ,
58003008	!ɩɩ ra rʋ mɩ rena, se mɩ caasɩna ka rʋ wa rena ka wo, antaʋŋ, wa cii Asɛ ka nampee na. Alʋate nte taa, n nɔɔn wa ka wɛ awʋlɔŋ t'ɔna. Wa ta ñam Asɛ, nɩ wa take-ɩ. Asɛ siiru sɛ: 'Wa na wonte ten me laʋ-te wʋse ka hiin nniisa na. Ama, te ten ñɩ taa na, wa take-m sɛ wa na haa, me lake senɔ.
58003010	Nte rɛɛ-ɔna, me ñan kpan-wa, nɩ me tam s'nkar pe tiki wa rena taa. Wa take nɩʋ me ñempʋ kutihuɖi.
58003011	Semp'ɔna, me ñan kpa ten-ɔ wonte na, me ree ten sɛ, wa kaa sɛ wa ra sɩ asɩʋ k'awɔr nɖe taa, me rɔna me sɩ s'a fiisi na.' "
58003012	Me rɛɔ ñempa, !ɩɩ kpa mɩ tɛ, sɛ mɩ taa nɛɛr ra wɛ na hɔɔr nɖe ta sar ka, ɩ pe tisu Asɛ rɛɛ na, n'ɩ kisi Asɛ ñɩ wɛ fiisu taa na.
58003013	Ayʋkʋ nkʋ a pɩsʋ s'a yaa-kʋ sɛ sɛŋ na, !ɩɩ ciisu remaŋ nante k'ayʋkʋ s'ayʋkʋ, se fɛ nɩ mɩ ñiin ɖa kper reen n'alʋacii ra tɛke-mɩ, s'ɩɩ laʋ awarkɔ,
58003014	wonte rɛɛ na, ɖa-n'Kiriisitu, ɖe kpirsi yer kʋɖem. Ama, ʋ mɔna sɛ, ɖe rʋken sarte ka wonte re tisi te rɛɛ-ɔ kiɖinkiɖin na, s'ʋ rɛ n'ʋ tal atɛsenʋ ayʋkʋ.
58003015	Đe teem naʋ k'a maa Asɛ tekara taa sɛ: "Nne ɩɩ nɩʋ Asɛ wʋtɔ ka sɛŋ, !ɩɩ ra rʋ mɩ rena, se mɩ caasɩna ka rʋ wa rena ka wo, antaʋŋ, nɩ wa cii Asɛ ka nampee na."
58003016	Ampɔ ka nɩʋ Asɛ wʋtɔ nɩ wa cii-ɩ nampee? Mp'ɔlɛ, wompa Moiisi lese-wa Eesiipete kɔrʋ taa na.
58003017	Ampa rɛɛ rerɛ-ɔ Asɛ ñan kpa wʋse ka hiin nniisa? Mp'ɔlɛ, yera mpa laʋ awarkase nɩ wa seʋ awʋlɔŋ taa na.
58003018	Ampa rɛɛ-ɔ Asɛ ree-wa sɛ, wa ra sɩ asɩʋ k'awɔr nɖe taa, ɩ rɔna n'ɩ sɩ, s'a fiisi na? Mp'ɔlɛ, yera mpa ta ñam-ɩ na.
58003019	Đe na tʋfelem sɛ wa ta pɩse sɛ wa sɩ re taa, wonte rɛɛ na, wa ta tisi ɩ rɛɛ.
58004001	Antaʋŋ, Asɛ ka yii yera sɛ wa pɩsʋ sɛ wa sɩ awɔr nɖe taa, ɩ rɔna n'ɩ sɩ, s'a fiisi na. Wonte ɩ yii-te yera mpa na, te wɛ te wɛ. Sempe na, !ɖe kpa re tɛ n'a ra nɔɔn mɩ taa nɛɛr-ɔ ɩ mɩse wara, n'ɩ kunti n'ɩ ra sɩ awɔr nɖe taa.
58004002	A hose-ra rerɛ-ɔ tentɛnte sarteñente s'antaʋŋ, a ka hose-wa-te wo na. Tentɛnte nte, a hose-wa-te na, te ta sen-wa, wonte rɛɛ na, wa nɩʋ-te wonte na, wa ta tisi te rɛɛ.
58004003	Wora mʋ tentɛnte nte na, ɖe sɩ awɔr nɖe taa a fiisu na, s'Asɛ siir wo na sɛ: "Me ñan kpa ten-ɔ wonte na, me ree ten sɛ, wa kaa sɛ wa ra sɩ asɩʋ k'awɔr nɖe taa, me rɔna me sɩ s'a fiisi na." Nkʋ, fiisiti nte ka wɛ reyasɛ k'alʋate nte taa Asɛ kper te ten lesʋʋ na,
58004004	wonte rɛɛ na, a maa ayʋkʋ leɖe niisiniitisi ñʋŋ ñente k'awɔr nɛnɖel t'ɔ Asɛ tekara taa sɛ: "Asɛ fiisi ɩ tema nya ten t'ɔ ayʋkʋ leɖe niisiniitisi ñʋŋ ɖɛɛ."
58004005	s'Asɛ siir wo kiɖinkiɖin na sɛ: "Wa kaa sɛ wa ra sɩ asɩʋ k'awɔr nɖe taa, me rɔna me sɩ s'a fiisi na."
58004006	Wompa ka nɩʋ tentɛnte sarteñente na, wa ta pɩse sɛ wa sɩ re taa, wonte rɛɛ na, wa ka ta ñam-ɩ. Đenaa na, ñempʋ wɛ kʋ wɛ sɛ, nɛmpar sɩ awɔr nɖe taa.
58004007	Nte rɛɛ-ɔna, ʋ fɛwa wʋse rɛ tɛmpe ka wonte na, Asɛ wʋte na wuroo Tafiiti nɔ rɛɛ n'ɩ tase ayʋkʋ nɛnkʋr lesʋʋ, n'ɩ yaa-kʋ sɛ: "sɛŋ" s'a ka teem te wʋtʋʋ ka wo na sɛ: "Nne ɩɩ nɩʋ Asɛ wʋtɔ ka sɛŋ, !ɩɩ ra rʋ mɩ rena."
58004008	Nne Sosuee ka yepa sɛ ra caasɩna sɩ awɔr nɖe taa a fiisu na, Asɛ ka ta tase ayʋkʋ nɛnkʋr lesʋʋ s'a pɩse n'a fiisi kʋ rɛɛ.
58004009	Semp'ɔna, ñempʋ wɛ kʋ wɛ s'Asɛ yera sɩ fiisiti t'ɔ te nʋsen ɩ fiisiti ayʋkʋ leɖe niisiniitisi ñʋŋ.
58004010	Woñɩ teem sɩʋ k'awɔr nɖe taa, Asɛ rɔna n'ɩ sɩ s'a fiisi na, nñɩ rerɛ, ɩ fiisi ɩ tema taa, s'Asɛ fiisi lɛ ñenya t'ɔ wo na.
58004011	Sempe na, !ɖe car re tɛ, ɖe sɩ awɔr nɖe taa, a fiisu na, se fɛ nɩ re taa nɛɛr ra kisi s'ɩ ra ñam Asɛ, se re caasɩna ka laʋ wo na, n'ɩ mɩse wara.
58004012	Asɛ tentɛnte wɛ na ɩ fiisu, nɩ te lake temer na reen. Te wɛ lɛn ɖefenkefenke, n'ʋ kelen saarʋ nkʋ wɛ lɛn ka kʋ leekase ten ɖɛɛ na. Te sɩ yera hɔya taa nɩ te wɛ se saarʋ nkʋ tarʋ mʋya, na ya taa nim na. Te mɔsʋ wonte wɛ yera hɔya t'ɔ wa cii sɛ wa laʋ-te na.
58004013	Wonte ten Asɛ laʋ-te na, te tam amɛsɔŋ t'ɔ ɩ ñesa taa, ɩ sem-te te ten ɖefɩʋ. Nñɩ ñesa t'ɔna, ɖe walʋ sɛ re yeeɖe wonte ten ɖe laʋ-te na, te rɛɛ.
58004014	Đe wɛ n'Asɛ laate laar sesɛɛ nɛɛr-ɔ ɩ kelen ɩ raana ka wa ten-ɔ ɩ kpa asɛta. Nñ'ɔlɛ, Asɛ Yo Yeesu. Sempe na, ʋ mɔna sɛ re rʋken wonte re tisi te rɛɛ na, ka sarte, nɩ re hose-te reyanta ka yera.
58004015	Đ'Asɛ laate laar sesɛɛ hen na, ɩ tʋkʋ kʋñʋŋ kʋɖemʋ nk'ɔ wonte wɛ-ra kaaɖe na, te rɛɛ. Nñɩ rerɛ, a take-ɩ te ten taa se ra. Ama, ɩ ta feete awarkɔ t'ɔ afeetʋ.
58004016	Sempe na, !ɖe tiisi re kpɛʋn Asɛ ñɩ lake yera ka sarte k'ayʋkʋ s'ayʋkʋ na, na re hɔya ka ya ten, s'ɩ na r'añemen, n'ɩ laʋ-ra sarte n'ɩ sen-ɖa, alʋate nte taa, ʋ kaa s'ʋ hɛn-ɖa na.
58005001	Asɛ laate laara taa sesɛmpa mpa ten, a lese-wa yera taa na, a sɩ-wa sɛ wa lake Asɛ temer ka wa raana rɛɛ, wa wʋlʋ haya, nɩ wa laa laate ka yera awarkase rɛɛ.
58005002	Asɛ laate laara taa sesɛmpa mpa sem wonɔn'ɔ wa pɩsʋ sɛ wa nɩʋ na wompa ta sem Asɛ ñempʋ, na wompa hɛmʋ-kʋ na, wonte rɛɛ na, mpa rerɛ, wa tan ɖeen, se yera mpa.
58005003	Nte rɛɛ-ɔna, ʋ mɔna sɛ wa laa Asɛ ka laate ka wa teter, w'awarkase rɛɛ, se wa laa laate ka wa raana awarkase rɛɛ-ɔ wo na.
58005004	Ʋ ta ci yer teter kpaase-na ɩ tɛ s'ɩ wʋse Asɛ laate laar sesɛɛ. Ʋ mɔna s'Asɛ yaa-na-ɩ, s'antaʋŋ, ɩ ka yaa Arɔŋ ka wo na.
58005005	Ʋ wɛ kʋɖemte nt'ɔna na Kiriisitu rerɛ. Ʋ ta ci nñɩ teter kpaase-na ɩ tɛ, s'ɩ wʋse Asɛ laate laar sesɛɛ. Asɛ teter yaa-na-ɩ, n'ɩ siir-ɩ sɛ: "Ña ci-na me Yo. Sɛŋ ñɩ hen, me wʋse n Cii."
58005006	n'ɩ tase siiruu sɛ: "N ci Asɛ laate laar ka, wʋse se wʋse, se Mɛlkiiseetɛke ka wɛ wo na."
58005007	Yeesu ka wɛ tɛte rɛɛ-ɔ wonte na, ɩ sɛɛ Asɛ ñɩ pɩsʋwa s'ɩ tɛlse-ɩ sem taa na, n'ɩ cɛr-ɩ, n'ɩ wul ɖeen ka ten na ñeseleem. Asɛ ñɩ mʋ ɩ sɛɛrte, n'ɩ wose-ɩ aseɖa taa, wonte rɛɛ na, Yeesu ñɩ ka ñɔŋ-ɩ.
58005008	?Pa ɩ ci Asɛ Yo, ɩ tʋ kʋñʋŋ, fɛ n'ɩ sem wonɔn'ɔ, a ñɔŋ Asɛ na.
58005009	Asɛ tɛse wonte ɩ ka rɩ ɩ taa s'ɩ laʋ-te Yeesu rɛɛ na, Yeesu ñɩ wʋse woñɩ tɛlsʋ yera mpa ñɔŋ-ɩ na, sɛ wa hiiu fiisu nkʋ tam akperʋ na.
58005010	Asɛ sɩ-ɩ ɩ laate laar sesɛɛ se Mɛlkiiseetɛke ka wɛ wo na.
58005011	Đe wɛ tentɛnte ka tɛmpe sɛ re wʋte te rɛɛ. Ama, ʋ wɛ kaaɖe s'ɩɩ nɩʋ wonte re siiru-te na, wonte rɛɛ na, ɩɩ pe nɩʋ te tɛɛ resam.
58005012	Mɩ teter, kɔhen, ʋ ka lʋl ten-ɔ, ɩɩ ka kaa s'ɩɩ wʋse wʋlɖa. Ama, ʋ mɔna s'a tase mɩ wʋlʋʋ ka wonte ɩɩ kiɖin te kpankelʋʋ, k'Asɛ tentɛnte rɛɛ na. Ɩɩ take sem tʋte tʋʋ s'akanɖa. Ɩɩ wʋse s'alɩse nse, ʋ mɔna sɛ se mese yelem n'a ra pɩse s'a cel-se yin tʋnɔ na.
58005013	Woñɩ rʋken yelem mesʋʋ na, ɩ wɛ s'alɩɔ kena, n'ɩ take sem wonte wɛ riyuyu k'Asɛ ñesa taa na.
58005014	Akanɖa tʋkʋ-na yin tʋnɔ. Te kutihuɖi kelɛ sɛ, wa sem te ten. Wa lɔm lɛn, nɩ wa sem wonte sara na, na wonte ta sar na.
58006001	Sempe na, !ɖe yeʋ nɩ re lɔmʋ lɛn ka Kiriisitu ñente taa. !Đe ra cɔ sɛ re rʋken kpankelʋʋ ka wonte re ka paase na-te na. Đe teem ɖɛɔ akuɖi sɩʋ, n'ʋ ta mɔna sɛ re mul ɖe sɩʋ rerɛ. Te kutihuɖi kelɛ s'ʋ ta mɔna sɛ re tase mɩ wʋlʋʋ ka wonɔn'ɔ ʋ mɔna s'a kisu lakase nse walʋn yera ka sem taa na, na wonɔn'ɔ a tisu Asɛ rɛɛ na.
58006002	Ʋ ta mɔna rerɛ sɛ, ɖe tase mɩ wʋlʋʋ ka, wonɔn'ɔ, a sɛ Asɛ leem ka tʋfelem na, na wonɔn'ɔ, a rɩ niiŋ ka yera rɛɛ n'Asɛ yeɖe rɛɛ na, na wonɔn'ɔ, Asɛ kaa s'ɩ wose yera k'aseɖa taa na, na wonɔn'ɔ, ɩ kaa s'ɩ hʋ na-wa kpakpa na.
58006003	Nne Asɛ tisa, wonte re kaa sɛ re laʋ-te na, nt'ɔlɛ,
58006004	wonte rɛɛ na, wompa teem hʋlmɩn naʋ na, wa hiiu haaɖe nɖe lii n'Asɛ cal na. Wa-n'wa raana, wa mʋ Asɛ Fiisu,
58006005	wa na s'Asɛ tentɛnte sara, nɩ wa na wo n'ɔ Asɛ hampate nte kaa sɛ te kan wʋse nɛnser taa na.
58006006	Wa kunta wa cɛl Asɛ ka suur, n'ʋ tam apɩsɔ s'a wʋsen-wa, wa kisi w'awarkase, wonte rɛɛ na, wa tasʋ Asɛ Yo kamʋʋ kena akantemer rɛɛ, nɩ wa tɩɩ-ka yera kpater ñesa taa.
58006007	Ʋ wɛ se sɩɩʋ nkʋ tuŋ nɩɩ kʋ t'ɔ tamtam nɩ sarte tʋte ñee kʋ t'ɔ, wompa yeke n'a harʋ-kʋ na, wa rɛɛ, Asɛ lake-kʋ sarte.
58006008	Nne sɩɩʋ nkʋ taa kunta n'ʋ ñee kosesɛwɩ, na tansarte ñɩte, Asɛ kaa s'ɩ wɩ-kʋ sem, n'a sɛʋ-kʋ min ka kʋ ten ɖeyamyam.
58006009	Me raana, womɩ me wɛ-mɩ lu ka ten na, ?pa re wʋtʋ sempe, ɖe sem sarte s'ɩɩ tʋnkʋ sarte ñempʋ, n'Asɛ kaa s'ɩ tɛlse-mɩ,
58006010	wonte rɛɛ na, ɩ wɛ riyuyu n'ɩ ra sɛɛ lulape mpe ɩɩ laʋ-ɩ-pe na, na temer nɖe, ɩɩ laʋ-re n'ɩɩ sen Asɛ yera n'ɩɩ wɛ n'ɩɩ sʋn-wa na, ɖe rɛɛ.
58006011	Đe cii ten sɛ, mɩ taa pa woñɩ na, ɩ rʋken lape, na felem ka wonte ɩ paase te lape na, n'ʋ rɛ n'ʋ tal atɛsenʋ ayʋkʋ, fɛ n'ɩ hiiu wonte ten, ɩ honkʋ-te na.
58006012	!Ɩɩ ra wʋse alempateciina, n'ɩɩ taasen wompa tisu Asɛ rɛɛ nɩ wa rʋkena n'ʋ lelʋ, wa hiiuku wonte Asɛ ka yii-te na.
58006013	Asɛ ka yii Aperaham ka yiirti ka wonte na, ɩ ree na ɩ teter ɩ yeɖe, wonte rɛɛ na, ɩ ta na yer-ɔ, ɩ kelen-ɩ, s'ɩ ree na-ɩ.
58006014	Ɩ ree sɛ: "Tʋfelem, me kaa sɛ me laʋ-n sarte, nɩ me yeʋ n'n yikiisi teese tɛmpe."
58006015	Nte rɛɛ-ɔna, Aperaham ɖʋkena n'ʋ lel, n'ɩ hiiu wonte Asɛ yii-ɩ-te na.
58006016	Yera ree na woñɩ kelen-wa na, nɩ reerte nte yeke-na sɛ fɛsɔ kper.
58006017	Asɛ rerɛ ka ciiwa s'ɩ wʋl yera mpa, ɩ ka yii-wa nter na, s'ɩ kaa s'ɩ ra lɔse wonte ɩ ka yii-wa-te na. Semp'ɔna, ɩ ree rerɛ,
58006018	se fɛ nɩ re hiiu wonte pe lɔsʋ alɔsʋ ka te wɛ taman naʋl ɖɛɛ-ɔ Asɛ ra pɩse s'ɩ tɛke te taa na. Wora seewa re wal ɩ cal n'ɩ ceente ra rɛɛ na, te ciisu ra nante ka tɛmpe, sɛ re rʋken ɖe tɛ, nɩ re honkʋ wonte ɩ yii-ra-te na.
58006019	Wonte re honkʋ-te na, te rʋken ɖe hɔya recem nɩ re cɔ, ɖe rʋken ɖe tɛ-ɔ Asɛ ñesa taa. Honkete nte sɩ Asɛ awɔr sarteñenɖe teter taa, na wɔwʋ nkʋ ceente awɔr nɖe rɛɛ na.
58006020	Yeesu sɩ ren'ɔ nɛla, wonte rɛɛ na, ɩ wʋse Asɛ laate laar sesɛɛ se Mɛlkiiseetɛke ka wɛ wo na, n'ɩ mɩsʋ semp'ɔ wʋse se wʋse.
58007001	Mɛlkiiseetɛke ñɩ ka ci Salɛm kɔrʋ taa wuroo kena, n'ɩ ci rerɛ-ɔ Asɛ cekpɔlʋ laate laar. Alʋate nte taa, Aperaham ka wal yeeʋ n'ɩ kʋ wursi ka tɛmpe n'ɩ kɔŋ na, Mɛlkiiseetɛke ñɩ katen-ɩ, n'ɩ sɛɛ Asɛ, s'ɩ laʋ-ɩ sarte.
58007002	Wonte ten, n nɔɔn Aperaham ka rʋken-te na, ɩ tar te t'ɔ taman hiiu, n'ɩ sʋ kʋɖemte n'ɩ cel Mɛlkiiseetɛke. Mɛlkiiseetɛke ñɩ yeɖe kutihuɖi kelɛ sɛ, wuroo nka wɛ riyuyu na. Ɩ ci rerɛ-ɔ wuroo nka cii rehɛser na, wonte rɛɛ na, ɩ ka ci Salɛm kɔrʋ taa wuroo kena, nɩ Salɛm kutihuɖi kelɛ sɛ rehɛser.
58007003	Ɩ ka ta tan cii, na rii, na caasɩna rerɛ. A ta lel-ɩ n'ɩ ta seʋ rerɛ. Ɩ wɛ s'Asɛ Yo kena, n'ɩ ci Asɛ laate laar ka wʋse se wʋse.
58007004	!Ɩɩ na wonɔn'ɔ Mɛlkiiseetɛke ñɩ ci sesɛɛ na. Aperaham ñɩ ci re caase na, ɩ sʋ wonte ɩ hiiu-te yeeʋ taa na, n'ɩ tar te t'ɔ taman hiiu n'ɩ cel-ɩ kʋɖemte.
58007005	Iiseraɛl ñempa ka ci Aperaham yikiisi, nɩ wa ci Leefii yikiisi rɛafala rerɛ. Ama, Moiisi ñasete siiru Leefii yikiisi nse ci Asɛ laate laara na, s'ʋ mɔna sɛ se mʋ wa n'ɔ wonte wa hiiuku-te nɩ wa tarʋ te t'ɔ taman hiiu na, ka kʋɖemte.
58007006	Nkʋ, Mɛlkiiseetɛke hen na, ɩ ka ta ci Leefii yikee. Ama, Aperaham tar wonte ɩ rʋken-te na, ka taman hiiu, n'ɩ cel-ɩ kʋɖemte, n'ɩ waase Aperaham ñɩ, Asɛ yii-ɩ te ten na, ɩ rɛɛ.
58007007	Đe sem sarte sɛ, woñɩ waasʋ yer rɛɛ na, nñɩ kelen-na woñɩ ɩ waasʋ ɩ rɛɛ na.
58007008	Wompa, Iiseraɛl ñempa tarʋ wa ñente t'ɔ taman hiiu, wa celʋ-wa kʋɖemte na, wa seke. Ama, Mɛlkiiseetɛke ñɩ hen na, ɩ pe seke, s'Asɛ tentɛnte siiru-ra-te wo na.
58007009	Đe pɩsʋ sɛ re tam sɛ Leefii ñɩ mʋ taman hiiu rɛɛ ñente na, ñɩ teter, ɩ ka cel Mɛlkiiseetɛke ka taman hiiu rɛɛ ñente ka n nɔɔn ɩ caase Aperaham ka cel-ɩ-te wonte na.
58007010	Te kutihuɖi kelɛ sɛ, Mɛlkiiseetɛke katen Aperaham ka wonte na, n nɔɔn Leefii ka wɛ ɩ nante taa.
58007011	Asɛ ka cel wont'ɔ ɩ ñasete ka Iiseraɛl ñempa na, ɩ cel-te rerɛ-ɔ Leefii ñempa rɛɛ sɛ, mpa kɔŋ-na sɛ wa ci ɩ laate laara. Nne Leefii rɛɔ taa Asɛ laate laara ka pɩsʋwa sɛ wa tɛse wonte Asɛ cii-te na, te lape, Asɛ laate laara ka wa ten, wa ka sɛ wa lii na Leefii rɛɔ t'ɔna s'Arɔŋ lii wo na, n'a ka ta kunti s'a cii Asɛ laate laar nɛɛr se Mɛlkiiseetɛke.
58007012	Nne Asɛ lɔsʋ wonɔn'ɔ ʋ ka mɔna s'a lese ɩ laate laara na, ɖe sem s'ɩ lɔsʋ ñasete rerɛ.
58007013	Đ'Acii Sesɛɛ Yeesu ñɩ, a wʋtʋ ɩ ñente ka cee hen na, ɩ nantiɖi wɛ na re tɛ. Nɛɛr ta lii na re rɛɛ-ɔ ɩ ci Asɛ laate laar.
58007014	Đe sem sɛ r'Acii Sesɛɛ hen na, ɩ ci Suta nantiɖi rɛɛ tɩ kena. Moiisi wʋte Asɛ laate laara ñente ka wonte na, ɩ ta wʋte nantiɖi nɖe rɛɛ ñente.
58007015	Wonte wʋlʋ-ra ten ɖeyamyam n'ʋ kel na, nt'ɔlɛ s'Asɛ laate laar nɛɛr liiwa ka, ɩ wɛ se Mɛlkiiseetɛke,
58007016	n'ʋ ta ci ñasete nte wʋtʋ tɛte nte rɛɛ ñente na, te rɛɛ-ɔna, ɩ wʋse Asɛ laate laar. Ɩ ci Asɛ laate laar, wonte rɛɛ na, ɩ wɛ hampate n'ɩ pe seke asepe.
58007017	A maa ɩ ñente k'Asɛ tekara taa sɛ: "N ci Asɛ laate laar ka, wʋse se wʋse, se Mɛlkiiseetɛke ka wɛ wo na."
58007018	Asɛ yeʋ antaʋŋ ñasete, wonte rɛɛ na, te ka ta tan ɖeen, nɩ te ka ta sʋn yera.
58007019	N nɔɔn ñasete ka ta pɩse sɛ te tɛse lape ka wonte Asɛ ka rɩ ɩ taa s'ɩ laʋ-te na. Kɔhen, ɩ ha-ra nter-ɔ re honkʋ-te ka te kelen ñasete nte, se fɛ nɩ re pɩse re kpɛʋn Asɛ.
58007020	Nɛnter wɛ rerɛ s'Asɛ rɩ Yeesu ka ɩ laate temer t'ɔ wonte na, ɩ reewa n'ɩ kper ɩ taa. N nɔɔn Leefii rɛɔ taa yera wʋse ɩ laate laara ka wonte na, ɩ ta ree sempe.
58007021	Yeesu ñente hen na, Asɛ ree ten n'ɩ siir-ɩ sɛ: "M'ɔ Acii Sesɛɛ Asɛ, me reewa me ra wʋse na me wara, n ci me laate laar ka wʋse se wʋse."
58007022	Yeesu rɛɛ-ɔna, Asɛ hɔʋ raante na-ra, n'ʋ sar n'ʋ kelen antaʋŋ.
58007023	Nɛnter wɛ rerɛ sɛ, Leefii rɛɔ taa Asɛ laate laara ka tɛn ten, wonte rɛɛ na, wa ka sekewa, nɩ wa yeke wa tema.
58007024	Ʋ kaase Yeesu hen na, ɩ wɛ wʋse se wʋse kena, ɩ pe seke. Nɛɛr kaa s'ɩ ra mʋ ɩ k-Asɛ laate temer k'amʋʋ.
58007025	Nte rɛɛ-ɔna, ɩ pɩsʋ s'ɩ tɛlse naper tɛlsʋʋ ka yera mpa kɔŋ n'Asɛ cal na ɩ rɛɛ na, wonte rɛɛ na, ɩ pe seke, n'ɩ wɛ n'ɩ sɛɛ Asɛ ka wa rɛɛ.
58007026	Yeesu ñɩ ci-na Asɛ laate laar sesɛɛ ñɩ, ʋ ka hɛn-ɖa na. Ɩ wɛ rekpesekpese, n'ɩ pe lake yer ka teñɔ. Ɩ ta laʋ awarkɔ ka riil-ɔ alape, n'ɩ tan s'awarkaselaɖa. Ɩ wɛ na ɩ tɛ. Asɛ kpaase-ɩ asɛt'ɔ ɩ cal.
58007027	Ɩ ka ta tan s'Asɛ laate laara taa sesɛmpa mpa laa Asɛ ka laate k'ayʋkʋ s'ayʋkʋ na. Wa-l hen na, ʋ mɔna sɛ, wa laa wa teter w'awarkase rɛɛ-ɔ nɛl, fɛ nɩ wa laa yera ten awarkase rɛɛ. Yeesu hen na, ɩ sʋ ɩ teter ɩ tɛ-ɔna, n'ɩ laa Asɛ ka laate ka taman kʋɖem n'ʋ kper.
58007028	Asɛ laate laara mpa Moiisi ñasete ka sɩ-wa na, wa ka ta tan ɖeen kena. Ama, Asɛ ree n'ɩ kper ɩ t'ɔ ten-ɔ wonte na, wʋtɔ nka lɔse ñasete nte n'ɩ sɩ ɩ Yo s'ɩ laate laar sesɛɛ ñɩ ɩ tɛse wonte ɩ ka rɩ ɩ taa s'ɩ laʋ-te ka rɛɛ na, nɩ ka kaa sɛ ka mɩse semp'ɔna, wʋse se wʋse.
58008001	Wonte re siiru-te na, te ñuŋ kelɛ s'nñ'ɔlɛ, Asɛ laate laar sesɛɛ ñɩ, ɖe hiiu-ɩ na, ɩ cɔ asɛt'ɔ Asɛ ñɩ ñasʋ te ten na, ɩ wurti kpeeɖe mete niiŋ ɖɛɛ.
58008002	Nñɩ ci-na Asɛ laate laar sesɛɛ k'Asɛ awɔr sarteñenɖe teter t'ɔ Acii Sesɛɛ teter cuku taa. Ʋ ta ci yera wampa kaa-na-kʋ, Acii Sesɛɛ ñɩ kaa-na-kʋ.
58008003	A sɩ Asɛ laate laara sesɛmpa sɛ wa ha-ɩ haya nɩ wa laa-ɩ laate. Semp'ɔna, ʋ mɔna sɛ r'Asɛ laate laar sesɛɛ ñɩ wɛ na wʋr, s'ɩ ha Asɛ rerɛ.
58008004	?Ɩ ka wɛ tɛte rɛɛ, ɩ ka ta ci Asɛ laate laar, wonte rɛɛ na, n nɔɔn Asɛ laate laara nɛmpar wɛ ka, wa ha Asɛ ka haya, se Moiisi ñasete ka wʋl wo na.
58008005	Asɛ laate laara mpa ka lake wa temer ka cuku nkʋ ka ci Asɛ teter cuku alɛmʋ na, kʋ taa. Moiisi ka ciiwa s'ɩ kaa cuku nk'ɔ wonte na, Asɛ siir-ɩ sɛ: "!Co sarte. !Kaa-kʋ se me wʋl-n-kʋ wʋʋ rɛɛ-ɔ wo na."
58008006	Ama, kɔhen, ɖe na Kiriisitu temer kelen Asɛ laate laara mpa ñenɖe ka tɛmpe, wonte rɛɛ na, ɩ ñɔse yera n'Asɛ wa hɛkʋ taa, n'ɩ yeʋ n'Asɛ hɔʋ raante na-ra. Đaante nte kelen antaʋŋ ɖaante, wonte rɛɛ na, wonte Asɛ yii-te raante nte taa na, te kelen wonte ɩ ka yii-te antaʋŋ na.
58008007	Nne antaʋŋ ɖaante ka cɛsa, Asɛ ka ta kunti s'ɩ laʋ cefate.
58008008	Ama, ɖe na s'antaʋŋ ɖaante ka ta cɛse, wonte rɛɛ na, Asɛ yeen Iiseraɛl ñempa ka w'awarkase rɛɛ, n'ɩ siir-wa sɛ: "!Ɩɩ co, alʋate nɛnter kaa sɛ te kan ka, me kaa sɛ me hɔʋ raante cefate na Iiseraɛl ñempa, na Suta ñempa.
58008009	Antaʋŋ, me ka kpa wa caasɩna niiŋ ka wonte sɛ me lese-wa Eesiipete kɔrʋ taa na, ma-n'wa, ɖe hɔʋ raante. Ama, ɖaante cefate nte, me kaa sɛ me hɔʋ-te na-wa na, te kaa sɛ te ra nʋsen ɖaante nte me ka hɔʋ-te na wa caasɩna na, wonte rɛɛ na, wa hɔrse antaʋŋ ɖaante nte. Nte rɛɛ-ɔna, me cɛl-wa suur. M'ɔ w'Acii Sesɛɛ, ma wʋte-na sempe.
58008010	Đaante nte me kaa sɛ me hɔʋ-te na Iiseraɛl ñempa k'alʋate nte taa na, nt'ɔlɛ sɛ: me kaa sɛ me yeʋ, wa sem me ñasete, nɩ wa rʋken-te wa hɔya taa. Me kaa sɛ me ci w'Asɛ, nɩ wa ci me yera.
58008011	Yer tan wa t'ɔ ɩ kaa s'ɩ wʋl ɩ kɔrʋ taa tɩ, nawʋr ɩ rɛɔ tɩ s'ʋ mɔna sɛ wa sem Acii Sesɛɛ, wonte rɛɛ na, wa ten, wa kaa sɛ wa sem-m. Yer se yer, pa akanɖe, pa yo, ɩ kaa s'ɩ sem-m.
58008012	Me kaa sɛ me tɩsen-wa wa teñɛse nse wa laʋ-se na, nɩ me ra tase tɛsʋʋ ka w'awarkase rɛɛ-ɔ atɛsʋ." (J'e. 31:31-34)
58008013	Asɛ wʋte raante cefate ñente ka wonte na, ɩ yeʋ kiɖinkiɖin ɖaante sɛ te wʋse cepente. Nkʋ, wonte wʋse cepente nɩ te pɩ na, te cii sɛ te rɛ.
58009001	Kiɖinkiɖin ɖaante hɔpe ka wɛ rerɛ-ɔ ñasete, te wʋlʋ yera ka wonɔn'ɔ a sɛɛ Asɛ na. Awɔr nɛnɖel ka wɛ rerɛ-ɔ, yera ka laʋ-re nɩ wa sɛɛ-ɩ re taa.
58009002	A ka kaa wɔwʋ cuku kena, n'a tar kʋ t'ɔ taman naʋl. Kiɖinkiɖin nampiti hen na, a ka yaa-te s'Asɛ awɔr sarteñenɖe. A ka rɩ Asɛ awɔr sarteñenɖe nɖe t'ɔ, tankpa ñɩ a sɩ kamɩ ka ɩ rɛɛ na, na taaper, na kpɔnen ñɩ, a ha-ñɩ Asɛ na, ka re rɛɛ.
58009003	Nampiti nɛnter ka wɛ cuku nkʋ t'ɔ, taman naʋl wɔwʋ war'ɔ a yaa-te sɛ, Asɛ awɔr sarteñenɖe teter.
58009004	A rɩ ren'ɔ sika tankpa ñɩ, a sɛke sensemen nim ka ɩ rɛɛ na, n'araka nka wʋlʋ s'Asɛ hɔʋ raante na Iiseraɛl ñempa na, k'a tɛ ka ten ɖɛɛ-ɔ sika rerɛ. Araka nka, a rɩ ka t'ɔ sika kɔnkeyɔ nɛnkar-ɔ ka taa wɛ tʋte nte ka tiu n'asɛt'ɔ a yaa-te s'atɩwɔm, n'Arɔŋ kpaɖʋ nkʋ laʋta na, na wɛɛ nya Asɛ ka maa raante hɔpe mpe ñasete ka ya rɛɛ na.
58009005	A ka lu Asɛ tirira mpa a yaa-wa sɛ seerupɛŋna na, k'araka nka ñuŋ taa. Wa wʋlʋwa s'Asɛ teter ka wɛ renaa. A rɩ-wa araka nka rɛɛ na, wa ta wa ceen, wa ceentʋ awɔr nɖe taa, a lilsu calem s'Asɛ tɩsen yera ka w'awarkase na. Ama, ʋ ta ci alʋate ka hen, sɛ me cɔ me wʋte, me lese te kutihuɖi tɛɛ.
58009006	A ka tar cuku nkʋ semp'ɔ wonte na, Asɛ laate laara ka walʋ kiɖinkiɖin nampiti nte t'ɔna. Wa ka lake wa temer ka ren'ɔna, ayʋken ten.
58009007	Ama, taman naʋl nampiti nte taa hen na, Asɛ laate laar sesɛɛ receel ka sɩ na ren'ɔ, wʋnɔ kʋɖemɔ t'ɔ taman kʋɖem. Ɩ sɩ wonte na, ʋ mɔna s'ɩ rʋken kpeenɖe calem, n'ɩ sɩn-pe n'ɩ ha-pe Asɛ, se fɛ n'ɩ tɩsen-ɩ ɩ k-awarkase na Iiseraɛl ñempa awarkase nse wa laʋ-se ka wa ta sem na.
58009008	Na nt'ɔna, Asɛ Fiisu wʋl-ɖa s'a ta take tel ñempʋ, s'a sɩ Asɛ awɔr sarteñenɖe teter taa, wonte rɛɛ na, kiɖinkiɖin cuku ka wɛ kʋ wɛ.
58009009	Te wʋlʋ-ra, wonte lake kɔhen na, te kutihuɖi. Te wʋlʋ-ra rerɛ sɛ, haya nya a ha-ya Asɛ na, na laate nte a laa-ɩ-te na, wa ra pɩse sɛ wa yeʋ, nɩ wompa laʋ-te na, wa hɔya kpese rekpesekpese.
58009010	Ñasete nte wʋtʋ tɛte nte rɛɛ tʋte, na selem, na yera tɛ yaalʋʋ, wa ñente receel-ɔna, s'ʋ rɛ n'ʋ tal alʋate nte taa Asɛ rɔn te ten na.
58009011	Kɔhen, Kiriisitu kampa n'ɩ ci Asɛ laate laar sesɛɛ ñɩ kan sarteñente nte wɛ kɔhen na. Ɩ lake ɩ temer ka cuku nkʋ taa na, kʋ kelen antaʋŋ cuku nkʋ, nɩ kʋ wɛ rekpesekpese. Yera wampa ta kaa-na-kʋ. Te kutihuɖi kelɛ s'ʋ ta ci tɛte nte rɛɛ cuku.
58009012	Kiriisitu sɩ Asɛ awɔr sarteñenɖe teter t'ɔ taman kʋɖem ka wonte na, ʋ ta ci tilkpaken, na nawiisi, wa calem ɖɛɛ-ɔna, ɩ sɩ re taa. Ama, na ɩ teter ɩ calem kena, ɩ sɩ re taa n'ɩ yaʋ ra ñiin ka wʋse se wʋse.
58009013	A yɔtʋ tilkpaken, na nawun calem, na nafaɖe tɛlem ka wompa wursi wa tɛ-ɔ asima k'Asɛ ñesa taa na, wa rɛɛ, sɛ wa wʋse ɩ yera nɩ wa tɛnen wʋsʋ rekpesekpese s'Asɛ cii wo na.
58009014	Ar yeke sɛ Kiriisitu ñɩ ta laʋ awarkɔ n'ɩ sʋ ɩ teter ɩ tɛ, n'ɩ cel Asɛ n'Asɛ Fiisu nkʋ tam akperʋ na, kʋ reen ɖɛɛ na, ɩ calem ɖa yaal ɖe hɔya rekpesekpese ka tansarteñente nte re ka laʋ-te, te walʋn yera ka sem taa na, se fɛ nɩ re laʋ Asɛ ñɩ wɛ fiisu taa na, ɩ temer.
58009015	Nte rɛɛ-ɔna, Kiriisitu ci woñɩ ñɔsʋ yera n'Asɛ wa hɛkʋ taa na. Nñɩ yeʋ-na n'Asɛ hɔʋ raante cefate na-wa. Semp'ɔna, wompa Asɛ ka yaa-wa na, wa kaa sɛ wa mʋ sarteñente nte tam akperʋ ka ɩ yii-wa-te na. Ʋ kaa s'ʋ laʋ sempe, wonte rɛɛ na, Kiriisitu sepa. Na ɩ sem mpe rɛɛ-ɔna, ɩ yaʋ rerɛ-ɔ wompa ka laʋ awarkase ka kiɖinkiɖin ɖaante hɔpe taa na, wa ñiin.
58009016	Nne yer nɛɛr maa tekara n'ɩ wʋl wonɔn'ɔ, ?ɩ sepa, a laʋ ɩ ñem na, ʋ mɔna s'a na sɛ yer ñɩ seʋ nɛl, fɛ n'a laʋ-te.
58009017	?Ɩ wɛ fiisu taa, a ra pɩse s'a laʋ wonte ɩ maa-te tekara ñɩ taa na. ?Ɩ sepa, fɛ n'a pɩse n'a laʋ-te.
58009018	Nte rɛɛ-ɔna, se fɛ n'Asɛ paase kiɖinkiɖin ɖaante hɔpe na, ʋ ka mɔna rerɛ sɛ calem kpeem.
58009019	Moiisi ka siir yera ten-ɔ ñasete nte ten, Asɛ ka cel-wa-te na, n'ɩ sʋ nawiisi, na tilkpaken calem n'ɩ hʋte leem taa. Ɩ hʋte semp'ɔ wonte na, ɩ sʋ tukir nɖe a yaa-re s'iisɔpe na, ɖ'ahulyɔ, na mɛɛsiin fente k'a sɛse-te n'ɩ limsi calem mpe taa, n'ɩ yɔte tekara ñɩ, a maa ɩ t'ɔ ñasete nte na, ɩ rɛɛ, na yera rɛɛ rerɛ.
58009020	Ɩ yɔte wa rɛɛ-ɔ wonte na, ɩ siir-wa sɛ: "Na calem mpe rɛɛ-ɔna, Asɛ ñʋ niir s'ɩ hɔʋ raante na-mɩ."
58009021	Moiisi ñɩ yɔte cuku nkʋ rɛɛ rerɛ, na kʋ taa kɔter wonte ten ɖɛɛ.
58009022	Calem ɖɔnʋ-na kpater rekpesekpese, se ñasete wɔsʋ wo na. ?Calem ta kpeem, awarkase tɩsenʋ tan.
58009023	Semp'ɔna, ʋ ka mɔna s'a rɔn ɖekpesekpese ka tʋfelem ñente nte wɛ asɛta na, t'alɛmʋ, na kpeena calem, n'ʋ ka mɔna rerɛ s'a rɔn tʋfelem ñente nte wɛ asɛta na, na laate nte kelen kpeena calem na.
58009024	Kiriisitu ta sɩ Asɛ awɔr sarteñenɖe teter nɖe yera wampa laʋ-re na, ɖe taa. Awɔr nɖe ci asɛta tʋfelem ñente alɛmʋ kena. Ama, ɩ kpa asɛt'ɔna s'ɩ wal Asɛ ñesa t'ɔ kɔhen n'ɩ cɛr-ɩ ra rɛɛ.
58009025	Asɛ laate laar sesɛɛ sʋkʋ kpeenɖe calem n'ɩ sɩ Asɛ awɔr sarteñenɖe teter taa n'ɩ laa Asɛ ka laate ka wʋnɔ kʋɖemɔ t'ɔ taman kʋɖem. Kiriisitu hen na, ɩ ta sʋ ɩ tɛ n'ɩ laa Asɛ ka laate ka tamtam.
58009026	?Ʋ ka wɛ sempe, ɩ ka kaa s'ɩ tʋ kʋñʋŋ ɖerɛ-ɔ tamtam ka tɛte paase wonte na. Tʋfelem, ɩ wʋl ɩ tɛ-ɔ taman kʋɖem ɖeceel-ɔna, tɛte teem ayʋken ñɩ taa, s'ɩ sʋ ɩ tɛ n'ɩ laa Asɛ ka laate n'ɩ hɩse yera awarkase ka naper hɩsʋʋ.
58009027	Ʋ rɩ yer se yer s'ɩ seʋ taman kʋɖem kena, nɩ sem mpe wara hen na, Asɛ kaa s'ɩ hʋ na-ɩ.
58009028	Kʋɖemte kena rerɛ, Kiriisitu sʋ ɩ tɛ-ɔ taman kʋɖem n'ɩ laa Asɛ ka laate ka yera kpater awarkase rɛɛ. Ɩ kaa s'ɩ wʋl ɩ tɛ-ɔ taman naʋl ɖɛɛ. Ʋ ta ci s'ɩ kɔŋ s'ɩ hɩse awarkase. Ama, ɩ kɔŋ s'ɩ tɛlse yera mpa honkʋ-ɩ na kena.
58010001	Moiisi ñasete ci sarteñente nte kaa sɛ te kan na, t'alɛmʋ kena, n'ʋ ta ci te teter. Na laate kʋɖemte nte, wa laa-te pa wʋnɔ nka taa na, wompa cii sɛ wa tenke ñasete nte ñempʋ na, te ka ta pɩsʋ sɛ, te wʋse-wa rekpesekpese ñempa.
58010002	Nne laate nte ñasete wɔsʋ s'a laa-te na, te ka yaal w'awarkase ka taman kʋɖem ɖɛɛ, wa hɔya ta tasʋ-wa carʋʋ ka se rɛɛ, nɩ wa ka teem laate nte laaʋ yepe.
58010003	Ama, laate nte lake, nɩ wa tɛsʋ w'awarkase rɛɛ-ɔ wʋse ka se ten,
58010004	wonte rɛɛ na, nawun, na tilkpaken calem ɖa pɩse apɩsʋ sɛ pe hɩse yera awarkase.
58010005	Nte rɛɛ-ɔna, Kiriisitu kɔŋ tɛte rɛɛ-ɔ wonte na, ɩ siir Asɛ sɛ: "N pe cii s'a laa-n kpeena laate, n'n ta sɛl s'a ha-n haaɖe. Ama, n laʋ-m tɛnʋ.
58010006	Ʋ ta ci kpeena nya, a sɛke-ya min s'a ha-n na, na laate nte a laa-n-te s'n tɩsen awarkase na, mpa kake-na-n.
58010007	Đen'ɔlɛ, me siir sɛ, Asɛ, m'ɔ hen, me kampa sɛ me laʋ n sɛlem, s'a maa me ñente ka wo n tekara taa na."
58010008	Wonte a siir-te kiɖinkiɖin na, nt'ɔlɛ s'Asɛ pe cii, n'ɩ ta sɛl laate, na haya, na kpeena nya a sɛke-ya min s'a ha-ɩ na, na laate nte a laa-te s'ɩ tɩsen yera awarkase na, se wonɔn'ɔ Moiisi ñasete wɔsʋ na.
58010009	Fɛ n'a tase siiruu sɛ: "M'ɔ hen, me kampa sɛ me laʋ n sɛlem." Te wʋlʋ-ra s'Asɛ kʋ laate cepente nte, se fɛ n'ɩ pɩse n'ɩ wʋsen laate cefate.
58010010	Yeesu Kiriisitu laʋ Asɛ sɛlem n'ɩ sʋ ɩ teter ɩ tɛ n'ɩ laa Asɛ ka laate ka taman kʋɖem, n'ɩ yeʋ nɩ re wʋse Asɛ yera.
58010011	Pa Asɛ laate laar ñɩ na, ɩ senɖʋ ɩ naase t'ɔna ayʋkʋ s'ayʋkʋ n'ɩ lake ɩ temer n'ɩ laa laate kʋɖemte nt'ɔ tamtam, nɩ te pe pɩsʋ apɩsʋ sɛ te hɩse yera awarkase.
58010012	Yeesu Kiriisitu ñɩ hen na, ɩ sʋ ɩ tɛ-ɔ taman kʋɖem n'ɩ laa laate nte mɩsʋ wʋse se wʋse, nɩ te pɩsʋ sɛ te hɩse yera awarkase na, n'ɩ cɔ Asɛ mete niiŋ ɖɛɛ-ɔ wurti kpeeɖe rɛɛ.
58010013	Ʋ sɩn ɖenaa na, ɩ honkʋ s'Asɛ ñase ɩ k-amʋrana n'ɩ re-wa ɩ naase tɛɛ.
58010014	Na laate kʋɖemte nt'ɔna, ɩ yepa s'ɩ tɛse wʋsʋʋ rekpesekpese ka wompa ci Asɛ yera na, ka wʋse se wʋse.
58010015	Asɛ Fiisu rerɛ senɖʋ te wara kʋ wʋlʋ-ra sɛ, te wɛ tʋfelem. Kiɖinkiɖin ñente nte, kʋ wʋtʋn-ɖa na, nt'ɔlɛ sɛ:
58010016	Acii Sesɛɛ Asɛ siir sɛ: "Đaante nte me kaa sɛ me hɔʋ-te na-wa alʋate nte taa na, nt'ɔlɛ sɛ: 'Me kaa sɛ me yeʋ, wa rʋken me ñasete ka wa hɔya taa, nɩ wa sem-te.' "
58010017	Fɛ n'ɩ tase siiruu sɛ: "Me kaa sɛ me ra tase tɛsʋʋ ka w'awarkase rɛɛ-ɔ atɛsʋ, na teñɛse nse, wa laʋ-se na." (J'e. 31:33,34)
58010018	Asɛ tɩsen yera ka w'awarkase hen na, ʋ ta mɔna sɛ wa tase laate nɛnter laaʋ, s'ɩ hɩse w'awarkase.
58010019	Me rɛɔ ñempa, ɖe sem sɛ Yeesu tel-ɖa ñempʋ na ɩ calem mpe kpeempa na, sɛ re pɩse re sɩ Asɛ awɔr sarteñenɖe teter taa.
58010020	Ñempʋ cefalʋ nkʋ, ɩ tel-ɖa-kʋ na, ɖe hiiuku fiisu nkʋ tam akperʋ na, ka kʋ taa. Wɔwʋ nkʋ ka ceentʋ awɔr nɖe nɔ na, na kʋ rɛɛ-ɔna ɩ tel-ɖa ñempʋ nkʋ. Wɔwʋ nkʋ ci-na ɩ tɛnʋ.
58010021	Đe wɛ Asɛ laate laar sesɛɛ ka ɩ ñelʋ Asɛ rɛɔ rɛɛ.
58010022	Sempe na, !ɖe sʋ re hɔya ka ya ten, ɖe re-ya Yeesu Kiriisitu rɛɛ, ɖe tisi ɩ rɛɛ, nɩ re tiisi re kpɛʋn Asɛ na hɔɔr kʋɖemer, wonte rɛɛ na, Yeesu calem yaal ɖe hɔya rekpelkpel, ya pe carʋ-ra, n'ɩ sɛ-ra rerɛ na leem mpe wɛ receelenceel na.
58010023	!Đe rʋken wʋtʋʋ reñamla ka yera ñesa t'ɔ, wonte re honkʋ-te na, wonte rɛɛ na, wonte Asɛ yii-ra-te na, ɩ kaa s'ɩ cel-ɖa-te.
58010024	!Đe ñelʋ remaŋ ɖɛɛ, nɩ re ciisu remaŋ nante, se re laʋ rem'ɔ leen n'ʋ kel, nɩ re laʋ sarte lakase n'ʋ kel.
58010025	!Đe ra kisu sɛ re kpolʋ na re raana se nɛmpar lake wa lake wo na. Ama, !ɖe ciisu remaŋ nante, s'ɩɩ na wonɔn'ɔ Yeesu Kiriisitu ñʋte kanɖe na.
58010026	Nne, ɖe sem Asɛ tʋfelem ñempʋ, nɩ re kunta re lake awarkase ka re sɛlem taa, sempe na, laate nɛnter tan ɖerɛ-ɔ te pɩsʋ se te hɩse r'awarkase.
58010027	Yer ñɩ lake sempe na, ʋ yeʋ-ɩ s'ɩ honkʋ na nafate kena, wonte rɛɛ na, Asɛ kaa s'ɩ hʋ na-ɩ n'ɩ kʋ ɩ ñente. Hʋhʋr nɖe kaa sɛ re wɛ, se min cepan ñɩ ñake wompa pe ñɔŋ Asɛ na.
58010028	Yer se yer ñɩ ta yaa Moiisi ñasete sɛ wʋr na, nne, yera naʋl nawʋr nautisi senɖe te wara, a kʋ-ɩ kena nɩ yeentʋ pe lake yer.
58010029	Nne ñasete nte wɛ reen sempe, yer ñɩ kisi Asɛ Yo n'ɩ ta yaa-ka sɛ wʋr na, n'ɩ yaa calem mpe, Asɛ hɔʋ raante na yera ka, pe wʋse-ɩ Asɛ yer na, sɛ fala calem, n'ɩ tɩɩ Asɛ Fiisu nkʋ laʋ-ra sarte na, ɩ kaa s'ɩ tʋ kʋñʋŋ ka paa ka tʋfelem.
58010030	Đe sem Asɛ ñɩ siiru sɛ: "Me kaa sɛ me mʋ me yera yeeʋ, me kaa sɛ me lɔte-wa." ɩ siira rerɛ sɛ: "Acii Sesɛɛ kaa s'ɩ hʋ na ɩ yera."
58010031	Ʋ wɛ nafate s'a maa Asɛ ñɩ wɛ fiisu taa na, ɩ niiŋ taa.
58010032	!Ɩɩ tɛse antaʋŋ alʋate nte taa, mɩ ñesa kampa ya hul kiɖinkiɖin k'Asɛ tentɛnte rɛɛ-ɔ wonte na. Ɩɩ tʋ kʋñʋŋ ka paa, n'ɩɩ rʋken mɩ tɛ.
58010033	Alʋate nte taa, a ka ha-mɩ fɛr ka yera ñesa taa n'a naasʋ-mɩ. Alʋate nte taa rerɛ, ɩɩ ka ciiwa sɛ mɩ-n'mɩ raana, ɩɩ tʋ kʋñemen ñɩ wa tʋkʋ-ñɩ na.
58010034	Ɩɩ sen wompa a ka kpa-wa sarka na. A kpɔr mɩ wonte ka wonte na, ʋ kɔ mɩ t'ɔ ten, wonte rɛɛ na, n nɔɔn ɩɩ sem s'ɩɩ wɛ nter-ɔ te sara te kelen te ten-ɔ, te mɩsʋ wʋse se wʋse.
58010035	Sempe na, mɩ hɔya nya, ɩɩ sʋ-ya n'ɩɩ re-ya Asɛ rɛɛ na, !ɩɩ ra yeʋ ya rɩʋ k'ayepe, wonte rɛɛ na, womɩ rʋken te lape sempe na, Asɛ kaa s'ɩ rɛte-mɩ rɛter cekpɔlɖe.
58010036	Ʋ mɔna s'ɩɩ rʋkena n'ʋ lel, se fɛ n'ɩɩ kampa n'ɩɩ kper Asɛ sɛlem lape, ɩɩ mʋ wonte ɩ ka yii-mɩ-te na.
58010037	Nte rɛɛ-ɔna, Asɛ tam sɛ: "Ʋ kaase alʋate cekʋɩte sɛ woñɩ kaa s'ɩ kan na, ɩ kan. Ɩ ra lʋl kanɖe.
58010038	Woñɩ tisu me rɛɛ na, me sʋkʋ-ɩ se riyuyutɩ. Nñɩ kɔŋ-na s'ɩ hiiu fiisu nkʋ tam akperʋ na. Ama, nne ɩ kunta n'ɩ wʋsʋ kutukutu, ʋ pe kake me t'ɔ ɩ rɛɛ."
58010039	Đa hen na, ɖa tan wompa kuntu kutukutu, sɛ wa leeʋ na, wa taa. Đe wɛ yera mpa tisu Asɛ rɛɛ s'ɩ ha-wa fiisu nkʋ tam akperʋ na, mpa t'ɔna.
58011001	Tisuu k'Asɛ rɛɛ kutihuɖi kelɛ s'a sem paa sɛ wonte a honkʋ-te na, te kaa sɛ te laʋ. Wonte a pe na-te na yer ñeser na, a sem sɛ te wɛ paa.
58011002	Antaʋŋ ñempa ka tisi sempe k'Asɛ rɛɛ. Semp'ɔna, ɩ wʋte sarteñente ka wa rɛɛ.
58011003	Đe tisu Asɛ rɛɛ. Semp'ɔna, ɖe sem s'ɩ laʋ te ten na ɩ nɔ taa wʋtɔ. Semp'ɔna, wonte ten ɖe na-te tɛte nte rɛɛ-ɔ cee na, Asɛ laʋ-na-te na wonte, yer wan ñeser ra pɩse sɛ re na-te na.
58011004	Apɛl ka tisi Asɛ rɛɛ. Semp'ɔna, ɩ laa-ɩ sarte laate ka te kelen laate nte Kaɛŋ laa-ɩ-te na. Nte rɛɛ-ɔna, Asɛ mʋ Apɛl laate, n'ɩ wʋl s'ɩ sʋ-ɩ se riyuyutɩ. Apɛl sepa. Ama, wonte ɩ tisi Asɛ rɛɛ n'ɩ laʋ-te na, te wʋlʋ-ra ñempʋ ka kɔhen.
58011005	Eenɔke ka tisi Asɛ rɛɛ. Semp'ɔna, Asɛ sʋ-ɩ s'ɩ ra seʋ. Yer ta tase ɩ naʋ, wonte rɛɛ na, Asɛ sʋ-ɩ. A maa ɩ ñente k'Asɛ tekara taa sɛ, nanɩ s'Asɛ sʋ-ɩ na, n nɔɔn ʋ ka kake Asɛ t'ɔ ten-ɔ ɩ rɛɛ.
58011006	Nkʋ, ?yer ta tisi Asɛ rɛɛ, ʋ ra kɔ Asɛ ñɩ t'ɔ ɩ rɛɛ. Wompa kpɛkʋn Asɛ na, ʋ mɔna sɛ wa sem paa s'Asɛ wɛ, n'Asɛ ñɩ rɛtʋ na wompa cii-ɩ na.
58011007	Noee ka tisi Asɛ rɛɛ. Semp'ɔna, ɩ ñam Asɛ n'ɩ laʋ kpilu cekpɔlʋ s'ɩ tɛlse ɩ yera. N nɔɔn Asɛ ka hom ɩ siiruu ka wonte kaa sɛ te laʋ k'a ka ta take na-te na. Wonte ɩ laʋ-te na, na nt'ɔna ɩ kʋ tɛte rɛɛ yera ñente. Ɩ tisi Asɛ rɛɛ, n'Asɛ sʋ-ɩ se riyuyutɩ.
58011008	Aperaham ka tisi Asɛ rɛɛ. Semp'ɔna, Asɛ ka yaa-ɩ wonte na, ɩ ñam-ɩ, n'ɩ kʋr n'ɩ wal kɔrʋ nkʋ taa, Asɛ ka kaa s'ɩ cel-ɩ-kʋ na. Ɩ kʋra n'ɩ rɛ n'ɩ ta sem wunɖiinɖi ɩ walʋ na.
58011009	Ɩ tisi Asɛ rɛɛ. Semp'ɔna, ɩ cɔ s'ankɔm ka kɔrʋ nkʋ Asɛ ka yii-ɩ-kʋ na, kʋ taa, n'ɩ sɩ wɔwen cukin taa, na Iisake, na Sakɔpe rerɛ. Asɛ ka yii kɔrʋ nk'ɔ ñɩ-n'wa.
58011010	Aperaham ka honkʋwa s'ɩ mʋ kɔrʋ nkʋ, Asɛ teter mɔsa n'ɩ ma-kʋ ka kʋ tan yʋkʋʋ k'ayʋkʋ na.
58011011	Sara ka pɩ ten n'ɩ ka ta pɩsʋ s'ɩ lel. Ama, ɩ ka tisi Asɛ rɛɛ. Semp'ɔna, Asɛ yepa n'ɩ hiiu yo, wonte rɛɛ na, ɩ ka sem sɛ woñɩ yii-ɩ-ka na, ɩ kaa s'ɩ cel-ɩ-ka.
58011012	Nte rɛɛ-ɔna, Asɛ sʋ akanɖe afal nɛɛr-ɔ ɩ kper kpaterʋʋ ka ten-ɔ, ɩ ka ta pɩsʋ s'ɩ lel wiisi, n'ɩ ha-ɩ yikiisi ka tɛmpe tɛmpe, se kelen asɛta terase, n'apʋ leem nɔ añinka, nɩ yer ra pɩse s'ɩ kal-se.
58011013	Yera mpa ten, wa ka tisi Asɛ rɛɛ, n'ʋ rɛ n'ʋ tal ayʋkʋ nkʋ, wa sepa na, nɩ wa ta hiiu wonte Asɛ yii-te na. Ama, wa na-te calʋcalʋ taa n'ʋ kɔ wa taa. Wa wʋte reñamla sɛ, wa ci ankɔma kena, nɩ wa cake cekɔ kena tɛte nte rɛɛ.
58011014	Yera mpa wʋtʋ sempe na, wa wʋlʋ sɛ wa cii kɔrʋ nkʋ kaa sɛ kʋ wʋse wa ñenkʋ na.
58011015	?Wa ka mɔsʋ kɔrʋ nkʋ wa lii na kʋ taa na, kʋ rɛɛ, wa ka kaa sɛ wa wʋse kʋ taa.
58011016	Ama, wa ta laʋ sempe. Wa ka rɩ wa ñesa ka kɔrʋ nkʋ sara kʋ kelen te ten na, nkʋ rɛɛ-ɔna. Te kutihuɖi kelɛ sɛ, kʋ wɛ asɛta. Nte rɛɛ-ɔna, ʋ kɔ Asɛ ka ten n'ɩ wʋte reñamla s'ɩ ci w'Asɛ. Semp'ɔna, ɩ rɔn kɔrʋ ka wa rɛɛ.
58011017	Aperaham ka tisi Asɛ rɛɛ. Semp'ɔna, ɩ sʋ ɩ yo kʋɖemɔ Iisake s'ɩ laa laate k'Asɛ ka n nɔɔn Asɛ ka mɔse-ɩ wonte na. Nkʋ, Asɛ ka yii nñ'ɔna yiirti
58011018	n'ɩ siir-ɩ sɛ: "Iisake yikiisi receel-ɔna, a kaa s'a sʋ-se s'n yikiisi."
58011019	Ɩ ka sem s'Asɛ wɛ reen, hal, n'ɩ pɩsʋ s'ɩ wose Iisake k'aseɖa taa. Tʋfelem, ʋ wɛ s'Iisake sepa, ka n'ɩ wʋse n'ɩ hom.
58011020	Iisake ka tisi Asɛ rɛɛ. Semp'ɔna, ɩ waase Sakɔpe na Eesau wa rɛɛ. N nɔɔn ɩ wʋtʋn-wa wonte kaa sɛ te laʋ-wa ayʋkʋ nɛnkʋr na, nt'ɔna.
58011021	Sakɔpe ka tisi Asɛ rɛɛ. Semp'ɔna, ɩ kampa n'ɩ tal sepe ka wonte na, ɩ waase Sosɛfe wiisi nse nasel ɖɛɛ. Ɩ kʋr n'ɩ ñʋ ɩ kpaɖʋ rɛɛ n'ɩ sɛɛ Asɛ.
58011022	Sosɛfe ka tisi Asɛ rɛɛ. Semp'ɔna, ɩ seke wonte na, ɩ wʋten Iiseraɛl ñempa n'ɩ siir-wa sɛ wa kaa sɛ wa lii Eesiipete kɔrʋ t'ɔ ayʋkʋ nɛnkʋr, na wonɔn'ɔ ɩ kaa s'ɩ seʋ n'a laʋ ɩ mʋya na.
58011023	Moiisi lelɖa ka tisi Asɛ rɛɛ. Semp'ɔna, a lel-ɩ wonte na, wa mɛse-ɩ honɖase nasiisi, wonte rɛɛ na, wa na sɛ ka sar ten, nɩ nafate ta kpa-wa Eesiipete wuroo ñasete rɛɛ.
58011024	Moiisi ka tisi Asɛ rɛɛ. Semp'ɔna, ɩ kampa n'ɩ kpɔl wonte na, ɩ kisi s'a ra yaa-ɩ s'Eesiipete wuroo yalayo yo.
58011025	Ɩ ka mɔsʋwa s'ʋ sar-ɩ n'ʋ kel sɛ, ñɩ-n'Asɛ yera, wa tʋ kʋñʋŋ ka wa ten, s'ɩ ñante alʋate cekɔ k'awarkase taa.
58011026	Fɛr nɖe, ɩ ka tʋkʋ-re Kiriisitu ñɩ kaa s'ɩ kan na, ɩ rɛɛ na, ɩ ka ñelʋ-re se sauti nter-ɔna, te kelen Eesiipete kɔrʋ taa sauti ka te ten, wonte rɛɛ na, ɩ rɩ ɩ ñesa ka rɛter nɖe, Asɛ kaa s'ɩ rɛte-ɩ-re na, ɖe rɛɛ.
58011027	Ɩ ka tisi Asɛ rɛɛ. Semp'ɔna, nafate ta kpa-ɩ wuroo ñan ɖɛɛ, n'ɩ kʋr Eesiipete kɔrʋ taa. Ɩ rʋken ɩ tɛ-ɔ sarte, n'ʋ kunti n'ʋ wɛ s'ɩ na Asɛ ñɩ, a pe na-ɩ na.
58011028	Ɩ ka tisi Asɛ rɛɛ. Semp'ɔna, ɩ sɩ Pake teenkar ayʋkʋ n'ɩ tam s'a mese calem ka nampin nɛse, se fɛ n'Asɛ tirir ñɩ kʋ asanʋwiisi na, ɩ ra teeken Iiseraɛl ñempa ñense.
58011029	Iiseraɛl ñempa ka tisi Asɛ rɛɛ. Semp'ɔna, wa tase Apʋ Leem Cesɛmpe, se tɛte nte wʋla na, te rɛɛ. Ama, Eesiipete ñempa kʋr sɛ wa tasʋ wonte na, ʋ kpeen-wa, wa ten ɖefɩʋ.
58011030	Iiseraɛl ñempa ka tisi Asɛ rɛɛ. Semp'ɔna, Seeriiko kɔrʋ wanka kula ka n nɔɔn wa kpɛte-kʋ ayʋken ka leɖe niisiniitisi ka wonte na.
58011031	Rahape ñɩ ka ci ayaɖe na, lɛ ka tisi Asɛ rɛɛ. Semp'ɔna, ɩ ta seʋ na wompa ta ñam Asɛ na, wonte rɛɛ na, ɩ ka mʋ Iiseraɛl yera mpa, kam amɛsɔŋ taa sɛ wa na wa kɔrʋ wɛ wo na na.
58011032	Kaa me tasʋ wonte siiruu? Me tam alʋate sɛ me wʋte Seeteeɔŋ, na Parake, na Samsɔŋ, na Sɛfetee, na Tafiiti, na Samuɛl, n'Asɛ tentɛnte rɛsera, wa ñente.
58011033	Wa-l ɖerɛ ka tisi Asɛ rɛɛ. Semp'ɔna, wa taa nɛmpar ka lake yeeʋ na kɔren nɛñer, wa ñasʋ-ñɩ. Wa taa nɛmpar yeʋ sɛ riyuyuñente kan kɔrʋ taa. Wa taa nɛmpar hiiu wonte Asɛ yii-wa-te na. Wa taa nɛmpar rʋ kparen nɛse.
58011034	Wa taa nɛmpar hɛse min ɖeen. A ciiwa s'a kʋ wa taa nɛmpar na saaren, n'a ta pɩse. Wa taa nɛmpar ka ta tan hukin n'Asɛ ha-wa reen. Wa taa nɛmpar wʋse yeeʋ taa sesɛmpa mpa ñasʋ na. Wa taa nɛmpar ñase w'amʋrana mpa ci ankɔma na, nɩ wa-l see-wa.
58011035	Wa taa yalaa nɛmpar hiiu wa yera mpa sepa na, ka wa hom aseɖa taa. Ama, a naase wa taa yera nɛmpar rerɛ hal kaka, wa ta tisi s'a lese-wa kʋñʋŋ nkʋ taa, se fɛ n'Asɛ kan n'ɩ wose-wa, wa hiiu fiisu nkʋ sara kʋ kelen tɛte rɛɛ ñenkʋ na.
58011036	A wonke nɛmpar rerɛ n'a maʋ-wa kpara hal n'a rɛ n'a hɔʋ-wa kpase n'a rʋ-wa sarka.
58011037	A yɔ nɛmpar-ɔ wɛɛ nɩ wa seʋ, n'a liti nɛmpar rɛɛ-ɔ ñesa n'a hɛ nɛmpar taa na kpinhɛrɔ, n'a kʋ nɛmpar na saaren. Nɛmpar rerɛ ka ci ahʋsa, nɩ wa sii mɛɛsiin, na wʋnn tɛnen, nɩ wa kintilu riinan ten n'a naase-wa n'a laʋ-wa kʋñʋŋ.
58011038	Wa ka kaalʋ ñɩte taa, na wɔɔn ɖɛɛ, wa henɖʋ wentɛnen tɛɛ, na wɔn taa. Tɛte nte ta tal wʋr sɛ yera mpa cɔ te taa.
58011039	Yera mpa ten ka tisi Asɛ rɛɛ. Semp'ɔna, ɩ wʋte sarteñente ka wa rɛɛ. Ama, wa ta mʋ wonte ɩ ka yii-wa-te na,
58011040	wonte rɛɛ na, Asɛ ka rɔn nter-ɔ sarte n'ʋ kel, ka ra rɛɛ. Semp'ɔna, ɩ ta cii s'ɩ tɛse wonte ɩ ka rɩ ɩ taa s'ɩ laʋ-wa-te na, ka ra nɛla, wonte rɛɛ na, ɩ ciiwa s'ɩ laʋ ra-n'wa-te taman kʋɖem.
58012001	Sempe na, ɖa rerɛ, wora wɛ yera mpa tɛmpe hɛkʋ t'ɔ wa wʋlʋ-ra wonɔn'ɔ ʋ mɔna s'a tisi Asɛ rɛɛ na, !ɖe kisi wonte yeke nɩ re pe pɩsʋ sɛ re wal ñesa taa na, n'awarkɔ nka carʋ-ra tamtam na, !ɖe rʋkena n'ʋ lelʋ, nɩ re see seewa nya Asɛ wʋl-ɖa-ya sɛ re see-ya na.
58012002	!Đe rʋken ɖe ñesa rɩʋ ka Yeesu rɛɛ-ɔna, wonte rɛɛ na, nñɩ yeʋ-na nɩ re tisi ɩ rɛɛ, n'ɩ kaa s'ɩ yeʋ nɩ re rʋken tisuu sempe, n'ʋ rɛ n'ʋ tal tɛte teem ayʋkʋ. Nñɩ tisi-na n'a kam-ɩ akantemer rɛɛ n'ɩ seʋ. Fɛr ta kpa-ɩ, wonte rɛɛ na, n nɔɔn ɩ sem s'ɩ kaa s'ɩ hiiu ñankete nte, Asɛ rɩ-ɩ-te na. Kɔhen ɩ cɔ Asɛ wurti kpeeɖe mete niiŋ ɖɛɛ.
58012003	!Ɩɩ mɔse mɩ t'ɔ Yeesu ñɩ tisa sɛ teñɛseciina wʋte tansarteñente ka tɛmpe ka ɩ rɛɛ, se fɛ nɩ mɩ nante ra ho, n'ʋ ra tɛɖe mɩ taa na.
58012004	Ɩɩ take lʋ n'awarkɔ s'ɩɩ hiiu sem,
58012005	n'ɩɩ teem sɛɛʋ ka lɛn ñɩ Asɛ tase-mɩ-ñɩ s'ɩ wiisi na. Ɩ tam sɛ: "Me yo, !ɖa seente k'Acii Sesɛɛ rɔnʋ-n wonte na, n'ʋ ra tɛɖe n t'ɔ ɩ yeen-n wonte na,
58012006	wonte rɛɛ na, woñɩ, Acii Sesɛɛ wɛ-ɩ lu na, nñ'ɔna ɩ rɔnʋ-ɩ, n'ɩ make kpara ka woñɩ ɩ mʋ-ɩ s'ɩ wʋse ɩ yo na."
58012007	Semp'ɔna, ʋ mɔna s'ɩɩ tisi n'Asɛ rɔn-mɩ, wonte rɛɛ na, te wʋlʋ s'ɩ mʋ-mɩ s'ɩɩ wʋse ɩ wiisi. Kaa yo wonka wɛ ka ka cii pe rɔnʋ-ka?
58012008	Asɛ lake semp'ɔna, ɩ wiisi ka se ten. Nne ɩ pe rɔnʋ-mɩ, sempe na, ɩɩ ta ci ɩ teter ɩ wiisi. Ama, ɩɩ ci wiisi nse ta sem se ciina na kena.
58012009	Nɛnter wɛ rerɛ. Đe ciina mpa lel-ɖa na, wa rɔn-ɖa nɩ re ñam-wa. Semp'ɔna, ʋ sara n'ʋ kel sɛ, ɖe ñam ɖe Cii ñɩ wɛ asɛta na, nɩ re hiiu fiisu nkʋ tam akperʋ na.
58012010	Đa ciina ka rɔn-ɖa se wa cii wo na, k'alʋate ka cekɔ. Ama, Asɛ hen na, ɩ rɔnʋ-ra, s'ɩ laʋ-ra ruŋ, nɩ re wʋse sarteñempa s'ɩ wɛ wo na.
58012011	A rɔnʋ yera ka wonte na, wa mɔsem taa hɔrsʋ ten, n'ʋ pe kake wa taa. Đɔnʋʋ mpe kaa sɛ pe kper wonte na, n naken wompa hiiu lɛn ka pe taa na, wa kaa sɛ wa wʋse riyuyuñempa, nɩ wa hiiu rehɛser ka wa hɔya taa.
58012012	Sempe na, !ʋ ra tɛɖe mɩ taa. !Ɩɩ ciisi mɩ nante n'ɩɩ wal ñesa taa.
58012013	!Ɩɩ tenke ñempʋ nkʋ wɛ riyuyu na, se fɛ nɩ wompa tan ɖeen k'Asɛ ñempʋ taa na, wa ra feete ñempʋ nkʋ taa. Ama, wa hiiu wa tɛ.
58012014	!Ɩɩ car mɩ tɛ, nɩ mɩ-n'yera ten, ɩɩ cɔ rehɛser taa. !Ɩɩ car mɩ tɛ rerɛ, n'ɩɩ wʋse Asɛ yera. ?Ya sempe, ɩɩ ra pɩse s'ɩɩ na Acii Sesɛɛ.
58012015	!Ɩɩ rʋken mɩ tɛ, sɛ mɩ taa nɛɛr ra kisi sarte nte Asɛ lake-te yera na. !Ɩɩ rʋken mɩ tɛ, sɛ mɩ taa nɛɛr hɔɔr ra kper ñan, se tiliɖi nɖe wɛ ñan, n'ɩ re lii hoor ka wo na. Woñɩ wɛ sempe na, ɩ kaa s'ɩ hɔrse nɛmpar-ɔ tɛmpe rerɛ.
58012016	!Ɩɩ rʋken mɩ tɛ, sɛ mɩ taa nɛɛr ra wʋse ayaɖe, nɩ mɩ taa nɛɛr ra pɛ Asɛ ñempʋ ka te tɛ, s'Eesau ka laʋ wo na. Ɩ ka sʋ wonte ɩ ka s'ɩ mʋ-te ɩ cii sem wara na, n'ɩ lɔse-te na tʋnɔ kʋɖemɔ.
58012017	Ɩɩ sem s'ɩ kampa n'ɩ cii wonte s'ɩ cii waase ɩ rɛɛ na, ɩ cii ta tisi. Ɩ ka cii-te na wulim. Ama, ɩ hɔɔr lɔsʋʋ mpe ta pɩsʋ sɛ pe lɔse nter.
58012018	Ɩɩ ta kpɛʋn wʋʋ cal-ɔ, antaʋŋ awɔr nɖe, Iiseraɛl ñempa ka kpɛʋn-ɖe na. A ka pɩsʋwa s'a teeken wʋʋ nkʋ na yera niiŋ. Wa na min ka kʋ rɛɛ-ɔ ñɩ wu reen ka ten, n'ʋ wɛ tawunɖi rekpatekpate, n'ahiilim fɛtʋ reen ka ten.
58012019	Wa nɩʋ kanter hʋlʋʋ, n'Asɛ wʋtɔ rerɛ. Tentɛnte nte, wa nɩʋ-te na, te laʋ-wa nafate. Wa sɛɛ Asɛ sɛ, wa pe cii sɛ wa tase tentɛnte nte nɩʋʋ,
58012020	wonte rɛɛ na, Asɛ siir-wa sɛ: "Nne yer teeken wʋʋ nkʋ, nawʋr kpeenɖe teeken na, !ɩɩ yɔ mpetɩ ka wɛɛ n'ɩɩ kʋ-ɩ." Wonte ɩ siir-wa-te na, te kelen-wa.
58012021	Wonte wa na-te na, te ha-wa nafate ka paa. Moiisi teter tam sɛ: "Nafate kpa-m ten nɩ me nante make."
58012022	Ama, ɩɩ kpɛʋn wʋʋ nkʋ, a yaa-kʋ sɛ Sɩɔŋ na kena. Asɛ ñɩ wɛ fiisu taa na, ɩ kɔrʋ kelɛ. A yaa kɔrʋ nkʋ s'asɛta Seerusalɛm, n'Asɛ tirira kpol ɖen'ɔ tɛmpe tɛmpe ka, ʋ tan lape.
58012023	Ɩɩ kpɛʋn Asɛ asanʋwiisi nse, ɩ maa se yela k'asɛt'ɔ tekara taa, nɩ se lake teenkar na. Ɩɩ kpɛʋn Asɛ ñɩ hʋ na yera ten na, na wompa Asɛ sʋ-wa se riyuyuñempa, n'ɩ tɛse wa rɔnʋʋ ka rekpesekpese na, wa cal.
58012024	Ɩɩ kpɛʋn Yeesu ñɩ ñɔsʋ yera n'Asɛ, wa hɛkʋ taa, n'ɩ yeʋ n'Asɛ hɔʋ raante cefate na-wa na, ɩ cal. Ɩɩ kpɛʋn ɖerɛ-ɔ Yeesu calem mpe, ɩ yɔte-pe yera rɛɛ n'ɩ yaal w'awarkase na. Ɩ calem mpe wʋlʋ-ra nter-ɔ, te sara te kelen wonte Apɛl calem wʋlʋ-ra na.
58012025	!Ɩɩ kpa mɩ tɛ remm, n'ɩɩ ra kisi s'ɩɩ co na woñɩ wʋtʋn-mɩ na. Antaʋŋ yera ka kisi sɛ wa ra co na woñɩ ka hom wa siiruu k'Asɛ ñente ka tɛte nte rɛɛ na. Semp'ɔna, wa sɩ kʋñʋŋ taa. Wora nɩʋ woñɩ wʋtʋn-ɖa n'asɛta na, nne re kisi sɛ re ra co na-ɩ, ɖe kaa sɛ re tʋ kʋñʋŋ ka tʋfelem.
58012026	Antaʋŋ, Asɛ wʋtɔ ka ñamse tɛte. Ama, kɔhen, ɩ yii yera sɛ: "Ʋ ta ci tɛte receel-ɔna, me kaa sɛ me tase ñamsʋʋ, te-n'asɛt'ɔna, wa kaa sɛ wa ñamse."
58012027	Ɩ tam wonte sɛ: "Me kaa sɛ me tase" na, te kutihuɖi kelɛ sɛ, wonte ten ɩ laʋ-te na, te kaa sɛ te ñamse, nɩ te yase, n'a ra na-te, se fɛ nɩ wonte ra pɩse sɛ te ñamse na, te mɩse.
58012028	Sempe na, !ɖe wɔr Asɛ, wonte rɛɛ na, ɩ ha-ra kɔrʋ nkʋ ra pɩse sɛ kʋ ñamse ka ra-n'ɩ, ɖe kaa sɛ re tʋ wurti ka kʋ taa na. !Đe sɛɛ Asɛ na re hɔya ka ya ten, !ɖe ñam-ɩ, nɩ re wɔr-ɩ s'ɩ cii wo na,
58012029	wonte rɛɛ na, ɖ'Asɛ wɛ rerɛ se min ñɩ wu te ten ɖefɩʋ na.
58013001	!Ɩɩ rʋken ɖem'ɔ leen lape s'ʋ mɔna kiriisitutɩna sɛ wa laʋ wo na.
58013002	!Ɩɩ mʋ ankɔma ka sarte ka tamtam. Nɛmpar laʋ sempe, wa mʋ Asɛ tirira ka wa tɛ-ɔ n nɔɔn wa ta sem sɛ, wa ka ci Asɛ tirira.
58013003	!Ɩɩ mɔsʋ yera mpa wɛ sarka taa na, wa rɛɛ se newʋr taa, mɩ-n'wa, ɩɩ ka wɛ sarka taa. !Ɩɩ mɔsʋ rerɛ-ɔ, wompa a naasʋ-wa na, wa rɛɛ, se newʋr taa, a naasʋ-mɩ-ɔna.
58013004	Mɩ ten, !ɩɩ ñam tentɛnte nte wʋtʋ waal, na ɩ yal, wa ñente na. Yal n'apal, !wa ra laʋ ayaɖeteñente. ?Pa n kan yal, ?n ta kan yal, ?n kɔ waal, ?n ta kɔ waal, ɩɩ sem s'Asɛ kaa s'ɩ hʋ na wompa ten lake sempe na.
58013005	!Ɩɩ ra kel warase ciiu. Wonte ɩɩ wɛ na-te kɔhen na, !te cɛsen-mɩ, wonte rɛɛ na, Asɛ tam sɛ: "Me kaa sɛ me ra yeʋ-mɩ ayepe, nɩ me ra kisi-mɩ akisu."
58013006	Nte rɛɛ-ɔna, ɖe kperʋ re taa, ɖe siiru sɛ: "Acii Sesɛɛ sʋn-na-m. Nafate kaa s'ʋ ra kpa-m nter rɛɛ. Yer wan pɩsʋ s'ɩ laʋ-m wɔ?"
58013007	!Ɩɩ tɛse mɩ sesɛmpa mpa ka hose-mɩ Asɛ tentɛnte na, wa rɛɛ. !Ɩɩ mɔse mɩ t'ɔ wonɔn'ɔ, wa tenke Asɛ nɩ wa rɛ wa seʋ na. !Ɩɩ taasen-wa n'ɩɩ tisi Asɛ rɛɛ se wa ka tisi ɩ rɛɛ-ɔ wo na.
58013008	Yeesu Kiriisitu wɛ kɔhen, s'ɩ ka wɛ antaʋŋ ka wo na, n'ɩ kaa s'ɩ mɩse semp'ɔ wʋse se wʋse.
58013009	!Ɩɩ ra yeʋ sɛ, wonte yera wʋlʋ-te cefate ka ʋtɛ n'ʋtɛ na, te lese-mɩ Asɛ ñempʋ taa, wonte rɛɛ na, ʋ sara sɛ mɩ hɔya cii-na sarteñente nte Asɛ laʋ-mɩ-te na, n'ʋ kel sɛ ya cii-na wonte wa wʋlʋ-mɩ-te tʋte rɛɛ na. Wompa tʋnkʋ wʋlte nte wʋtʋ tʋte ñente na, wa ta hiiu wʋr-ɔ te t'ɔ ahiiu.
58013010	Wompa laa laate ka wɔwen cuku taa na, wa tan ñempʋ sɛ wa tʋ laate nte, a laa-te ra pempoɖe rɛɛ na.
58013011	Kpeena nya, Asɛ laate laar sesɛɛ laa-ya Asɛ, n'ɩ sɩn ya calem k'Asɛ awɔr sarteñenɖe teter taa s'Asɛ tɩsen yera ka w'awarkase na, a liin-ya awaren ɖɛɛ n'a sɛke-ya min ka ñɩte taa.
58013012	Nte rɛɛ-ɔna, se fɛ nɩ Yeesu pɩse n'ɩ yeʋ nɩ yera wʋse Asɛ yera na ɩ teter ɩ calem na, a liin-ɩ na kɔrʋ wara n'a kʋ-ɩ.
58013013	Sempe na, !ɖe lii n'awaren ɖɛɛ-ɔ Yeesu cal, nɩ re yeʋ n'a ha-ra fɛr, s'a ha-ɩ fɛr ka wo na,
58013014	wonte rɛɛ na, ɖe tan kɔrʋ ka tɛte nte rɛɛ-ɔ cee-ɔ, kʋ pɩsʋ sɛ kʋ lʋl wʋse se wʋse. Ama, ɖe re re ñesa ka kɔrʋ nkʋ kɔŋ na, nkʋ rɛɛ-ɔna.
58013015	Na Yeesu ñɩ rɛɛ-ɔna, !ɖe wɔrʋ Asɛ k'ayʋken ten. Wɔrte nte wɛ se laate kena. Laate nt'ɔlɛ wʋtase nse, ɖe wʋtʋ-se yera ñesa taa, nɩ re wɔrʋ ɩ yeɖe k'ayʋken ten na.
58013016	!Ɩɩ lake mɩ raana ka sarte ka tamtam, n'ɩɩ sʋn-wa na wonte ɩɩ wɛ na-te na, wonte rɛɛ na, laate nte Asɛ cii-te na, nt'ɔlɛ.
58013017	!Ɩɩ ñam mɩ sesɛmpa. !Ɩɩ ha-wa ñamte, wonte rɛɛ na, wa hoŋ mɩ rɛɛ, s'ɩɩ laʋ wonte Asɛ cii-te na, se fɛ nɩ wa laʋ wa temer na ñankete, n'ʋ ra tɛɖe wa taa. Wa lake temer nɖe nɩ wa sem s'Asɛ kaa s'ɩ wɔse-wa wonɔn'ɔ wa hom mɩ rɛɛ na. Nne wa hɔya taa tɛɖa, ʋ ra pɩse s'ʋ sen-mɩ.
58013018	!Ɩɩ sɛɛ Asɛ ka ra rɛɛ. Đe sem sɛ, ɖa hɔya pe carʋ-ra nter rɛɛ, ɖe cii sɛ re lake sarteñente kena, te ten taa.
58013019	Me cɛrʋ mɩ ten, s'ɩɩ sɛɛ Asɛ n'ʋ ha-m ñempʋ, nɩ me wʋse mɩ cal-ɔ fɩfɩ.
58013020	Asɛ ñɩ yeke nɩ yera hɔya hɛ na, ɩ sʋ r'Acii Sesɛɛ Yeesu ñɩ ci nanɖiir cekpɔlɖe na, ɩ calem n'ɩ hɔʋ raante nte tam akperʋ na-ra na, n'ɩ wose-ɩ aseɖa taa.
58013021	!Asɛ ñɩ ha-mɩ reen n'ɩɩ pɩse n'ɩɩ laʋ wonte ten kake-ɩ na. !Asɛ ñɩ laʋ ɩ temer ka ra taa, na Yeesu Kiriisitu reen, se fɛ nɩ re pɩse re laʋ wonte lake-ɩ lelen na. !Đe wɔr Yeesu Kiriisitu ka wʋse se wʋse. !Ʋ laʋ sempe.
58013022	Me rɛɔ ñempa, me cɛrʋ-mɩ, s'ɩɩ hɛse mɩ hɔya n'ɩɩ co tentɛnte nte ciisu mɩ nante ka me maa-mɩ-te cekɔ na.
58013023	!Ɩɩ sem s'a lese re rɛɔ tɩ Tiimotee ka sarka taa. Nne ɩ tal me cal-ɔ resam, me kaa sɛ me kɔŋ mɩ rɛkʋʋ ka wonte na, ma-n'ɩ, ɖe kan.
58013024	!Ɩɩ sɛɛ mɩ sesɛmpa ka wa ten, n'Asɛ yera ka wa ten ɖerɛ. Asɛ yera mpa wɛ Iitalii kɔrʋ taa na, wa sɛɛ-mɩ rerɛ.
58013025	!Asɛ laʋ mɩ ten-ɔ sarte. !Ʋ laʋ sempe.
59001001	M'ɔna Sake, me ci Asɛ, na r'Acii Sesɛɛ Yeesu Kiriisitu, wa wolalaɖe. Me sɛɛ womɩ wɛ nantilii hiiu na naal-ɔ ɩɩ yase riinan ten-ɔ tɛte rɛɛ na.
59001002	Me rɛɔ ñempa, kʋñemen ñɩ ɩɩ katʋn-ñɩ na, !ʋ kɔ-mɩ n'ʋ ra tɛɖe mɩ taa,
59001003	wonte rɛɛ na, ɩɩ sem sɛ kʋñʋŋ nkʋ yeke-na s'ɩɩ sem wonɔn'ɔ ɩɩ tisi Asɛ rɛɛ na. Nkʋ t'ɔna, ɩɩ pɩsʋ s'ɩɩ hɛse mɩ hɔya ka sarte.
59001004	Ʋ mɔna s'ɩɩ hɛse mɩ hɔya ka sarte, se fɛ nɩ mɩ ñesa lɔm lɛn k'Asɛ ñente t'ɔ rekpelkpel n'nter ra kpil s'ʋ leeʋ mɩ cal.
59001005	Nne mɩ taa nɛɛr tan ñeselɛn, ʋ mɔna s'mpetɩ fa ñeselɛn ñ'ɔ Asɛ, wonte rɛɛ na, Asɛ wɛ n'ɩ ha yera ka wa ten-ɔ wonte wa fa-ɩ-te na, na hɔɔr lelen. Ɩ pe felʋ ka fɛ n'ɩ ha.
59001006	Ama, nne yer fa Asɛ ka nter, ʋ mɔna s'ɩ kper ɩ taa, n'ɩ tisi s'Asɛ kaa s'ɩ ha-ɩ-te, wonte rɛɛ na, woñɩ ta kper ɩ taa na, ɩ nʋsen apʋ leem mpe ahiilim cutu-pe riinan ten pe kʋsʋ-pe na.
59001007	!Sempe yer ñɩ ra re ɩ taa s'Acii Sesɛɛ kaa s'ɩ ha-ɩ wʋr.
59001008	Yer ñɩ ci yer yer-ɔna, ɩ ta kper ɩ taa, n'ɩ walʋ na ñesa taa n'ɩ kuntu na ɩ wara.
59001009	Kiriisitutɩ ñɩ ci ahʋse na, ʋ mɔna s'ʋ kɔ ɩ taa s'Asɛ kaa s'ɩ kpaase-ɩ.
59001010	Kiriisitutɩ ñɩ ci sau na, ʋ mɔna s'ʋ kɔ ɩ t'ɔ alʋate nte Asɛ kaa s'ɩ tisi-ɩ na, wonte rɛɛ na, sau pe lʋlʋ se ñɩrʋ hɛte pe lʋlʋ wo na.
59001011	Mɩse saa wont'ɔ min ɖekatekate na, ñɩrʋ nkʋ wʋl, kʋ hɛte rerɛ wʋl te tɛl atɛ, nɩ t'afate kper. Ʋ wɛ kʋɖemte kena sau rɛɛ. Ayʋkʋ nɛnkʋr, kʋ kaa sɛ kʋ wɛ nɩ kʋ lake kʋ temer n'a ra na-kʋ kʋ temer nɖe hɛkʋ taa.
59001012	Woñɩ hɛsʋ ɩ hɔɔr ka kʋñʋŋ taa na, ɩ nɩʋ lelen, wonte rɛɛ na, ɩ kʋñʋŋ kaa s'ʋ kper wonte na, Asɛ rɛte-ɩ fiisu nkʋ ɩ yii-kʋ wompa wɛ-ɩ lu na.
59001013	Nne yer mɔsem takʋ-ɩ s'ɩ laʋ teñɔ, ʋ ta mɔna s'mpetɩ ñɩ siir s'Asɛ takʋ-na-ɩ, wonte rɛɛ na, a ra pɩse s'a take Asɛ s'ɩ laʋ teñɔ, n'ɩ ra pɩse s'ɩ take yer n'ɩ wan-ɩ na teñɔ taa.
59001014	Ama, yer ñeserɛʋ hɔŋ na-ɩ nɩ kʋ yeke n'alʋacii takʋ-ɩ.
59001015	Nne yera wɛɖʋ wa tɛ-ɔ ñeserɛʋ ñente taa, te maasʋ-wa awarkɔ taa. Awarkɔ nka kpɔl wonte na, ka wan-wa sem taa.
59001016	Me rɛɔ ñempa, womɩ me wɛ-mɩ lu ka ten na, !ɩɩ ra tɛke mɩ tɛ.
59001017	Wonte ten ci sarteñente na, na haaɖe nɖe ten ci sarteñenɖe na, Asɛ ha-na-te. Nñɩ laʋ-na honɖɔ, na mɩse, na terase, na wonte ten wʋlʋ-ra hʋlmɩn na. Te ten ñɩ pɩsʋ sɛ te lɔse. Ama, nñɩ pe lɔsʋ ayʋkʋ nɛnkʋr.
59001018	Ɩ sɛlem t'ɔna, ɩ laʋ-ra, na tʋfelem wʋtɔ, se fɛ nɩ wonte ten ɩ laʋ-te tɛte rɛɛ na, ɖe kelen-te.
59001019	Me rɛɔ ñempa, womɩ me wɛ-mɩ lu ka ten na, ʋ mɔna s'ɩɩ co nte ñɩ hen. Pa woñɩ na, ʋ mɔna s'ɩ co fɩfɩ. !Ɩ ra wʋte fɩfɩ n'ɩ ñan ɖa kpa fɩfɩ,
59001020	wonte rɛɛ na, yer ñɩ ñan kpa na, ɩ pe lake wonte wɛ riyuyu na, k'Asɛ ñesa taa.
59001021	Sempe na, !ɩɩ kisi asimañente ka te ten, na ñanñente ka te ten, n'ɩɩ mʋ tentɛnte nte Asɛ rɩ-te mɩ taa na, na hɔɔr lelen, wonte rɛɛ na, te pɩsʋ sɛ te tɛlse-mɩ.
59001022	!Ɩɩ lake wonte Asɛ tentɛnte siiru-te na, n'ɩɩ ra mɔn te coʋ receel-ɔna s'ʋ waa. Nne ɩɩ pe lake wonte te siiru na, ɩɩ tɛkʋ mɩ tɛ-ɔna,
59001023	wonte rɛɛ na, woñɩ cokʋ Asɛ tentɛnte n'ɩ pe lake-te na, ɩ nʋsen yer ñɩ ñelʋ ɩ tɛ-ɔ ñelma taa n'ɩ na wonɔn'ɔ ɩ wɛ na.
59001024	Ɩ yeʋ n'ɩ rɛ wonte na, ɩ tenke n'ɩ sɛɛ wonɔn'ɔ ɩ wɛ na.
59001025	Ama, woñɩ cokʋ Asɛ ñasete nte wɛ sarte nɩ te lesʋ-ra tansarteñente taa, n'ɩ lake-te na temer k'ayʋkʋ s'ayʋkʋ na, ɩ nɩʋ lelen ka ɩ lakase taa, wonte rɛɛ na, ɩ cokʋ-te n'ɩ pe sɛɛ-te.
59001026	Nne yer hʋ s'ɩ tʋnkʋ Asɛ ñempʋ ka sarte n'ɩ pe kutu ɩ nansemer, ɩ tɛkʋ ɩ tɛ-ɔna. Ɩ siiru s'ɩ tʋnkʋ Asɛ. Ama, fala kena.
59001027	Nne re cii sɛ re tenke ra Cii Asɛ nɩ re laʋ wonte kake-ɩ na, n'ʋ ra kaase nter, wonte wɛ sɛ re laʋ-te na, nt'ɔlɛ sɛ, ɖe ñel añimpiisi, na leela mpa tʋkʋ kʋñemen na, wa rɛɛ. Ʋ mɔn-ɖa rerɛ sɛ, ɖe rʋken ɖe tɛ-ɔ sarte, nɩ tɛte rɛɛ tansarteñente ra tɛke-ra sɛ re laʋ awarkɔ.
59002001	Me rɛɔ ñempa, !ɩɩ ra tar yera taa, wonte rɛɛ na, ɩɩ tisi Yeesu Kiriisitu ñɩ ci r'Acii Sesɛɛ ñɩ, a wɔrʋ-ɩ ka ɩ kelen te ten na, ɩ rɛɛ.
59002002	Nne yer sɩ mɩ sɛɛrte akpar t'ɔ ɩ tɩɩ ɩ niiŋ ka kpamɩɖe ka re mɛtelʋ ten, n'afate wɔwen ka sarte ka ten, n'ahʋse tala ka lɛ sii wɔwʋceeken,
59002003	nne ɩɩ ñam woñɩ sii wonte ka sarte na, n'ɩɩ wʋl-ɩ awɔr sɛ: "!Cɔ cee ñɩ hen-ɔ awɔr sarte taa", n'ɩɩ tam ahʋse sɛ: "Ña, !senɖe renaa", nawʋr "!Cɔ atɛ-ɔ cee",
59002004	ɩɩ teem tarʋʋ kelɛ yera taa. Nne ɩɩ tarʋ yera taa sempe, wonte ɩɩ mɔsʋ-te mɩ ñiin taa na, te ta sar.
59002005	Me rɛɔ ñempa, womɩ me wɛ-mɩ lu ka ten na, !ɩɩ co. Asɛ lese wompa ci ahʋsa ka tɛte rɛɛ na, mp'ɔna sɛ wa tisi ɩ tentɛnte rɛɛ n'ʋ kelen yera ka wa ten, n'ɩ cel-wa ɩ wurti nte ɩ yii-te wompa wɛ-ɩ lu na.
59002006	Ama, mɩ hen na, mɩ kpɛsʋ ahʋsa n'ɩɩ pe ñelʋ na wa cal. Ampa lake-mɩ kʋñʋŋ? Ʋ ta ci saua kena ya? Ʋ ta ci mpa walʋn-na-mɩ hʋhʋr ka tentɛnte hʋra ñesa taa ya?
59002007	Mpa wonkʋ-na afate yeɖe nɖe, Asɛ cel-mɩ-re na.
59002008	A maa Asɛ tekara taa sɛ: "!Laʋ n ɖʋntɩ ka lu s'n wɛ n tɛ-ɔ lu ka wo na." Nne ɩɩ ñɔŋ ñasete nte kelen te raana na, ka sempe, wonte ɩɩ lake-te na, te sara.
59002009	Ama, nne ɩɩ tarʋ yera taa, ɩɩ lake awarkɔ. Asɛ kaa s'ɩ kpa-mɩ, wonte rɛɛ na, ɩɩ hɔrsʋ ɩ ñasete.
59002010	Woñɩ ñɔŋ Asɛ ñasete n'ʋ kaase kʋɖemte ka ɩ pe ñɔŋ-te na, ʋ kunta n'ʋ wɛ s'mpetɩ ka ta ñɔŋ nter-ɔ añam. Ʋ mɔna s'a ñam ñasete ka te ten, n'a ra kaase nter.
59002011	Woñɩ siir sɛ: "!Đa laʋ ayaɖete" na, nñɩ siir-na rerɛ sɛ: "!Đa kʋ yer." Nne n ta laʋ ayaɖete n'n kʋ yer, n hɔrse Asɛ ñasete kelɛ te ten.
59002012	Nte rɛɛ-ɔna, !ɩɩ wʋtʋ n'ɩɩ lake se yera mpa, Asɛ kaa s'ɩ hʋ na-wa na ɩ ñasete rɛɛ na. Ñasete nte lese yera ka tansarteñente taa.
59002013	Woñɩ pe na ɩ raana kʋñemen na, Asɛ kaa s'ɩ ra na ɩ kʋñʋŋ ka hʋhʋr ayʋkʋ rɛɛ. Ama, woñɩ na ɩ raana kʋñemen na, nafate kaa s'ʋ ra kpa-ɩ Asɛ ñesa taa.
59002014	Me rɛɔ ñempa, nne yer siiru s'ɩ tisu Asɛ rɛɛ, n'ɩ pe lake sarte lakase, ɩ lake fala kena. Ɩ tisuu mpe pɩsʋ sɛ pe tɛlse-ɩ ya?
59002015	Nne kiriisitutɩ nɛɛr tan wɔwen n'ɩ tan wʋr s'ɩ tʋ,
59002016	nɩ mɩ taa nɛɛr siir-ɩ sɛ: "Ʋ lapa n'ʋ tase. !Wal sarte, n'n wor min, n'n tʋ sarte." ?Ɩɩ ta ha-ɩ wʋr s'ɩ sii n'ɩ tʋ n'ɩ tɛl, fala kena.
59002017	Woñɩ tisu Asɛ rɛɛ na, ʋ wɛ kʋɖemte kena. Nne n siir s'n tisu Asɛ rɛɛ n'n pe lake sarte lakase, fala kena.
59002018	Nne nɛɛr siir sɛ: "Mpar tisu Asɛ rɛɛ, nɩ nɛmpar lake sarte lakase", me kaa sɛ me wʋsen-ɩ sɛ: "!Wʋl-m wonɔn'ɔ n tisu Asɛ rɛɛ n'n pe lake sarte lakase na, nɩ me wʋl-n me sarte lakase nse wʋlʋ-na sɛ me tisu Asɛ rɛɛ na."
59002019	Ña, n tisu s'Asɛ wɛ kʋɖem kena. N wɛ tʋfelem. Ama, alʋa rerɛ tisu s'Asɛ wɛ kʋɖem kena, nɩ nafate kpa-wa ɩ rɛɛ wa nante make.
59002020	Wɔkʋ ña, !yeʋ nɩ me wʋl-n sɛ yer ñɩ tisu Asɛ rɛɛ n'ɩ pe lake sarte lakase na, ɩ tisuu mpe wɛ fala kena.
59002021	!Tɛse ra caase Aperaham ɖɛɛ. Ɩ sʋ ɩ yo s'ɩ laa laate k'Asɛ pempoɖe rɛɛ. Nte rɛɛ-ɔna, Asɛ sʋ-ɩ se riyuyutɩ.
59002022	!N na, Aperaham tisi Asɛ rɛɛ n'ɩ laʋ lakase sarte rerɛ. Ɩ lakase tɛse wonte kaasa s'ɩ laʋ-te na, nɩ nse wʋl-na s'ɩ tisi Asɛ rɛɛ-ɔ tʋfelem.
59002023	Semp'ɔna, wonte a maa-te Asɛ tekara taa na, te laʋ tʋfelem. Nt'ɔlɛ sɛ: "Aperaham tisi Asɛ rɛɛ. Semp'ɔna, Asɛ sʋ-ɩ se riyuyutɩ", n'Asɛ ñɩ yaa-ɩ s'ɩ raa.
59002024	!Ɩɩ na, tʋfelem, yer lakase yeke-na s'Asɛ sʋkʋ-ɩ se riyuyutɩ. Ʋ ta ci s'Asɛ rɛɛ tisuu receel-ɔna.
59002025	!Ɩɩ na, yal ñɩ a yaa-ɩ sɛ Rahape ka ɩ ci ayaɖe na, ɩ mʋ Iiseraɛl ñempa mpa a ka tir-wa wa tal ɩ tɛ na, ka sarte, n'ɩ sen-wa n'ɩ wʋl-wa ñempʋ nɛnkʋr sɛ wa tenke-kʋ wa see wa tɛl. Nte rɛɛ-ɔna, Asɛ sʋ yal ñɩ se riyuyutɩ.
59002026	Nne yer pe fiisu, ɩ sepa. Ʋ wɛ kʋɖemte kena sɛ yer ñɩ tisu Asɛ rɛɛ n'ɩ pe lake sarte lakase na, ɩ tisuu mpe wɛ fala kena.
59003001	Me rɛɔ ñempa, !ʋ ra tʋkʋ mɩ nante t'ɔ felem ka ten s'ɩɩ wʋsʋ mɩ ten-ɔ Asɛ tentɛnte wʋlɖa. !Ɩɩ na, ɖ'ɔ wʋlɖa hen na, Asɛ kaa s'ɩ hʋ na-ra na ñan n'ʋ kelen yer ten.
59003002	Đe ten, ɖe lake tansarteñente ka kpater. Nne yer wʋtʋ sarte nɩ tansarteñente ta hʋte taa, ɩ ci yer ñɩ tam awarkɔ na. Nne yer kutu ɩ nansemer, ɩ pɩsʋ rerɛ s'ɩ rʋken ɩ tɛnʋ ka kʋ ten.
59003003	Đe rɩ kpase ka kpɔnaan nɛse taa sɛ ñɩ ñam-ɖa, nɩ re ñasʋ-ñɩ, na ñɩ tɛnen ka ñɩ ten.
59003004	!Ɩɩ na kpilin ñɩ kpɔl ten-ɔ ahiilim tisu-ñɩ ñɩ walʋ na. A melʋ-ñɩ na rafakɩyɔ nɛnkar-ɔna. Awɔr nɖe taa melɖe cii na, ɖen'ɔna, ɩ walʋn kpilu nkʋ.
59003005	Kʋɖemte nt'ɔna sɛ, nansemer ci wʋr-ɔ re ta kɔr akɔrʋ ka re wɛ tɛnʋ rɛɛ. Ama, ɖe lɛʋtʋ ten. !Ɩɩ na, ?a sɛʋ min ka cekɔ, ñɩ wu laʋŋ cepaʋ ka kʋ ten ɖefɩʋ.
59003006	Nansemer rerɛ wɛ se min kena. Nansemer nɖe wɛ tɛnʋ taa se teñɔ wɛ kɔrʋ t'ɔ wo na, nɩ re warkʋ tɛnʋ ka kʋ ten. Đe hɔrsʋ yer fiisucɔʋ ka kʋ ten ɖefɩʋ. Alʋacii ñɩ wɛ min cepan taa na, nñɩ lake-na nɩ nansemer lake sempe.
59003007	Yera pɩsʋ wa lake kpeena nɩ ya ñɔŋ-wa. Ñɩte taa kpeena, n'asimasi, na tuna, na lɩtelɩten, a lake-wa, wa ñɔŋ yera.
59003008	Ama, nansemer hen na, yer ra pɩse s'ɩ laʋ-re, ɖe ñam-ɩ. Tansarteñente nɛnter-ɔna a ra pɩse s'a ñase-te. Nansemer wɛ sɛte nte kʋ yera na, ka tɛmpe.
59003009	Na nansemer nɖ'ɔna, ɖe wɔrʋ r'Acii Sesɛɛ. Na nɖ'ɔna rerɛ-ɔ re wɩ sem ka re raana mpa Asɛ laʋ-wa, wa nʋsen-ɩ na.
59003010	Wɔrte na teñɔ, wa lii na nɔ kʋɖemɔ nka t'ɔna. Me rɛɔ ñempa, ʋ ta mɔna sɛ re laʋ sempe.
59003011	Ɩɩ rʋkʋ-na hiilee kʋɖemɔ ka, ka taa lii leem nɛmper-ɔ pe-l wɛ lelen, na nɛmper-ɔ pe-l wɛ ñan na?
59003012	Nawʋr kpera tu pɩsʋ sɛ kʋ lel akpañara na? Atekpar tu pɩsʋ sɛ kʋ lel kpesa na? Leem mpe wɛ yase na, pe taa ra pɩsʋ rerɛ s'ʋ lii nɛmper-ɔ pe wɛ lelen.
59003013	Nne yer wɛ mɩ t'ɔ ɩ wɛ lɛn n'ɩ sem te ten, ʋ mɔna s'ɩ laʋ sarte lakase na hɔɔr lelen, se fɛ nɩ yera ka wa ten wa na s'ɩ wɛ lɛn.
59003014	Ama, nne ɩɩ wɛ ñesesɛmer, n'ɩɩ cii mɩ teter mɩ ñente, !ɩɩ ra kpantʋ. !Ɩɩ ra fɛsʋn wonte wɛ tʋfelem na.
59003015	Lɛn ñɩ wɛ sempe na, ñɩ pe lii n'Asɛ cal-ɔna. Tɛte rɛɛ lɛn kena. Ñɩ lii na yera cal-ɔna. Alʋacii lɛn kena.
59003016	Awɔr nɖe taa, yera ñelʋ rem'ɔ ñesesɛma nɩ pa woñɩ na, ɩ cii ɩ teter ɩ ñente na, ɖe taa wɛ tansarteñente ka te ten ɖefɩʋ.
59003017	Ama, woñɩ wɛ lɛn ñɩ lii n'Asɛ cal na, ɩ wɛ sarte ka ten. Ɩ wɛ rekpesekpese. Ɩ cii rehɛser ka yera hɛkʋ taa. Ɩ pe rʋkʋ ɩ rena, n'ɩ pe wʋlʋ ɩ tɛ. Ɩ na ɩ raana kʋñemen n'ɩ lake sarte lakase ka tamtam. Ɩ pe tarʋ yera taa, n'ɩ tan nɛse nasel.
59003018	Wompa hɔya wɛ rehɛɛ ka wa cii rehɛser ka yera hɛkʋ taa na, wa kaa sɛ wa wʋse riyuyuñempa ka wa temer nɖe rɛɛ. Ʋ wɛ se wa rii nter-ɔ na sɩɩʋ taa, n'ayʋkʋ nɛnkʋr wa kaa sɛ wa teeɖe-te.
59004001	Yeeʋ lii na lɔ? Ar lapa n'ɩɩ tarʋ mɩ taa? Te ten ñɩ lii na mɩ tansarte mɔsem mpe carʋ mɩ hɔya taa na, mp'ɔna.
59004002	Ɩɩ wɛ ñeserɛʋ ka nter rɛɛ. Ama, ɩɩ pe hiiuku-te. Semp'ɔna, ɩɩ kuntu n'ɩɩ kʋ mɩ raana. Ɩɩ wɛ ñesesɛmer. Ʋ pe kake mɩ t'ɔ wonte nɛmpar wɛ-te na, te rɛɛ. Ɩɩ ra pɩse s'ɩɩ hiiu mɩ tɛ, semp'ɔna, ɩɩ yee n'ɩɩ make remaŋ. Ɩɩ tan wʋr, wonte rɛɛ na, ɩɩ pe fa Asɛ ka nter.
59004003	Ɩɩ fa Asɛ n'ɩ pe ha-mɩ. Te kutihuɖi kelɛ s'ɩɩ pe fa-ɩ sarte. Ɩɩ fa-ɩ s'ɩɩ laʋ wonte kake-mɩ na, nt'ɔna.
59004004	Ɩɩ wɛ se yalaa ayaɖa kena. Nne ɩɩ hɔʋ raante na tɛte nte rɛɛ ñente, ɩɩ wʋse Asɛ amʋra kelɛ. Woñɩ cii s'ɩ hɔʋ raante na tɛte nte rɛɛ ñente na, ɩ wʋse Asɛ amʋra. Ɩɩ ta sem-te sempe ya?
59004005	!Ɩɩ ra hʋ sɛ fala kena, a maa Asɛ tekara taa sɛ: "Fiisu nkʋ Asɛ rɩ-kʋ ra taa na, ɩ rɩ ñeser ka kʋ rɛɛ sɛ re laʋ nñ'ɔna lu."
59004006	Ama, Asɛ ñɩ tasʋ-ra haaɖe cepar nɛnɖel haʋ, wonte rɛɛ na, a maa Asɛ tekara taa sɛ: "Asɛ cɛlʋ suur ka wompa kpantʋ na n'ɩ lake sarte ka wompa tisu wa tɛ na."
59004007	Nte rɛɛ-ɔna, ʋ mɔna s'ɩɩ ñam Asɛ n'ɩɩ kisi alʋacii, n'ɩ see-mɩ.
59004008	!Ɩɩ tiisi n'ɩɩ kpɛʋn Asɛ, n'Asɛ tiisi n'ɩ kpɛʋn-mɩ rerɛ. Awarkaselaɖa mɩ, !ɩɩ ra yeʋ s'awarkase tase mɩ teekenʋ. Nɛse nasel yera mɩ, !ɩɩ yaal mɩ hɔya ka rekpesekpese.
59004009	!Ɩɩ sem s'ɩɩ ci kʋñʋŋtɩna kena. !Ɩɩ ñente mɩ tɛ n'ɩɩ wul. Ʋ mɔna sɛ mɩ woma wʋse ñeseleem. !Ʋ ra kɔ mɩ taa. !Ʋ tɛɖe mɩ t'ɔna.
59004010	!Ɩɩ tisi mɩ tɛ-ɔ Acii Sesɛɛ ñesa taa, fɛ n'ɩ kpaase-mɩ.
59004011	Me rɛɔ ñempa, !ɩɩ ra wʋte remaŋ ñente. Yer ñɩ wʋtʋ ɩ rʋntɩ ñente na, nawʋr ɩ hʋ na-ɩ na, mpetɩ wʋtʋ tansarteñente ka Moiisi ñasete rɛɛ rerɛ. Woñɩ siiru sɛ ñasete ta sar na, ʋ wɛ se mpetɩ pe ñɔŋ-te.
59004012	Asɛ receel celʋ-na ñasete nɩ nñɩ receel hʋ-na. Nñɩ pɩsʋ-na s'ɩ tɛlse yera. Nñɩ rerɛ pɩsʋ-na s'ɩ laʋ n'a seʋ. Ka nɩ woña, n wʋtʋ n ɖaana ñente, n'n hʋ na-wa na, n ci wɔ?
59004013	Womɩ siiru sɛ: "Sɛŋ, nawʋr ceer, ɖe kaa sɛ re wal kɔrʋ nɛnkʋr taa re laʋ wʋnɔ kʋɖemɔ ka renaa, nɩ re laʋ acarɔ re hiiu warase ka tɛmpe" na, !ɩɩ co n'ɩɩ nɩʋ wonte me cii sɛ me siir-mɩ-te na.
59004014	Womɩ siiru sempe na, ɩɩ ta sem s'ɩɩ na haa, ceer ɩɩ tɛlʋ ya, ɩɩ ra tɛl. Ɩɩ nʋsen se mesʋ kena. A na-kʋ wonte na, ʋ tase cekɔ, kʋ yase.
59004015	Ʋ ka mɔna s'ɩɩ tam sɛ: "Nne Acii Sesɛɛ cii, ɩ kaa s'ɩ ha-ra reen nɩ ceer re laʋ nte ñɩ hen, na nte ñɩ hen."
59004016	Ama, ɩɩ pe tɔŋ sempe. Ɩɩ lake kalempanɩ n'ɩɩ kpantʋ. Sempe kpantʋʋ mpe ta sar.
59004017	Semp'ɔna, yer ñɩ sem sarteñente s'ʋ mɔna s'ɩ laʋ-te nɩ mpetɩ pe lake-te na, ʋ ci awarkɔ kena.
59005001	Saua mɩ, !ɩɩ co kɔhen n'ɩɩ nɩʋ. !Ɩɩ ko ñeseleem n'ɩɩ wul, wonte rɛɛ na, ɩɩ kaa s'ɩɩ tʋ wahala ka tɛmpe.
59005002	Mɩ sauti rasa. Tʋrase tʋ mɩ wɔwen.
59005003	Mɩ warase, na mɩ sika, wa ya calem. Wa calem yaʋ mpe wʋlʋ-na sɛ, wonte ɩɩ laʋ-te na, te ta sar, nɩ mɩ tɛnen ɖerɛ kaa sɛ ñɩ warke s'a sɛʋ-ñɩ min. Ɩɩ kaa sauti k'atɛsenʋ ayʋken ñɩ taa.
59005004	!Ɩɩ na, ɩɩ ta rɛte mɩ temerlaɖa mpa laʋ temer ka mɩ sɩɩn taa na, ka wa warase. !Ɩɩ na, wa ñentʋ wa tɛ-ɔ mɩ lakase rɛɛ. Temerlaɖa mpa laʋ-mɩ temer ka mɩ sɩɩn taa na, wa kʋkoɩse rɛwa se tal Acii Sesɛɛ ñɩ ñelʋ te ten ɖɛɛ na, ɩ cal.
59005005	Ɩɩ laʋ afalem ka tɛte rɛɛ, n'ʋ laʋ-mɩ lelen. Ɩɩ tʋwa n'ɩɩ fate n'ʋ honkʋ ayʋkʋ nkʋ a kaa s'a kʋ-mɩ na, se naankɔsɩna kʋ kpeena nya wɛ tɛna na, ka wo na.
59005006	Ɩɩ kpa riyuyuñempa n'ɩɩ naase-wa, n'ɩɩ kʋ-wa rerɛ, nɩ wa ta kakir.
59005007	Me rɛɔ ñempa, sempe na, !ɩɩ hɛse mɩ hɔya n'ʋ rɛ n'ʋ tal alʋate nte, ɖ'Acii Sesɛɛ Yeesu kɔŋ na. !Ɩɩ na haɖa lake wo na. Wa hɛsʋ wa hɔya wa honkʋ tʋte cefate, sʋ tuŋfelsʋ, n'ʋ rɛ n'ʋ tal atɛsenʋ tuŋ.
59005008	Mɩ rerɛ, !ɩɩ hɛse mɩ hɔya, n'ɩɩ ciisi mɩ nante, wonte rɛɛ na, Acii Sesɛɛ kɔŋ kɔhen.
59005009	Me rɛɔ ñempa, !ɩɩ ra ñentʋ mɩ tɛ na mɩ raana, se fɛ n'Asɛ ra hʋ na-mɩ. !Ɩɩ na, Asɛ ñɩ kaa s'ɩ hʋ na-ra na, ɩ ñʋte kanɖe.
59005010	Me rɛɔ ñempa, Asɛ tentɛnte rɛsera mpa wʋte n'Acii Sesɛɛ yeɖe rɛɛ na, wa tʋ kʋñʋŋ ka paa. Ama, wa hɛse wa hɔya. Ʋ mɔna s'ɩɩ tenke wa ñempʋ.
59005011	Đe siiru sɛ yera mpa nɩʋ lelen, wonte rɛɛ na, wa ciisi wa nante. Ɩɩ nɩʋ k'a wʋten-mɩ Sɔpe ñɩ hɛse ɩ hɔɔr na, ɩ ñente. !Ɩɩ na wonte ɩ tʋ kʋñʋŋ n'ʋ kper n'Asɛ ha-ɩ-te na. Tʋfelem Acii Sesɛɛ sara. Ɩ na yera kʋñemen.
59005012	Me rɛɔ ñempa, wonte wɛ kʋɖemte sɛ me siir-mɩ-te na, nt'ɔlɛ s'ɩɩ ra ree areeʋ n'asɛta, nawʋr tɛte, nawʋr pa wonte na. Nne ɩɩ tam s'Aaʋ, !ɩɩ ra tase nter. Nne ɩɩ tam s'Aɩ, !ɩɩ ra tase nter, se fɛ n'Asɛ kan n'ɩ ra hʋ na-mɩ.
59005013	Nne mɩ taa yer wɛ kʋñʋŋ taa, ʋ mɔna s'mpetɩ ñɩ sɛɛ Asɛ. Nne mɩ taa nɛɛr wɛ lelen taa, ʋ mɔna s'ɩ yii yeente n'ɩ wɔr Asɛ.
59005014	Nne ʋ wɩ mɩ taa yer, ʋ mɔna s'ɩ yaa kiriisitutɩna akpar taa sesɛmpa, wa kan wa taa nim ka ɩ rɛɛ n'Acii Sesɛɛ Yeesu yeɖe rɛɛ, nɩ wa sɛɛ Asɛ ka ɩ rɛɛ.
59005015	Nne wa tisu Asɛ rɛɛ wa sɛɛ-ɩ, ɩ kaa s'ɩ kʋse-ɩ ɩ wɩsɔ taa, n'ɩ ha-ɩ reen, n'n nɔɔn ?ɩ ka laʋ awarkase, Asɛ ñɩ tɩsen-ɩ-se.
59005016	Nte rɛɛ-ɔna, me siiru-mɩ s'ɩɩ yeeɖʋ mɩ awarkase rɛɛ-ɔ remaŋ cal, n'ɩɩ sɛɛ Asɛ ka remaŋ ɖɛɛ, se fɛ n'Asɛ ha-mɩ alafɛ. Tʋfelem, yer ñɩ wɛ riyuyu na, ɩ sɛɛrte pɩsʋ sɛ te laʋ nter-ɔ cekpɔlte.
59005017	Eelii ka ci yer wan kena se ra. Ɩ sɛɛ Asɛ na ɩ hɔɔr ka re ten sɛ tuŋ ɖa nɩɩ. Semp'ɔna, tuŋ ta nɩɩ tɛte rɛɛ-ɔ wʋse nasiisi, na hɔlʋ.
59005018	Ɩ tase Asɛ sɛɛʋ ka wonte sɛ tuŋ nɩɩ na, kʋ nɩɩ tʋte laʋ sarte ka ten.
59005019	Me rɛɔ ñempa, ɩɩ sem sɛ, nne mɩ taa nɛɛr feete awarkɔ taa n'ɩ rʋntɩ nɛɛr yepa n'ɩ cɛl ɩ tɛ n'Asɛ rɛɛ,
59005020	mpetɩ tɛlsʋ-ɩ sem taa. Nne ɩ laʋ awarkase ka tɛmpe, Asɛ kaa s'ɩ tɩsen-ɩ-se.
60001001	M'ɔ Yeesu Kiriisitu tirir Pɩɛr, ma maa-na tekara ñ'ɔ womɩ Asɛ lese-mɩ ka, ɩɩ ci akʋserawa n'ɩɩ yase na Pɔŋ kɔren taa, na Kalate, na Kapatɔse, n'Asii, na Piitiinii, wa kɔren taa na.
60001002	Đa Cii Asɛ lese-mɩ s'ɩ ka rɩ wo reyasɛ na. Ɩ wʋse-mɩ ɩ yera, na ɩ Fiisu kena, se fɛ n'ɩɩ ñam Yeesu Kiriisitu n'ɩ calem yaal-mɩ rekpesekpese. !Asɛ laʋ-mɩ sarte n'ɩ yeʋ nɩ mɩ hɔya hɛ n'ʋ kelen antaʋŋ.
60001003	!Đe wɔr Asɛ ñɩ ci r'Acii Sesɛɛ Yeesu Kiriisitu Cii na, wonte rɛɛ na, ɩ na ra kʋñemen, n'ʋ lii na wonɔn'ɔ ɩ wose Yeesu Kiriisitu k'aseɖa taa na, n'ɩ ha-ra fiisu cefalʋ. Wonte Asɛ laʋ-te sempe na, nte yeʋ-na nɩ re honkʋ paa.
60001004	Đe sem s'Asɛ ha-ra sarteñente nte tam akperʋ ka te tan warkʋʋ, nɩ te tam asima lape na. Asɛ rɩ-te asɛt'ɔ mɩ rɛɛ-ɔna.
60001005	Asɛ ñelʋ mɩ rɛɛ na ɩ hampate, wonte rɛɛ na, ɩɩ tisu ɩ rɛɛ. Te ten kaa sɛ te teem wonte na, a na reyamyam s'ɩ tɛlse-mɩ.
60001006	Nte rɛɛ-ɔna, ?pa kɔhen ñɩ, ɩɩ tʋkʋ kʋñemen ka kʋtɛkʋtɛ k'alʋate cekɔ taa, !ʋ kɔ mɩ taa.
60001007	Kʋñemen ñɩ yeke-na s'a na s'ɩɩ tisi Asɛ rɛɛ-ɔ tʋfelem. Tisuu mpe kelen sika. Nne a rɩ sika nka kaa sɛ ka rɛ na, ka min taa s'a na ka wɛ sarte na, ɩɩ sem s'a kaa s'a mɔse mɩ tisuu mpe n'ʋ kelen sempe rerɛ, se fɛ n'ayʋkʋ nkʋ Yeesu Kiriisitu kɔŋ na, a pɩse n'a wɔr-mɩ, n'a ha-mɩ hampate n'a kpaase-mɩ rerɛ, wonte rɛɛ na, ɩɩ rʋken Asɛ rɛɛ-ɔ tisuu.
60001008	Ɩɩ ta na Yeesu, n'ɩɩ wɛ-ɩ lu. Kɔhen ɩɩ pe na-ɩ n'ɩɩ tisu ɩ rɛɛ, n'ʋ kake mɩ taa, n'ɩɩ ñantʋ ñantʋʋ nɛmper-ɔ pe tan cɛsʋʋ ka pe lii n'Asɛ cal,
60001009	wonte rɛɛ na, Asɛ tɛlsʋ-mɩ s'ɩɩ tisu Kiriisitu rɛɛ.
60001010	Antaʋŋ, Asɛ tentɛnte rɛsera mpa ka rɛsʋ wonɔn'ɔ Asɛ kaa s'ɩ laʋ-mɩ sarte na, wa ka mɔsʋ wa ñiin taa, wa cii riinan ten sɛ wa na Asɛ kaa s'ɩ tɛlse-mɩ senɔ.
60001011	Kiriisitu Fiisu nkʋ ka wɛ wa hɔya taa na, kʋ ka wʋlʋ-wa kʋñʋŋ nkʋ Kiriisitu kaa s'ɩ tʋ-kʋ fɛ n'ɩ mʋ hampate na. Wa ceete tiimin sɛ wa na haa, ʋyo na senɔ, kʋñʋŋ nkʋ na hampate nte kaa sɛ te laʋ.
60001012	Asɛ wʋl-wa sɛ tentɛnte nte wa ka hosʋ-te na, ʋ ka ta ci wa teter rɛɛ-ɔna. Ama, mɩ rɛɛ-ɔna. Kɔhen, wompa hosʋ tentɛnte sarteñente na, wa hose-mɩ tentɛnte kʋɖemte nte. Asɛ Fiisu nkʋ ɩ yeeke-wa-kʋ n'asɛta na, kʋ ha-wa reen nɩ wa hose tentɛnte nte, n'Asɛ tirira rerɛ cii sɛ wa-l sem tentɛnte nte.
60001013	Nte rɛɛ-ɔna, !ɩɩ rɔn mɩ tɛ n'ɩɩ honkʋ n'ɩɩ laʋ Asɛ temer. !Ɩɩ rʋkʋn mɩ tɛ-ɔ sarte n'ɩɩ honkʋ na mɩ hɔya ka ya ten-ɔ haaɖe nɖe, Asɛ kaa s'ɩ ha-mɩ-re ka, Yeesu kaa s'ɩ kan ayʋkʋ nkʋ na.
60001014	!Ɩɩ ñɔŋ Asɛ se wiisi nse ñɔŋ se ciina na, n'ɩɩ yeʋ tansarteñente nte, ɩɩ ka cii-te antaʋŋ ka n nɔɔn ɩɩ take sem Yeesu Kiriisitu na.
60001015	Asɛ ñɩ yaa-mɩ na, ɩ ci sartetɩ kena. Sempe na, mɩ rerɛ, !ɩɩ wʋse sarteñempa, ka mɩ fiisucɔʋ t'ɔ kʋ ten,
60001016	wonte rɛɛ na, a maa Asɛ tekara taa sɛ: "!Ɩɩ wʋse sarteñempa, wonte rɛɛ na, m'ɔ Asɛ, me ci sartetɩ kena."
60001017	Nne ɩɩ sɛɛ Asɛ n'ɩɩ yaa-ɩ s'Acii, ʋ mɔna s'ɩɩ ñam-ɩ n'ɩɩ laʋ sarte ka mɩ fiisucɔʋ taa, wonte rɛɛ na, ɩ hʋ yera na wa lakase kena, n'ɩ pe hʋ n'asemte.
60001018	Mɩ teter, ɩɩ sempa s'Asɛ yaʋ mɩ ñiin s'ɩɩ ra laʋ se mɩ caasɩna ka lake falañente ka wo na. Ɩ ta yaʋ mɩ ñiin na sika nka, na warase nse pe lʋlʋ na.
60001019	Ama, ɩ yaʋ mɩ ñiin na Kiriisitu calem mpe tan lape k'atam na, mp'ɔna. Kiriisitu wɛ se siiyo nka a laa-ka laate ka ka ta hɔrse-ka riil nɩ ka ta matel na.
60001020	Se fɛ n'Asɛ laʋ tɛte na, ɩ ka rɩwa s'ɩ lese Kiriisitu nɩ kɔhen, tɛte teem ayʋken ñɩ taa, ɩ wʋl-ɩ reyanta ka mɩ rɛɛ.
60001021	Nñɩ rɛɛ-ɔna, ɩɩ tisu Asɛ ñɩ wose-ɩ aseɖa taa n'ɩ ha-ɩ hampate na, ɩ rɛɛ. Wonte ten Asɛ laʋ-te Kiriisitu na, te yeke s'ɩɩ tisi n'ɩɩ honke n'Asɛ ñɩ rɛɛ.
60001022	Ɩɩ yaal mɩ hɔya rekpesekpese na tʋfelem ñente nte ɩɩ ñɔŋ-te na, se fɛ n'ɩɩ laʋ kiriisitutɩna ka leen ka tʋfelem. !Ɩɩ rʋken ɖem'ɔ leen lape ka tamtam na mɩ hɔya ka ya ten.
60001023	Ɩɩ sem s'Asɛ ha-mɩ fiisu cefalʋ na ɩ tentɛnte nte tam akperʋ na, te rɛɛ. Ʋ ta ci yer wan nɛɛr ha-na-mɩ fiisu nkʋ. Ama, Asɛ ñɩ pe seke asepe na, nñɩ ha-na-mɩ-kʋ.
60001024	Tʋfelem, a maa Asɛ tekara taa sɛ: "Yera ten wɛ se ñɩte nte wʋlʋ na, nɩ w'afate wɛ se ñɩte nte hɛte kena. Te wʋlʋ wonte na, te hɛte tɛlʋ atɛ.
60001025	Ama, Asɛ tentɛnte hen na, te mɩsʋ ayʋkʋ s'ayʋkʋ kena." Tentɛnte nte ci tentɛnte sarteñente nte a hose-mɩ-te na.
60002001	Nne ɩɩ renka n'ɩɩ nɔɔn s'Acii Sesɛɛ wɛ lelen, sempe na, !ɩɩ ra tase ñanñente lape, n'ɩɩ ra tɛkʋ yera, n'ɩɩ ra kʋ mɩ raana lɛn. !Ɩɩ ra lake ñesesɛmer ka mɩ raana ñente rɛɛ, n'ɩɩ ra wɔŋ yera rɛɛ rerɛ. Ama, !ɩɩ cii Asɛ tentɛnte ka ten, s'alɩse cii yelem ka wo na, se fɛ n'ɩɩ pɩse n'ɩɩ kpɔl Asɛ ñempʋ taa, n'ʋ rɛ n'ʋ tal ayʋkʋ nkʋ ɩ kaa s'ɩ tɛlse-mɩ na.
60002004	!Ɩɩ tiisi n'ɩɩ kpɛʋn Acii Sesɛɛ ñɩ ci wɛɛr nɖe ha yera ka fiisu nkʋ tam akperʋ na. Yera kisi-ɩ. Ama, Asɛ lese-ɩ n'ɩ tan lape k'atam.
60002005	Mɩ rerɛ, ɩɩ ci wɛɛ nya wɛ fiisu nkʋ tam akperʋ na. Na mɩ-ɔna, Asɛ ma ɩ rɛɔ na ɩ Fiisu. Asɛ lese-mɩ s'ɩɩ wʋse ɩ laate laara sarteñempa ka ɩ rɛɔ nka taa, se fɛ n'ɩɩ laa-ɩ laate, s'ɩ cii wo na. Asɛ tisu n'ɩ mʋ laate nt'ɔ Yeesu Kiriisitu rɛɛ-ɔna.
60002006	A maa Asɛ tekara taa s'Asɛ siir sɛ: "!Ɩɩ na, me rɩ akuɖi wɛɛr ka Sɩɔŋ kɔrʋ taa. Me kaa sɛ me ma me rɛɔ ka nɖe rɛɛ-ɔna. Me lese-re, ɖe tan lape k'atam. Woñɩ tisu wɛɛr nɖe rɛɛ na, fɛr kaa sɛ re ra kpa-ɩ."
60002007	Womɩ tisu wɛɛr nɖe rɛɛ na, ɩɩ sem sɛ, ɖe kpɔla re kelen te ten. Ama, wompa pe tisu na, wa kisi-re. "Wɛɛr nɖe nampu mara wɛɖe-re na, ɖe wʋse wɛɛr nɖe kel ten-ɔ nampu cake re rɛɛ na."
60002008	"Wɛɛr nɖe tulu-wa, Wentɛnʋ nkʋ lake wa feetʋ." Đe tulu-wa, wonte rɛɛ na, wa pe tisu Asɛ tentɛnte rɛɛ sɛ wa mʋ-te. Wonte ʋ mɔna s'ʋ laʋ-wa-te na, nt'ɔlɛ.
60002009	Ama, mɩ hen na, ɩɩ ci yera mpa Asɛ lese-wa yera taa na. Ɩɩ ci Asɛ laate laara akpar nɖe lake wuroo cekpɔlɔ temer na. Ɩɩ ci yera mpa Asɛ tɩ-wa na. Ɩɩ ci Asɛ yera kena. Ɩ lese-mɩ tawunɖi taa, n'ɩ re-mɩ ɩ hʋlmɩn ñɩ mɛtelʋ ka ñɩ kelen te ten na, ñɩ taa, se fɛ n'ɩɩ hose ɩ tanlape lakase nse ɩ laʋ-se na.
60002010	Antaʋŋ, ɩɩ ka ta ci waʋ nɛnkʋr taa yera. Ama, kɔhen, ɩɩ ci Asɛ yera. Antaʋŋ, Asɛ ta na mɩ kʋñemen. Ama, kɔhen, ɩ na mɩ kʋñemen.
60002011	Me raana, womɩ me wɛ-mɩ lu ka ten na, ɩɩ ci ankɔma, na ñempen walɖa kena tɛte nte rɛɛ. Sempe na, me cɛrʋ-mɩ s'ɩɩ kisi tansarteñente nte mɩ tɛnen cii s'ɩɩ laʋ-te ka te hɔrsʋ mɩ hɔya na.
60002012	!Ɩɩ rʋkʋn mɩ tɛ-ɔ sarte ka wompa ta sem Asɛ na, wa hɛkʋ taa, se fɛ nɩ, ?pa wa wɔŋ mɩ rɛɛ sɛ mɩ lakase ta sar, wa na mɩ lakase sarteñense ka wonte na, wa wɔr Asɛ k'ayʋkʋ nkʋ ɩ kaa s'ɩ kan na.
60002013	!Ɩɩ ñam komna na r'Acii Sesɛɛ rɛɛ. !Ɩɩ ñam kɔrʋ ñuŋcii,
60002014	na ɩ calcɔra mpa ɩ tiru-wa sɛ wa hɔm wompa lake tansarteñente na, wa rena na, nɩ wa wɔr wompa lake sarte na.
60002015	Asɛ cii s'ɩɩ lake sarteñente nɩ wɔken ñɩ ta sem nter-ɔ ñɩ wʋtʋ falafala na, ñɩ ra tase wʋtʋʋ.
60002016	!Ɩɩ walʋ n'ʋ nʋsen se yera mpa mʋ wa tɛ na. Ama, !ɩɩ ra mɔsʋ sɛ, nne ɩɩ mʋ mɩ tɛ, ɩɩ pɩsʋ s'ɩɩ lake ñanñente ka falafala. Ama, !ɩɩ walʋ s'Asɛ wolalaɖa.
60002017	!Ɩɩ puku yer ten. !Ɩɩ laʋ kiriisitutɩna ka leen. !Ɩɩ ñam Asɛ. !Ɩɩ puku kɔrʋ ñuŋcii rerɛ.
60002018	Pɔɩna mɩ, ?pa mɩ ciina hɔya taa sara, ?pa wa wɛ ñan, !ɩɩ tisi mɩ tɛ-ɔ wa tɛɛ n'ɩɩ ñam-wa.
60002019	Nne yer ta hɔrse nter n'ɩ tʋkʋ kʋñʋŋ ka fala k'Asɛ rɛɛ, ʋ kake Asɛ ka sempe yer ñɩ rɛɛ.
60002020	Nne a make-mɩ mɩ tansarte lakase rɛɛ, !ɩɩ ra re mɩ taa s'ʋ kake Asɛ ka sempe rɛɛ. Ama, nne a make-mɩ n'ɩɩ hɛsʋ mɩ hɔya ka mɩ sarte lakase rɛɛ, ʋ kake Asɛ.
60002021	Tʋfelem, nte rɛɛ-ɔna, Asɛ yaa-mɩ, wonte rɛɛ na, Kiriisitu tʋ kʋñʋŋ ka mɩ rɛɛ rerɛ. Ɩ wʋl-mɩ ñempʋ kelɛ s'ɩɩ tenke ɩ wara n'ɩɩ laʋ s'ɩ ka laʋ wo na.
60002022	Nñɩ hen na, ɩ ta laʋ teñɔ nkar, n'ɩ ta tɛke yer-ɔ atɛkʋ.
60002023	A tɩɩ-ɩ wonte na, ɩ ta lɔte. Ɩ tʋ kʋñʋŋ ka yera niiŋ t'ɔ wonte na, ɩ ta naase-wa. Ama, ɩ sʋ te ten n'ɩ yeʋ na woñɩ hʋ riyuyu hʋhʋr na.
60002024	Kiriisitu ñɩ teter, ɩ sʋl ɖ'awarkase k'akantemer rɛɛ-ɔ ɩ tɛnʋ taa, se fɛ nɩ re seʋ awarkase lape taa, nɩ re cɔ fiisu t'ɔ tʋfelem k'Asɛ ñempʋ taa, nɩ re laʋ wonte wɛ riyuyu na. Na ɩ seen ñɩ, ɩ hiiu-ñɩ ɩ kʋñʋŋ tʋʋ taa na, na ñɩ rɛɛ-ɔna, ɩ kʋse-ra ra kʋtemen taa.
60002025	Antaʋŋ, ɩɩ ka wɛ se mɛɛsiin ñɩ leepa na. Ama, kɔhen, ɩɩ wʋsa n'ɩɩ tʋnkʋ mɩ nanɖiir nɖe ceente mɩ fiisin ɖɛɛ na, ɖe wara.
60003001	Yalaa mɩ, !ɩɩ tisi mɩ tɛ-ɔ mɩ waala tɛɛ, se fɛ nɩ, ?mɩ waala taa nɛmpar wɛ ka wa pe tisu Asɛ tentɛnte rɛɛ, wa na mɩ sarte waɖe taa, na wonɔn'ɔ ɩɩ ñɔŋ Asɛ na, wa pɩse wa cɛl wa hɔya nɩ wa mʋ Asɛ tentɛnte k'a ta wʋten-wa te ñente.
60003003	!Ɩɩ ra carʋ mɩ tɛ na wonɔn'ɔ ɩɩ hɔke mɩ ñiin ɖemesemese na, na wonɔn'ɔ ɩɩ tʋkʋ sika afate na, nawʋr wonɔn'ɔ ɩɩ tʋlʋ ciika wɔwen s'ɩɩ ñɔse mɩ tɛnen n'ɩɩ sar na.
60003004	Ama, !ɩɩ yeʋ sɛ mɩ hɔya taa sar. Hɔɔr taa sarte nte ci afate nte wɛ na yer t'ɔ te mɛla na. Nt'ɔlɛ sɛ mɩ hɔya taa laʋ lelen n'ɩɩ cɔ rehɛɛ, wonte rɛɛ na, afate nte raana pe hɔrsʋ nɩ te kake Asɛ ka ten.
60003005	Antaʋŋ yalaa sarteñempa mpa ka honkʋ n'Asɛ rɛɛ na, wa ka wɛ afate nt'ɔ ten. Wa ka tisu wa tɛ-ɔ wa waala tɛɛ.
60003006	Sara ka wɛ sempe, n'ɩ ñɔŋ ɩ waal Aperaham n'ɩ yaa-ɩ s'ɩ cii sesɛɛ. Mɩ hen na, nne ɩɩ lake sarteñente n'nter pe yeke sɛ mɩ hɔya lii, ɩɩ sem s'ɩɩ ci Sara yalawiisi kelɛ.
60003007	Waala mɩ, mɩ rerɛ, !ɩɩ cɔ na mɩ yalaa ka sarte, wonte rɛɛ na, ɩɩ sem sɛ wa tan ɖeen. !Ɩɩ puku-wa, wonte rɛɛ na, Asɛ kaa s'ɩ ha mɩ-n'wa fiisu nkʋ tam akperʋ na. !Ɩɩ lake sempe, se fɛ n'nter ra piti mɩ sɛɛrte.
60003008	Me cii sɛ me tɛse kelɛ, ka me siiru-mɩ s'ɩɩ laʋ mɔsem kʋɖempe na hɔɔr kʋɖemer. !Ɩɩ laʋ rem'ɔ leen s'ʋ mɔna sɛ kiriisitutɩna laʋ rem'ɔ leen ka wo na. !Ɩɩ na remaŋ kʋñemen. !Ɩɩ tisi mɩ tɛ-ɔ remaŋ tɛɛ rerɛ.
60003009	!Ɩɩ ra lɔte woñɩ lake-mɩ tansarteñente, na woñɩ tɩɩ-mɩ na. Ama, !ɩɩ sɛɛ Asɛ s'ɩ laʋ-ɩ sarte, wonte rɛɛ na, Asɛ yaa-mɩ s'ɩɩ laʋ sempe, se fɛ n'ɩ pɩse n'ɩ laʋ-mɩ sarte rerɛ.
60003010	A maa Asɛ tekara taa sɛ: "Woñɩ cii s'ɩ nɩʋ lelen ka ɩ fiisucɔʋ taa n'ɩ ñante na, ʋ ta mɔna s'ɩ wʋte tansarte wʋtase. Ʋ ta mɔna s'ɩ tɛke yer rerɛ.
60003011	Ʋ mɔna s'ɩ cɛl teñɔ ka suur, n'ɩ laʋ sarteñente. Ʋ mɔna s'ɩ cii rehɛser ñempʋ, n'ɩ tenke-kʋ,
60003012	wonte rɛɛ na, Acii Sesɛɛ rɩ ɩ ñeser ka riyuyuñempa rɛɛ, n'ɩ cokʋ wa sɛɛrte. Ama, ɩ ñan kpan wompa lake teñɔ na."
60003013	Nne ɩɩ cii s'ɩɩ laʋ sarteñente na mɩ hɔya ka ya ten, anɔ laʋ-mɩ teñɔ?
60003014	Me ka ta cɔ me wʋtʋ, ?ɩɩ kunta n'ɩɩ tʋkʋ kʋñʋŋ ka mɩ riyuyu lakase rɛɛ, !ɩɩ sem s'Asɛ kaa s'ɩ laʋ-mɩ sarte. !Nafate ra kpa-mɩ yera rɛɛ, n'ʋ ra pintil-mɩ.
60003015	Ama, !ɩɩ re mɩ taa sɛ Kiriisitu ci Acii Sesɛɛ n'ɩɩ ha-ɩ ñamte. !Ɩɩ rɔn mɩ tɛ n'ɩɩ honke s'ɩɩ wʋsen wompa wɔsʋ-mɩ wonte ɩɩ honkʋ-te na, te rɛɛ.
60003016	Ama, !ɩɩ cɛse-wa-te na lelen, na ñamte. !Ɩɩ yeʋ mɩ hɔya cɔ rekpesekpese, se fɛ nɩ, ?yera wɔŋ mɩ rɛɛ, fɛr kpa-wa, wonte rɛɛ na, wa tɩɩ-mɩ s'ɩɩ laʋ nɔ kʋɖemɔ na Kiriisitu n'ɩɩ lake sarteñente.
60003017	Nne Asɛ cii sɛ yer tʋ kʋñʋŋ ka ɩ sarte lakase rɛɛ, ʋ sara n'ʋ kel s'ɩ tʋ-kʋ ɩ tansarte lakase rɛɛ,
60003018	wonte rɛɛ na, Kiriisitu teter seʋ taman kʋɖem ka r'awarkase rɛɛ. Woñɩ ci riyuyutɩ na, ɩ seʋ wora tan ɖiyuyu na, ɖa rɛɛ, se fɛ n'ɩ kan-ɖa Asɛ cal. A ka kʋ-ɩ n'ɩ tɛnʋ seʋ n'ɩ fiisu ñelʋ.
60003019	Na fiisu nkʋ rɛɛ na, ɩ wala n'ɩ hose Asɛ tentɛnte ka leesase nse wɛ sarka taa na.
60003020	Asɛ ka hɛse ɩ hɔɔr n'ɩ honkʋ wonse ka ta ñɔŋ-ɩ ka Noee ka saa kpilu cekpɔlʋ ka wonte na. Yera mpa sɩ kʋ taa na, wa ta tɛna. Asɛ tɛlse-wa leem mpe t'ɔ yera ka leɖe nasennaʋsa kena.
60003021	Te ten ñɩ ka nʋsen Asɛ leem mpe, a sɛ-mɩ-pe ka, pe tɛlsʋ-mɩ na. Asɛ leem sɛrte nte, a sɛ-mɩ na, te ta ci wonte kpesʋ mɩ tɛnen na. Ama, te ci wonte wʋlʋ s'ɩɩ cel mɩ tɛ-ɔ Asɛ na mɩ hɔya ka ya ten na. Te tɛlsʋ-mɩ, wonte rɛɛ na, Yeesu Kiriisitu hom aseɖa taa.
60003022	Ɩ kpa asɛta, n'ɩ wɛ awɔr cekpɔlɖe t'ɔ Asɛ mete niiŋ ɖɛɛ, n'Asɛ tirira, na wompa wɛ huku na wompa wɛ hampate na, wa ñɔŋ-ɩ.
60004001	Kiriisitu tʋ kʋñʋŋ ka ɩ tɛnʋ taa. Nte rɛɛ-ɔna, ʋ mɔna sɛ mɩ rerɛ, ɩɩ rɔn mɩ tɛ, n'ɩɩ tʋ kʋñʋŋ s'nñɩ, wonte rɛɛ na, yer ñɩ tʋ kʋñʋŋ ka ɩ tɛnʋ taa na, ɩ yepa n'ɩ pe tasʋ teñɔ lape.
60004002	Se fɛ nɩ wʋse nse ʋ kaase-ɩ-se s'ɩ cɔ tɛnʋ nkʋ taa na, ɩ kisi tansarteñente nte ɩ tɛnʋ cii s'ɩ laʋ-te na, n'ɩ laʋ wonte Asɛ cii-te na.
60004003	Antaʋŋ, ɩɩ ka sʋ alʋate ka tɛmpe n'ɩɩ laʋ tansarteñente se wompa ta sem Asɛ na. Kɔhen, ʋ cɛsa. Antaʋŋ, ɩɩ ta rʋken mɩ tɛ. Ɩɩ ka laʋ wonte mɩ tɛnen cii-te na. Ɩɩ ka ci selkʋra n'ɩɩ rɛse hiilin. Ɩɩ ka kpirsuwa n'ɩɩ cake n'ɩɩ ñee selem. Ɩɩ ka laa laate nte Asɛ pe cii-te aciiu na.
60004004	Kɔhen, wompa ta sem Asɛ na, wa lake wa tansarteñente nte kel ten na, n'ɩɩ pe taasʋn-wa. Wa na semp'ɔ wonte na, ʋ tɛɖʋn-wa, wa pɛ-mɩ te tɛ.
60004005	Ama, Asɛ kaa s'ɩ sese-wa ɩ ñesa taa, wa siir wonte wa laʋ-te na. Alʋate nte ta cal ka ɩ kaa s'ɩ hʋ n'aseɖa na wompa take sepa na.
60004006	Aseɖa mpa hen na, wa ka wɛ wont'ɔ tɛte nte rɛɛ na, a hʋ na-wa s'a hʋ na yera ten-ɔ wo na. Wa seʋ wonte na, Kiriisitu hose-wa tentɛnte sarteñente, se fɛ n'Asɛ ha-wa fiisu nkʋ tam akperʋ na.
60004007	Ʋ kaase cekɔ sɛ te ten teem. Nte rɛɛ-ɔna, !ɩɩ rʋken mɩ tɛ n'ɩɩ cɔ mɩ ñesa rɛɛ, fɛ n'ɩɩ pɩse n'ɩɩ sɛɛ Asɛ.
60004008	Wonte kelen te ten na, nt'ɔlɛ s'ɩɩ laʋ rem'ɔ leen, wonte rɛɛ na, nne ɩɩ wɛ yera ka leen, ɩɩ kaa s'ɩɩ tɩsen-wa w'awarkase ka tɛmpe.
60004009	!Ɩɩ mʋ remaŋ n'ɩɩ ra miintu.
60004010	Asɛ ha-mɩ haya ka ʋtɛ n'ʋtɛ. !Ɩɩ sʋ-ya n'ɩɩ laʋ na temer n'ɩɩ sen ɖemaŋ s'Asɛ cii wo na.
60004011	Nne Asɛ ha woñ'ɔ huku s'ɩ wʋte na, ʋ mɔna s'ɩ wʋte Asɛ tentɛnte. Nne Asɛ ha woñ'ɔ huku s'ɩ sen yera na, ʋ mɔna s'ɩ sen-wa n'Asɛ reen, se fɛ nɩ yera wɔr Asɛ ka te ten ñɩ rɛɛ na Yeesu Kiriisitu rɛɛ. Nñɩ tɩ-na hampate na cepate ka wʋse se wʋse. !Ʋ laʋ sempe.
60004012	Me raana, womɩ me wɛ-mɩ lu ka ten na, !ʋ ra laʋ-mɩ reyaʋ ka kʋñʋŋ nkʋ ɩɩ tʋkʋ-kʋ tɛmpe na, kʋ rɛɛ. Te ten ñɩ wʋlʋ-na sɛ tʋfelem, ɩɩ tisi Asɛ rɛɛ. !Ɩɩ ra mɔse s'nter-ɔna cefate.
60004013	!Ɩɩ ñante, wonte rɛɛ na, ɩɩ tʋkʋ kʋñʋŋ se Kiriisitu ka tʋ-kʋ wo na, se fɛ n'ɩɩ kaa s'ɩɩ na ɩ hampate ka wonte na, ʋ kɔ mɩ taa n'ɩɩ ñante n'ʋ kel.
60004014	Nne a tɩɩ-mɩ Kiriisitu yeɖe rɛɛ, ɩɩ nɩʋ lelen, wonte rɛɛ na, Asɛ Fiisu nkʋ wɛ hampate na, kʋ wɛ mɩ rɛɛ.
60004015	!Mɩ taa nɛɛr ra tʋ kʋñʋŋ s'ɩ kʋ yer, nawʋr s'ɩ mɩla, nawʋr s'ɩ laʋ tansarteñente, nawʋr s'ɩ maa nɛmpar tentɛnte taa.
60004016	Ama, nne yer tʋkʋ kʋñʋŋ s'ɩ ci kiriisitutɩ, ʋ ta mɔna sɛ fɛr kpa-ɩ. Ʋ mɔna s'ɩ wɔr Asɛ kena, wonte rɛɛ na, yera yaa-ɩ sɛ kiriisitutɩ.
60004017	Alʋate tala s'Asɛ paase na yera hʋʋ. Ama, ɩ kaa s'ɩ paase na ɩ yera hʋʋ kena. Nne ɩ hʋ na-ra nɛl, ʋ kaa s'ʋ tɛsen na wɔ, wompa pe ñɔŋ tentɛnte sarteñente na?
60004018	A maa Asɛ tekara taa sɛ: "Nne ʋ wɛ kaaɖe sɛ riyuyuñempa tɛl, ʋ kaa s'ʋ teem na wɔ, wompa pe ñɔŋ Asɛ na, na teñɛseciina."
60004019	Nte rɛɛ-ɔna, wompa tʋkʋ kʋñʋŋ se wonɔn'ɔ Asɛ cii na, ʋ mɔna sɛ wa rʋkʋn sarteñente lape, nɩ wa cel wa tɛ-ɔ Asɛ ñɩ laʋ-wa n'ɩ lake wonte ɩ yii-te na.
60005001	Mɩ-ɔ kiriisitutɩna akpar sesɛmpa, kɔhen ñɩ, me wʋtʋn-mɩ. Ma rerɛ, me ci re sesɛɛ se mɩ. Me na Kiriisitu kʋñʋŋ tʋʋ ka me ñesa taa. Asɛ kaa s'ɩ wʋl Kiriisitu hampate ka yera ñesa t'ɔ wonte na, me kaa sɛ me hiiu me ñente na-ɩ. Nte rɛɛ-ɔna, me cɛrʋ-mɩ
60005002	s'ɩɩ ñelʋ Asɛ yera mpa ɩ rɩ-wa mɩ niiŋ taa na, wa rɛɛ, se nanɖiir ñelʋ re mɛɛsiin ɖɛɛ-ɔ wo na. !Ɩɩ ñelʋ wa rɛɛ na mɩ hɔya ka ya ten s'Asɛ cii wo na. !Ɩɩ ra lake sɛ newʋr taa, a carʋ-mɩ kena s'ɩɩ laʋ, n'ɩɩ ra lake mɩ temer nɖ'ɔ warase rɛɛ. Ama, !ɩɩ lake-re na felem.
60005003	!Ɩɩ ra wʋse wursi ka reen ɖeferfer ka wompa Asɛ cel-mɩ-wa na, wa rɛɛ. Ama, !ɩɩ wʋse yera mpa Asɛ yera pɩsʋ sɛ wa taasen-wa na,
60005004	se fɛ n'ayʋkʋ nkʋ Yeesu Kiriisitu ñɩ kɔŋ ka ɩ ñelʋ ra ten ɖɛɛ na, ɩ ha-mɩ rɛter nɖe mɛtelʋ ten nɩ re pe hɔrsʋ na.
60005005	Afapiisi mɩ, mɩ rerɛ, !ɩɩ ñam mɩ akpar sesɛmpa. Mɩ ten, !ɩɩ tisi mɩ tɛ-ɔ ten-ɔ remaŋ tɛɛ, wonte rɛɛ na, a maa Asɛ tekara taa sɛ: "Asɛ cɛlʋ suur ka wompa kpantʋ na, n'ɩ lake sarte ka wompa tisu wa tɛ na."
60005006	Nte rɛɛ-ɔna, me cɛrʋ-mɩ s'ɩɩ tisi mɩ tɛ-ɔ Asɛ cepate ñesa taa, se fɛ n'ɩ kpaase-mɩ alʋate nte taa ɩ cii na.
60005007	Wonte ten carʋ-mɩ ka te wɛ-mɩ kaaɖe na, !ɩɩ re-te Asɛ niiŋ taa, wonte rɛɛ na, ɩ ñelʋ mɩ rɛɛ.
60005008	!Ɩɩ rʋken mɩ tɛ n'ɩɩ cɔ mɩ ñesa rɛɛ. Mɩ amʋra alʋacii kaakʋ riinan ten n'ɩ cii yer s'ɩ kpa-ɩ. Ɩ wɛ se kpar ñɩ musu n'ɩ cii nter s'ɩ tʋ na.
60005009	!Ɩɩ tisu Asɛ rɛɛ n'ʋ lel, ɩɩ hoŋ alʋacii ñɩ, wonte rɛɛ na, ɩɩ sem sɛ mɩ raana nɛmpar rerɛ tʋkʋ kʋñemen ka kɔren ten taa s'ɩɩ tʋkʋ-ñɩ wo na.
60005010	Asɛ ñɩ lake yera ka sarte ka ʋtɛ n'ʋtɛ na, ɩ yaa-mɩ s'ɩɩ wʋse yer kʋɖem na Kiriisitu n'ɩɩ mʋ ɩ hampate nte tam akperʋ na. Ɩɩ kaa s'ɩɩ tʋ kʋñʋŋ ka wont'ɔ alʋate cekɔ na, ɩ yeʋ-mɩ ɩ teter n'ɩ tɛse mɩ rɔnʋʋ ka rekpesekpese n'ɩ ciisi mɩ nante n'ɩ ha-mɩ reen n'ɩ yeʋ n'ɩɩ ra feete afeetʋ.
60005011	Nñɩ tɩ-na hampate ka wʋse se wʋse. !Ʋ laʋ sempe.
60005012	Siilase ñɩ, me sʋkʋ-ɩ se me rɛafal ñɩ sem ɩ tɛ rʋkenʋ na, nñɩ sen-na-m nɩ me maa-mɩ tekara cunku ñɩ. Tekara ñɩ me maa-ɩ sɛ me ciisi mɩ nante kena, nɩ me siir-mɩ s'Asɛ laʋ-ra sarte ka tʋfelem se me ka siir-mɩ-te wo na. !Ɩɩ rʋken wonte Asɛ laʋ-mɩ-te na, ka sarte.
60005013	Kiriisitutɩna akpar nɖe wɛ Papiilon kɔrʋ t'ɔ cee-ɔ Asɛ lese-re se mɩ na, ɖe-l sɛɛ-mɩ. Me yo Marke sɛɛ-mɩ rerɛ.
60005014	!Ɩɩ sɛɛ rem'ɔ sarte na mɩ hɔya ka ya ten n'ʋ wʋl s'ɩɩ wɛ rem'ɔ leen. Womɩ ten wʋse yer kʋɖem na Kiriisitu na, !Asɛ yeʋ nɩ mɩ hɔya hɛ.
61001001	M'ɔ Siimɔŋ Pɩɛr, woma ci Yeesu Kiriisitu wolalaɖe, na ɩ tirir na, ma maa-na-mɩ tekara ñ'ɔ womɩ Asɛ laʋ-mɩ sarte s'ɩɩ tisi Yeesu Kiriisitu rɛɛ s'ɩ laʋ-ra sarte ka wo re tisi ɩ rɛɛ na. Ɩ laʋ semp'ɔ ra ten ɖɛɛ, wonte rɛɛ na, Yeesu Kiriisitu ñɩ ci r'Asɛ, n'ɩ lese-ra r'awarkase taa na, ɩ wɛ riyuyu.
61001002	!Asɛ yeʋ n'ɩɩ sem ñɩ-n'ɖ'Acii Sesɛɛ Yeesu Kiriisitu, n'ʋ kelʋ n'ʋ walʋ, se fɛ n'ɩ pɩse n'ɩ laʋ-mɩ sarte n'ɩ yeʋ nɩ mɩ hɔya hɛ n'ʋ kel.
61001003	Asɛ ha-ra wonte ten ʋ hɛn-ɖa sɛ re wal tʋfelem waɖe ka re fiisucɔʋ taa re hɔʋ re tɛ na-ɩ na. Ɩ ha-ra-te na ɩ reen ñɩ ɩ wɛ-ñɩ s'ɩ ci Asɛ na, ñɩ rɛɛ, na rerɛ-ɔ wonɔn'ɔ re sem woñɩ yaa-ra na ɩ hampate na ɩ hɔɔr lelen ɖɛɛ na.
61001004	Semp'ɔna, ɩ ha-ra haya cekpɔlɩ nya kelen te ten-ɔ ɩ ka yii-ra-ya na, se fɛ nɩ tansarteñente nte wɛ tɛte rɛɛ-ɔ yera lake te rɛɛ-ɔ ñeserɛʋ na, te ra hɔm-mɩ, n'ɩɩ pɩse n'ɩɩ nʋsen Asɛ.
61001005	Ɩɩ teem tisuu ka Yeesu Kiriisitu rɛɛ. Sempe na, !ɩɩ car mɩ tɛ n'ɩɩ tase tisuu mpe rɛɛ-ɔ sarteñente nte ʋ mɔna s'ɩɩ laʋ-te na, na sarteñente nte rɛɛ-ɔ wonte ʋ mɔna s'ɩɩ sem-te Asɛ rɛɛ na.
61001006	!Ɩɩ tase semte nte rɛɛ-ɔ mɩ tɛ rʋkenʋ, na mɩ tɛ rʋkenʋ mpe rɛɛ-ɔ hɔɔr hɛsʋʋ. !Ɩɩ tase hɔɔr hɛsʋʋ mpe rɛɛ-ɔ mɩ tɛ hɔpe n'Asɛ,
61001007	na mɩ tɛ hɔpe mpe rɛɛ-ɔ remaŋ ɖʋkenʋ, na rʋkenʋ mpe rɛɛ-ɔ kiriisitutɩna lulape, na kiriisitutɩna lulape mpe rɛɛ-ɔ lulape.
61001008	Nne te ten ñɩ cɔ mɩ hɔya taa n'ʋ kela, te yeke s'ɩɩ sem ɖ'Acii Sesɛɛ Yeesu Kiriisitu ka kpater n'ʋ kelen antaʋŋ, n'ɩɩ laʋ sarte lakase nse ra ci falañense na.
61001009	Ama, yer ñɩ tan te ten ñ'ɔ ɩ hɔɔr taa na, ɩ wɛ se yeelem ñɩ na recalala na. Ɩ sɛɛwa s'Asɛ yaal-ɩ ɩ k-awarkase nse, ɩ ka laʋ-se antaʋŋ na.
61001010	Semp'ɔna, me rɛɔ ñempa, !ɩɩ car mɩ tɛ, n'ɩɩ rʋken sarte ka ñempʋ nkʋ Asɛ yaa-mɩ n'ɩ lese-mɩ s'ɩɩ tʋnkʋ-kʋ na. Nne ɩɩ lake sempe, ɩɩ kaa s'ɩɩ ra feete kʋ t'ɔ afeetʋ.
61001011	Sempe na, ɩ kaa s'ɩ ha-mɩ ñempʋ n'ɩɩ sɩ tan kaaɖe ka r'Acii Sesɛɛ Yeesu Kiriisitu ñɩ tɛlse-ra na, ɩ wurti nte pe kperʋ na, te taa.
61001012	Nte rɛɛ-ɔna, me kaa sɛ me tɛse-mɩ tamtam ka te ten ñɩ rɛɛ, ?pa ɩɩ teem te sem ka reyasɛ nɩ nɛɛr ra pɩse s'ɩ lese-mɩ tʋfelem ñempʋ nkʋ ɩɩ tʋnkʋ-kʋ na, kʋ taa, se wonɔn'ɔ a wʋl-mɩ-kʋ na.
61001013	Me sem s'ʋ mɔna sɛ me hul mɩ ñesa kaka na me fiisucɔʋ taa s'ɩɩ ra sɛɛ-te.
61001014	Me sem sɛ me kaa sɛ me seʋ rekpata se r'Acii Sesɛɛ Yeesu Kiriisitu ka siir-m wo antaʋŋ na.
61001015	Semp'ɔna, me carʋ me tɛ, se fɛ nɩ, ?me kampa, me sepa, ɩɩ hiiu ñempʋ sarte n'ɩɩ tɛsʋ wonte me siir-mɩ-te na, te rɛɛ-ɔ tamtam.
61001016	Antaʋŋ, ɖe ka cɛse-mɩ wonɔn'ɔ Yeesu Kiriisitu kaa s'ɩ kan na ɩ hampate na. Wonte re siir-mɩ-te na, te ta ci mera nya yera merʋ-ya na wa lɛn na. Đe na ɩ hampate na re ñesa
61001017	ka ɩ Cii Asɛ cel-ɩ-te n'ɩ yeʋ s'a ha-ɩ ñamte. Asɛ ñɩ kel hampate na, ɩ wʋta n'ɩ siir sɛ: "Yer ñɩ ci-na me Yo nka, me wɛ-ka lu ka ten na. Ʋ lake-m lelen ka ka rɛɛ."
61001018	Đa teter, ɖe nɩʋ na re rena ka wʋtɔ nk'ɔ ka lii n'asɛt'ɔ n nɔɔn ɖa-n'Acii Sesɛɛ Yeesu, ɖe ka wɛ Asɛ wʋʋ rɛɛ-ɔ wonte na.
61001019	Nte rɛɛ-ɔna, ɖe tisu rerɛ n'ʋ kel antaʋŋ ka wonte Asɛ tentɛnte rɛsera siir-te na. Ʋ mɔna s'ɩɩ co wonte wa rɛse-te na, ka sarte, wonte rɛɛ na, wa tentɛnte wɛ se kanɖe nɖe mɛtelʋ tawunɖi taa na. !Ɩɩ cokʋ-te sempe n'ʋ rɛ n'ʋ yaal atɛ n'ntaʋŋ tɛɛ terɔ nka a yaa-ka sɛ carʋ na, ka ya mɩ hɔya taa.
61001020	Wonte ʋ ka sara n'ʋ kel s'ɩɩ sem-te na, nt'ɔlɛ sɛ, wonte antaʋŋ Asɛ tentɛnte rɛsera rɛse-te nɩ wa maa-te ɩ tekara taa na, te ta lii na yera lɛn t'ɔna.
61001021	Wonte Asɛ tentɛnte rɛsera rɛse-te na, wa ta wʋte na wa sɛlem t'ɔna. Ama, Asɛ Fiisu yeʋ-na-wa nɩ wa wʋte n'Asɛ rɛɛ.
61002001	Antaʋŋ, yera nɛmpar ka hʋte Asɛ yera taa nɩ wa tɛkʋ sɛ wa ci Asɛ tentɛnte rɛsera. Ʋ kaa s'ʋ laʋ semp'ɔna kɔhen ñɩ. Wompa wʋlʋ tentarɩr ñente na, wa kaa sɛ wa hʋte mɩ akpar taa, nɩ wa wʋl amɛsɔŋ t'ɔ wonte ta sar asarʋ ka te hɔrsʋ yera na. Wa kaa sɛ wa kisi r'Acii Sesɛɛ ñɩ yaʋ wa ñiin na. Wa lakase nse rɛɛ-ɔna, Asɛ kaa s'ɩ hɔrse-wa rekpata.
61002002	Kpater kaa sɛ wa maa wa wara, nɩ wa-n'wa, wa laʋ tansarteñente nte wa cii-te ka te ha yera ka fɛr na. Mpa rɛɛ-ɔna, yera kaa sɛ wa wʋte tansarteñente ka tʋfelem ñempʋ rɛɛ.
61002003	Tentarɩra mpa kaa sɛ wa laʋ ñeserɛʋ ka mɩ ñente rɛɛ nɩ wa tɛke-mɩ na wa nʋlelen. Đeyasɛ kena, Asɛ honkʋ-wa s'ɩ hʋ na-wa. Ɩ pe ree, ɩ kaa s'ɩ hɔrse-wa ten.
61002004	Asɛ ta sim ɩ nɔ s'ɩ ñel ɩ tirira mpa ka laʋ awarkase k'antaʋŋ na. Ɩ kpa-wa n'ɩ wɛɖe-wa min taa, nɩ wa cɔ ren'ɔna, tawunɖi t'ɔ rekpatekpate, s'ʋ rɛ n'ʋ tal ayʋkʋ nkʋ ɩ kaa s'ɩ hʋ na yera na.
61002005	Antaʋŋ, yera mpa ka lake awarkase na, Asɛ ta sim ɩ nɔ s'ɩ ñel-wa rerɛ. Ɩ lapa sɛ leem leente tɛte rɛɛ, n'ɩ kʋ wompa ka ta ñɔŋ-ɩ na. Ɩ ta tɛlse wa taa nɛɛr-ɔ ?ʋ ta ci Noee ñɩ ka hosʋ yera s'ʋ mɔna sɛ wa laʋ riyuyuñente na, ɩ receel-ɔna, na yera ka leɖe nasenautisi.
61002006	Kɔren ñɩ, a yaa-ñɩ sɛ Sotɔm na Komɔr na, ñɩ taa yera ka ta ñɔŋ Asɛ ka wonte na, ɩ kʋ wa ñente n'ɩ yeʋ sɛ min ñɔ-wa rekpelkpel n'ʋ yeʋ tɛlem. Ɩ wʋlʋ semp'ɔna rerɛ-ɔ, wompa pe ñɔŋ-ɩ na, s'ɩ kaa s'ɩ laʋ-wa kʋɖemte.
61002007	Alʋate nte taa, ɩ tɛlse Lɔte ñɩ ka ci riyuyutɩ n'ʋ tɛɖe ɩ hɔɔr t'ɔ ten-ɔ tansarte lakase nse yera mpa ka lake-se ka se ha yera ka fɛr na, se rɛɛ.
61002008	Điyuyutɩ ñɩ ka wɛ wa hɛkʋ taa na, ɩ ka yekewa s'ɩ hɔɔr carʋ-ɩ ayʋkʋ s'ayʋkʋ ka tansarte lakase, na tansarteñente nte, wa ka lake-te n'ɩ na-te n'ɩ nɩʋ-te na, te rɛɛ.
61002009	Te ten ñɩ wʋlʋ s'Acii Sesɛɛ sem wonɔn'ɔ ɩ lake s'ɩ lese wompa ñɔŋ-ɩ na, ka wa wahala taa, n'ɩ sem ɖerɛ-ɔ wonɔn'ɔ ɩ sɩ tansarteñempa sɛ wa tʋ wahala n'ʋ rɛ n'ʋ tal ɩ hʋhʋr ayʋkʋ rɛɛ na,
61002010	na wa taa wompa teter tʋnkʋ wa tɛnen sɛlem wa cii asimañente nɩ wa pe cii s'ɩ tʋ wurti ka wa rɛɛ na. Yera mpa wʋlʋ tentarɩr ñente ka me ka wʋten-mɩ wa ñente na, wa ñiin kper reen nɩ wa pe see Asɛ ka nafate. Wa pe ñɔŋ, nɩ wa tɩɩ wompa ten wɛ hampate k'asɛta na.
61002011	Nkʋ, Asɛ tirira mpa wɛ reen na hampate n'ʋ kelen-wa na, wa pe wʋtʋ tansarteñente nter-ɔ wa rɛɛ-ɔ Asɛ ñesa taa.
61002012	Ama, yera mpa lake falafala, wa wɛ wɔkete se kpeena nya, a kpa-ya n'a kʋ-ya na. Wa tɩɩ wonte wa pe nɩʋ te kutihuɖi na. Wa lakase rɛɛ-ɔna, wa kaa sɛ wa seʋ se kpeena seke wo na.
61002013	Asɛ kaa s'ɩ rɛte-wa kʋñʋŋ se wa laʋ wa raana ka kʋñʋŋ ka wo na. Ʋ kake wa taa sɛ wa lake teñɛse ka mɩse taa. Wa kɔŋ wa tʋkʋ na-mɩ wonte na, ʋ kake wa taa sɛ wa tɛkʋ-mɩ nɩ wa ha-mɩ fɛr na wa tansarte lakase.
61002014	Wa pe mɔsʋ nter rɛɛ n'ʋ tase sɛ wa ñelʋ yalaa n'ayaɖete ñesa, n'ʋ tan se wa ta yeʋ awarkɔ. Nne wa na yera mpa hɔya ta cii sarte k'Asɛ ñempʋ taa na, wa tɛke-wa-l, sɛ wa-l feete awarkase taa rerɛ. Ayʋken ten, wa lake ñeserɛʋ ñente kena, n'Asɛ teem wa sem wɩʋ.
61002015	Wa kisi Asɛ ñempʋ nɩ wa lake teñɛse se Peeɔr yo Palam ka lake wo na. Palam ñɩ ka ciiwa s'ɩ laʋ teñɔ kena n'ɩ hiiu warase.
61002016	Ama, Asɛ yeen-ɩ te rɛɛ n'ɩ wonkɔ wʋten-ɩ se yer, nɩ ka rʋ-ɩ ñempʋ s'ɩ ra tase ɩ wɔkete lape. Nkʋ, kpeenɖe nɛnɖel-ɔna, ɖe pe wʋtʋ awʋtʋ.
61002017	Sempe yera mpa wɛ se hiilsi nse taa leem sɛse ten ɖekpankekpanke na. Wa nʋsen ɖerɛ-ɔ tuŋ wʋnte nte, ahiilim fɛtʋ nɩ te yasʋ na. Asɛ rɔn w'awɔr ka reyasɛ ka tawunɖi t'ɔ rekpatekpate.
61002018	Wa kpantʋ na wʋtase nse pe siiru nter na, nɩ wa tɛkʋ wompa kʋren liiu ka wompa hiiti ñempʋ na, wa taa, sɛ wa-n'wa, wa laʋ tansarteñente nte wa cii-te ka te ha yera ka fɛr na.
61002019	Wa yii-wa-l sɛ wa kaa sɛ wa hiiu wa tɛ nɩ wa cɔ rehɛser taa. Nkʋ, mpa teter, wa ci kpankase ka wonte tɛɛren-wa, nɩ te walʋn-wa sem taa na. Wonte rɛɛ na, wonte kelen yer na, te wʋsʋ-ɩ te kpankɔ.
61002020	Nne yera kisi tɛte rɛɛ tansarteñente nte hɔrsʋ yera na, nɩ wa sem ɖ'Acii Sesɛɛ Kiriisitu ñɩ tɛlsʋ yera na, n'ʋ tase cekɔ, wa kunti wa wʋse te wara, nɩ te wʋse-wa te kpankase, atɛsenʋ ñente kɔsen wanɖe n'ʋ kelen kiɖinkiɖin ñente.
61002021	?Yera mpa ka ta sem ñempʋ, ʋ ka sara n'ʋ ka kela sɛ wa sem ɖiyuyu ñempʋ nk'ɔ sarte, fɛ nɩ wa kunti wa wʋsʋ kutukutu, nɩ wa pe ñɔŋ Asɛ ñasete nte a ka wʋl-wa-te na.
61002022	Wonte lake yera mpa na, te wʋlʋ-ra wʋtekpiso nka siiru tʋfelem sɛ: "Hɔŋ wʋsa ka tʋkʋ wonte ka tɛ-te na." Nɛnkar-ɔlɛ sɛ: "A kʋren afa ka leem sɛʋ rɛɛ, n'ɩ kunti n'ɩ tase wʋsʋʋ k'ahɔra taa n'ɩ wutu ɩ tɛ."
61003001	Me raana, womɩ me wɛ-mɩ lu ka ten na, me taman naʋl tekara ñɩ me maa-ɩ-mɩ na, nñɩ-ɔlɛ. Me tekarɩna mpa, me maa-mɩ-wa naʋl na, me tɛsʋ-mɩ wonte ɩɩ teem te sem na, se fɛ n'ɩɩ pɩse n'ɩɩ mɔse te rɛɛ-ɔ sarte.
61003002	Me cii s'ɩɩ tɛse wonte Asɛ tentɛnte rɛsera sarteñempa ka wʋte-te antaʋŋ na, te rɛɛ, na ñasete nte ten, ɖ'Acii Sesɛɛ Yeesu Kiriisitu ñɩ tɛlsʋ-ra na, ɩ siir-mɩ-te na ɩ tirira mpa ɩ tir-wa mɩ cal na.
61003003	Wonte ʋ ka sara n'ʋ kel s'ɩɩ sem-te na, nt'ɔlɛ sɛ, tɛte teem atɛsenʋ ayʋken ɖɛɛ na, yera kaa sɛ wa kan kpater, nɩ wa wonke-mɩ, nɩ wa laʋ tansarteñente nte wa cii-te na.
61003004	Wa kaa sɛ wa siir sɛ: "Cɔsɛ, Yeesu Kiriisitu yii s'ɩ wʋsʋ s'ɩ kan ya? Ɩ wɛ lɔ hen? Đa ciina teem sepe, nɩ te ten te ten mɩse s'antaʋŋ, Asɛ kiɖi tɛte lape n'ʋ wɛ wo na."
61003005	Yera mpa pe cii sɛ wa nɩʋ kena s'ʋ lʋl ten-ɔ Asɛ laʋ asɛta, n'ɩ lese tɛte na leem tɛɛ, n'ɩ tar wa taa. Ɩ laʋ te ten ñɩ na ɩ nɔ taa wʋtɔ rɛɛ-ɔna.
61003006	Na te ten ñɩ-ɔna, Asɛ kʋ antaʋŋ ñempa ka n nɔɔn leem leente tɛte rɛɛ-ɔ ten-ɔ wonte na.
61003007	Asɛ ñɩ ka siir rerɛ s'asɛta, na tɛte nte, wa wɛ kɔhen na, wa kaa sɛ wa mɩse sempe, n'ʋ rɛ n'ʋ tal ayʋkʋ nkʋ ɩ kaa s'ɩ hʋ na yera ka wa ten na. Ayʋkʋ nkʋ, ɩ kaa s'ɩ ñɔse asɛta na tɛte nt'ɔ min ɖeyaya, n'ɩ kʋ wompa ten pe ñɔŋ-ɩ na.
61003008	Me raana, womɩ me wɛ-mɩ lu ka ten na, nter wɛ ka ʋ ta mɔna s'ɩɩ sɛɛ-te. Nt'ɔlɛ s'Acii Sesɛɛ ñesa taa hen na, ayʋkʋ kʋɖemʋ wɛ se wʋse ka nawuyo (1|#000), nɩ wʋse ka nawuyo wɛ s'ayʋkʋ kʋɖemʋ.
61003009	Nɛmpar wɛ ka wa siiru s'Asɛ kelʋ lɔsʋʋ ka ten, n'ɩ pe lake resam ka wonte ɩ yii-te na. Ʋ ta ci semp'ɔna. Ɩ hɛse ɩ hɔɔr kena mɩ rɛɛ, wonte rɛɛ na, ɩ pe cii sɛ mɩ taa nɛɛr leeʋ. Ɩ cii sɛ yer se yer kisi ɩ k-awarkase kena.
61003010	Acii Sesɛɛ ayʋkʋ kaa sɛ kʋ kan ɖitita se mɩl kɔŋ wo na. Ayʋkʋ nkʋ, asɛta kaa s'ʋ rɛ riwuu nɩ wonte ten wɛ renaa na, te ñɔ min te ñenɖe. Tɛte, na wonte ten wɛ te rɛɛ na, min kaa s'ʋ wu-te-l ɖerɛ n'a ra na-te.
61003011	Nte rɛɛ-ɔna, ʋ mɔna s'ɩɩ walʋ mɩ fiisucɔʋ taa s'Asɛ cii wo na, n'ɩɩ ñam Asɛ ka mɩ waɖe t'ɔ re ten, wonte rɛɛ na, te ten ñɩ kaa sɛ te rɛ.
61003012	!Ɩɩ honkʋ ayʋkʋ nkʋ Asɛ kaa s'ɩ kan na, n'ɩɩ car mɩ tɛ rerɛ, n'ɩɩ laʋ te ten ñɩ pɩsʋ sɛ te yeʋ-ɩ n'ɩ kan lɛlɛ na. Ayʋkʋ nkʋ n naken asɛta ñɔ min nɩ wonte ten wɛ taa na, te ñenɖe.
61003013	Ama, ɖe honkʋ asɛta cefalʋ, na tɛte cefate nte, Asɛ yii-ra s'ɩ kaa s'ɩ laʋ-te na. Đen'ɔna, yera kaa sɛ wa lake te ten-ɔ riyuyu.
61003014	Me raana, womɩ me wɛ-mɩ lu ka ten na, nte rɛɛ-ɔna, me siiru-mɩ, se wonɔn'ɔ ɩɩ honkʋ te ten ñɩ na, !ɩɩ car mɩ tɛ, se fɛ nɩ r'Acii Sesɛɛ kaa s'ɩ kan wonte na, ɩ nɔɔn ɩɩ wɛ rekpesekpese ka tam awarkɔ, n'ɩɩ wɛ rehɛser taa.
61003015	!Ɩɩ sem sɛ r'Acii Sesɛɛ hɛsʋ ɩ hɔɔr n'ɩ pe wʋsʋ lɛlɛ, wonte rɛɛ na, ɩ cii sɛ yera kisi w'awarkase fɛ n'ɩ tɛlse-wa. Đe rɛafal Pɔl ñɩ re wɛ-ɩ lu ka ten na, ɩ maa-mɩ na lɛn ñɩ Asɛ ha-ɩ-ñɩ na, n'ɩ wʋlʋ-mɩ kʋɖemte nt'ɔna.
61003016	Ɩ maa te ñente ka wont'ɔ ɩ tekarɩna t'ɔ wa ten na, ɩ wʋtʋ kʋɖemte nt'ɔna. Ɩ tekarɩna mpa taa, nɛnter wɛ kaaɖe k'a pe nɩʋ te tɛɛ-ɔ fɩfɩ. Wompa hɔya ta cii nɩ wa pe nɩʋ te kutihuɖi tɛɛ-ɔ sarte na, wa kpa-te wa cɛlʋ-te, se wa laʋ wo wonte ten a maa-te Asɛ tekara taa na. Wa lakase nse taa, wa kʋ wa teter wa tɛ-ɔna.
61003017	Me raana, womɩ me wɛ-mɩ lu ka ten na, a hom mɩ siiruu sɛ te ten ñɩ kaa sɛ te laʋ. Sempe na, !ɩɩ rʋkʋn mɩ tɛ-ɔ sarte. ?Ya sempe, yera mpa pe ñɔŋ Asɛ na, wa kaa sɛ wa laʋ-mɩ n'ɩɩ maa wa tansarte ñempʋ taa n'ɩɩ ra cɔ Asɛ ñempʋ taa.
61003018	Ama, !ɩɩ rʋken tʋnkʋʋ ka r'Acii Sesɛɛ Yeesu Kiriisitu ñɩ tɛlsʋ-ra na, nñ'ɔna, se fɛ n'ɩɩ sem n'ʋ kel s'ɩ laʋ-mɩ sarte ka tɛmpe, n'ɩɩ pɩse n'ɩɩ sem-ɩ kpater n'ʋ kelʋ n'ʋ walʋ. !Đe wɔr-ɩ kɔhen, na wʋse se wʋse. !Ʋ laʋ sempe.
62001001	Đe maa-mɩ woñɩ ci Asɛ wʋtɔ ka ɩ kɔn yera ka fiisu nkʋ tam akperʋ na, ɩ rɛɛ. Ɩ ka wɛ reyasɛ ka n nɔɔn, Asɛ take laʋ tɛte. Đa rerɛ, ɖe nɩʋ ka, ɩ ka wʋtʋ wonte na. Đe na-ɩ na re ñesa, ɖe ñelʋ-ɩ, ɖe teeken-ɩ na re niiŋ.
62001002	Asɛ kampa n'ɩ wʋl-ɖa fiisu nk'ɔ wonte na, ɖe na-kʋ, ɖe senɖʋ kʋ wara, nɩ re hosʋ-mɩ kʋ ñente. Ʋ lʋl ten-ɔ kʋ ka wɛ ra Cii Asɛ cal. Kɔhen, Asɛ wʋl-ɖa-kʋ ra ñesa taa.
62001003	Wonte re na-te na re ñesa re nɩʋ-te na re rena na, nt'ɔlɛ re hosʋ-mɩ-te rerɛ, se fɛ nɩ ra-n'mɩ, ɖe laʋ nɔ kʋɖemɔ se re laʋ nɔ kʋɖemɔ na ra Cii Asɛ, na ɩ Yo Yeesu Kiriisitu ka wo na.
62001004	Đe maa-mɩ-te se fɛ n'ʋ kɔ ra t'ɔ ten.
62001005	Wonte re nɩʋ-te Asɛ Yo Yeesu Kiriisitu nɔ taa nɩ re siiru-mɩ-te na, nt'ɔlɛ s'Asɛ ci hʋlmɩn, nɩ tawunɖi tam ɩ taa.
62001006	Nne re siiru sɛ ra-n'Asɛ, ɖe laʋ nɔ kʋɖemɔ, nɩ re wɛ re walʋ tawunɖi taa, ɖe tɛkʋ, nɩ re tʋnkʋ ñempʋ nkʋ tan tʋfelem na.
62001007	Ama, nne re walʋ hʋlmɩn taa s'Asɛ wɛ hʋlmɩn t'ɔ wo na, ɖe lake nɔ kʋɖemɔ na remaŋ, n'ɩ Yo Yeesu calem lesʋ r'awarkase ka se ten, nɩ pe yeke sɛ re kpese rekpesekpese.
62001008	Nne re siiru sɛ re pe lake awarkase, ɖe tɛkʋ re teter re tɛ, n'Asɛ tʋfelem tan ɖa hɔya taa.
62001009	Ama, nne re yeeɖʋ r'awarkase rɛɛ, Asɛ kaa s'ɩ tɩsen-ɖa-se, n'ɩ yeʋ-ra re kpese rekpesekpese ka ra teñɛse ten taa, wonte rɛɛ na, ɩ ci Asɛ ñɩ wɛ riyuyu na, n'ɩ lake wonte ɩ yii-te na.
62001010	Nne re siiru sɛ re ta laʋ awarkase, ʋ kunta n'ʋ wɛ se re sʋkʋ Asɛ se tentar, n'ɩ tentɛnte tan ɖe hɔya taa.
62002001	Me wiisi mɩ, me maa-mɩ tekara ñɩ, se fɛ n'ɩɩ ra laʋ awarkase. Ama, nne yer laʋ awarkɔ, ɖe wɛ yer nɛɛr-ɔ ɩ kaa s'ɩ cɛr ra Cii Asɛ ka ra rɛɛ, nñ'ɔlɛ, Yeesu Kiriisitu ñɩ wɛ riyuyu na.
62002002	Nñɩ yeʋ-na n'a kʋ-ɩ s'a laa laate ka wo na, s'Asɛ tɩsen-ɖa r'awarkase. Ʋ ta ci ra receel ɖɛɛ-ɔna, Asɛ laa laate nte, ɩ laa-te yer se yer rɛɛ-ɔna.
62002003	Nne re lake wonte Asɛ wɔsʋ-ra-te na, te wʋlʋ-ra kelɛ sɛ re sem-ɩ tʋfelem.
62002004	Woñɩ siiru s'ɩ sem Asɛ, n'ɩ pe ñɔŋ wonte Asɛ ñɩ siir-te na, ɩ tɛkʋ kena, n'Asɛ tʋfelem tam ɩ hɔɔr taa.
62002005	Ama, yer ñɩ ñɔŋ wonte Asɛ siiru-te na, nñɩ wɛ-na Asɛ ka lu ka ten. Nne re ñɔŋ Asɛ, te wʋlʋ-ra sɛ re hɔʋ re tɛ na-ɩ, ɖe wʋse yer kʋɖem.
62002006	Nne yer siir s'ɩ sʋ ɩ tɛ n'ɩ hɔʋ n'Asɛ, ʋ mɔna s'ɩ tʋnkʋ ñempʋ nkʋ Yeesu Kiriisitu ka tʋnkʋ-kʋ na.
62002007	Me raana, womɩ me wɛ-mɩ lu na, me pe maa-mɩ nter-ɔ cefate ka ɩɩ take nɩʋ-te, ɩɩ teem te nɩʋʋ. Te wɛ te wɛ kʋɖemte nt'ɔna se, kiɖinkiɖin a hose-mɩ wo Asɛ tentɛnte na.
62002008	Ʋ kunti n'ʋ wɛ se, wonte me maa-te na, te ci ñasete cefate kena, wonte rɛɛ na, wonte Yeesu Kiriisitu laʋ-te na, na wonte mɩ rerɛ mɩ lake-te na, te wʋlʋ sɛ tʋfelem ñasete cefate kena. Đa sempa sɛ ñasete cefate kena, wonte rɛɛ na, tawunɖi wɛ re yasʋ, n'ʋ wɛ n'ʋ yaalʋ atɛ. Tʋfelem, hʋlmɩn wɛ ñɩ na.
62002009	Woñɩ siiru s'ɩ wɛ hʋlmɩn taa, n'ɩ wɛ n'ɩ tam ɩ rʋntɩ ka lu k'atam na, ɩ wɛ n'ɩ walʋ tawunɖi t'ɔna,
62002010	nɩ yer ñɩ wɛ ɩ rʋntɩ ka lu na, ɩ cake hʋlmɩn taa, n'nter tam ɩ hɔɔr t'ɔ, te yeke-ɩ s'ɩ feete awarkɔ taa.
62002011	Woñɩ tam ɩ rʋntɩ ka lu k'atam na, ɩ wɛ n'ɩ wɛ tawunɖi t'ɔna, n'ɩ walʋ rerɛ-ɔ tawunɖi taa. Ɩ pe sʋŋ wunɖiinɖi ɩ walʋ na, wonte rɛɛ na, tawunɖi husi ɩ ñesa rɛɛ.
62002012	Me wiisi mɩ, me maa-mɩ-te, wonte rɛɛ na, Asɛ teem mɩ awarkase tɩsenʋ na Yeesu Kiriisitu ñuŋ ɖɛɛ.
62002013	Aciina mɩ, me maa-mɩ-te, wonte rɛɛ na, ɩɩ sem woñɩ ka wɛ ka, n nɔɔn Asɛ take laʋ tɛte na. Afapiisi mɩ, me maa-mɩ-te, wonte rɛɛ na, ɩɩ ñase alʋacii.
62002014	Me wiisi mɩ, me maa-mɩ-te, wonte rɛɛ na, ɩɩ sem ɖa Cii Asɛ. Aciina mɩ, me maa-mɩ-te, wonte rɛɛ na, ɩɩ sem woñɩ ka wɛ kiɖinkiɖin ka n nɔɔn Asɛ take laʋ tɛte na. Afapiisi mɩ, me maa-mɩ-te, wonte rɛɛ na, ɩɩ wɛ reen. Ɩɩ mʋ Asɛ tentɛnte, nɩ te mɩse mɩ hɔya taa. Ɩɩ ñase rerɛ-ɔ alʋacii.
62002015	!Ɩɩ ra laʋ tɛte rɛɛ ñente ka leen. !Ɩɩ ra laʋ ñeserɛʋ ka tɛte nte rɛɛ ñente rɛɛ. Nne yer wɛ tɛte rɛɛ ñente ka lu, te wʋlʋ s'ɩ tan ɖa Cii Asɛ ka lu.
62002016	Tɛte nte rɛɛ ñente nt'ɔlɛ sɛ, yera cii sɛ wa laʋ tansarteñente receel-ɔna. Wa na nter-ɔ wonte na, wa cii s'ʋ laʋ mpa tɩ-na. Wa kpantʋ na wonte ten wa wɛ-te na. Te ten te ten ñɩ lii na tɛte nte rɛɛ-ɔna. Te ta lii-na ra Cii Asɛ cal.
62002017	!Ɩɩ sem sɛ, tɛte nte wɛ te toŋ kena, ka nɩ wonte ten yera lake ñeserɛʋ ka te rɛɛ na, te kperʋ. Ama, yer ñɩ lake wonte Asɛ cii-te na, lɛ wɛ-na fiisu nkʋ tam akperʋ na.
62002018	Me wiisi mɩ, ayʋken ñɩ ci atɛsenʋ ayʋken. Ɩɩ ka nɩʋ sɛ, Kiriisitu amʋra kaa s'ɩ kan atɛsenʋ ayʋken ñɩ rɛɛ. Tʋfelem, kɔhen ɖe sem s'amʋrana kan tɛmpe. Semp'ɔna, ɖe sem s'ayʋken ñɩ ci atɛsenʋ ayʋken.
62002019	Antaʋŋ, wa ka wɛ r'akpar taa, wa lii wa rɛ. Ama, wa ta ci yera nɛmpar-ɔ, wa laʋ nɔ kʋɖemɔ na-ra. ?Wa ka laʋ nɔ kʋɖemɔ na-ra, wa ka mɩse ra cal. Te laʋ sempe, wonte rɛɛ na, ʋ ka mɔna s'a sem sɛ wa ta ci r'akpar taa yera.
62002020	Ʋ kaase-mɩ hen na, Kiriisitu ha-mɩ Asɛ Fiisu, n'ɩɩ sem tʋfelem ka mɩ ten.
62002021	Me maa-mɩ, n'ʋ ta ci sɛ me maa-mɩ sɛ me siir s'ɩɩ take sem tʋfelem. Wonte yepa me maa-mɩ na, me maa-mɩ sɛ me siir-mɩ s'ɩɩ sem tʋfelem. Ɩɩ sem ɖerɛ sɛ tentarɩr na tʋfelem wa pe cake na remaŋ.
62002022	Anɔ ci tentar? Tentar kelɛ, woñɩ kisu n'ɩ siiru sɛ Yeesu ta ci Kiriisitu ñɩ Asɛ tir-ɩ s'ɩ tɛlse yera na. Woñɩ kisu ra Cii Asɛ na ɩ Yo Yeesu Kiriisitu na, nñɩ ci-na Kiriisitu amʋra.
62002023	Nne yer kisu Asɛ Yo, te kutihuɖi kelɛ s'ɩ kisu ka Cii Asɛ rerɛ. Ama, nne yer tisu sɛ Yeesu ci Asɛ Yo kena, yer ñɩ cake na ka Cii Asɛ.
62002024	Mɩ hen na, !ɩɩ laʋ sɛ wonte ɩɩ nɩʋ-te kiɖinkiɖin na, nɩ te cɔ mɩ hɔya taa. Nne wonte ɩɩ nɩʋ-te kiɖinkiɖin na, te cɔ mɩ hɔya taa, mɩ rerɛ, ɩɩ kaa s'ɩɩ hɔʋ mɩ tɛ n'Asɛ Yo, na ra Cii Asɛ.
62002025	Nne re laʋ sempe, ka kaa sɛ ka ha-ra fiisu nkʋ tam akperʋ na, se ka ka yii-ra-kʋ wo na.
62002026	Wonte me kʋren mɩ te rɛɛ-ɔ maaʋ na, me maa-mɩ wompa ñelʋ sɛ wa tɛke-mɩ na, mpa rɛɛ-ɔna.
62002027	Mɩ hen na, !ɩɩ ra cii nɛɛr-ɔ aciiu, s'ɩ wʋl-mɩ nter, wonte rɛɛ na, Asɛ Fiisu nkʋ Yeesu Kiriisitu teem-mɩ kʋ haʋ na, kʋ cake mɩ hɔya taa, kʋ wʋlʋ-mɩ te ten. Te ten ñɩ, kʋ wʋlʋ-mɩ-te na, te wɛ tʋfelem. Tentarɩr tan taa. !Ɩɩ sʋ mɩ tɛ n'ɩɩ hɔʋ na Yeesu Kiriisitu se kʋ wʋl-mɩ wo na.
62002028	Me wiisi mɩ, sempe na, !ɩɩ sʋ mɩ tɛ n'ɩɩ hɔʋ na Yeesu Kiriisitu, se fɛ n'ayʋkʋ nkʋ, ɩ kɔŋ na, ɖa hɔya ra maʋ, nɩ fɛr ra kpa-ra ɩ ñesa taa.
62002029	Ɩɩ sem sɛ Yeesu Kiriisitu ci riyuyutɩ kena. Sempe na, ʋ mɔna s'ɩɩ sem ɖerɛ sɛ woñɩ lake wonte wɛ riyuyu na, ɩ ci Asɛ yo rerɛ.
62003001	!Ɩɩ na wonɔn'ɔ, ɖa Cii Asɛ wɛ-ra lu ka tɛmpe hal n'ɩ yaa-ra s'ɩ wiisi na. Tʋfelem kena rerɛ, ɖe ci ɩ wiisi. Wonte yepa tɛte rɛɛ ñempa ta sem-ɖa na, nt'ɔlɛ sɛ wa ta sem ɖa Cii Asɛ.
62003002	Me raana, kɔhen ɖe ci Asɛ wiisi. Đe take sem wonte, ɖe kaa sɛ re wʋse na. Ama, wonte re sem-te na, nt'ɔlɛ sɛ Kiriisitu kaa s'ɩ kan wonte na, ɖe wʋse s'nñɩ, wonte rɛɛ na, ɖe kaa sɛ re na-ɩ reyamyam s'ɩ wɛ wo na.
62003003	Yer ñɩ honkʋ tamtam s'ɩ kaa n'ɩ wʋse se Kiriisitu wɛ wo na na, ɩ kpa ɩ tɛ s'ɩ ra laʋ awarkɔ se Kiriisitu ta laʋ-ka wo na.
62003004	Yer ñɩ lake awarkase na, te wʋlʋ s'ɩ kisu Asɛ ñasete, wonte rɛɛ na, wonte ten a ta ñam Asɛ ñasete n'a lake-te na, a yaa-te s'awarkase.
62003005	Ɩɩ sempa sɛ Yeesu Kiriisitu kan tɛte rɛɛ s'ɩ lese-ra r'awarkase taa. Nñɩ hen na, ɩ tam awarkɔ k'atam.
62003006	Semp'ɔna, yer ñɩ sʋ ɩ tɛ n'ɩ hɔʋ na Yeesu Kiriisitu na, ɩ pe lake awarkase. Yer ñɩ lake awarkase na, te wʋlʋ s'ɩ take na Yeesu Kiriisitu n'ɩ ta sem-ɩ rerɛ.
62003007	Me wiisi mɩ, !ɩɩ ra yeʋ sɛ yera tɛke-mɩ. Yer ñɩ lake riyuyuñente na, nñɩ rerɛ, ɩ wɛ riyuyu se Yeesu Kiriisitu wɛ riyuyu ka wo na.
62003008	Yer ñɩ lake awarkase na, ɩ ci-na alʋacii yo, wonte rɛɛ na, alʋacii paase teñɔ lape ka tɛte akiɖino. Wonte yepa n'Asɛ Yo kan tɛte rɛɛ na, ka kampa sɛ ka hɔrse wonte ten alʋacii lake-te na kena.
62003009	Yer ñɩ ci Asɛ yo na, ɩ pe lake awarkase, wonte rɛɛ na, fiisu nkʋ Asɛ ha-ɩ-kʋ na, kʋ mɩse ɩ hɔɔr taa. Ɩ ra pɩse s'ɩ laʋ awarkase, wonte rɛɛ na, ɩ ci Asɛ yo.
62003010	!Ɩɩ na wonɔn'ɔ a pɩse s'a sem Asɛ wiisi n'alʋacii wiisi na, nt'ɔlɛ sɛ, yer ñɩ pe lake wonte wɛ riyuyu n'ɩ tam ɩ rʋntɩ ka lu na, ɩ ta ci Asɛ yo.
62003011	Tentɛnte nte, ɩɩ nɩʋ-te kiɖinkiɖin na, nt'ɔlɛ sɛ, !ɖe laʋ rem'ɔ leen.
62003012	Ʋ ta mɔna sɛ re laʋ se Kaɛŋ ñɩ ka ci alʋacii yo n'ɩ kʋ ɩ teternka, ɩ ritafal na. Ar lapa n'ɩ kʋ-ɩ? Ɩ kʋ-ɩ, wonte rɛɛ na, nt'ɔlɛ sɛ, wonte ten Kaɛŋ ñɩ ka lake-te na, te ta sar. Nkʋ, ɩ ritafal ñɩ lake wonte wɛ riyuyu na.
62003013	Me rɛɔ ñempa, !ʋ ra laʋ-mɩ reyaʋ sɛ tɛte rɛɛ ñempa tam-mɩ lu k'atam.
62003014	Đa, ɖe sem kɔhen sɛ re tare ci aseɖa. Đe teem aseɖa t'ɔ liiu, ɖe wɛ re wɛ fiisu taa. Đe laʋ senɔ, ɖe sem? Đe sempa, wonte rɛɛ na, ɖe wɛ re raana ka leen. Yer ñɩ tam ɩ rʋntɩ ka lu na, ɩ wɛ se woñɩ teem sepe na.
62003015	Yer ñɩ tam ɩ rʋntɩ ka lu k'atam na, ɩ ci akʋr. !Ɩɩ sem sɛ woñɩ ci akʋr na, ɩ take hiiu fiisu nkʋ tam akperʋ na.
62003016	Yeesu Kiriisitu wɛ-ra lu. Ɩ kampa n'ɩ seʋ ra rɛɛ-ɔna. Te wʋlʋ-ra wonɔn'ɔ ʋ mɔna sɛ re laʋ re raana ka leen na. Ʋ mɔna sɛ, ɖa rerɛ, ɖe rɔn ɖe tɛ re honkʋ sɛ re seʋ wa rɛɛ.
62003017	Nne nɛɛr wɛ na wonte, n'ɩ na ɩ rʋntɩ ka ɩ tan wʋr, n'ɩ kisa n'ɩ ta sen-ɩ, ɩ lake senɔ s'ɩ siir s'ɩ wɛ Asɛ ka lu?
62003018	Me wiisi mɩ, ʋ ta mɔna sɛ re lake rem'ɔ leen ka re nɛse t'ɔna, nɩ lakase pe lake. Ʋ mɔna sɛ re lake lakase nse wʋlʋ sɛ re wɛ rem'ɔ leen ka tʋfelem na.
62003019	?Đe lake rem'ɔ leen, ɖen'ɔlɛ, ɖe kaa sɛ re sem sɛ re cɔ na tʋfelem, n'mpe tɩ-na-ra. Nne re sem sɛ re cɔ na tʋfelem, ɖen'ɔlɛ, ɖe hɔya kaa sɛ ya cɔ rehɛɛ k'Asɛ ñesa taa.
62003020	?Pa re hɔya hʋ na-ra, ʋ ra kel, wonte rɛɛ na, ɩ sem te ten n'ɩ kpɔl n'ɩ kelen-ya.
62003021	Me raana, womɩ me wɛ-mɩ lu na, nne tʋfelem sɛ, ɖe hɔya pe hʋ na-ra, ɖe hɔya ra maʋ Asɛ ñesa taa,
62003022	nɩ re sem s'ɩ ha-ra te ten ñɩ re wɔsʋ-ɩ na, wonte rɛɛ na, ɖe ñɔŋ ɩ ñasete nɩ re lake wonte kake-ɩ na.
62003023	Ɩ ñasete nt'ɔlɛ s'ʋ mɔna sɛ re tisi ɩ Yo Yeesu Kiriisitu rɛɛ. Ʋ mɔna rerɛ sɛ re laʋ rem'ɔ leen s'Asɛ siir wo na.
62003024	Wompa ñɔŋ ɩ ñasete na, wa sʋ wa tɛ nɩ wa hɔʋ n'Asɛ. Asɛ rerɛ cɔ na-wa. Đe sem s'Asɛ cɔ na-ra, wonte rɛɛ na, ɩ Fiisu nkʋ ɩ ha-ra-kʋ na, kʋ wʋlʋ-ra sempe.
62004001	Me raana, womɩ me wɛ-mɩ lu na, nne yer kɔŋ na mɩ rɛɛ n'ɩ siiru-mɩ s'ɩ wʋtʋ n'Asɛ Fiisu reen ɖɛɛ, !ɩɩ ra tenke s'ɩɩ nɩʋ na-ɩ. !Ɩɩ mɔse-ɩ n'ɩɩ na haa s'ɩ wɛ n'Asɛ Fiisu ka tʋfelem na. Me siiru-mɩ-te sempe, wonte rɛɛ na, tentarɩra kpater lii tɛte rɛɛ, wa siiru sɛ wa rɛsʋ Asɛ tentɛnte.
62004002	!Ɩɩ na wonɔn'ɔ ɩɩ kaa s'ɩɩ sem sɛ yer wɛ n'Asɛ Fiisu na. Yer ñɩ siiru reyanta sɛ Yeesu Kiriisitu wʋse yer n'ɩ kan tɛte rɛɛ na, nñɩ wɛ-na Fiisu nkʋ kɔŋ n'Asɛ cal na.
62004003	Ama, yer ñɩ kisu n'ɩ siiru sɛ, Yeesu ta wʋse yer na, yer ñɩ ci yer-ɔna, ɩ tan Fiisu nkʋ lii n'Asɛ cal na. Fiisu nkʋ hen na, kʋ ci-na Kiriisitu amʋra fiisu kena. Wonkʋ, ɩɩ ka nɩʋ sɛ kʋ kɔŋ na, kɔhen na, kʋ kampa, kʋ wɛ tɛte rɛɛ.
62004004	Me wiisi mɩ, ʋ kaase-mɩ hen na, ɩɩ ci Asɛ wiisi kena. Ɩɩ ñase wompa tɛkʋ sɛ wa rɛsʋ Asɛ tentɛnte na, wonte rɛɛ na, Fiisu nkʋ wɛ mɩ taa na, kʋ kpɔla, kʋ kelen Kiriisitu amʋra fiisu nkʋ wɛ tɛte rɛɛ na.
62004005	Wompa tɛkʋ sɛ wa rɛsʋ tentɛnte nte na, wa-l hen na, wa-l ci tɛte rɛɛ ñempa kena. Nte rɛɛ-ɔna, wa wʋtʋ tɛte rɛɛ ñente, nɩ tɛte rɛɛ ñempa nɩʋ na-wa.
62004006	Ʋ kaase-ra hen na, ɖe ci Asɛ ñempa kena. Yer ñɩ sem Asɛ na, ɩ nɩʋ na-ra, nɩ yer ñɩ ta ci ɩ yo na, ɩ pe nɩʋ na-ra. Đen'ɔlɛ, ɖe kaa sɛ re sem sɛ yer wɛ na tʋfelem Fiisu, yaa ɩ wɛ na tentarɩr fiisu.
62004007	Me raana, womɩ me wɛ-mɩ lu na, !ɖe lake rem'ɔ leen, wonte rɛɛ na, lulape lii n'Asɛ cal-ɔna. Nne yer wɛ yera ka lu, te wʋlʋ s'ɩ ci Asɛ yo n'ɩ sem Asɛ.
62004008	Nne yer tan yera ka lu, te wʋlʋ s'ɩ ta sem Asɛ, wonte rɛɛ na, Asɛ ci lulape cii.
62004009	Wonte wʋlʋ-ra reyanta s'Asɛ wɛ-ra lu na, nt'ɔlɛ s'ɩ tir ɩ Yo kʋɖemɔ nka ɩ wɛ-ka na, ka tɛte rɛɛ, se fɛ nɩ ka ha-ra fiisu nkʋ tam akperʋ na.
62004010	Lulape wɛ sen-ɔna. Đa ta laʋ-na Asɛ ka lu. Nñɩ laʋ-na-ra lu, n'ɩ tir ɩ Yo kʋɖemɔ nka ɩ wɛ-ka na, sɛ ka seʋ s'a laa laate ka wo na, fɛ n'ɩ tɩsen-ɖa, ɖ'awarkase.
62004011	Me raana, womɩ me wɛ-mɩ lu na, nne Asɛ laʋ-ra lu sempe, ʋ mɔna sɛ ra rerɛ, ɖe laʋ rem'ɔ leen.
62004012	Nɛɛr take na Asɛ k'anaʋ. Ama, nne re wɛ rem'ɔ leen, Asɛ cake na-ra. Ɩ yeke sɛ re lake rem'ɔ leen s'ɩ wɛ-ra lu ka wo na.
62004013	Ɩ ha-ra ɩ Fiisu. Na ren'ɔna, ɖe sem sɛ, ɖe sʋ re tɛ re hɔʋ na-ɩ, n'ɩ cɔ na-ra.
62004014	Đa teternka, ɖe na na re ñesa sɛ, ɖa Cii Asɛ tir ɩ Yo ka tɛte rɛɛ sɛ ka kan ka tɛlse tɛte rɛɛ ñempa. Đe hosʋ yera sɛ te wɛ tʋfelem.
62004015	Yer ñɩ tisu sɛ Yeesu ci Asɛ Yo na, Asɛ cake na-ɩ. Nñɩ rerɛ hɔʋ ɩ tɛ n'Asɛ.
62004016	Đa teter, ɖe sem s'Asɛ wɛ-ra lu, nɩ re tisi-te rerɛ. Asɛ ci lulape cii, nɩ yer ñɩ lake yera ka lu na, mpetɩ ñɩ hɔke ɩ tɛ n'Asɛ, n'Asɛ rerɛ cɔ na-ɩ.
62004017	Asɛ yepa sɛ re laʋ rem'ɔ leen, se fɛ n'ayʋkʋ nkʋ ɩ kaa s'ɩ hʋ na-ra na, ɖe hɔya ra maʋ, wonte rɛɛ na, ɖe cɔ tɛte rɛɛ se Yeesu.
62004018	Yer ñɩ wɛ Asɛ ka lu na, nafate pe kpa-ɩ. Nne re sem s'Asɛ wɛ-ra lu ka ten, nafate ra kpa-ra. Nafate sɩsʋ yer ka kʋñʋŋ taa. Semp'ɔna, nne yer wɛ nafate, te wʋlʋ s'ɩ tam Asɛ ka lu ka papa.
62004019	Đa hen na, ɖe wɛ yera n'Asɛ ka lu, wonte rɛɛ na, Asɛ laʋ-na-ra kiɖinkiɖin ka lu.
62004020	Nne yer tam s'ɩ wɛ Asɛ ka lu n'ɩ tam ɩ rʋntɩ ka lu k'atam, ɩ lake tentarɩr, n'ɩ tam Asɛ ka lu. Nne yer tam ɩ rʋntɩ ñɩ ɩ na-ɩ na, ka lu, ɩ ra pɩse s'ɩ laʋ Asɛ ka lu ka ɩ pe na-ɩ.
62004021	Ñasete nte Asɛ cel-ɖa-te sɛ re laʋ-te na, nt'ɔlɛ sɛ yer ñɩ wɛ Asɛ ka lu na, ʋ mɔna s'ɩ laʋ ɩ rʋntɩ ka lu rerɛ.
62005001	Yer ñɩ tisu sɛ Yeesu ci Kiriisitu ñɩ Asɛ tir-ɩ s'ɩ tɛlse yera na, ɩ ci Asɛ yo. Nne re wɛ yer ka lu, ɖe wɛ ɩ wiisi ka leen ɖerɛ.
62005002	Nne re wɛ Asɛ ka lu, nɩ re lake wonte ɩ wɔsʋ-ra-te na, ɖe sem sɛ, ɖe wɛ ɩ wiisi ka leen.
62005003	Nne re wɛ Asɛ ka lu ka tʋfelem, ɖe kaa sɛ re laʋ wonte ɩ wɔsʋ-ra-te na. Wonte ɩ wɔsʋ-ra sɛ re laʋ-te na, te tan kaaɖe,
62005004	wonte rɛɛ na, Asɛ wiisi ka se ten, se pɩsʋ alʋacii ñɩ wɛ reen ka tɛte rɛɛ-ɔ cee na. Wonte yepa re pɩsʋ na, ɖe tisi Yeesu Kiriisitu rɛɛ.
62005005	?Ʋ ta ci woñɩ tisu sɛ Yeesu ci Asɛ Yo na, anɔ pɩsʋ s'ɩ ñase alʋacii ñɩ?
62005006	Yeesu Kiriisitu ñɩ teter kan tɛte rɛɛ, n'ɩ yeʋ s'a limsi-ɩ leem taa, n'a kʋ-ɩ n'ɩ calem kpeem. Ʋ ta ci sɛ leem ɖeceel. Leem na calem, wa naʋl wʋlʋ-na woñɩ ɩ ciwa na. Asɛ Fiisu rerɛ wʋlʋ-ra sɛ te ten ñɩ wɛ tʋfelem, wonte rɛɛ na, kʋ wɛ tʋfelem.
62005007	Semp'ɔna, wonte wʋlʋ-ra sɛ Yeesu Kiriisitu ci Asɛ Yo na, te wɛ nautisi.
62005008	Nt'ɔlɛ, Asɛ Fiisu, na leem, na calem. Wa ten ñɩ wʋlʋ-na kʋɖemte.
62005009	Yera kɔŋ wa siiru wonte wa na-te na, ɖe tisu wa tentɛnte. Asɛ hen na, wonte ɩ siiru-te na, te kpɔla, te kelen wonte yera siiru-te na. Asɛ teter wʋl-na-te ɩ Yo rɛɛ.
62005010	Yer ñɩ tisu Asɛ Yo rɛɛ na, ɩ kaa s'ɩ sem na ɩ hɔɔr taa sɛ wonte ten Asɛ wʋlʋ-te na, te wɛ tʋfelem. Yer ñɩ pe tisu Asɛ rɛɛ na, ɩ sʋkʋ-ɩ se tentar, wonte rɛɛ na, ɩ ta tisi wonte ɩ siir-te ɩ Yo rɛɛ na.
62005011	Wonte Asɛ wʋl-ɖa-te na, nt'ɔlɛ s'ɩ ha-ra fiisu nkʋ tam akperʋ na. Na ɩ Yo rɛɛ-ɔna, ɖe hiiu-kʋ.
62005012	Woñɩ wɛ n'Asɛ Yo na, ɩ wɛ na fiisu nkʋ tam akperʋ na. Woñɩ tan na Yo nka na, ɩ tan na-kʋ.
62005013	Womɩ tisu Asɛ Yo rɛɛ na, me maa-mɩ tekara ñɩ, se fɛ n'ɩɩ sem s'ɩɩ wɛ na fiisu nkʋ tam akperʋ na.
62005014	Đe kɔŋ na ɩ ñesa t'ɔ wonte na, ɖe hɔya pe make, wonte rɛɛ na, ɖe sem ten sɛ, nne re wɔse wonte ɩ cii sɛ re wɔse-ɩ-te na, ɩ kaa s'ɩ nɩʋ na-ra ka wonte re fa-ɩ-te na.
62005015	Nne re sem s'ɩ nɩʋ te ten ñɩ re wɔsʋ-ɩ-te na, ɖe sem ɖerɛ s'ɩ ha-ra te ten ñɩ re wɔsʋ-ɩ-te na.
62005016	Nne yer na ɩ rʋntɩ ka ɩ lake awarkɔ, n'awarkɔ nka pe walʋn yera ka sem taa, !ɩ sɛɛ Asɛ ka ɩ rɛɛ, n'Asɛ ha-ɩ fiisu n'ɩ ra seʋ. Me wʋtʋ wompa laʋ awarkɔ nka pe walʋn yera ka sem taa na, wa receel, wa ñente kena. Awarkɔ nɛnkar wɛ, ka kɔn yera ka sem. Me pe siiru s'ɩɩ sɛɛ Asɛ ka yera mpa laʋ awarkɔ nka na, wa rɛɛ.
62005017	Pa teñɔ nka na, ka ci awarkɔ kena Asɛ ñesa taa. Ama, awarkɔ nɛnkar wɛ, ka ka pe walʋn yera ka sem taa.
62005018	Đe sem s'Asɛ wiisi pe lake awarkase. Asɛ Yo ñelʋ se rɛɛ, n'alʋacii pe pɩsʋ s'ɩ hɔrse-se.
62005019	Đe sem sɛ re ci Asɛ wiisi n'ʋ kaase wompa ten wɛ tɛte rɛɛ na, wa wɛ alʋacii niiŋ t'ɔna.
62005020	Đe sem s'Asɛ Yo kan tɛte rɛɛ, ka ha-ra lɛn sɛ re sem woñɩ wɛ tʋfelem na. Đe laʋ yer kʋɖem nɩ re cɔ na woñɩ wɛ tʋfelem na, n'ɩ Yo Yeesu Kiriisitu tɩ-na-ra. Lɛ ci-na tʋfelem Asɛ, na fiisu nkʋ tam akperʋ na.
62005021	Me wiisi mɩ, !ɩɩ kpa mɩ tɛ n'ɩɩ ra yeʋ s'nter mʋ Asɛ awɔr ka mɩ hɔya taa.
63001001	Đa kɔɔ, woña Asɛ lese-n na, m'ɔ kiriisitutɩna sesɛɛ, me maa tekara ñɩ me sɛɛ-n. Me sɛɛ rerɛ-ɔ, n wiisi nse me wɛ-se lu ka ʋ tan lape na. Ʋ ta ci ma kʋɖem, ma wɛ-na-mɩ lu. Yera mpa ten sem tʋfelem na, wa-l ɖerɛ, wa-l wɛ-mɩ-kʋ.
63001002	Me wɛ-mɩ lu, wonte rɛɛ na, tʋfelem mpe mɩse ra hɔya taa, nɩ pe kaa sɛ pe mɩse semp'ɔna, ayʋken ka ñɩ ten.
63001003	Đa Cii Asɛ, na ɩ Yo Yeesu Kiriisitu, wa kaa sɛ wa laʋ-ra sarte. Wa kaa sɛ wa na ra kʋñemen, nɩ wa yeʋ ra hɔya hɛ. Wa kaa sɛ wa laʋ semp'ɔ wora tʋnkʋ tʋfelem ñempʋ nɩ re wɛ rem'ɔ leen na.
63001004	Ʋ kɔ me t'ɔ ten sɛ me nɩʋ s'n wiisi nɛnser tʋnkʋ tʋfelem ñempʋ se ra Cii Asɛ siir-ra-te wo na.
63001005	Đa kɔɔ, semp'ɔna, me cɛrʋ-n sɛ, !ɖe laʋ rem'ɔ leen. Ñasete nte, me maa-n-te na, te ta ci nter-ɔna cefate. Te ci-na ñasete nɛnter-ɔna, ɖe ka nɩʋ-te akiɖino.
63001006	Nne re wɛ Asɛ ka lu, te kutihuɖi kelɛ s'ʋ mɔna sɛ re ñam ɩ ñasete. Ñasete nte, ɩɩ ka nɩʋ-te kiɖinkiɖin na, nt'ɔlɛ s'ɩɩ lake yera ka leen.
63001007	Tentarɩra kpater yase na tɛte, wa kisu sɛ Yeesu Kiriisitu ta wʋse yer n'ɩ kan tɛte rɛɛ. Woñɩ kisu-te sempe na, ɩ ci tentar, n'ɩ ci rerɛ-ɔ Kiriisitu amʋra.
63001008	Nne ɩɩ ta kpa mɩ tɛ, wonte ten ɩɩ laʋ-te na, te kaa sɛ te wʋse fala. Sempe na, !ɩɩ kpa mɩ tɛ, n'ɩɩ mʋ rɛter nɖe Asɛ yii-mɩ-re na, ka re ten.
63001009	Đe sem sɛ yer ñɩ pe tʋnkʋ ñempʋ nkʋ Kiriisitu wʋl-ɖa-kʋ na, n'ɩ hɛm na, ɩ ta sem Asɛ. Ama, yer ñɩ tʋnkʋ Kiriisitu ñempʋ nkʋ ɩ wʋl-ɖa-kʋ na, lɛ hen na, lɛ hɔʋ lɛ tɛ na ra Cii Asɛ, na ɩ Yo rerɛ.
63001010	Nte rɛɛ-ɔna, nne yer kan mɩ tɛ, n'ɩ wʋl-mɩ wonte Kiriisitu ta wʋl-te na, !ɩɩ ra mʋ-ɩ mɩ tɛ, n'ɩɩ ra sɛɛ-ɩ s'ɩ wal ñempʋ fɛ.
63001011	Nne ɩɩ sɛɛ-ɩ sempe na, tansarteñente nte ɩ lake-te na, mɩ-n'ɩ, ɩɩ wɛ taa.
63001012	Me wɛ na tentɛnte ka kpater sɛ me siir-mɩ-te, nɩ me pe cii sɛ me maa-te tekara taa. Me cii sɛ me rɛke-mɩ nɩ re wʋte na re nɛse, fɛ n'ʋ kɔ ra t'ɔ sarte.
63001013	N kɔɔ ñɩ Asɛ lese-ɩ na, ɩ wiisi sɛɛ-n sarte ka ten.
64001001	Me raa Kayusi, woña me wɛ-n lu ka tʋfelem na, m'ɔ kiriisitutɩna sesɛɛ, me maa-n tekara ñɩ, me sɛɛ-n.
64001002	Me raa, me sɛɛ Asɛ sɛ te ten ñɩ laʋ-n sarte n'n nante cɔ sarte s'n hɔɔr cɔ sarte ka wo Asɛ ñesa taa na.
64001003	Me ñantʋ ten, wonte rɛɛ na, kiriisitutɩna mpa kɔŋ cee ñɩ hen na, wa siiru-m wonɔn'ɔ n tʋnkʋ tʋfelem ñempʋ na hɔɔr kʋɖemer na. Me sempa s'n tʋnkʋ tʋfelem ñempʋ.
64001004	Nter pe kake me taa n'ʋ kel sɛ me nɩʋ sɛ me wiisi tʋnkʋ tʋfelem ñempʋ.
64001005	Me raa, n lake ña temer ka sarte n'n sʋn kiriisitutɩna mp'ɔ wa ten. Nkʋ, wa taa nɛmpar ci ankɔma.
64001006	Yera mpa ten n sen-wa na, wa kɔŋ wa wɔrʋ-n kiriisitutɩna hɛkʋ t'ɔ cee, wa siiru s'n lake-wa sarte ka ten. Me cɛrʋ-n s'n sʋn-wa semp'ɔ tamtam, fɛ nɩ wa pɩse wa wal wa ñempʋ s'Asɛ cii wo na.
64001007	Ñempʋ nkʋ, wa walʋ-kʋ na, wa cii sɛ wa laʋ Yeesu Kiriisitu temer kena. Wa pe mʋ wʋr-ɔ wompa ta ci kiriisitutɩna na, wa na.
64001008	Nte rɛɛ-ɔna, ɖ'ɔ kiriisitutɩna, ʋ mɔna sɛ re sen yera mpa, se fɛ nɩ ra-n'wa, ɖe laʋ temer nɖ'ɔ tʋfelem ñempʋ nkʋ taa.
64001009	Me maa tekara ka kiriisitutɩna akpar. Ama, Tɩoterɛfe pe cii s'ɩ nɩʋ wonte me siir-te na, n'ɩ cii s'ɩ wʋse akpar nɖe ñuŋcii.
64001010	Me kaa sɛ me kan wonte na, me cɛse tansarte lakase nse, ɩ lake-se na. Ɩ lake tentarɩr ka me rɛɛ, n'ɩ pe lake nte ñɩ hen ɖeceel-ɔna. Ɩ laʋ nɛnter-ɔ te kelen sen, ɩ pe mʋ kiriisitutɩna mpa kɔŋ ɩ tɛ na. Ɩ kisu na wompa cii sɛ wa-l mʋ-wa na, n'ɩ rʋnʋ-wa-l-ɔ akpar nɖe taa.
64001011	Me raa, !ɖa taasen tansarte yera. Ama, !taasen sarte yera kena. Yer ñɩ lake sarte lakase na, ɩ ci Asɛ yo, nɩ yer ñɩ lake tansarte lakase na, ɩ take sem Asɛ.
64001012	Ka n'ʋ yeʋ Teemeeteriiusi hen na, yer ten wʋtʋ s'ɩ laʋ sarte. Asɛ tentɛnte nte ɩ hosʋ-te na, te wʋlʋ s'ɩ lake sarteñente. Đa rerɛ, ɖa tisu s'ɩ laʋ sarte n'n sem sɛ wonte ten ɖe siiru-te na, te wɛ tʋfelem.
64001013	Me wɛ na tentɛnte ka kpater sɛ me siir-n-te, nɩ me pe cii sɛ me maa-te tekara taa.
64001014	Me cii s'ʋ tase cekɔ, me kam n tɛ, ɖe katen ɖemaŋ, ɖe wʋte na re nɛse.
64001015	!Cɔ rehɛser taa. N ɖaana ka wa ten-ɔ cee, wa sɛɛ-n. !Sɛɛ rerɛ-ɔ ra raana mp'ɔ kʋɖem kʋɖem.
65001001	M'ɔ Suti, woma ci Yeesu Kiriisitu wolalaɖe, na Sake ritafal na, ma maa-na tekara ñ'ɔ womɩ ra Cii Asɛ yaa-mɩ n'ɩ wɛ-mɩ lu ka ten nɩ Yeesu Kiriisitu ñelʋ mɩ rɛɛ na.
65001002	!Asɛ na mɩ kʋñemen n'ʋ kel, n'ɩ yeʋ nɩ mɩ hɔya hɛ n'ʋ kel, n'ɩ yeʋ n'ɩɩ lake rem'ɔ leen n'ʋ kelʋ n'ʋ walʋ.
65001003	Me raana, me ka cii ten sɛ me maa-mɩ tekara nɩ me siir-mɩ wonɔn'ɔ Asɛ tɛlse ma-n'mɩ na. Ka nɩ me kunti me nɔɔn ʋ mɔna sɛ me maa-mɩ, nɩ me ciisi mɩ nante n'ɩɩ lʋ tentɛnte sarteñente nte, ɩɩ tisi te rɛɛ-ɔ Asɛ cel-te ɩ yera ka taman kʋɖem ɖɛɛ na, te rɛɛ.
65001004	Me maa-te sempe, wonte rɛɛ na, wompa pe ñɔŋ Asɛ na, wa taa nɛmpar hʋte mɩ t'ɔ cee-ɔ relala. Wa kpa tentɛnte nte wʋlʋ sɛ r'Asɛ laʋ-ra sarte n'ɩ tɩsʋn-ɖa r'awarkase na, wa cɛlʋ-te, se fɛ nɩ wa pɩse wa laʋ tansarteñente nte wa cii-te ka te ha yera ka fɛr na. Wa kisi r'Acii Sesɛɛ Yeesu Kiriisitu, woñɩ receel ñasʋ-ra na. Đeyasɛ kena, a maa Asɛ tekara taa sɛ, wompa lake sempe na, Asɛ kaa s'ɩ hʋ na-wa n'ɩ kʋ wa ñente.
65001005	Me sem s'ɩɩ teem te sem ka sarte. Ama, me cii sɛ me tɛse-mɩ wonɔn'ɔ Asɛ tɛlse Iiseraɛl ñempa n'ɩ lese-wa Eesiipete kɔrʋ taa n'ɩ kunti n'ɩ kʋ wa taa wompa kisa sɛ wa ra tisi ɩ rɛɛ na.
65001006	Me cii sɛ me tɛse-mɩ rerɛ-ɔ Asɛ tirira mpa ta cɔ w'awɔɩ nya taa, Asɛ ka sɩ-wa ya taa na, wa rɛɛ. Wa kʋr ya taa, n'Asɛ kpa-wa n'ɩ hɔʋ-wa kpase n'ɩ wɛɖe-wa tawunɖi t'ɔ rekpatekpate ka wʋse se wʋse n'ɩ honkʋ ayʋkʋ nkʋ ɩ kaa s'ɩ hʋ na yer ten na.
65001007	Me cii sɛ me tɛse-mɩ rerɛ-ɔ Sotɔm na Komɔr wa kɔren taa ñente, na kɔren ñɩ wɛ wa leekase taa na, ñɩ-l ñente. Kɔren ñɩ taa yera laʋ se tirira mp'ɔna. Wa sʋ wa tɛ wa re ayaɖete ñempen taa, wa laʋ tansarteñente nte, ʋ ka ta mɔna sɛ wa laʋ-te na. Asɛ wɛɖe-wa min nɛñer t'ɔ ñɩ wu n'ʋ pe kperʋ akperʋ. Wonte lapa hen na, te wʋlʋ-ra sɛ wompa taasʋn-wa na, ʋ kaa s'ʋ laʋ-wa semp'ɔna.
65001008	Yera mpa hʋte mɩ taa hen na, wa lake kʋɖemte kena. Wa reesʋ reesɩ nya yeke sɛ wa laʋ ayaɖeteñente, na wonte ten ta sar na. Wa kisu s'Asɛ ra tʋ wurti ka wa rɛɛ, nɩ wa tɩɩ wompa ten wɛ hampate k'asɛta na.
65001009	Nkʋ, Miisɛl ñɩ ci Asɛ tirira taa sesɛɛ nɛɛr na, ɩ ñam Asɛ n'ɩ ta tɩɩ alʋacii ka n nɔɔn wa yee wont'ɔ seɖe Moiisi rɛɛ na. Ɩ tam-ɩ kena sɛ: "!Acii Sesɛɛ hɔm n ɖenɖe."
65001010	Ama, yera mpa hen na, wa tɩɩ wonte wa pe nɩʋ te kutihuɖi tɛɛ na. Wa wɛ wɔkete se kpeena, nɩ wa lake tansarteñente ka falafala wa hɔrsʋ wa tɛ.
65001011	Wa kaa sɛ wa na wahala, wonte rɛɛ na, wa laʋ se Kaɛŋ ka laʋ wo na. Wa laʋ tansarteñente rerɛ sɛ wa hiiu warase se Palam ka laʋ wo na. Wa seke, wonte rɛɛ na, wa kisa sɛ wa ra ñam Asɛ se Koree ka ta ñam-ɩ wo na.
65001012	Ɩɩ tʋkʋ mɩ akpar taa tʋte ka wonte na, wa ha-mɩ fɛr. Wa talʋ wa cake kena nɩ wa ñee wa mɔsʋ wa teter wa rɛɛ, nɩ fɛr pe kpa-wa nter rɛɛ. Wa nʋsen asɛta tuŋ wʋnte nte ahiilim kʋsʋ-te, nɩ tuŋ pe nɩɩ na. Wa seʋ kpakpa sepe wa nʋsen teen ñɩ pe lelʋ wii ka pa ñɩ alʋate tala, n'a kul-ñɩ nɩ ñɩ wʋse rakpaken na.
65001013	Wa nʋsen ɖerɛ-ɔ acese nse, ahiilim fɛtʋ leem ɖɛɛ nɩ pe tɛ-se na. Wa lakase wɛ fɛr se ta sar asarʋ se hurhuru nkʋ leem kpoŋ n'ʋ yeke-kʋ na. Wa wɛ se terase nse kaalʋ asɛt'ɔ se tam awɔr ka kʋɖemer na. Asɛ rɔn-wa awɔr ka tawunɖi t'ɔ rekpatekpate ka wʋse se wʋse.
65001014	Sʋ Atam n'ʋ rɛ n'ʋ tal Eenɔke hen na, wakase wɛ leɖe nasenautisi. Eenɔke ñɩ ka rɛse Asɛ tentɛnte ka yera mpa rɛɛ s'Acii Sesɛɛ kelɛ ɩ kɔŋ na ɩ tirira ka tɛmpe tɛmpe,
65001015	se fɛ n'ɩ hʋ na tɛte rɛɛ yera ka wa ten. Ɩ kaa s'ɩ kʋ wompa kisa sɛ wa ra ñam-ɩ na, wa ñente ka wa tansarteñente nte wa laʋ-ɩ-te na, te rɛɛ, na ñan wʋtase nse ten, wa wʋte-se n'ʋ tam na-ɩ na, se rɛɛ.
65001016	Yera mpar-ɔna, wa miintu na wa mɩya tɛɛ, nɩ wa ñentʋ wa tɛ. Wa lake wonte wa cii-te na. Wa kpantʋ wa tɛkʋ yera na wa nʋlelen sɛ wa hiiu wʋr-ɔ wa raana na.
65001017	Me raana, ʋ kaase-mɩ hen na, !ɩɩ rʋken mɩ ñiin t'ɔ wonte r'Acii Sesɛɛ Yeesu Kiriisitu tirira ka hose-mɩ-te na.
65001018	Wa ka siiru-mɩ sɛ: "Alʋate nte taa, te ten kaa sɛ te ñʋte teem na, yera mpa pe ñɔŋ Asɛ na, wa kaa sɛ wa wonke wompa ñɔŋ-ɩ na, nɩ wa laʋ tansarteñente nte wa cii-te na."
65001019	Mpa lake-na nɩ yera tarʋ remaŋ taa. Yera mpa hen na, wa tam Asɛ Fiisu, nɩ wa lake wonte wa tɛnen wɔse-te na, nt'ɔna, nɩ wa walʋ.
65001020	Ama, me raana, ʋ kaase-mɩ hen na, !ɩɩ laʋ te ten n'ɩɩ tase rem'ɔ reen n'ɩɩ kpɔl tentɛnte sarteñente nte, ɩɩ tisi te rɛɛ-ɔ, te lii n'Asɛ cal na, nte ñempʋ t'ɔna, n'ɩɩ sɛɛ Asɛ na ɩ Fiisu reen ɖɛɛ.
65001021	!Ɩɩ yeʋ n'Asɛ lulape cɔ mɩ hɛkʋ taa. !Ɩɩ honkʋ alʋate nte r'Acii Sesɛɛ Yeesu Kiriisitu kaa s'ɩ ha-ra fiisu nkʋ tam akperʋ, na ɩ kʋñemen narte rɛɛ na.
65001022	!Ɩɩ na, wompa ta kper wa taa na, w'añemen,
65001023	n'ɩɩ tɛlse-wa, n'ɩɩ ra yeʋ sɛ wa feete min taa. !Ɩɩ na nɛmpar kʋñemen ɖerɛ, n'ɩɩ kpa mɩ tɛ n'ɩɩ ra yeʋ sɛ, wa rɛse-mɩ wa lakase. !Ɩɩ ra teeken ateekenʋ ka wa wɔwen ñɩ, w'awarkase wursi-ñɩ na.
65001024	!Đe wɔr Asɛ ñɩ pɩsʋ s'ɩ rʋken-mɩ n'ɩɩ ra feete awarkase taa na. Ɩ pɩsʋ s'ɩ yeʋ-mɩ n'ɩɩ kpese rekpesekpese n'ɩ wan-mɩ na ñankete ka ɩ hampate awɔr taa.
65001025	Nñɩ ci-na Asɛ cepa ka ɩ kʋɖem. Ɩ tɛlse-ra na r'Acii Sesɛɛ Yeesu Kiriisitu rɛɛ. Nñɩ tɩ-na wɔrte, na wurti, na reen, na hampate. Ʋ ka wɛ kiɖi rɛɛ, n'ʋ wɛ semp'ɔna kɔhen n'ʋ kaa s'ʋ laʋ semp'ɔna wʋse se wʋse. !Ʋ laʋ sempe.
66001001	A maa wonte Yeesu Kiriisitu lese-te n'ɩ wʋl Asɛ wolalaɖa na, ka tekara ñɩ taa. Asɛ cel-na-ɩ s'ɩ wʋl-wa-te, se fɛ nɩ wa sem wonte kaa sɛ te laʋ kɔhen na. Nte rɛɛ-ɔna, Yeesu Kiriisitu tir Asɛ tirir ka ɩ wolalaɖe San cal, s'ɩ wʋl-ɩ-te.
66001002	Wonte San na-te na, ɩ siir-te reyanta sɛ te ci Asɛ tentɛnte kena, nɩ Yeesu Kiriisitu senɖe te wara.
66001003	Woñɩ kalʋ tentɛnte nte a maa-te tekara ñɩ t'ɔ te lii n'Asɛ nɔ taa na, na wompa cokʋ nɩ wa ñɔŋ-te na, wa nɩʋ lelen, wonte rɛɛ na, alʋate ñʋta sɛ te laʋ.
66001004	M'ɔ San, ma maa-na tekara ñɩ me sɛɛ kiriisitutɩna akpaya nya wɛ leɖe nasenautisi k'Asii kɔrʋ taa na. Đa Cii Asɛ ñɩ wɛ kɔhen n'ɩ ka wɛ antaʋŋ n'ɩ kaa s'ɩ kan na, ñɩ-n'ɩ fiisin ñɩ wɛ leɖe niisiniitisi ka ñɩ wɛ ɩ wurti kpeeɖe ñesa taa na, !wa laʋ-mɩ sarte, nɩ wa yeʋ mɩ hɔya hɛ.
66001005	Yeesu Kiriisitu ñɩ ci Asɛ warasenɖer ka tʋfelem na, !nñɩ rerɛ laʋ-mɩ sarte, n'ɩ yeʋ mɩ hɔya hɛ. Nñɩ hom-na aseɖa t'ɔ kiɖinkiɖin, nɩ nñɩ ci-na tɛte rɛɛ wursi ten wuroo. Ɩ wɛ-ra lu n'ɩ seʋ s'ɩ kpɔr-ra r'awarkase taa na ɩ calem ɖɛɛ,
66001006	n'ɩ wʋse-ra ɩ yera mpa ɩ sɩ-wa wurti taa na. Ɩ wʋse-ra rerɛ-ɔ Asɛ laate laara akpar sɛ re laʋ ɩ Cii Asɛ temer. Nñɩ tɩ-na wɔrte na hampate ka wʋse se wʋse. !Ʋ laʋ sempe.
66001007	!Ɩɩ na, ɩ kɔŋ na tuŋ wʋnte. Pa yer se yer kaa s'ɩ na-ɩ, hal na wompa teter yɔ-ɩ wasɛ na. Ɩ kanɖe nɖe kaa sɛ re yeʋ nɩ tɛte rɛɛ yera ten wul. Aaʋ, !ʋ laʋ sempe.
66001008	Acii Sesɛɛ Asɛ ñɩ ci Reentencii ka ɩ ka wɛ antaʋŋ, n'ɩ wɛ kɔhen n'ɩ kaa s'ɩ kan na, ɩ tam sɛ: "Ma ci-na kiɖinkiɖintɩ, n'atɛsenʋtɩ."
66001009	M'ɔ mɩ rɛafal San, ma-n'mɩ, ɖe laʋ yer kʋɖem na Yeesu, nɩ re tʋkʋ kʋñemen kʋɖemen, nɩ re wɛ ɩ wurti taa, nɩ re rʋkena n'ʋ lelʋ. Ma hen na, a sʋ-m n'a wan-m kɔrʋ nkʋ wɛ leem hɛkʋ t'ɔ a yaa-kʋ sɛ Patemose na, wonte rɛɛ na, me ka hose Asɛ tentɛnte, nɩ Yeesu senɖe te wara.
66001010	Ʋ cɛsen Acii Sesɛɛ ayʋkʋ rɛɛ, n'Asɛ Fiisu siir me taa, nɩ me na narte. Narte nte taa, me nɩʋ na me war'ɔ wʋtɔ ka reen ka ten s'a hʋl kanter.
66001011	Wʋtɔ nk'ɔlɛ sɛ: "!Maa tekara t'ɔ wonte ten n na-te na, n'n yeeke-ɩ kiriisitutɩna akpaya nya wɛ Asii kɔrʋ t'ɔ leɖe nahenatisi na. Ny'ɔlɛ, Eefɛse, Simiirin, Pɛrkam, Tɩatiir, Saarte, Fiilatɛlfii, na Laotiisee."
66001012	Me nɩʋ semp'ɔ wonte na, me cɛl me ñesa sɛ me na anɔ wʋtʋn-m, nɩ me na takena mpa a sɩ mincakase ka wa rɛɛ na, ka leɖe nasenautisi, k'a lu-wa na sika.
66001013	Takena mpa hɛkʋ taa, n nɔɔn yer nɛɛr wɛ ren'ɔ ɩ nʋsen Yer Yo ka paa. N nɔɔn yer ñɩ sii wɔwʋ ka cecɛkʋ, na sika kpɛɖʋ ka ɩ kpɛʋn-kʋ ɩ lɔɔr taa.
66001014	Ɩ ñɩse ka wɛ rekpeeleelee se wɔte nawʋr reempii, n'ɩ ñesa wɛ se min telʋ.
66001015	Ɩ naase mɛtelʋ mɛlamɛla se ñʋte cesɛmte nte a rɩ-te min taa, n'a rɔn-te reseerseer na. Ɩ wʋtɔ ka wɛ reen ka ten se leem kpoŋ woiiwoii ka wo na.
66001016	N nɔɔn ɩ rʋken terase ka leɖe nasenautisi ka ɩ mete niiŋ taa, nɩ saarʋ lii na ɩ nɔ t'ɔ reperper ka kʋ kper lɛn ɖefenkefenke ka kʋ leekase ten ɖɛɛ. Ɩ ñesa taa ka mɛtelʋwa se mɩse senɖʋ taase hɛken taa se waa yiryir ka wo na.
66001017	Me na-ɩ wonte na, me tenke me feete atɛ-ɔ ɩ naase tɛɛ se me sepa. Ɩ sʋ ɩ mete niiŋ n'ɩ re me rɛɛ, n'ɩ tam sɛ: "!Nafate ra kpa-n. Me ci kiɖinkiɖintɩ n'atɛsenʋtɩ.
66001018	Me ci woñɩ wɛ fiisu taa na. Me ka sepa. Ama, kɔhen me wɛ fiisu t'ɔ wʋse se wʋse. Ma ñasʋ-na sem n'aseɖa kɔrʋ taa.
66001019	Sempe na, !maa wonte n na-te ka te wɛ kɔhen na, na wonte tʋ sɛ te laʋ te-l wara na.
66001020	Ʋ kaase terase nse n na-se me mete niiŋ t'ɔ se wɛ leɖe nasenautisi na, na sika takena mpa wɛ leɖe nasenautisi, k'a sɩ mincakase ka wa rɛɛ na, me kaa sɛ me lese-n w'amɛsɔŋ taa ñente kutihuɖi. Terase leɖe nasenautisi nse ci-na kiriisitutɩna akpaya nya wɛ leɖe nasenautisi na, y'Asɛ tirira, nɩ mincakase takena mpa hen na, wa ci kiriisitutɩna akpaya nya wɛ leɖe nasenautisi na."
66002001	Yer ñɩ siir-m sɛ: "!Maa tekara ñ'ɔ Eefɛse kɔrʋ taa kiriisitutɩna akpar Asɛ tirir. !Siir-ɩ sɛ: Woñɩ rʋken ɩ mete niiŋ t'ɔ terase ka leɖe nasenautisi ka ɩ walʋ sika takena mpa hɛkʋ t'ɔ wa leɖe nasenautisi, k'a sɩ mincakase ka wa rɛɛ na, nñɩ siiru-na sɛ:
66002002	'Me sem wonte ten ɩɩ lake-te na. Me sem s'ɩɩ lake temer ka reen ka paa, n'ɩɩ rʋkena n'ʋ lelʋ. Me sem ten s'ɩɩ pe yeke ñanciina sɛ wa cɔ mɩ akpar taa. Ɩɩ ñel ɖepɩɩ ka wompa siiru sɛ wa ci me tirira na, n'ɩɩ nɔɔn wa ci tentarɩra kena.
66002003	Ɩɩ rʋkena n'ʋ lelʋ, n'ɩɩ tʋkʋ kʋñʋŋ ka me rɛɛ n'ɩɩ pe ka.
66002004	Ama, me na nter-ɔ mɩ hɛkʋ t'ɔ te ta sar. Nt'ɔlɛ s'ɩɩ tam-m lu ka kɔhen se kiɖinkiɖin ɩɩ ka wɛ-m lu ka wo na.
66002005	Sempe na, !ɩɩ mɔse mɩ taa, n'ɩɩ na awɔr nɖe taa, ɩɩ lii na n'ɩɩ feete na. !Ɩɩ kisi mɩ awarkase, n'ɩɩ laʋ sarteñente s'ɩɩ ka lake-te kiɖinkiɖin ka wo na. Nne ɩɩ ta kisi mɩ awarkase, me kaa sɛ me kan mɩ cal me kʋse mɩ mincakɔ tankpa ka ɩ k-awɔr taa.
66002006	Ama, nter wɛ ka ɩɩ lake-te ka, te sara. Ɩɩ pe cii wonte, Niikola waratenkera lake-te se me pe cii-te wo na.
66002007	Woñɩ wɛ rena na, !ɩ co sarte n'ɩ nɩʋ wonte Asɛ Fiisu siiru-te kiriisitutɩna akpaya na. Woñɩ kaa s'ɩ ñase na, me kaa sɛ me ha-ɩ ñempʋ, n'ɩ tʋ tu nkʋ ha yera ka fiisu nkʋ tam akperʋ na, ka kʋ wɛ aseɖa sarteñempa awɔr taa na, kʋ wii.'
66002008	"!Maa tekara ñ'ɔ Simiirin kɔrʋ taa kiriisitutɩna akpar Asɛ tirir. !Siir-ɩ sɛ: Woñɩ ci kiɖinkiɖintɩ n'atɛsenʋtɩ ka, ɩ ka sepa n'ɩ wʋse n'ɩ wɛ fiisu taa na, nñɩ siiru-na sɛ:
66002009	'Me sem mɩ kʋñemen ñɩ, ɩɩ tʋkʋ-ñɩ na, nɩ me sem mɩ ahʋsete rɛɛ. Nkʋ, ɩɩ ci saua. Me sem tansarteñente nte, yera siiru-te mɩ rɛɛ na. Yera mpa siiru-te semp'ɔ mɩ rɛɛ na, wa yaa wa tɛ sɛ Suiifi ñempa. Nkʋ, wa ta ci teter Suiifi ñempa, wa ci alʋacii Sataŋ akpar taa yera kena.
66002010	!Nafate ra kpa-mɩ kʋñʋŋ nkʋ, ɩɩ tʋ s'ɩɩ tʋ-kʋ na, kʋ rɛɛ. Alʋacii kaa s'ɩ yeʋ n'a re mɩ taa nɛmpar-ɔ sarka s'ɩ take-mɩ. Ɩɩ kaa s'ɩɩ tʋ kʋñʋŋ k'ayʋken ka hiiu. Ama, ?pa a ta kʋ-mɩ kena, !ɩɩ rʋken mɩ tɛ-ɔ sarte, nɩ me kaa me ha-mɩ fiisu nkʋ tam akperʋ na, se rɛter.
66002011	Woñɩ wɛ rena na, !ɩ co sarte n'ɩ nɩʋ wonte Asɛ Fiisu siiru-te kiriisitutɩna akpaya na. Woñɩ kaa s'ɩ ñase na, taman naʋl sem ɖa laʋ-ɩ nter.'
66002012	"!Maa tekara ñ'ɔ Pɛrkam kɔrʋ taa kiriisitutɩna akpar Asɛ tirir. !Siir-ɩ sɛ: Woñɩ wɛ na saarʋ reperper ka kʋ wɛ lɛn ɖefenkefenke ka kʋ leekase ten ɖɛɛ na, nñɩ siiru-na sɛ:
66002013	'Me sem awɔr nɖe taa, ɩɩ cɔ na. Ɩɩ wɛ awɔr nɖe taa, alʋacii Sataŋ cɔ wurti kpeeɖe rɛɛ na. Ama, ɩɩ rʋkʋn me tentɛnte n'ɩɩ ta yeʋ tisuu ka me rɛɛ. Alʋate nte taa teter a kʋ Antiipase ñɩ ka ci me tʋfelem warasenɖer ka mɩ tɛ-ɔ wunɖiinɖi alʋacii Sataŋ wɛ na, ɩɩ ta wɛɖe-m.
66002014	Ama, me na nter-ɔ mɩ hɛkʋ t'ɔ te ta sar. Nt'ɔlɛ sɛ, yera nɛmpar wɛ mɩ t'ɔ wa tʋnkʋ Palam ñempʋ. Palam ñɩ ka wʋl Palake ka wonɔn'ɔ ɩ lake s'Iiseraɛl ñempa feete awarkɔ taa, n'atetɩna laate tʋrte, n'ayaɖeteñente lape rerɛ na.
66002015	Yera nɛmpar wɛ mɩ tɛ-ɔ wa lake kʋɖemte nɩ wa tʋnkʋ wonte Niikola waratenkera wʋlʋ-te na.
66002016	Sempe na, !ɩɩ kisi mɩ awarkase. ?Ya sempe, me kaa sɛ me kan mɩ tɛ-ɔ kɔhen nɩ me laʋ yera mp'ɔ yeeʋ, na me nɔ taa saarʋ.
66002017	Woñɩ wɛ rena na, !ɩ co sarte n'ɩ nɩʋ wonte Asɛ Fiisu siiru-te kiriisitutɩna akpaya na. Woñɩ kaa s'ɩ ñase na, me kaa sɛ me ha-ɩ tʋte nte tiu n'asɛt'ɔ a yaa-te s'atɩwɔm k'a mɛse-te na. Me kaa sɛ me ha-ɩ rerɛ-ɔ wɛɛr cehʋlemer nɛnɖel-ɔ a maa re rɛɛ-ɔ yeɖe cefaɖe ka yer ta sem-ɖe ka ?ʋ ta ci woñɩ hiiu-re na.'
66002018	"!Maa tekara ñ'ɔ Tɩatiir kɔrʋ taa kiriisitutɩna akpar Asɛ tirir. !Siir-ɩ sɛ: Asɛ Yo nka ñesa wɛ se min telʋ nɩ ka naase mɛtelʋ mɛlamɛla se ñʋte cesɛmte nte a rɩ-te min taa n'a rɔn-te reseerseer na, nka siiru-na sɛ:
66002019	'Me sem wonte ten ɩɩ lake-te na. Me sem s'ɩɩ wɛ rem'ɔ leen, n'ɩɩ wɛ n'ɩɩ tisu me rɛɛ n'ɩɩ wɛ n'ɩɩ sʋn mɩ raana n'ɩɩ rʋkena n'ʋ lelʋ, nɩ wonte ten ɩɩ lake-te kɔhen na, te tɛna te kelen antaʋŋ.
66002020	Ama, me na nter-ɔ mɩ hɛkʋ t'ɔ te ta sar. Nt'ɔlɛ s'ɩɩ yeke yal ñɩ, a yaa-ɩ sɛ Seesapɛl na, n'ɩ tɛkʋ-mɩ n'ɩ siiru-mɩ s'ɩ ci Asɛ tentɛnte rɛser. Ɩɩ yeke-ɩ n'ɩ cake mɩ cal n'ɩ pitu me wolalaɖa ka ñempʋ. Ɩ wʋlʋ-wa sɛ wa laʋ ayaɖeteñente nɩ wa tʋ atetɩna laate.
66002021	Me yeʋ-ɩ alʋate ka cekɔ s'ɩ kisi ɩ k-awarkase. Ama, ɩ pe cii s'ɩ kisi ɩ k-ayaɖeteñente.
66002022	Semp'ɔna, me kaa sɛ me yeʋ nɩ yal ñɩ tʋ kʋñʋŋ ka paa ka ɩ kaɖʋ rɛɛ. Wompa ten, ñɩ-n'wa, wa laʋ ayaɖete na, nne wa ta kisi tansarteñente nte, ñɩ-n'wa, wa laʋ-te na, me kaa sɛ me yeʋ-wa, wa tʋ kʋñʋŋ ɖerɛ.
66002023	Me kaa sɛ me yeʋ n'ɩ wiisi nɩʋ se tɛ sɛn fɛ nɩ se seʋ. Nte kaa sɛ te yeʋ-na nɩ kiriisitutɩna akpaya ka ya ten sem sɛ me ci woñɩ sem yera mɔsem mpe wɛ wa hɔya taa na, nɩ me sem wonte wa wɛ-te lu na. Me kaa sɛ me rɛte mɩ taa pa woñɩ na, ka ɩ temer rɛɛ.
66002024	Ʋ kaase-mɩ-ɔ Tɩatiir kiriisitutɩna, womɩ ta tenke tansarte ñempʋ nkʋ, n'ɩɩ ta sem wonte yera yaa-te s'alʋacii Sataŋ amɛsɔŋ taa ñente na, nter tan ɖerɛ-ɔ, me siiru-mɩ s'ɩɩ laʋ-te.
66002025	Wonte me wɔsʋ-mɩ-te te receel na, nt'ɔlɛ s'ɩɩ rʋken wonte ɩɩ wɛ-te na, n'n nɔɔn me kampa.
66002026	Woñɩ kaa s'ɩ ñase n'ɩ kaa s'ɩ laʋ me temer n'ʋ rɛ n'ʋ tal ɩ fiisu teem ayʋkʋ rɛɛ na, me kaa sɛ me ha-ɩ huku ka kɔren ten taa yera rɛɛ.
66002027	Đeen ñɩ me kaa sɛ me ha-ɩ-ñɩ na, nñ'ɔna, me teter me Cii ha-m-ñɩ rerɛ. Ɩ kaa s'ɩ ñasʋ wa rɛɛ na reen, n'ɩ yʋke tansarte yera s'a yʋkʋ risisi remʋrmʋr ka wo na.
66002028	Me kaa sɛ me ha-ɩ ntaʋŋ tɛɛ carʋ.
66002029	Woñɩ wɛ rena na, !ɩ co sarte n'ɩ nɩʋ wonte Asɛ Fiisu siiru-te kiriisitutɩna akpaya na.'
66003001	"!Maa tekara ñ'ɔ Saarte kɔrʋ taa kiriisitutɩna akpar Asɛ tirir. !Siir-ɩ sɛ: Woñɩ wɛ Asɛ fiisin ka leɖe niisiniitisi, na terase ka leɖe nasenautisi na, nñɩ siiru-na sɛ: 'Me sem wonte ten ɩɩ lake-te na. Yera hʋ s'ɩɩ wɛ fiisu taa. Nkʋ, ɩɩ teem sepe.
66003002	!Ɩɩ hom, n'ɩɩ rʋken ɖecem ka wonte kaasa na, fɛ nɩ te ra seʋ rekpelkpel, wonte rɛɛ na, me nɔɔn mɩ lakase tan se m'Asɛ cii wo na.
66003003	!Ɩɩ tɛse mɩ t'ɔ wonte ɩɩ nɩʋ-te n'ɩɩ mʋ-te na, n'ɩɩ rʋken-te sarte, n'ɩɩ kisi mɩ awarkase. Nne ɩɩ ta hom, me kaa sɛ me kan ayʋkʋ nɛnkʋr se mɩl kɔŋ wo na, n'ɩɩ ra sem alʋate nte taa me kɔŋ na.
66003004	Ama, nɛmpar wɛ mɩ t'ɔ Saarte kɔrʋ t'ɔ wa ta wursi wa wɔwen. Ma-n'wa, ɖe kaa sɛ re walʋ, na wɔwen ka wa rɛɛ-ɔ rekpeeleelee, wonte rɛɛ na, tʋfelem wa tala.
66003005	Woñɩ kaa s'ɩ ñase na, a kaa s'a sii-ɩ semp'ɔna wɔwen cehʋlemen ɖekpeeleelee. Me kaa sɛ me ra hɩse ɩ yeɖe k'ahɩsʋ ka fiisu tekara taa. Me kaa sɛ me wʋte me Cii, na ɩ tirira, wa ñesa taa reñamla sɛ ma tɩ-na yer ñɩ.
66003006	Woñɩ wɛ rena na, !ɩ co sarte n'ɩ nɩʋ wonte Asɛ Fiisu siiru-te kiriisitutɩna akpaya na.'
66003007	"!Maa tekara ñ'ɔ Fiilatɛlfii kɔrʋ taa kiriisitutɩna akpar Asɛ tirir. !Siir-ɩ sɛ: Woñɩ ci sartetɩ na tʋfelemtɩ n'ɩ rʋken wuroo Tafiiti safɩr na, nñɩ wʋtʋ-na. Nne ɩ tela, nɛɛr ra pɩse s'ɩ rʋ, nɩ nne ɩ rʋwa, nɛɛr ra pɩse s'ɩ tel. Nñɩ siiru-na sɛ:
66003008	'Me sem wonte ɩɩ lake-te na. Me sem s'ɩɩ tan hampate ka kpater. Ama, ɩɩ rʋkʋn me tentɛnte, n'ɩɩ ta kisi-m. Me tel kaɖʋ nɛnkʋr-ɔ mɩ ñesa t'ɔ nɛɛr ra pɩse s'ɩ rʋ-kʋ.
66003009	!Ɩɩ na, me kaa sɛ me laʋ alʋacii Sataŋ akpar taa yera ka wo na. Wa siiru sɛ wa ci Suiifi ñempa kena. Nkʋ, wa ta ci teter Suiifi ñempa. Wa tɛkʋ kena. Me kaa sɛ me yeʋ-wa wa kur mɩ naase tɛɛ wa sɛɛ-mɩ, nɩ wa sem sɛ me wɛ-mɩ lu,
66003010	wonte rɛɛ na, me ka wʋl-mɩ s'ɩɩ rʋkena n'ʋ lel, n'ɩɩ laʋ-te sempe. Nte rɛɛ-ɔna, me kaa sɛ me rʋken-mɩ, n'ɩɩ ra sɩ kʋñʋŋ nkʋ kaa sɛ kʋ kan tɛte taa kʋ take yera na.
66003011	Me kaa sɛ me kan kɔhen ñɩ. !Ɩɩ rʋken wonte ɩɩ wɛ-te na, se fɛ nɩ yer ra pɩse s'ɩ kpɔr mɩ rɛter.
66003012	Woñɩ kaa s'ɩ ñase na, me kaa sɛ me sɩ-ɩ m'Asɛ rɛɔ taa se rayo nka rʋkʋn ɖɛɔ na. Nter tan ka te pɩsʋ sɛ te lese-ɩ n'awaren ɖɛɛ. Me kaa sɛ me maa ɩ rɛɛ-ɔ m'Asɛ yeɖe, na ɩ kɔrʋ yeɖe. Kɔrʋ nk'ɔlɛ, Seerusalɛm cefalʋ nkʋ ɩ kaa s'ɩ tisi-kʋ n'asɛta na. Me kaa sɛ me maa ɩ rɛɛ rerɛ-ɔ me yeɖe cefaɖe.
66003013	Woñɩ wɛ rena na, !ɩ co sarte n'ɩ nɩʋ wonte Asɛ Fiisu siiru-te kiriisitutɩna akpaya na.'
66003014	"!Maa tekara ñ'ɔ Laotiisee kɔrʋ taa kiriisitutɩna akpar Asɛ tirir. !Siir-ɩ sɛ: Woñɩ ñʋ niir k'Asɛ tentɛnte rɛɛ na, nñɩ ci-na wonte ten Asɛ siir-te na, te tʋfelem warasenɖer, nɩ tentarɩr tam ɩ nɔ taa. Nñɩ ci-na wonte ten Asɛ lese-te na, te ñuŋcii. Nñɩ siiru-na sɛ:
66003015	'Me sem wonte ɩɩ lake-te na. Me sem s'ɩɩ pe tʋnkʋ me war'ɔ minmin n'ɩɩ pe wɛɖʋ-m ɖerɛ. Me cii s'ɩɩ tenke me war'ɔ minmin, nawʋr ɩɩ wɛɖe-m naper wɛɖʋʋ.
66003016	Nte rɛɛ-ɔna, me kaa sɛ me tɛ-mɩ na me nɔ, wonte rɛɛ na, ɩɩ wɛ rekpakpakpa, n'ɩɩ pe tʋnkʋ me war'ɔ minmin n'ɩɩ pe wɛɖʋ-m ɖerɛ.
66003017	Ɩɩ siiru s'ɩɩ ci saua n'ɩɩ wɛ te ten n'ɩɩ siiru s'ɩɩ pe taatʋ nter. Ama, ɩɩ ta sem s'ɩɩ wɛ kʋñʋŋ t'ɔna paa, n'ɩɩ ci kʋñʋŋtɩna. Ɩɩ ci ahʋsa, na yeelempa n'ɩɩ wɛ atalempola kena.
66003018	Me ha-mɩ lɛn s'ɩɩ yaʋ me cal-ɔ sika nka, a rɩ-ka min taa s'a yeʋ-ka ka kpese na, fɛ n'ɩɩ wʋse saua. !Ɩɩ yaʋ wɔwen cehʋlemen ɖerɛ, n'ɩɩ ceente mɩ atalempola nya rɛɛ, nɩ fɛr ra kpa-mɩ. !Ɩɩ yaʋ kɔɔr nɛnɖel n'ɩɩ taa mɩ ñesa, fɛ n'ɩɩ pɩse n'ɩɩ na.
66003019	Me wɛ wompa ten-ɔ lu na, me fetʋ-wa nɩ me hɔŋ wa rena. Sempe na, !ɩɩ kisi mɩ awarkase n'ɩɩ tenke me war'ɔ minmin.
66003020	!Ɩɩ na, me senɖe menɔŋ tɛɛ nɩ me kɔtʋ. Nne yer nɩʋ me wʋtɔ n'ɩ tela, me kaa sɛ me sɩ ɩ tɛ nɩ ma-n'ɩ, ɖe tʋ.
66003021	Woñɩ kaa s'ɩ ñase na, me kaa sɛ me cɔse-ɩ me cal-ɔ me wurti kpeeɖe rɛɛ se me ñase wo nɩ ma-n'me Cii, ɖe cɔ ɩ wurti kpeeɖe rɛɛ na.
66003022	Woñɩ wɛ rena na, !ɩ co sarte n'ɩ nɩʋ wonte Asɛ Fiisu siiru-te kiriisitutɩna akpaya na.' "
66004001	Te wara na, me na kaɖʋ nɛnkʋr-ɔ kʋ tel asɛta. Antaʋŋ wʋtɔ nka, me ka nɩʋ-ka ka ka wɛ s'a hʋl kanter na, me tase ka nɩʋʋ sɛ: "!Kpa cee ñɩ hen, nɩ me wʋl-n wonte, ʋ mɔna sɛ te laʋ te-l wara na."
66004002	Me nɩʋ wʋtɔ nka semp'ɔ wonte na, Asɛ Fiisu siir me taa, nɩ me na asɛt'ɔ wurti kpeeɖe nɛnɖel-ɔ yer nɛɛr cɔ re rɛɛ.
66004003	Ɩ ñesa taa ka wɛ se wɛɛ nya mɛtelʋ k'a yaa-ya sɛ sasepe, na sartewan na. Tuŋ teenkarʋ koote kpeeɖe nɖe, nɩ kʋ ka wɛ se wɛɛr nɖe mɛtelʋ k'a yaa-re s'eemerote na.
66004004	N nɔɔn wurti kpeelɩ nɛnyar wɛ hiin nɩɩl na nnasa, ka ya koote kpeeɖe nɖe n'akanɖa hiin nɩɩl na nnaʋsa cɔ ya rɛɛ. Wa sii wɔwen ka cehʋlemen, nɩ wa wɔm sika wurti yika.
66004005	Tuŋ mɛʋsʋʋ, na wʋtase, na tuŋ nasʋʋ, wa lii na kpeeɖe nɖe taa. Min mankihulasi ka wɛ leɖe nasenautisi ka kpeeɖe nɖe ñesa t'ɔ se wu. Min mankihulasi nse ci Asɛ fiisin ñɩ wɛ leɖe niisiniitisi na.
66004006	Kpeeɖe nɖe ñesa taa, n nɔɔn ʋ wɛ s'apʋ leem mpe a na pe taa reyaya se ñelma na. Me na rerɛ-ɔ kpeena nɛnyar-ɔ nnasa ka ya senɖe kpeeɖe nɖe cal-ɔ re leekase ten ɖɛɛ. Ya wara na ya ñesa taa wɛ ñesa ka ten.
66004007	Kiɖinkiɖin kpeenɖe ka nʋsen kpar, nɩ naʋl ñenɖe nʋsen nawuyo, nɩ nautisi ñenɖe ñesa taa nʋsen se yer ñesa taa, nɩ nnaʋsa ñenɖe nʋsen anim ka ɩ kʋr asɛta.
66004008	Kpeena nya nnasa, ka wɛ ceen ka leɖe leɖe. Ñesa ka wɛ ya tɛnen ɖɛɛ-ɔ riinan ten, na ya tɛnen taa rerɛ. Ayʋkʋ s'ayʋkʋ, aho na mɩse, ya ko sɛ: "Sarteñen, sarteñen, Acii Sesɛɛ Asɛ Reentencii ci-na sarteñen. Ɩ ka wɛ antaʋŋ, nɩ kɔhen ɩ wɛ n'ɩ kaa s'ɩ kan ɖerɛ."
66004009	Kpeena nnasa nya wɔrʋ woñɩ cɔ wurti kpeeɖe nɖe rɛɛ, n'ɩ wɛ wʋse se wʋse na, ya ha-ɩ ñamte, nɩ ya sɛɛ-ɩ.
66004010	Ya lake semp'ɔ wonte na, akanɖa mp'ɔ wa hiin nɩɩl, na nnaʋsa, wa tiki wa feetʋ woñɩ wɛ wurti kpeeɖe nɖe rɛɛ n'ɩ wɛ wʋse se wʋse na, ɩ naase tɛɛ nɩ wa sɛɛ-ɩ. Wa wɛɖʋ wa wurti yika ka wurti kpeeɖe nɖe ñesa taa, nɩ wa ko sɛ:
66004011	"Đ'Acii Sesɛɛ, na r'Asɛ, n tala s'n mʋ cepate na ñamte, na hampate, wonte rɛɛ na, ña laʋ-na te ten te ten. Ña sɛlem t'ɔna, n laʋ-te nɩ te wɛ."
66005001	Me na rerɛ-ɔ tekara ka woñɩ ka cɔ wurti kpeeɖe nɖe rɛɛ na, ɩ mete niiŋ t'ɔ a maa ɩ taa na ɩ wara, n'a kuti-ɩ se kpekpalʋ, n'a tɛ ɩ nɛse rɛɛ-ɔ ceete ka taman leɖe nasenautisi rɛɛ.
66005002	Me na Asɛ tirir nɛɛr-ɔ ɩ ci cepa ka ten-ɔ ɩ hosʋ reen ka ten sɛ: "Anɔ tala s'ɩ hɩse ceete nte n'ɩ yeeɖe tekara ñɩ?"
66005003	Ama, n nɔɔn yer tan tɛte rɛɛ, n'asɛta, na tɛte tɛɛ-ɔ ɩ pɩsʋwa s'ɩ yeeɖe n'ɩ ñel tekara ñɩ taa.
66005004	Me wul tɛmpe ka ten, wonte rɛɛ na, n nɔɔn nɛɛr tan ka ɩ tala s'ɩ yeeɖe tekara ñɩ n'ɩ ñel ɩ taa.
66005005	Ka n'akanɖa mpa taa nɛɛr siir-m sɛ: "!Đa wul. !Ñel n'n na kpar ñɩ ci Suta nantiɖi rɛɛ tɩ, n'ɩ ci rerɛ-ɔ wuroo Tafiiti yikee na, nñɩ ñase-na te ten. Semp'ɔna, ɩ pɩsʋ s'ɩ hɩse ceete nt'ɔ awɔɩ leɖe nasenautisi nya taa, n'ɩ yeeɖe tekara ñɩ."
66005006	Me na Siiyo ka ka senɖe wurti kpeeɖe nɖe n'akanɖa mpa, na kpeena nnasa nya, wa hɛkʋ taa, n'ʋ wɛ s'a kʋ-ka. Ka ka wɛ yen ka leɖe niisiniitisi, na ñesa ka leɖe nasenautisi. Ñesa nya ci Asɛ fiisin ñɩ wɛ leɖe niisiniitisi k'a tir-ñɩ tɛte ten taa na.
66005007	Siiyo nka wal nɩ ka mʋ tekara ka woñɩ ka cɔ wurti kpeeɖe nɖe rɛɛ na, ɩ mete niiŋ taa.
66005008	Ka mʋ tekara ñ'ɔ wonte na, kpeena nnasa nya, n'akanɖa hiin nɩɩl, na nnaʋsa mpa, wa kur ka naase tɛɛ. Pa woñɩ-ɔ wa taa na, ɩ ka wɛ na ɩ cencemʋ, na ɩ sika kɔnkase t'ɔ, sensemen nim mpe ci Asɛ yera sɛɛrte na.
66005009	Wa yii yeente cefate nɛnter sɛ: "N tala s'n sʋ tekara ñɩ, n'n hɩse ceete, n'n yeeɖe-ɩ, wonte rɛɛ na, a kʋ-n, n yaʋ yera ñiin na n calem ka nantilii ten ɖɛɛ, na wʋtase ten taa, na yera ten taa, na kɔren ten taa, n wʋsen-wa n'Asɛ rɛɛ.
66005010	N wʋse-wa n yera mpa n sɩ wa wurti taa na. N wʋse-wa rerɛ-ɔ Asɛ laate laara akpar sɛ wa laʋ ra Cii Asɛ temer. Wa kaa sɛ wa cɔ wurti kpeelɩ rɛɛ-ɔ tɛte rɛɛ."
66005011	Me ñel me na rerɛ-ɔ Asɛ tirira nɛmpar-ɔ wa tan nɔ k'atam sen, ka wa senɖa wa koote wurti kpeeɖe nɖe, na kpeena nnasa nya, n'akanɖa mpa, nɩ me nɩʋ wa wʋtɔ.
66005012	Wa wʋtʋ reen ka ten sɛ: "Siiyo nka ʋ wɛ s'a kʋ-ka na, ka tala sɛ ka mʋ cepate, na sauti, na lɛn, na reen, na ñamte, na hampate, na wɔrte."
66005013	Me nɩʋ wonte ten Asɛ laʋ-te ka te wɛ asɛta, na tɛte rɛɛ, na te tɛɛ, n'apʋ leem taa na, te wʋte sɛ: "!A wɔr woñɩ cɔ wurti kpeeɖe nɖe rɛɛ na, na Siiyo nka, n'a ha-wa ñamte. Mpa tɩ-na hampate na reen ka wʋse se wʋse."
66005014	Kpeena nnasa nya tisi s'ʋ laʋ sempe, n'akanɖa mpa kur wa naase tɛɛ, nɩ wa sɛɛ-wa.
66006001	Me ñel wonte na, me na Siiyo nk'ɔ, ka hɩse ceete ka kiɖinkiɖin awɔr taa, nɩ me nɩʋ kpeena nnasa nya taa kiɖinkiɖin kpeenɖe siir sɛ: "!Kan." Đe wʋtɔ nʋsen se tuŋ nasʋ wo na.
66006002	Me ñel me na kpɔnaa ka cehʋlem, na yer-ɔ ɩ rɛɛ-ɔ ɩ rʋken tʋŋ, n'a wɔm-ɩ wurti yikir. Ɩ ci ñaser n'ɩ wal s'ɩ tase ñasʋʋ.
66006003	Ka hɩse ceete ka taman naʋl awɔr t'ɔ wonte na, me nɩʋ kpeena nnasa nya taa taman naʋl kpeenɖe siir sɛ: "!Kan."
66006004	Fɛ nɩ kpɔnaa cesɛm nɛɛr lii. Woñɩ cɔ ɩ rɛɛ na, a cel-ɩ saarʋ ka cepaʋ, n'a ha-ɩ reen s'ɩ lese rehɛser ka tɛte rɛɛ, nɩ yera kʋ remaŋ.
66006005	Ka hɩse ceete ka taman nautisi awɔr t'ɔ wonte na, me nɩʋ kpeena nnasa nya taa taman nautisi kpeenɖe siir sɛ: "!Kan." Me ñel me na kpɔnaa nɛɛr-ɔ cipiin. Woñɩ cɔ ɩ rɛɛ na, ɩ rʋken kilu ka ɩ niiŋ taa.
66006006	Me nɩʋ ka, ʋ wɛ se wʋtɔ ka kpeena nnasa nya hɛkʋ t'ɔ ka siiru sɛ: "Ayʋkʋ kʋɖemʋ temer warase nse yer hiiuku-se na, se yake maan pom ka kʋɖem, nawʋr mela pomna ka nautisi. Ama, ʋ kaase nim, na selem na, !ɖa hɔrse-wa."
66006007	Ka hɩse ceete ka taman nnaʋsa awɔr t'ɔ wonte na, me nɩʋ kpeena nnasa nya taa taman nnaʋsa kpeenɖe siir sɛ: "!Kan."
66006008	Me ñel me na kpɔnaa ka ʋ wɛ s'ɩ lɔse sem tɛnʋ. Woñɩ cɔ ɩ rɛɛ na, a yaa-ɩ sɛ Sem, n'aseɖa kɔrʋ tʋnkʋ ɩ wara. Tɛte hɔlen nniisa taa, a ha-wa huku ka kʋɖemʋ rɛɛ, sɛ wa kʋ yera na saarʋ, na ñʋse, na sem, na ñɩte taa tʋren.
66006009	Ka hɩse ceete ka taman naʋna awɔr t'ɔ wonte na, me na yera mpa, a ka kʋ-wa sɛ wa hose Asɛ tentɛnte nɩ wa senɖe Yeesu Kiriisitu wara na, wa leesase k'Asɛ pempoɖe tɛɛ.
66006010	Yera mpa ko reen ka ten sɛ: "Đ'Acii Sesɛɛ, n ci sartetɩ, n'n wɛ tʋfelem. Yera mpa ka wɛ tɛte rɛɛ-ɔ wa ka kʋ-ra na, n kaa s'n hʋ na-wa n'n lɔte-wa ʋyo kelɛ?"
66006011	A cel pa woñɩ na k'asiiu wɔwʋ cehʋlemʋ n'a tam-wa sɛ wa rʋkʋ-fiisi cekɔ kaka n'ʋ rɛ n'ʋ tal ayʋkʋ nkʋ a tɛsʋ wa rɛɔ ñempa mpa lake Asɛ temer na, wa kʋʋ se mpa, s'Asɛ ka rɩ-te wo na.
66006012	Ka hɩse ceete ka taman leɖe awɔr t'ɔ wonte na, tɛte ñamse reen ka ten, nɩ mɩse wur rekpatekpate se wɔwʋ cipiinu, honɖɔ wʋse ka ten-ɔ cesɛmɔ recʋcʋ se calem.
66006013	Terase kpase se tiu n'asɛt'ɔ remaŋ ɖɛɛ s'ahiilim fɛtʋ reen, nɩ teen wii tiki wo, ya ta pɩ na.
66006014	Asɛta yase s'a kutu kpekpalʋ ka wo na. Wɔɔn, na tɛte nte wɛ leem hɛken taa na, wa kʋr w'awɔɩ taa.
66006015	Tɛte rɛɛ wursi, na kɔren ɖɛɛ ñelɖa, na sʋcana ciina, na wompa ci saua na, na wompa ci cepawa na, na wompa ci kpankase na, na wompa ta ci kpankase na, wa ten wa mɛl wɔn taa, na wɔɔn wentɛnen tɛɛ.
66006016	Wa tam wɔɔn, na wentɛnen sɛ: "!Ɩɩ ram ɖa rɛɛ, se fɛ nɩ woñɩ cɔ wurti kpeeɖe nɖe rɛɛ na, ɩ ra na-ra, nɩ Siiyo nka ñan ɖa kpan-ɖa,
66006017	wonte rɛɛ na, ayʋkʋ nkʋ wa ñan kaa s'ʋ kpan yera na, kʋ tala. Nɛɛr ra pɩse s'ɩ cantel wa niiŋ taa."
66007001	Te wara na, me na Asɛ tirira ka wa wɛ nnaʋsa, ka wa senɖe tɛte kpeelase nnaʋsa rɛɛ. Asɛ tirira mpa rʋken tɛte rɛɛ ahiilim ka pe nnaʋsa sɛ pe ra fɛte tɛte rɛɛ, n'apʋ leem ɖɛɛ, na teen ɖɛɛ.
66007002	Me na Asɛ tirir nɛɛr-ɔ ɩ kpa na mɩse riliinɖi ka ɩ rʋken ɩ niiŋ t'ɔ Asɛ ñɩ wɛ fiisu taa na, ɩ marɔ. Asɛ tirir ñɩ ko n'ɩ yaa tirira mpa wɛ nnaʋsa k'Asɛ ha-wa reen sɛ wa hɔrse tɛte, n'apʋ leem na,
66007003	n'ɩ siir-wa sɛ: "!Ɩɩ ra hɔrse tɛte, n'apʋ leem, na teen, kaka n nɔɔn ɖe maa marase ka r'Asɛ wolalaɖa tirañase rɛɛ."
66007004	A wʋl-m wompa a maa Asɛ marase ka wa tirañase rɛɛ na, wa nɔ. N nɔɔn wa ka wɛ yera ka nawiisi ka cakɔɩsii, na nawiisi ka hiin nniisa, na nawiisi ka nnaʋsa (144|#000). Wa ci Iiseraɛl nantilii ten ɖɛɛ ñempa kena.
66007005	Suta nantiɖi rɛɛ ñempa mpa, a ka maa wa rɛɛ-ɔ Asɛ marɔ na, wa wɛ yera ka nawiisi hiiu na nasel (12|#000). Rupaŋ nantiɖi rɛɛ ñempa wɛ yera ka nawiisi hiiu na nasel. Kate nantiɖi rɛɛ ñempa wɛ yera ka nawiisi hiiu na nasel.
66007006	Asɛr nantiɖi rɛɛ ñempa wɛ yera ka nawiisi hiiu na nasel. Nɛfetalii nantiɖi rɛɛ ñempa wɛ yera ka nawiisi hiiu na nasel. Manasee nantiɖi rɛɛ ñempa wɛ yera ka nawiisi hiiu na nasel.
66007007	Siimeeɔŋ nantiɖi rɛɛ ñempa wɛ yera ka nawiisi hiiu na nasel. Leefii nantiɖi rɛɛ ñempa wɛ yera ka nawiisi hiiu na nasel. Iisakar nantiɖi rɛɛ ñempa wɛ yera ka nawiisi hiiu na nasel.
66007008	Sapulɔŋ nantiɖi rɛɛ ñempa wɛ yera ka nawiisi hiiu na nasel. Sosɛfe nantiɖi rɛɛ ñempa wɛ yera ka nawiisi hiiu na nasel. Pɛnsamɛŋ nantiɖi rɛɛ ñempa wɛ yera ka nawiisi hiiu na nasel.
66007009	Te wara na, me ñel nɩ me na yera akpiɖi ka re tan nɔ, ka yer ta pɩsʋ s'ɩ kal-ɖe. Yera mpa kʋren na kɔren ten taa, na nantilii ten ɖɛɛ, na yera ten taa, na wʋtase ten taa. A sii-wa wɔwen ka cehʋlemen, na wa niiŋ t'ɔ wahɛlte, nɩ wa senɖe Asɛ wurti kpeeɖe, na Siiyo nka, ñesa taa.
66007010	Wa ko reen ka ten sɛ: "Đ'Asɛ ñɩ cɔ wurti kpeeɖe rɛɛ, ñɩ-n'Siiyo na, mpa tɛlsʋ-na-ra."
66007011	N nɔɔn Asɛ tirira ka wa ten, wa ka senɖa wa koote wurti kpeeɖe nɖe, n'akanɖa mpa, na kpeena nnasa nya, nɩ wa feete wurti kpeeɖe nɖe ñesa taa, wa wɔm wa ñesa n'atɛ, wa sɛɛ Asɛ,
66007012	wa siir sɛ: "!Ʋ laʋ sempe. !A wɔr r'Asɛ ñɩ wɛ hampate na lɛn na. !A sɛɛ-ɩ n'a ha-ɩ ñamte. Nñɩ wɛ-na cepate, na reen, ka wʋse se wʋse. !Ʋ laʋ sempe."
66007013	Akanɖa mpa taa nɛɛr wɔse-m sɛ: "Ampɔ kelɛ wompa a sii-wa wɔwen ka cehʋlemen hen na, nɩ wa lii na lɔ?"
66007014	Me wʋsen-ɩ sɛ: "Me cii, ña sem-na." Ka n'ɩ wʋsen-m sɛ: "Wompa a naase-wa tɛmpe ka tɛte teem ayʋken ɖɛɛ, nɩ wa rʋken wa tɛ-ɔ sarte na, mp'ɔna. Wa yaal wa wɔwen ka Siiyo nka calem taa, nɩ ñɩ wʋse cehʋlemen ɖekpeeleelee.
66007015	Nte rɛɛ-ɔna, wa wɛ Asɛ wurti kpeeɖe ñesa taa, nɩ wa lake ɩ temer k'aho na mɩse, ka ɩ rɛɔ taa. Woñɩ cɔ wurti kpeeɖe nɖe rɛɛ na, ɩ kaa s'ɩ ceentʋ wa rɛɛ.
66007016	Ñʋse, na lʋkʋte ra tase wa kʋʋ. Mɩse kaa sɛ se ra tase wa ñɔʋ, nɩ tiimin nɛñer ra tase wa saaʋ,
66007017	wonte rɛɛ na, Siiyo nka wɛ wurti kpeeɖe hɛkʋ taa na, ka kaa sɛ ka riiki-wa se nanɖiir riiku re kpeena ka wo na, nɩ ka wan-wa, wa ñee leem mpe ha yera ka fiisu nkʋ tam akperʋ na, n'Asɛ hɩse wa ñeseleem ka pe ten."
66008001	Siiyo nka sʋ tekara ñɩ nɩ ka hɩse ceete ka taman leɖe nasenautisi awɔr t'ɔ wonte na, ʋ sim n'asɛt'ɔ rekalkal ka, ?ʋ ta kar, ʋ lake lɛɛr hɔlʋ.
66008002	Te wara na, me na Asɛ tirira ka leɖe nasenautisi ka wa senɖe Asɛ ñesa taa, n'a cel-wa kantɩ ka leɖe nasenautisi.
66008003	Asɛ tirir nɛɛr kan n'ɩ senɖe Asɛ sika pempoɖe rɛɛ-ɔ ɩ rʋken sika kɔnkɔ nka, a sɛke ka t'ɔ sensemen nim na. A ha Asɛ tirir ñ'ɔ sensemen nim ka tɛmpe s'ɩ sɛʋ-pe n'ɩ kpirsi n'Asɛ yera sɛɛrte, n'ɩ sɩ pempoɖe nɖe n nɔɔn ɖe wɛ ɩ wurti kpeeɖe ñesa taa na, ɖe rɛɛ.
66008004	Nim mpe ñɩse, n'Asɛ yera sɛɛrte, wa lii n'Asɛ tirir ñɩ niiŋ taa, wa kpa Asɛ ñesa taa.
66008005	Fɛ n'Asɛ tirir ñɩ sʋ kɔnkɔ nka, n'ɩ re ka t'ɔ min ñɩ wɛ Asɛ pempoɖe rɛɛ na, n'ɩ wɛɖe-ñɩ tɛte rɛɛ. Ɩ laʋ semp'ɔ wonte na, a nɩʋ tuŋ nasʋʋ, na wʋtase, n'ʋ mɛʋse, nɩ tɛte ñamse.
66008006	Ka n'Asɛ tirira mpa wɛ leɖe nasenautisi ka wa rʋken kantɩ ka leɖe nasenautisi na, wa rɔnʋ wa tɛ sɛ wa hʋl.
66008007	Asɛ tirir kiɖinkiɖintɩ hʋl ɩ kanter ka wonte na, a na reempii, na min, k'a hʋte calem ka t'ɔ wa tiki tɛte rɛɛ. Tɛte na teen hɔlen niitisi taa kʋɖemʋ kʋɖemʋ ñɔ min, na leem ñɩte ka te ten.
66008008	Asɛ tirir naʋltɩ hʋl lɛ kanter n'a na wʋr se wʋʋ cekpɔlʋ na kʋ rɛɛ-ɔ min n'a maase-ɩ apʋ leem taa. Leem mpe hɔlen niitisi taa kʋɖemʋ wʋse calem.
66008009	Wonte ten ka wɛ apʋ leem taa na, te hɔlen niitisi taa kʋɖemʋ ñente seʋ. Kpilin ñɩ ka wɛ apʋ leem taa na, ñɩ hɔlen niitisi taa kʋɖemʋ ñen hɔrse.
66008010	Asɛ tirir nautisitɩ hʋl lɛ kanter nɩ terɔ cekpɔlɔ kpase asɛta, na ka rɛɛ-ɔ min ka ñɩ wu halahala se mankihulo rɛɛ min. Carase, na hiilsi hɔlen niitisi taa, terɔ nka wal ka maa hɔlʋ kʋɖemʋ kʋɖemʋ taa.
66008011	Terɔ nka yeɖe kelɛ sɛ Ñan. Carase na hiilsi hɔlen niitisi taa kʋɖemʋ kʋɖemʋ wʋse ñan ɖekatekate nɩ yera seʋ tɛmpe, wonte rɛɛ na, wa ñee leem mpe wɛ ñan na.
66008012	Asɛ tirir nnaʋsatɩ hʋl lɛ kanter nɩ mɩse, na honɖɔ, na terase hɔlen niitisi taa kʋɖemʋ kʋɖemʋ wʋse cipiinti. Aho na mɩse taa hɔlen niitisi taa kʋɖemʋ kʋɖemʋ leese kʋ hʋlmɩn.
66008013	Me ñel me na anim nɛɛr-ɔ asɛta asɛt'ɔ ɩ wʋtʋ reen sɛ: "Aʋ, aʋ, wahala wonyɔ tɛte rɛɛ ñempa kaa sɛ wa tʋ-ya ka kantɩ nya, Asɛ tirira nautisi kaa sɛ wa hʋl-ya na."
66009001	Asɛ tirir naʋnatɩ hʋl lɛ kanter, nɩ me na terɔ ka ka kpase n'asɛta ka teem maaʋ k'atɛ, n'a cel-ka wʋ nkʋ citi ten ɖicicici na, kʋ nɔ safɩr.
66009002	Terɔ nka tel wʋ nkʋ nɔ, nɩ ñɩse nɛnser pitilu ka se wɛ s'a sɛke ñɩte nɩ ñɩse pitilu wo na. Ñɩse nse wursi mɩse, n'asɛta n'ʋ wʋse tawunɖi.
66009003	Alaka nɛnyar lii ñɩse nse taa ya yase riinan ten-ɔ kɔren ten taa. A ha-ya reen se kpacase wɛ reen ka wo na,
66009004	n'a siir-ya sɛ ya ra hɔrse teen, na ñɩte, na wonte ten ñee tɛte rɛɛ na. Ama, ya laʋ yera mpa, a ta maa Asɛ marɔ ka wa tirañase rɛɛ na, mpa receel-ɔna, wahala.
66009005	A ta ha alaka ny'ɔ ñempʋ sɛ ya kʋ yera mpa. Ama, a ha-ya ñempʋ sɛ ya laʋ-wa wahala kena, honɖase ka naʋna. Wahala nya tʋʋ wɛ se kpacɔ rʋŋ yer n'ɩ tʋkʋ wahala ka wo na.
66009006	Alʋate nte taa, yera kaa sɛ wa cii sem, wa ra na-pe. Wa kaa sɛ wa sɔl sem, pe see pe calen-wa ten.
66009007	Alaka nya nʋsen kpɔnaan ñɩ a rɔn-ñɩ sɛ ñɩ wal yeeʋ na. Ya ñiin taa wɛ s'a wɔm-ya wurti sika yika, nɩ ya ñesa taa nʋsen yera.
66009008	Ya ñɩse nʋsen yalaa ñɩse nɩ ya ceela nʋsen kparen ceela.
66009009	Ya sii wʋr-ɔ ya lɔya rɛɛ se ñʋte wɔwen. Ya make ya ceen n'a nɩʋ reen ka ten se terʋken ñɩ kpɔnaan tɛmpe see na-ñɩ yeeʋ taa na.
66009010	Ya wɛ kutisiin na seeɩse se kpacase. Na wa kutisiin ñɩ-ɔna, wa pɩsʋ sɛ wa laʋ yera ka wahala ka honɖase naʋna taa.
66009011	Wa wuroo kelɛ alʋʋ nkʋ ñelʋ wʋ nkʋ citi ricicici na, kʋ rɛɛ. Eeper ñempa yaa-kʋ s'Apatɔŋ, nɩ Kerɛke ñempa yaa-kʋ s'Apolɩɔŋ. Yeɖe nɖe kutihuɖi kelɛ sɛ, Tɛte Yʋker.
66009012	Kiɖinkiɖin wahala rɛwa n'ʋ kaase wahala ka taman naʋl.
66009013	Asɛ tirir leɖetɩ hʋl lɛ kanter. Me nɩʋ wʋtɔ ka reen ka ten-ɔ ka lii na sika pempoɖe nɖe wɛ Asɛ ñesa taa na, na re yen nniisa tɛɛ.
66009014	Wʋtɔ nka siir Asɛ tirir ñɩ kʋren kanter hʋlʋʋ rɛɛ na sɛ: "!Lese alʋa nnaʋsa mpa, a rɩ-wa kpase ka Eferate carɔ nɔ na."
66009015	Asɛ tirir ñɩ lese alʋa mpa, Asɛ ka rɔn-wa sɛ wa kʋ yera hɔlen niitisi taa hɔlʋ kʋɖemʋ ka wʋnɔ nka t'ɔ, honɖɔ nka t'ɔ, ayʋkʋ nkʋ rɛɛ-ɔ, lɛɛr nɖe rɛɛ.
66009016	A wʋl-m sʋcana mpa cake kpɔnaan ɖɛɛ na, wa nɔ ka miilɩase ka cakɔɩsiin nɩɩl (200|#000|#000).
66009017	!Ɩɩ na wonɔn'ɔ me na kpɔnaan, na ñɩ rɛɛ cɔra ka narte taa na. Wa ten wa ka sii ñʋte wɔwen, nɛñer wɛ cesɛmen se min, nɛñer wɛ cesɛmen se kuwiir tɛte, nɛñer wɛ se sete. N nɔɔn kpɔnaan ñɩ ñiin wɛ se kparen ñiin kena. Wɛɛr nɖe wɛ setesete k'a yaa-re s'akukolʋ kɔɔr na, ɖe min, na re ñɩse lii na kpɔnaan ñɩ nɛse taa.
66009018	Đe min ñɩ, na re ñɩse nse lii na kpɔnaan nɛse taa na, wa kʋ yera hɔlen niitisi t'ɔ kʋɖemʋ,
66009019	wonte rɛɛ na, kpɔnaan ɖeen wɛ ñɩ nɛse t'ɔna, na ñɩ kutisiin taa. Ñɩ kutisiin ñɩ nʋsen ɖemna, nɩ ñɩ wɛ ñiin. Na ñiin ñ'ɔna, kpɔnaan ñɩ lake na yera ka wahala.
66009020	Ʋ kaase yera mpa ta seʋ wahala nya taa na, wa ta kisi w'awarkase sɛ wa kisi alʋa, n'atetɩna mpa wa teter, wa laʋ-wa na wa niiŋ na, wa sɛɛʋ. Wa luku nɛmpar na sika, nɛmpar na narem, nɛmpar na wɛɛ, nɩ wa saa nɛmpar na teen. Nkʋ, wa takena mpa pe pɩsʋ sɛ wa na, nɩ wa nɩʋ, nɩ wa wal wa tɛ.
66009021	Yera mpa ta kisi w'awarkase sɛ wa kisi yera kʋʋ, n'atʋrte lɛn, n'ayaɖeteñente lape, na mɩlem.
66010001	Me na Asɛ tirir cepa nɛɛr-ɔ ɩ tiki n'asɛt'ɔ tuŋ wʋnte ceente ɩ rɛɛ se wɔwʋ, n'ɩ teem ɩ ñuŋ ka teenkarʋ. N nɔɔn ɩ ñesa taa wɛ se mɩse n'ɩ naase wɛ se min telʋ.
66010002	N nɔɔn ɩ rʋken ɩ niiŋ t'ɔ tekarɩyɔ k'a hul-ka. Ɩ sʋ ɩ mete niiŋ nankpɔŋ n'ɩ re apʋ leem ɖɛɛ, n'ɩ sʋ nawɩtɩ ñɔŋ n'ɩ re-ka-l-ɔ tɛte rɛɛ.
66010003	Ɩ ko reen ka ten se kpar musu wo na. Ɩ ko sempe n'ʋ kper wonte na, ʋ nase n'asɛt'ɔ taman leɖe nasenautisi n'ʋ wʋte.
66010004	Ʋ nasa n'ʋ kper wonte na, n nɔɔn me tʋ sɛ me maa. Me kunti me nɩʋ a siiru-m n'asɛta sɛ: "!Đa maa wonte tuŋ nasʋʋ mpe siir-te na. !Đe-te na n taa sɛ yer ra nɩʋ-te."
66010005	Asɛ tirir ñɩ, me ka na ɩ senɖe leem ɖɛɛ, na tɛte rɛɛ na, ɩ kpaase ɩ mete niiŋ n'asɛta
66010006	n'ɩ ree n'Asɛ ñɩ wɛ wʋse se wʋse ka ɩ laʋ asɛta na te-l taa ñente, na tɛte na te-l taa ñente, na leem na pe-l taa ñente na, n'ɩ siir sɛ: "Te kaa sɛ te tɛse lape ka kɔhen ñɩ.
66010007	Ama, alʋate nte Asɛ tirir leɖe nahenautisitɩ kaa s'ɩ tʋ s'ɩ hʋl ɩ kanter na, nte t'ɔna Asɛ kaa s'ɩ tɛse lape k'amɛsɔŋ taa ñente nte, ɩ ka siir-te ɩ wolalaɖa mpa rɛse ɩ tentɛnte ka yera na."
66010008	Wʋtɔ nka, me ka nɩʋ-ka n'asɛta na, ka tase me wʋtenʋ sɛ: "!Wal n'n mʋ tekarɩyɔ nka a hul-ka na, ka tirir ñɩ senɖe leem na tɛte rɛɛ hen na, ɩ niiŋ taa."
66010009	Ka nɩ me wal na tirir ñɩ rɛɛ nɩ me wɔse-ɩ s'ɩ cel-m tekarɩyɔ nka. Ɩ tam-m sɛ: "!Sʋ-ka n'n tʋ-ka. N nɔ taa kaa s'ʋ wɛ lelen ɖeterr se tɩte. Ama, ka kaa sɛ ka tal n liiti t'ɔ wonte na, ka mentelʋ."
66010010	Me mʋ tekarɩyɔ nk'ɔ ɩ niiŋ taa nɩ me tʋ-ka. Me nɩʋ me nɔ t'ɔ lelen ɖeterr se tɩte. Ama, me liu-ka n'ʋ kper wonte na, ka mentelʋ me liiti taa.
66010011	Fɛ n'a siir-m sɛ: "Ʋ mɔna s'n tase Asɛ tentɛnte rɛsʋʋ n'ʋ tam na yera kpater mpa wɛ kʋtɛkʋtɛ na, na kɔren kpater taa yera, na wʋtase kpater taa yera, na wursi ka tɛmpe."
66011001	A cel-m cakenkpaɖe ka re nʋsen lakʋ, n'a siir-m sɛ: "!Kʋr n'n mɔse Asɛ rɛɔ, na ɩ laate pempoɖe, n'n kal wompa sɛɛ Asɛ ka rɛɔ nka taa na.
66011002	Ama, !ɖa mɔse Asɛ rɛɔ nka tɔŋ ɖɛɛ, wonte rɛɛ na, wompa ta sem Asɛ na, w'awɔr kelɛ. Asɛ ha mp'ɔna renaa, se fɛ nɩ wa waa ɩ kɔrʋ sarteñenkʋ ka naase ka honɖase ka hiin nniisa na nasel.
66011003	Me kaa sɛ me tir me warasenɖera ka naʋl, nɩ me ha-wa huku sɛ wa rɛse Asɛ tentɛnte ka wa sii acama wɔwen k'ayʋken ka nawuyo n'ayʋken ka cakɔɩsiin nɩɩl n'ayʋken ka hiin leɖe (1|#260)."
66011004	Warasenɖera mpa naʋl ci-na oliifi teen nɩɩl ñɩ wɛ Acii Sesɛɛ ñɩ ñasʋ tɛte rɛɛ na, ɩ ñesa taa. Wa ci rerɛ-ɔ takena naʋl mpa wɛ ren'ɔ a sɩ kamɩ ka wa rɛɛ na.
66011005	Nne yer cii s'ɩ laʋ-wa teñɔ, min lii na wa nɛse taa n'ʋ kʋ w'amʋrana mpa. Ʋ mɔna s'a kʋ-wa semp'ɔna.
66011006	Wa wɛ huku sɛ wa pɩse wa rʋ asɛta nɩ tuŋ ɖa nɩɩ alʋate nte taa wa rɛsʋ Asɛ tentɛnte na. Wa wɛ huku rerɛ sɛ wa wʋse leem ka calem nɩ wa laʋ tɛte rɛɛ yera ka wahala ka kʋtɛkʋtɛ se wa cii wo na.
66011007	Wa kaa sɛ wa kper tentɛnte rɛsʋʋ ka wonte na, tʋrʋ nɛnkʋr lii na wʋ nkʋ citi ricicici na, kʋ taa, nɩ kʋ laʋ-wa wahala, kʋ ñase-wa, nɩ kʋ kʋ-wa.
66011008	Wa tɛnen kaa sɛ ñɩ mɩse yapar rɛɛ-ɔ kɔrʋ cekpɔlʋ t'ɔ wunɖiinɖi, a ka kam Acii Sesɛɛ k'akantemer rɛɛ na. A yaa kɔrʋ nkʋ n'a tɔŋ na Sotɔm, nawʋr Eesiipete.
66011009	Yera kʋren na yera ten taa, na nantilii ten ɖɛɛ, na wʋtase ten taa, na kɔren ten taa sɛ wa ñel ayʋken niitisi na hɔlʋ ka me warasenɖera mpa seʋ yapar rɛɛ, n'a ta tisu s'a yim-wa na.
66011010	Ʋ kaa s'ʋ kɔ tɛte rɛɛ yera ka tɛmpe k'Asɛ tentɛnte rɛsera naʋl mpa sem ɖɛɛ, nɩ wa ñante nɩ wa ha rem'ɔ te ten, wonte rɛɛ na, warasenɖera mpa ka laʋ tɛte rɛɛ yera ka wahala ka tɛmpe.
66011011	Ayʋken ñɩ niitisi na hɔlʋ wara na, fiisu nɛnkʋr kʋren n'Asɛ cal, nɩ kʋ sɩ wa taa kʋ wose-wa nɩ wa kʋr wa senɖe, nafate kpa ten-ɔ wompa ten na-wa na.
66011012	Wa nɩʋ wʋtɔ ka reen ka ten n'asɛta sɛ: "!Ɩɩ kpa cee ñɩ hen." Wa kpa asɛt'ɔ tuŋ wʋnte taa, nɩ w'amʋrana senɖe nɩ wa ñelʋ-wa.
66011013	Alʋate nte teter taa, tɛte ñamse ten nɩ kɔrʋ cekpɔlʋ nkʋ hɔlen hiiu t'ɔ hɔlʋ kʋɖemʋ yʋke, n'ʋ kʋ kʋ taa yera ka nawiisi leɖe nasenautisi (7|#000). Nafate kpa ten-ɔ wompa ta seʋ na, nɩ wa sɛɛ Asɛ ñɩ wɛ asɛta na.
66011014	Taman naʋl wahala rɛwa. !Ɩɩ na, taman nautisi wahala kɔŋ kɔhen.
66011015	Te wara na, Asɛ tirir leɖe nahenautisitɩ hʋl lɛ kanter. Me nɩʋ wʋtase ka reen ka ten-ɔ asɛta sɛ: "Kɔhen, tɛte nte rɛɛ wurti wʋse r'Acii Sesɛɛ, na ɩ Kiriisitu, wa niiŋ taa. Ɩ kaa s'ɩ cɔ wurti kpeeɖe rɛɛ-ɔ wʋse se wʋse."
66011016	Akanɖa mpa wɛ hiin nɩɩl na nnaʋsa ka n nɔɔn wa cɔ wa wurti kpeelɩ rɛɛ-ɔ Asɛ ñesa taa na, wa kur ɩ naase tɛɛ wa wɔm wa ñesa n'atɛ, wa sɛɛ-ɩ sɛ:
66011017	"Acii Sesɛɛ Asɛ Reentencii, n ka wɛ antaʋŋ, kɔhen n wɛ rerɛ. Đe sɛɛ-n, wonte rɛɛ na, n cɔ wurti kpeeɖe rɛɛ na n hampate cekpɔlte rɛɛ.
66011018	Kɔren ten taa yera ñan kpawa. Ama, alʋate tala s'n ñan kpan-wa, n'n hʋ n'aseɖa. Đen'ɔna, n kaa s'n ɖɛte n wolalaɖa mpa ci n tentɛnte rɛsera na, na n yera mpa ten ñɔŋ-n ka wa ci cunkuwa, nawʋr sesɛmpa na, n'n hɔrse wompa hɔrsʋ tɛte na."
66011019	Wa tɛse wʋtʋʋ ka wonte na, Asɛ rɛɔ nka wɛ asɛta na, ka nɔ tel n'a na raante hɔpe araka ka ɩ rɛɔ nka taa, n'ʋ mɛʋse, n'a nɩʋ wʋtase, na tuŋ nasʋʋ, tɛte ñamse, nɩ reempii tiu tɛmpe.
66012001	Te wara na, a na nter n'asɛt'ɔ te kpɔl ten-ɔ te wʋlʋ nter. Nt'ɔlɛ s'a na yal nɛɛr-ɔ mɩse ceente ɩ rɛɛ se wɔwʋ, na honɖɔ ka ɩ naase tɛɛ, na terase ka hiiu na nasel-ɔ ɩ ñuŋ taa se wurti yikir.
66012002	N nɔɔn yal ñɩ wɛ liiti nɩ lelte wɩsase carʋ-ɩ n'ɩ ko.
66012003	Nter tase lape n'asɛt'ɔ te wʋlʋ nter. A na tʋrʋ nɛnkʋr-ɔ cesɛmʋ ka kʋ nʋsen kaasʋ, na ñiin ka leɖe niisiniitisi na yen ka hiiu, nɩ kʋ wɔm wurti yika ka kʋ ñiin ñɩ rɛɛ.
66012004	Kʋ kpase hɔlen niitisi t'ɔ hɔlʋ kʋɖemʋ terase na kʋ kutisuŋ nɩ kʋ wɛɖe-se atɛ. Kʋ senɖe yal ñɩ tʋ s'ɩ lel na, ɩ ñesa taa nɩ kʋ honkʋ sɛ yo lii nɩ kʋ tʋ-ka.
66012005	Yal ñɩ lel apalayo nɛnkar-ɔ ka kaa sɛ ka ñasʋ kɔren ten taa yera, na reen n'a kpan ɩ yo nka n'asɛt'ɔ Asɛ cal-ɔ ɩ wurti kpeeɖe cal.
66012006	Yal ñɩ see n'ɩ wal na ñɩte t'ɔ awɔr nɖe taa Asɛ ka rɔn-ɖe n'ɩ sɩ-ɩ s'a ñel ɩ rɛɛ-ɔ ayʋken ka nawuyo n'ayʋken ka cakɔɩsiin nɩɩl n'ayʋken ka hiin leɖe na (1|#260).
66012007	Ka nɩ yeeʋ laʋ asɛta. Miisɛl na ɩ k-Asɛ tirira, wa yee na tʋrʋ nkʋ. Tʋrʋ nkʋ na kʋ tirira yee na-wa.
66012008	Wa rʋn kʋ-n'kʋ tirira, wa ta tase awɔr naʋ k'asɛta sɛ wa cɔ.
66012009	A wɛɖe tʋrʋ nkʋ ci rem cepen k'a yaa-kʋ s'alʋacii Sataŋ na, k'awaren ɖɛɛ. Nkʋ tɛkʋ-na tɛte rɛɛ yera ka wa ten. A wɛɖe-kʋ, kʋ-n'kʋ tirira ka tɛte rɛɛ.
66012010	Me nɩʋ wʋtɔ ka reen ka ten n'asɛta sɛ: "Kɔhen, Asɛ tɛlse-ra naper tɛlsʋʋ n'ɩ wʋl ɩ hampate s'nñɩ ci-na wuroo n'ɩ Kiriisitu wʋl lɛ huku, wonte rɛɛ na, wa rʋn woñɩ ka wʋtʋ re rɛɔ ñempa ñente k'aho na mɩse k'Asɛ cal na.
66012011	Đe rɛɔ ñempa ñase-ɩ na Siiyo nka calem ɖɛɛ. Wa ñase-ɩ rerɛ, wonte rɛɛ na, wa senɖe Asɛ tentɛnte wara sɛ te wɛ tʋfelem. Wa ta cii sɛ wa tɛlse wa fiisin kaka wa rɛ wa seʋ.
66012012	Nte rɛɛ-ɔna, me siiru asɛta, na womɩ wɛ renaa na, s'ɩɩ ñante. Ama, womɩ wɛ tɛte rɛɛ, na leem taa na, ɩɩ kaa s'ɩɩ na wahala, wonte rɛɛ na, a rʋn alʋacii n'ɩ tiu na mɩ rɛɛ-ɔ ɩ ñan kpa ten. Ɩ ñan kpa, wonte rɛɛ na, ɩ sem s'ɩ ra lʋl."
66012013	Tʋrʋ nkʋ na wonte s'a wɛɖe-kʋ tɛte rɛɛ na, kʋ rʋken yal ñɩ lel yo na, sɛ kʋ kpa-ɩ.
66012014	Ama, a cel yal ñ'ɔ anim ceen ka nɩɩl n'ɩ kʋr n'ɩ rɛ na ɩ k-awɔr t'ɔ ñɩte taa. Đen'ɔna, a kaa s'a ñel ɩ rɛɛ-ɔ wʋse ka nasiisi na hɔlʋ, nɩ rem ñɩ ra na-ɩ.
66012015	Yal ñɩ kʋr semp'ɔ wonte na, ɖem ñɩ tɛ leem ka ɩ wara se carɔ sɛ ka kpeen-ɩ.
66012016	Ama, tɛte kan te sen yal ñɩ, te hul te nɔ te ñee leem mpe kʋ tɛ-pe na.
66012017	Kʋ ñan kpan yal ñ'ɔ ten nɩ kʋ yeʋ kʋ wʋse kʋ yee na yal ñɩ wiisi nɛnser nse kaasa na. Wiisi nse ci wompa ñɔŋ Asɛ ñasete nɩ wa tisu wonte Yeesu senɖe te wara na.
66012018	Đen'ɔna, tʋrʋ nkʋ wala kʋ senɖe apʋ leem leekɔ rɛɛ.
66013001	Te wara na, me na tʋrʋ nɛnkʋr-ɔ, kʋ lii n'apʋ leem taa. Kʋ wɛ yen ka hiiu na ñiin ka leɖe niisiniitisi. Kʋ wɔm kʋ yen ɖɛɛ-ɔ wurti yika, n'a maa yela nɛnyar-ɔ kʋ ñiin ñɩ rɛɛ-ɔ ya hɔrsʋ Asɛ yeɖe.
66013002	Tʋrʋ nkʋ me na-kʋ na, kʋ nʋsen kpii, nɩ kʋ naase nʋsen asesemʋ ñense, nɩ kʋ nɔ nʋsen kpar ñɔŋ. Tʋrʋ nkʋ nʋsen kaasʋ na, kʋ cel tʋrʋ nkʋ lii n'apʋ leem taa na, ka kʋ hampate, na kʋ wurti kpeeɖe, na kʋ huku nkʋ kel ten na.
66013003	N nɔɔn tʋrʋ nkʋ lii n'apʋ leem taa na, kʋ ñuŋ nɛnkʋr wɛ s'a ha-kʋ seen, nɩ kʋ cii sɛ kʋ seʋ. Ama, kʋ seen ñɩ ciiwa sɛ ñɩ kʋ-kʋ na, ñɩ case n'ʋ laʋ tɛte ten ɖɛɛ yera ka reyaʋ nɩ wa kʋr wa tʋnkʋ tʋrʋ nkʋ lii n'apʋ leem taa na, kʋ wara.
66013004	Wa ten, wa sɛɛ tʋrʋ nkʋ nʋsen kaasʋ na, wonte rɛɛ na, kʋ cel kʋ huku ka tʋrʋ nkʋ lii n'apʋ leem taa na. Wa sɛɛ tʋrʋ nkʋ lii n'apʋ leem taa na, wa siiru sɛ: "Yer tan ka, ɩ nʋsen tʋrʋ nkʋ. Yer tan ka ñɩ-n'kʋ, wa pɩsʋ sɛ wa yee."
66013005	A cel tʋrʋ nk'ɔ nɔ sɛ kʋ kpantʋ kʋ hɔrsʋ Asɛ yeɖe, a ha-kʋ huku sɛ kʋ pɩse kʋ laʋ sempe ka honɖase ka hiin nniisa na honɖase ka nasel.
66013006	Kʋ cɔ kʋ hɔrsʋ Asɛ yeɖe, n'awɔr nɖe taa ɩ wɛ na, na yera mpa ten wɛ asɛta na.
66013007	A ha-kʋ ñempʋ sɛ kʋ yee n'Asɛ yera kʋ ñase-wa. A ha-kʋ huku sɛ kʋ ñase yera ka nantilii ten ɖɛɛ, na yera ten taa, na wʋtase ten taa, na kɔren ten taa.
66013008	Tɛte rɛɛ yera mpa ten a ta maa wa yela ka fiisu tekara t'ɔ n nɔɔn Asɛ take laʋ tɛte na, wa kaa sɛ wa sɛɛ-kʋ. Siiyo nka a ka kʋ-ka na, nka tɩ-na tekara ñɩ.
66013009	Woñɩ wɛ rena na, !ɩ co sarte.
66013010	Woñɩ, ʋ ka rɩ-ɩ s'ɩ wal sarka taa na, ɖen'ɔna, ɩ walʋ. Woñɩ ʋ ka rɩ-ɩ s'a kʋ-ɩ na saarʋ na, ʋ mɔna s'a kʋ-ɩ na nk'ɔna. Nte rɛɛ-ɔna, ʋ mɔna s'Asɛ yera rʋkena n'ʋ lel, nɩ wa tisi ɩ tentɛnte rɛɛ.
66013011	Te wara na, me na tʋrʋ nɛnkʋr-ɔ kʋ lii na tɛte tɛɛ-ɔ, kʋ wɛ yen ka nɩɩl, se siiyo, nɩ kʋ wʋtʋ se tʋrʋ nkʋ nʋsen kaasʋ na.
66013012	N nɔɔn kʋ wɛ na tʋrʋ nkʋ lii n'apʋ leem taa na, kʋ huku ka kʋ ten, nɩ kʋ lake nter-ɔ te yʋsʋ yera ka tʋrʋ nkʋ ñesa taa. Kʋ yeʋ sɛ tɛte, na te yera, wa sɛɛ tʋrʋ nkʋ lii n'apʋ leem t'ɔ kʋ ñuŋ ka mʋ seen nɩ kʋ cii sɛ kʋ seʋ nɩ ñɩ case na.
66013013	Tʋrʋ nkʋ lii na tɛte tɛɛ na, kʋ lake hampate lakase nse wʋlʋ nter na, ka se kpɔl ten, hal nɩ kʋ yeʋ nɩ min tiu n'asɛt'ɔ tɛte rɛɛ-ɔ, yera ñesa taa.
66013014	Kʋ tɛkʋ tɛte rɛɛ yera, na kʋ hampate lakase nse wʋlʋ nter na, ka kʋ ka lake-se tʋrʋ nkʋ lii n'apʋ leem taa na, kʋ ñesa taa. Kʋ ka siiru-wa sɛ wa saa tu n'ʋ nʋsen tʋrʋ nkʋ lii n'apʋ leem t'ɔ saarʋ ka ha-kʋ seen nɩ kʋ wɛ kʋ wɛ na.
66013015	A ha tʋrʋ nkʋ lii na tɛte tɛɛ na, ka huku sɛ kʋ pɩse kʋ ha tu nkʋ yera ka saa-kʋ na, ka fiisu nɩ kʋ pɩse kʋ wʋte nɩ kʋ yeʋ n'a kʋ yera mpa pe sɛɛ-kʋ na.
66013016	Tʋrʋ nkʋ ka kpa yera ten na reen. Pa cunku, pa sesɛɛ, pa sau, pa ahʋse, pa kpankɔ, pa woñɩ ta ci kpankɔ na, sɛ wa yeʋ n'a maa-wa marɔ ka wa mete niiŋ ɖɛɛ, na wa tirañase rɛɛ.
66013017	Woñɩ tan marɔ nka na, ɩ ra pɩse s'ɩ yaʋ nter, n'ɩ ra pɩse s'ɩ wɛte nter. Marɔ nka ci-na tʋrʋ nkʋ lii n'apʋ leem taa na, kʋ yeɖe, nawʋr lamarʋ nkʋ nʋsen kʋ yeɖe na.
66013018	Nte rɛɛ-ɔna, ʋ mɔna sɛ yer laʋ lɛn. Woñɩ ñuŋ taa lake temer na, !ɩ sem wonte tʋrʋ nkʋ lamarʋ nkʋ cii sɛ kʋ siir na, wonte rɛɛ na, kʋ wʋlʋ yer yeɖe kena. Lamarʋ nk'ɔlɛ cakɔɩsiin ka leɖe na hiin leɖe na leɖe (666).
66014001	Me ñel me na Siiyo nk'ɔ, ka senɖe Sɩɔŋ wʋʋ rɛɛ. Ka-n'yera mpa a maa wa tirañase rɛɛ-ɔ ka-n'ka Cii Asɛ, wa yela na, wa wɛ nawiisi ka cakɔɩsii na nawiisi ka hiin nniisa na nawiisi ka nnaʋsa (144|#000).
66014002	Me nɩʋ wʋtɔ n'asɛta se leem kpoŋ wonɔn'ɔ woiiwoii na, se tuŋ nasʋ wo na. Wʋtɔ nka me nɩʋ-ka na, ka nʋsen se cencemen maɖa make wa cencemen ka wo na.
66014003	Yera mpa senɖe Asɛ wurti kpeeɖe ñesa taa, na kpeena nnasa nya ñesa taa, n'akanɖa mpa ñesa taa nɩ wa yii yeente cefate. Yer ka ta pɩsʋ s'ɩ kpankel-te. Wompa a yaʋ wa ñiin ka tɛte rɛɛ-ɔ, wa wɛ nawiisi ka cakɔɩsii na nawiisi ka hiin nniisa, na nawiisi ka nnaʋsa na (144|#000), mpa receel sem-na-te.
66014004	Yera mpa yii yeente nte na, wa ta wursi wa tɛ-ɔ asima na yalaa, wonte rɛɛ na, wa ci acenkpɔya kena. Mpa tʋnkʋ-na Siiyo nk'ɔ riinan ten-ɔ awɔɩ nya taa ka walʋ na. Asɛ yaʋ wa ñiin ka yera taa, s'ɩ sɩ-wa na wa tɛ-ɔ ñɩ-n'Siiyo, wa rɛɛ.
66014005	Wa ta laʋ tentarɩr k'alape nɩ wa tam awarkɔ nɛnkar.
66014006	Me na Asɛ tirir nɛɛr-ɔ ɩ kʋr asɛt'ɔ ripilili, n'ɩ wɛ n'ɩ rɛ na tentɛnte sarteñente nte tam akperʋ na, s'ɩ hose-te yera ka wa ten-ɔ tɛte rɛɛ, na kɔren ten taa, na nantilii ten ɖɛɛ, na wʋtase ten taa, na yera ten taa.
66014007	Ɩ hosʋ reen ka ten sɛ: "!Ɩɩ wɔr Asɛ, n'ɩɩ sɛɛ-ɩ. Alʋate nte ɩ kaa s'ɩ hʋ na tɛte rɛɛ yera na, te tala kelɛ. !Ɩɩ sɛɛ woñɩ laʋ asɛta na tɛte, n'apʋ leem, na hiilsi na."
66014008	Asɛ tirir naʋltɩ tenke kiɖinkiɖintɩ ñɩ wara, lɛ hosʋ sɛ: "Kʋ feeta. Papiilon kɔrʋ cekpɔlʋ feeta. Kʋ yepa nɩ kɔren ten taa yera laʋ ayaɖeteñente se kʋ laʋ wo na. Ʋ wɛ se kʋ yeʋ-wa, wa ñee selem cesɛmpe mpe wʋlʋ s'Asɛ ñan kpan-wa ten na."
66014009	Asɛ tirir nautisitɩ tenke naʋltɩ ñɩ wara, n'ɩ hosʋ reen ka ten sɛ: "Woñɩ sɛɛ tʋrʋ nkʋ lii n'apʋ leem taa na, na tu nkʋ a saa-kʋ n'ʋ nʋsen-kʋ na, n'a maa marɔ ka ɩ tirañɔ rɛɛ, nawʋr ɩ niiŋ ɖɛɛ na,
66014010	ɩ teter, ɩ kaa s'ɩ ñee selem cesɛmpe mpe wʋlʋ s'Asɛ ñan kpan-ɩ na, ka kɔnkɔ nɛnkar t'ɔ a ta tamte pe taa. Wompa ten lake sempe na, ʋ kaa s'ʋ car-wa n'akukolʋ kɔɔr min ka ɩ tirira, na Siiyo nka, wa ñesa taa.
66014011	Min ñɩ ñɩse kaa sɛ se kpa wʋse se wʋse kena. Wompa sɛɛ tʋrʋ nkʋ lii n'apʋ leem taa na, na tu nkʋ a saa-kʋ n'ʋ nʋsen-kʋ na, n'a maa kʋ yeɖe ka wa rɛɛ na, ayʋkʋ nɛnkʋr tan, aho nɛnyar tan ka, wa kaa sɛ wa fiisi."
66014012	Nte rɛɛ-ɔna, ʋ mɔna s'Asɛ yera mpa ñɔŋ-ɩ ñasete nɩ wa tisu Yeesu rɛɛ na, wa rʋkena n'ʋ lel.
66014013	Me nɩʋ n'asɛt'ɔ wʋtɔ ka ka siir-m sɛ: "!Maa nte ñɩ hen s'ʋ sɩn kɔhen, wompa tisu Acii Sesɛɛ rɛɛ nɩ wa seke na, wa nɩʋ lelen." Asɛ Fiisu wʋsen sɛ: "Aaʋ, tʋfelem kena, !wa fiisi wa reen tema nya wa laʋ-ya na, ya taa, wonte rɛɛ na, tema nya ten wa laʋ-ya na, ya wʋlʋ sɛ wa laʋ sarte."
66014014	Me ñel me na tuŋ wʋnte ka cehʋlemte ka yer cɔ te rɛɛ-ɔ ɩ nʋsen yer yo. Yer ñɩ wɔm ɩ ñuŋ t'ɔ sika wurti yikir n'ɩ rʋken ɩ niiŋ t'ɔ cisiir ka lɛn ɖefenkefenke.
66014015	Asɛ tirir nɛɛr lii n'Asɛ rɛɔ taa, n'ɩ yaa woñɩ ka cɔ tuŋ wʋnte nte rɛɛ na, ka reen ka ten sɛ: "Tʋte teeɖʋʋ alʋate tala. !Sʋ n cisiir n'n teeɖe, wonte rɛɛ na, tɛte rɛɛ tʋte pɩwa s'a teeɖe-te."
66014016	Fɛ nɩ woñɩ ka cɔ tuŋ wʋnte nte rɛɛ na, ɩ sʋ ɩ cisiir n'ɩ teeɖe tʋte ka te ten-ɔ tɛte rɛɛ.
66014017	Te wara na, Asɛ tirir nɛɛr lii n'Asɛ rɛɔ nka wɛ asɛta na, ka taa. Lɛ rerɛ, n nɔɔn lɛ wɛ cisiir ka lɛn ɖefenkefenke.
66014018	Asɛ tirir nɛɛr lii n'Asɛ laate pempoɖe tɛɛ-ɔ, lɛ ci-na min ñaser. Ɩ ko reen ka ten n'ɩ yaa woñɩ ka rʋken cisiir ka lɛn ɖefenkefenke na sɛ: "!Sʋ n cisiir nɖe, n'n wal tɛte ten taa, n'n hɛ rɛsɛŋ teen wii, wonte rɛɛ na, ya pɩwa."
66014019	Đen'ɔna, Asɛ tirir ñɩ sʋ ɩ cisiir n'ɩ hɛ rɛsɛŋ teen wii nya ten wɛ tɛte rɛɛ na, n'ɩ re-ya awɔr nɖe taa a waa-ya naase na, ka kɔrʋ wara. Te wʋlʋ s'Asɛ ñan kpa tɛmpe.
66014020	A waa wii ny'ɔ naase, nɩ calem lii n'awɔr nɖe taa, pe kpeem atɛ-ɔ akpaya cunkuii ka nawuyo na cakɔɩsiin leɖe (1|#600), se carɔ taa leem kpoŋ wo tɛmpe na. Nne kpɔnaa tiu pe taa, pe kaa sɛ pe limsi-ɩ, pe sɩn ɩ lu tɛɛ.
66015001	Te wara na, me tase nter naʋ n'asɛt'ɔ te kpɔla te wʋlʋ nter. Nt'ɔlɛ sɛ, me na Asɛ tirira ka leɖe nasenautisi ka wa rʋken wahala ka taman leɖe nasenautisi. Wahala nya kaa sɛ ya tɛsen lape na, ny'ɔlɛ, wonte rɛɛ na, nya yeke-na s'Asɛ ñan kper.
66015002	Me na nter-ɔ me ñesa t'ɔ te nʋsen apʋ leem mpe a na pe taa reyaya se ñelma ka min hʋte pe taa na. Me na rerɛ-ɔ wompa ka ñase tʋrʋ nkʋ lii n'apʋ leem taa na, na tu nkʋ a saa-kʋ n'ʋ nʋsen-kʋ na. Wa ka kisi s'a ra maa wa rɛɛ-ɔ tʋrʋ nkʋ lamarʋ. N nɔɔn wa ka senɖe wa naase t'ɔna apʋ leem mpe a na pe taa reyaya se ñelma na, pe rɛɛ, nɩ wa rʋken cencemen ñɩ Asɛ ka ha-wa-ñɩ na.
66015003	Wa ka yii Asɛ wolalaɖe Moiisi yeente, na Siiyo nka yeente sɛ: "Acii Sesɛɛ Asɛ Reentencii, n lakase kpɔl ten se yʋsʋ yera. Ña ci-na kɔren ten wuroo. Wonte n mɔsʋ s'n laʋ-te na, te wɛ riyuyu na tʋfelem.
66015004	Yer ten kaa s'ɩ ñam-n n'ɩ wɔr-n, wonte rɛɛ na, ña kʋɖem ci-na sarteñen. Yera ka kɔren ten taa, wa kaa sɛ wa kan, wa kur n naase tɛɛ nɩ wa sɛɛ-n, wonte rɛɛ na, wa na s'n hʋ na tʋfelem."
66015005	Te wara na, me ñel me na Asɛ rɛɔ nka wɛ asɛta na, ka ka nɔ tela. Đɛɔ nka ci-na cuku nkʋ wʋlʋ s'Asɛ cake yera hɛkʋ taa na.
66015006	Tirira mpa wɛ leɖe nasenautisi ka wa rʋken wahala ka taman leɖe nasenautisi na, wa lii na rɛɔ nka taa. N nɔɔn wa sii wɔwen cehʋlemen ka reyerr ka ñɩ mɛtelʋ, na sika kpɛɖen ka wa kpɛʋn-ñɩ wa lɔya taa.
66015007	Kpeena nya wɛ nnasa na, ya taa kʋɖemer cel tirira mpa wɛ leɖe nasenautisi na, ka sika kɔnkase ka leɖe nasenautisi. Asɛ ñɩ wɛ wʋse se wʋse na, ɩ ñan siir kɔnkase nse repaa.
66015008	Ɩ hampate na ɩ cepate, wa laʋ sɛ ñɩse siir ɩ rɛɔ nka t'ɔ repetepete. Nɛɛr ka ta pɩsʋ s'ɩ sɩ Asɛ rɛɔ nka taa kaka s'n nɔɔn wahala leɖe nasenatisi nya, ɩ tirira leɖe nasenautisi mpa kan-ya na, ya kper.
66016001	Te wara na, me nɩʋ wʋtɔ ka reen k'Asɛ rɛɔ t'ɔ, ka siiru Asɛ tirira mpa wɛ leɖe nasenautisi na sɛ: "!Ɩɩ wan Asɛ ñan ñɩ wɛ kɔnkase t'ɔ leɖe nasenautisi na, n'ɩɩ wʋr ñɩ ten-ɔ tɛte rɛɛ."
66016002	Asɛ tirir kiɖinkiɖintɩ wan ɩ kɔnkɔ n'ɩ wʋr ñan ka tɛte rɛɛ, ka nɩ yera mpa a ka maa-wa tʋrʋ nkʋ lii n'apʋ leem taa na, kʋ marɔ nɩ wa sɛɛ tu nkʋ a saa-kʋ n'ʋ nʋsen-kʋ na, seen nɛñer kpa-wa ka ñɩ ta sar asarʋ ka ñɩ wɩ ten.
66016003	Asɛ tirir naʋltɩ wan lɛ kɔnkɔ, lɛ wʋr ñan k'apʋ leem taa. Leem mpe wʋse se seɖe calem mpe ciiwa na, n'n nɔɔn wonte ten wɛ leem mpe taa na, te seʋ.
66016004	Asɛ tirir nautisitɩ wan lɛ kɔnkɔ, lɛ wʋr ñan ka carase taa, na hiilsi taa, nɩ se taa leem wʋse calem.
66016005	Me nɩʋ Asɛ tirir ñɩ ci leem ñaser na, lɛ sɛɛ Asɛ sɛ: "Woña, n ka wɛ antaʋŋ nɩ kɔhen n wɛ na, ña ci-na sartetɩ. N ci riyuyutɩ, wonte rɛɛ na, n yepa wahala nya laʋ.
66016006	Wa kʋ n yera, na n tentɛnte rɛsera, kɔhen n cel-wa calem sɛ wa ñee. Wonte, ʋ mɔna s'a laʋ-wa-te na, nt'ɔlɛ."
66016007	Me nɩʋ Asɛ laate pempoɖe wʋtʋ sɛ: "Tʋfelem Acii Sesɛɛ Asɛ Reentencii, n hʋ tentɛnte ka riyuyu, na tʋfelem."
66016008	Asɛ tirir nnaʋsatɩ wan lɛ kɔnkɔ, lɛ wʋr ñan ka mɩse rɛɛ, n'a ha-se-l-ɔ huku sɛ se-l ñɔ yera se min.
66016009	Mɩse nse saa recʋcʋcʋ nɩ se ñɔ yera mpa, nɩ wa hɔrse Asɛ ñɩ wɛ huku n'ɩ yeʋ wa tʋkʋ wahala nya sempe na, ɩ yeɖe, nɩ wa ta kisi w'awarkase sɛ wa wɔr-ɩ.
66016010	Asɛ tirir naʋnatɩ wan lɛ kɔnkɔ, lɛ wʋr ñan ka tʋrʋ nkʋ lii n'apʋ leem taa na, kʋ wurti kpeeɖe rɛɛ, nɩ kʋ yera mpa kʋ ñasʋ wa rɛɛ na, wa wʋse tawunɖi taa nɩ wa rʋn wa nansema ka ceela ka wahala rɛɛ.
66016011	Wa hɔrse asɛta Asɛ yeɖe ka wahala nya, na seen ñɩ carʋ-wa na, wa rɛɛ. Wa ta kisi w'awarkase ka wa tansarte lakase rɛɛ.
66016012	Asɛ tirir leɖetɩ wan lɛ kɔnkɔ, lɛ wʋr ñan ka Eferate carɔ leem ɖɛɛ, nɩ pe sɛse rekpankekpanke, n'ʋ rɔn ñempʋ, wursi nse kʋren na mɩse riliinɖi na, se tenke.
66016013	Me na alʋa ka nautisi ka wa nʋsen sarɩ. Kʋɖemʋ lii na tʋrʋ nkʋ nʋsen kaasʋ na, kʋ nɔ taa, kʋɖemʋ lii na tʋrʋ nkʋ lii n'apʋ leem taa na, kʋ nɔ taa, nɩ kʋɖemʋ lii na woñɩ tɛkʋ s'ɩ rɛsʋ Asɛ tentɛnte na, ɩ nɔ taa.
66016014	Alʋa mpa lake-na hampate lakase nse wʋlʋ nter na, nɩ wa walʋ wursi tɛ-ɔ tɛte ten taa sɛ wa kpol-se wa laʋ yeeʋ k'Asɛ Reentencii ayʋkʋ cekpɔlʋ rɛɛ.
66016015	"!Ɩɩ co n'ɩɩ nɩʋ. Me kɔŋ se mɩl kɔŋ wo na. Woñɩ cake ɩ ñesa rɛɛ n'ɩ rʋken ɩ wɔwen s'ɩ ra wal atalempoɖe nɩ fɛr ra kpa-ɩ yera ñesa taa na, ɩ nɩʋ lelen."
66016016	Wa kpol-se awɔr nɛnɖel t'ɔ Eeper ñempa yaa-re sɛ Harmakeetɔŋ.
66016017	Asɛ tirir leɖe nahenautisitɩ wan lɛ kɔnkɔ, lɛ wʋr ñan k'ahiilim taa, n'a nɩʋ wʋtɔ n'Asɛ rɛɔ t'ɔ reen ka ten-ɔ ka kʋren na ɩ wurti kpeeɖe tɛɛ, nɩ ka siiru sɛ: "Ʋ kpera kelɛ."
66016018	Ʋ mɛʋse n'a nɩʋ wʋtase, na tuŋ nasʋʋ, nɩ tɛte ñamse reen ka ten. Hal, ʋ sʋ Asɛ laʋ tɛte ka wonte n'ʋ rɛ n'ʋ tal kɔhen na, tɛte take ñamse ñamsʋʋ mpe raana sen.
66016019	Kɔrʋ cekpɔlʋ tar kʋ t'ɔ taman nautisi, nɩ tɛte taa kɔren ka ñɩ ten, ñɩ yʋke. Asɛ ñan kpan Papiilon kɔrʋ cekpɔlʋ, n'ɩ tɛse kʋ rɛɛ n'ɩ cel-kʋ kɔnkɔ nka t'ɔ selem cesɛmpe mpe wʋlʋ s'ɩ ñan kpa ten na.
66016020	Tɛte nte wɛ leem hɛken taa na, te yase te ten n'a kunti n'a pe na wɔɔn.
66016021	Đeempii tiu n'asɛt'ɔ yin ɖikitikiti se nama, ya yɔ yera rɛɛ. Yera mpa hɔrse Asɛ yeɖe ka reempii kan wahala nya na, ya rɛɛ, wonte rɛɛ na, wahala nya laʋ yera n'ʋ ta mʋ atɛ.
66017001	Te wara na, Asɛ tirira leɖe nasenautisi mpa rʋken Asɛ kɔnkase nse na, wa taa kʋɖem kan me cal n'ɩ siir-m sɛ: "!Kan, me wʋl-n wonɔn'ɔ a kaa s'a hʋ na yal ayaɖe cekpɔlʋ ñɩ cɔ carase kpater nɛse na.
66017002	Ñɩ-n'tɛte rɛɛ wursi ten, wa laʋ ayaɖeteñente nɩ tɛte ten ɖɛɛ yera ñee ɩ k-ayaɖete selem cesɛmpe nɩ pe kʋ-wa."
66017003	Asɛ Fiisu siir me taa, n'Asɛ tirir ñɩ wan-m ñɩte taa, me na te t'ɔ yal nɛɛr-ɔ ɩ cɔ tʋrʋ nɛnkʋr rɛɛ-ɔ cesɛmʋ recʋcʋ k'a maa yela nya hɔrse Asɛ yeɖe na, ka kʋ rɛɛ-ɔ tɛmpe. Tʋrʋ nkʋ wɛ ñiin ka leɖe niisiniitisi, na yen ka hiiu.
66017004	Yal ñɩ sii wɔwen ka ñɩ wɛ se kpɔŋsim, na calem calem. Ɩ tʋ afate ka te ten, sika, na wɛɛ nya wɛ yawɔ rekatekate na, na lɛte. Ɩ rʋken sika kɔnkɔ nɛnkar-ɔ ka taa siir ɩ k-ayaɖete aseeketeñente, na t'asimañente.
66017005	N nɔɔn a maa ɩ tirañɔ rɛɛ-ɔ amɛsɔŋ taa yeɖe nɛnɖel sɛ: |scPAPIILON KƆRƲ CEPAƲ NKƲ |scCI-NA TƐTE RƐƐ AYAĐA, |scN'ASEEKETEÑENTE, WA RII|d.
66017006	Me na yal ñ'ɔ ɩ ñee Asɛ yera, na Yeesu warasenɖera calem pe kʋ-ɩ se selem. Me na-ɩ wonte na, ʋ laʋ-m ɖeyaʋ ka ten.
66017007	Asɛ tirir ñɩ wɔse-m sɛ: "Ʋ lake-n ɖeyaʋ semɔ? Me kaa sɛ me siir-n yal ñɩ amɛsɔŋ taa ñente kutihuɖi, na tʋrʋ nkʋ ɩ cɔ kʋ rɛɛ-ɔ kʋ wɛ ñiin ka leɖe niisiniitisi, na yen ka hiiu na.
66017008	Tʋrʋ nkʋ n na-kʋ hen na, antaʋŋ kʋ ka wɛ, nɩ kɔhen kʋ ta. Kʋ kaa sɛ kʋ lii na wʋ nkʋ citi ricicici na, kʋ taa, n'Asɛ hɔrse-kʋ kʋ ten ɖefɩʋ. Tɛte rɛɛ yera mpa ten a ta maa wa yela ka fiisu tekara t'ɔ n nɔɔn Asɛ take laʋ tɛte ka wonte na, wa kaa sɛ wa na tʋrʋ nkʋ wonte na, ʋ laʋ-wa reyaʋ, wonte rɛɛ na, antaʋŋ kʋ ka wɛ, nɩ kɔhen, kʋ ta, nɩ kʋ kaa sɛ kʋ wʋse kʋ kan.
66017009	Nte rɛɛ-ɔna, ʋ mɔna sɛ yer ñuŋ taa lake temer n'ɩ laʋ lɛn. Ñiin ñɩ n na-ñɩ leɖe niisiniitisi na, ñɩ ci wɔɔn leɖe nasenautisi ñɩ yal ñɩ cɔ ñɩ rɛɛ na. Ñɩ ci wursi leɖe nasenautisi rerɛ.
66017010	Se taa naʋna wurti teem ɖɛʋ. Nɛnkar wɛ kɔhen-ɔ ka cɔ kpeeɖe rɛɛ. Nɛnkar wɛ ka ka-l take kampa. Ka kaa sɛ ka kan wonte na, ka ra lʋl alʋlʋ.
66017011	Tʋrʋ nkʋ antaʋŋ, kʋ ka wɛ nɩ kɔhen kʋ tan na, kʋ teter kʋ ci wuroo leɖe nasennasa ñɔŋ kena. Wuroo nka, na wonse wɛ leɖe nasenautisi na, se wɛ akpar ka kʋɖemer, n'Asɛ kaa s'ɩ hɔrse-ka ten.
66017012	Yen ñɩ n na-ñɩ hiiu na, ñɩ ci wursi hiiu nɛnser-ɔna se take cɔ wurti kpeeɖe rɛɛ. Ama, se kaa sɛ se hiiu huku k'alʋate cekɔ sɛ se-n'tʋrʋ nkʋ, wa cɔ kpeeɖe rɛɛ.
66017013	Wursi ns'ɔ se hiiu, se mɔsem kaa sɛ pe wɛ kʋɖempe. Se kaa sɛ se laʋ tʋrʋ nkʋ temer na se hampate, na se huku ka kʋ ten.
66017014	Wa kaa sɛ wa laʋ yeeʋ na Siiyo nɩ ka ñase-wa, wonte rɛɛ na, ka ci aciina taa Acii Sesɛɛ, nɩ ka ci wursi taa Wuroo. Ka-n'wompa ka yaa-wa, ka lese-wa, nɩ wa rʋken wa tɛ-ɔ sarte, nɩ wa tʋnkʋ-ka na, wa-l ɖerɛ, wa-l kaa sɛ wa-l ñase."
66017015	Asɛ tirir ñɩ siir-m sɛ: "Leem mpe n na-pe ka yal ayaɖe ñɩ cɔ pe rɛɛ na, pe ci yera ten taa yera, na yera akpaya ten taa yera, na kɔren ten, na wʋtase ten taa yera.
66017016	Yen ñɩ n na-ñɩ hiiu na, ñɩ-n'tʋrʋ nkʋ, wa kaa sɛ wa ra laʋ ayaɖe cepa ñ'ɔ lu k'alape. Wa kaa sɛ wa kpɔr ɩ n'ɔ wonte ten ɩ wɛ na na, wa yeʋ-ɩ atalempoɖe. Wa kaa sɛ wa tʋ-ɩ, n'ʋ kaase wa sɛʋ min,
66017017	wonte rɛɛ na, Asɛ rɩ wa hɔya taa sɛ wa laʋ mɔsem kʋɖempe, nɩ wa sʋ wa wurti wa laʋ na tʋrʋ nkʋ temer s'ɩ ka rɩ-te wo na, n'ʋ rɛ n'ʋ tal alʋate nte taa ʋ kaa s'ʋ laʋ wonte ɩ siir-te na.
66017018	Yal ñɩ n na-ɩ na, ɩ ci kɔrʋ cekpɔlʋ nkʋ tʋkʋ wurti ka tɛte rɛɛ wursi rɛɛ na."
66018001	Te wara na, me na Asɛ tirir nɛɛr-ɔ ɩ tiki n'asɛt'ɔ ɩ wɛ huku ka ten, n'ɩ hampate kan hʋlmɩn ka tɛte ten ɖɛɛ.
66018002	Ɩ ko reen ka ten sɛ: "Kʋ feeta, Papiilon kɔrʋ cekpɔlʋ feeta. Kɔhen, kʋ wʋse alʋa mpa wɛ kʋtɛkʋtɛ na, wa resɩnɖe, na wa recɛtenɖe. Asimasi nse ta sar s'a tʋ-se na, se cake kɔrʋ nkʋ t'ɔna,
66018003	wonte rɛɛ na, kʋ yepa nɩ kɔren ten taa yera laʋ ayaɖeteñente se kʋ laʋ wo na. Ʋ wɛ se kʋ yeʋ-wa wa ñee selem cesɛmpe mpe wʋlʋ s'Asɛ ñan kpan-wa ten na. Tɛte rɛɛ wursi laʋ ayaɖeteñente na-kʋ. Tɛte rɛɛ wɛtera hiiu sauti k'afate nte wɛ yawɔ nɩ te kake kɔrʋ nkʋ taa yera na."
66018004	Me nɩʋ wʋtɔ nɛnkar n'asɛta sɛ: "Me yera mɩ, !ɩɩ lii kɔrʋ nkʋ taa, se fɛ n'ɩɩ ra laʋ awarkase nse kʋ taa yera lake-se na, fɛ n'ɩɩ ra tʋ wahala nya, kʋ kaa sɛ kʋ tʋ-ya na.
66018005	!Ɩɩ lii, wonte rɛɛ na, kɔrʋ nkʋ taa awarkase tan nɔ. Se kaa camʋ, se rɛ se tal asɛta n'Asɛ tɛse kʋ tansarteñente rɛɛ.
66018006	!A laʋ-kʋ se kʋ ka laʋ nɛmpar-ɔ wo na. !A lɔte-kʋ taman naʋl se kʋ ka laʋ nɛmpar-ɔ taman kʋɖem ka wo na. !A wʋr-kʋ kɔnkɔ t'ɔ taman naʋl-ɔ kʋ cel taman kʋɖem.
66018007	!A naase kɔrʋ nkʋ, n'a laʋ-kʋ wahala se wonɔn'ɔ kʋ ka tʋkʋ afate kʋ kpantʋ na, wonte rɛɛ na, kʋ ka siiru sɛ: 'Me cɔ se wuroo nɩ me ta ci leel, nɩ sem nɛmper kaa sɛ pe ra sɩ-m asɩʋ.'
66018008	Nte rɛɛ-ɔna, wahala nya a rɩ-ya s'a laʋ-kʋ-ya na, ya kaa sɛ ya tal-kʋ ayʋkʋ kʋɖemʋ. Ny'ɔlɛ, sem, na kʋñʋŋ, na ñʋse, n'a kaa s'a sɛʋ-kʋ min, wonte rɛɛ na, Acii Sesɛɛ ñɩ hʋ na-kʋ na, nñɩ ci-na Asɛ cepa."
66018009	Tɛte rɛɛ wursi nse laʋ ayaɖeteñente na-kʋ, nɩ se tʋ afate na, se kaa sɛ se na min ñake kʋ ñɩse kpa wonte na, se ko, se wulu kʋ rɛɛ.
66018010	Nafate kaa s'ʋ kpa-se wahala nya, kɔrʋ nkʋ kaa sɛ kʋ laʋ-ya na, ya rɛɛ, nɩ se senɖe wolen, se ko sɛ: "Aʋ, aʋ, ar wahala kelɛ, Papiilon kɔrʋ cekpɔlʋ nkʋ wɛ sauti ka ten na, kʋ lake-ya sen. Lɛɛr kʋɖemer cɛsa s'Asɛ hʋ na-kʋ."
66018011	Tɛte rɛɛ wɛtera wulu nɩ wa ñentʋ wa tɛ-ɔ kɔrʋ nkʋ rɛɛ, wonte rɛɛ na, yer pe tasʋ wa wonte yape.
66018012	A pe tasʋ wa sika, na wa narem yape, na wa wɛɛ nya mɛtelʋ na, na wa lɛte yape. Yer pe tasʋ yape ka wa sarte wɔwen na wonñɩ nʋsen kpɔŋsim, na wonñɩ wɛ calem calem na. Yer pe tasʋ yape ka teen ñɩ sar ten-ɔ ñɩ wɛ sensemen na, na wonte ten a lu-te na tii ceela na. Yer pe tasʋ yape ka wonte a saa-te na teen ñɩ wɛ yawɔ na. Yer pe tasʋ yape rerɛ-ɔ wonte a lu-te na ñʋte cesɛmte na ñʋte wante na, na wonte a lu-te na wɛɛ nɛnyar-ɔ ya sar ten na.
66018013	Yera mpa wɛtʋ rerɛ-ɔ teraɖe ka ʋtɛ n'ʋtɛ, na sensemen nim, na nim nɛmper-ɔ a yaa-pe-l sɛ miir, n'a pe tasʋ te ten ñɩ yape. A pe tasʋ yape ka selem cesɛmpe, na nim, na milim, na tʋte. A pe tasʋ yape ka naan, na mɛɛsiin, na kpɔnaan, na yeeʋ terʋken. A pe tasʋ yape ka yera mpa wɛ fiisu taa na, se kpankase.
66018014	Wɛtera mpa siiru kɔrʋ nkʋ sɛ: "Wonte ten, n ka cii-te na, te leepa. N sauti ka te ten, na n k-afate tʋrte leepa. N kaa s'n ɖa na-te riil-ɔ anaʋ."
66018015	Wɛtera mpa hiiu sauti ka kɔrʋ nkʋ t'ɔ wa wɛter rɛɛ na, nafate kaa s'ʋ kpa-wa, wahala nya kɔrʋ nkʋ kaa sɛ kʋ tʋ-ya na, ya rɛɛ, nɩ wa senɖe wolen wa wul wa ñente wa tɛ,
66018016	wa ko sɛ: "Aʋ, aʋ, ar wahala kelɛ kɔrʋ cekpɔlʋ nkʋ lake-ya sen. Nkʋ, kʋ ka sii sarte wɔwen. Kʋ ka wɛ wɔwen ñɩ nʋsen kpɔŋsim, na calem calem ñen na. Kʋ ka tʋ afate ka te ten, sika, na wɛɛ nya wɛ yawɔ rekatekate na, na lɛte.
66018017	?Pa kʋ sauti kel ten, lɛɛr kʋɖemer cɛse-na sɛ te ten ñɩ leeʋ." Kpilin cekpɔlen ciina ka wa ten, na yera mpa ten melʋ-ñɩ na, na wompa ten cake ñɩ taa na, na wompa ten hiiuku wa tɛ-ɔ ñɩ taa na, wa senɖe wolen
66018018	wa na kɔrʋ nkʋ ñake wonte nɩ ñɩse pitilu na, wa ko sɛ: "A take na kɔrʋ nɛnkʋr-ɔ kʋ wɛ se kɔrʋ cekpɔlʋ nkʋ."
66018019	Wa yake wa tɛ n'atɛ, wa wulu wa ñentʋ wa tɛ wa ko sɛ: "Aʋ, aʋ, ar wahala kelɛ kɔrʋ cekpɔlʋ nkʋ lake-ya sen. Wompa wɛ kpilin cekpɔlen taa na, wa hiiu wa tɛ-ɔ kɔrʋ nkʋ sauti rɛɛ, nɩ lɛɛr kʋɖemer cɛse-na sɛ te ten ñɩ leeʋ."
66018020	Asɛta ñempa, n'Asɛ yera mɩ, na Yeesu tirira mɩ, n'Asɛ tentɛnte rɛsera mɩ, !ɩɩ ñante wonte a laʋ-te kɔrʋ nkʋ na, te rɛɛ, wonte rɛɛ na, kɔrʋ nkʋ laʋ-mɩ teñɔ nka na, Asɛ hʋ kʋ ñente.
66018021	Te wara na, Asɛ tirir cepa nɛɛr sʋ wɛɛr ka re kpɔl ten se namer, n'ɩ wɛɖe-re apʋ leem taa n'ɩ tam sɛ: "A kaa s'a wɛɖe Papiilon kɔrʋ cekpɔlʋ semp'ɔna, na reen n'a ra tase kʋ naʋ ka riil-ɔ anaʋ.
66018022	A kaa s'a ra nɩʋ cencemen mape, na yeente yiiu, na yese na kantɩ hʋlʋʋ ka kʋ taa. A kaa s'a ra nɔɔn yer-ɔ ɩ lake temer nɛnɖel-ɔ kʋ taa. A kaa s'a ra tase namer tan nɩʋʋ ka kʋ taa.
66018023	A kaa s'a ra na kanɖe hʋlmɩn ka kʋ t'ɔ anaʋ. Yera kaa sɛ wa ra tase yalaa kanʋ ka kʋ t'ɔ akanʋ. Kʋ wɛtera ka ci na tɛte rɛɛ cepawa. Kʋ tɛke kɔren ten taa yera na kʋ atʋrte lɛn,
66018024	kʋ kʋ Asɛ tentɛnte rɛsera na ɩ yera. Yera mpa ten, a kʋ-wa tɛte rɛɛ na, nkʋ ci-na te ñuŋcii."
66019001	Te wara na, me nɩʋ wʋtɔ ka reen ka ten n'asɛta se yera akpar cekpɔlɖe wʋtɔ sɛ: "!A wɔr Asɛ. Đ'Asɛ tɛlsʋ-na yera, nñɩ tɩ-na hampate, na cepate,
66019002	wonte rɛɛ na, ɩ ci tʋfelemtɩ, n'ɩ hʋ tentɛnte ka riyuyu. Ɩ hʋ n'ayaɖe ñɩ hɔrse yera ka tɛte t'ɔ te ten, na ɩ k-ayaɖeteñente na, n'ɩ lɔte-ɩ, wonte rɛɛ na, ɩ kʋ ɩ wolalaɖa."
66019003	Wa tase tam sɛ: "!A wɔr Asɛ", nɩ kɔrʋ nkʋ taa min ñɩse kʋrʋ wʋse se wʋse.
66019004	Fɛ n'akanɖa mpa wɛ hiin nɩɩl na nnaʋsa na, na kpeena nya wɛ nnasa na, wa feete Asɛ ñɩ cɔ ɩ wurti kpeeɖe rɛɛ na, ɩ naase tɛɛ, wa sɛɛ-ɩ sɛ: "!Ʋ laʋ sempe. !A sɛɛ Asɛ."
66019005	A nɩʋ wʋtɔ n'Asɛ wurti kpeeɖe cal sɛ: "Womɩ ci ɩ wolalaɖa na, na womɩ ñɔŋ-ɩ na, n'akanɖa, na wiisi, !ɩɩ wɔr r'Asɛ ka mɩ ten."
66019006	Me tase wʋtɔ nɩʋʋ ka ʋ wɛ se yera akpar cekpɔlɖe wʋtɔ n'ʋ wɛ se leem kpoŋ wo na, n'ʋ wɛ se tuŋ nasʋ wo na, ka ka siiru sɛ: "!A wɔr Asɛ, wonte rɛɛ na, ɖ'Acii Sesɛɛ Asɛ Reentencii cɔ wurti kpeeɖe rɛɛ.
66019007	!Đe nɩʋ lelen, ɖe ñante, nɩ re wɔr-ɩ, wonte rɛɛ na, alʋate tala sɛ Siiyo nka kpa ka yal, nɩ ka yal ñɩ rɔn ɩ tɛ n'ɩ honkʋ.
66019008	A ha-ɩ ñempʋ s'ɩ sii sarte wɔwen ñɩ mɛtelʋ, nɩ ñɩ wɛ rekpesekpese na." Sarte wɔwen ñɩ wʋlʋ s'Asɛ yera lakase wɛ riyuyu.
66019009	Asɛ tirira leɖe nasenautisi taa kʋɖem ñɩ siir-m sɛ: "!Maa tekara taa sɛ: Wompa a yaa-wa Siiyo nka yal kanʋ teenkar na, wa nɩʋ lelen." Ɩ tase me siiruu sɛ: "Wʋtase nse ci-na Asɛ wʋtase tʋfelem ñense."
66019010	Me kur ɩ naase tɛɛ sɛ me wɔr-ɩ n'ɩ siir-m sɛ: "!Đa laʋ sempe. Ma rerɛ, me ci Asɛ wolalaɖe kena se ña-n'n ɖɛɔ ñempa mpa ten ɖʋken tentɛnte nte Yeesu wʋl-te na. !Sɛɛ Asɛ kena." Tentɛnte nte, Asɛ tentɛnte rɛsera ka rɛse-te na, te ñuŋ kelɛ wonte Yeesu wʋl-te na.
66019011	Me na ʋ tel n'asɛta nɩ kpɔnaa nɛɛr lii ka ɩ wɛ cehʋlem. Woñɩ cɔ ɩ rɛɛ na, a yaa-ɩ sɛ Tʋfelem, na woñɩ lake wonte ɩ siiru-te na. Ɩ yee yeeʋ n'ɩ hʋ tentɛnte ka riyuyu.
66019012	Ɩ ñesa wɛ se min telʋ, n'ɩ wɔm wurti yika ka tɛmpe ka ɩ ñuŋ taa. N nɔɔn a maa yeɖe nɛnɖel-ɔ ɩ rɛɛ-ɔ nñɩ receel sem-na-re.
66019013	N nɔɔn ɩ sii wɔwʋ nɛnkʋr-ɔ a limsi-kʋ calem taa. A yaa-ɩ sɛ: "Asɛ tentɛnte."
66019014	Asɛta sʋcana ka cɔ kpɔnaan cehʋlemen ɖɛɛ, wa tʋnkʋ ɩ wara. Wa sii sarte wɔwen ka cehʋlemen ka rekpesekpese.
66019015	Saarʋ nɛnkʋr lii na ɩ nɔ t'ɔ kʋ wɛ reperper s'ɩ ñase na kɔren ten taa yera. Ɩ kaa s'ɩ ci wuroo nɛnkar-ɔ reen ka wa rɛɛ. Ɩ kaa s'ɩ hɔr-wa naase se wii nya a hɔrʋ-ya wɛɛ rɛɛ n'a saa selem cesɛmpe na. Ɩ kaa s'ɩ wʋl sempe s'ʋ saa Asɛ Reentencii t'ɔ ten.
66019016	A ka maa yeɖe ka ɩ wɔwʋ rɛɛ, na ɩ yiiɖi rɛɛ sɛ: |scWURSI TAA WUROO, N'ACIINA TAA ACII SESƐƐ.|d
66019017	Me na Asɛ tirir nɛɛr-ɔ ɩ senɖe mɩse rɛɛ. Ɩ ko reen ka ten n'ɩ yaa asimasi nse kʋrʋ asɛta asɛta na sɛ: "!Ɩɩ kan n'ɩɩ kpol cee n'ɩɩ tʋ teenkar cekpɔlɖe nɖe Asɛ yaa-re na.
66019018	!Ɩɩ kan n'ɩɩ kpase seɖa wursi, na sʋcana na wa sesɛmpa, na kpɔnaan, na ñɩ rɛɛ cɔra, na yera ten, pa ahʋsa pa cepawa pa wiisi pa akanɖa."
66019019	Me na tʋrʋ nkʋ lii n'apʋ leem taa na, na tɛte rɛɛ wursi, na se sʋcana, ka wa kpola sɛ wa laʋ woñɩ cɔ kpɔnaa cehʋlem ñɩ rɛɛ na, na ɩ sʋcana ka yeeʋ.
66019020	A kpa tʋrʋ nkʋ, na woñɩ ka tɛkʋ yera s'ɩ ci Asɛ tentɛnte rɛser n'ɩ laʋ hampate lakase ka kʋ ñesa taa na. Na ɩ hampate lakase nse rɛɛ-ɔna, ɩ tɛke wompa a ka maa-wa tʋrʋ marɔ nɩ wa sɛɛ tu nkʋ a saa-kʋ n'ʋ nʋsen-kʋ n'a wɛɖe wa-n'wa ñesa ka min cepan ñɩ wɛ se hiiɖi nɖe taa leem saa min ɖecʋcʋ nɩ manɖetem ñake renaa na, ñɩ taa.
66019021	Ʋ kaase wompa na, woñɩ cɔ kpɔnaa cehʋlem ñɩ rɛɛ na, ɩ kʋ-wa, na saarʋ nkʋ lii na ɩ nɔ taa na, n'asimasi ka se ten se kpase wa nante, se hɔ.
66020001	Me na Asɛ tirir nɛɛr-ɔ ɩ tiu n'asɛt'ɔ ɩ rʋken wʋ nkʋ citi ricicici na, kʋ nɔ safɩr na yeenkpase ka ɩ niiŋ t'ɔ se kpɔl sarte ka ten.
66020002	Ɩ kpa tʋrʋ nkʋ nʋsen kaasʋ ka kʋ ci rem cepen nɩ kʋ ci alʋacii Sataŋ na, n'ɩ re-kʋ kpase sɛ kʋ laʋ wʋse ka nawuyo (1|#000).
66020003	Ɩ wɛɖe-kʋ wʋ nkʋ taa, n'ɩ rʋ n'ɩ kar n'ɩ tɛ ceete, se fɛ nɩ kʋ ra tase kɔren ten taa yera tɛkʋʋ, hal na kaka wʋse nse nawuyo rɛ se kper. Te wara na, ʋ mɔna s'a yeʋ-kʋ alʋate ka cekɔ.
66020004	Me na wurti kpeelɩ. Wompa cɔ ya rɛɛ na, a ha-wa ñempʋ sɛ wa hʋ tentɛnte. Wompa a ka pɛl-wa ñiin sɛ wa tisi Yeesu Kiriisitu tʋfelem tentɛnte rɛɛ nɩ wa hose Asɛ tentɛnte na, me na wa leesase, na wompa ka ta sɛɛ tʋrʋ nkʋ, na tu nkʋ a saa-kʋ n'ʋ nʋsen-kʋ na, n'a ta maa tʋrʋ nkʋ marɔ ka wa tirañase, nawʋr wa niiŋ ɖɛɛ na, me na wa leesase rerɛ. Wa hom wa-n'Yeesu Kiriisitu, wa cɔ ɩ wurti kpeeɖe rɛɛ-ɔ wʋse ka nawuyo (1|#000).
66020005	Kiɖinkiɖin homte kelɛ. Ʋ kaase aseɖa mpa na, wa kaa sɛ wa ra hom kaka, wʋse nawuyo nka rɛ.
66020006	Wompa hom kiɖinkiɖin na, wa nɩʋ lelen, nɩ wa ci Asɛ yera. Amulu sem ɖa pɩse sɛ pe laʋ-wa nter. Wa kaa sɛ wa wʋse Asɛ na Kiriisitu, wa laate laara kena. Wa-n'Kiriisitu, wa kaa sɛ wa cɔ wurti kpeeɖe rɛɛ-ɔ wʋse ka nawuyo.
66020007	Wʋse nawuyo nka kaa sɛ ka rɛ wonte na (1|#000), fɛ n'a yeʋ alʋacii Sataŋ n'ɩ lii ɩ sarka nka taa,
66020008	n'ɩ wal n'ɩ tɛke kɔren ten taa yera ka tɛte rɛɛ. Ɩ kaa s'ɩ tɛke Kɔke, na Makɔke kɔren taa yera. Ɩ kaa s'ɩ kpol-wa, n'ɩ wan-wa yeeʋ ka wa tɛn ten s'añinka nka wɛ apʋ leem acankparʋ rɛɛ na.
66020009	Me na-wa ka wa lii acaleese, wa kante tɛte ten ɖɛɛ, nɩ wa koote Asɛ yera, na kɔrʋ nkʋ Asɛ wɛ-kʋ lu ka ten na. Ama, min tiu n'asɛta n'ʋ wu-wa.
66020010	Alʋacii ñɩ ka tɛkʋ-wa na, a wɛɖe-ɩ min cepan ñɩ wɛ se hiiɖi nɖe taa leem saa min ɖecʋcʋ nɩ manɖetem ñake renaa na, ñɩ taa. Đen'ɔna, a ka wɛɖe tʋrʋ nkʋ lii n'apʋ leem taa na, na woñɩ tɛkʋ yera s'ɩ ci Asɛ tentɛnte rɛser na, n'ʋ kaa s'ʋ carʋ-wa aho na mɩse, ka wʋse se wʋse.
66020011	Me na wurti kpeeɖe cepar nɛnɖel-ɔ cehʋlemer na woñɩ cɔ re rɛɛ na. Tɛte n'asɛta wa see wa fɛ ɩ ñesa taa n'a pe tasʋ-wa naʋ.
66020012	Me na aseɖa, pa wiisi, pa akanɖa, ka wa senɖe wurti kpeeɖe nɖe ñesa taa. A hul tekarɩna n'a hul tekara nɛɛr-ɔ ɩ ci-na fiisu tekara. Asɛ hʋ n'aseɖa na wonte ten wa ka laʋ-te na, se wonɔn'ɔ a ka maa tekarɩna mpa taa na.
66020013	Apʋ leem, na sem, n'aseɖa kɔrʋ, wa yeʋ aseɖa mpa wa ka rʋken-wa na, n'Asɛ hʋ na pa woñɩ na, se wonɔn'ɔ ɩ ka lapa na.
66020014	A wɛɖe sem, n'aseɖa kɔrʋ ka min cepan ñɩ wɛ se hiiɖi nɖe taa leem saa min ɖecʋcʋ na, ñɩ taa. Min cepan ñɩ ci-na yera amulu sem.
66020015	Wompa ten n nɔɔn a ta maa wa yela ka fiisu tekara ñɩ taa na, a wɛɖe-wa min cepan ñɩ taa.
66021001	Me na tɛte cefate k'apʋ leem tan te rɛɛ, nɩ me na asɛta cefalʋ, wonte rɛɛ na, kiɖinkiɖin tɛte, na kiɖinkiɖin asɛta, wa rɛwa.
66021002	Me na Asɛ kɔrʋ nkʋ a yaa-kʋ sɛ Seerusalɛm cefalʋ na, ka kʋ kʋren n'Asɛ cal-ɔ asɛta, kʋ tiki k'a rɔn-kʋ, kʋ wɛ se yalayo nka tʋ afate sɛ ka tenke ka waal na.
66021003	Me nɩʋ wʋtɔ ka reen na wurti kpeeɖe nɖe cal sɛ: "!Ɩɩ na, Asɛ recɔnɖe wɛ yera hɛkʋ taa. Ɩ kaa s'ɩ cɔ na-wa, nɩ wa wʋse ɩ yera n'Asɛ ñɩ teter kaa s'ɩ wɛ wa hɛkʋ taa.
66021004	Ɩ kaa s'ɩ hɩse wa ñeseleem ka pe ten. Sem kaa sɛ pe ra tase sɩʋ ka riil. A kaa s'a ra tase wulim, na kʋkoɩse wa nɩʋʋ, nɩ wɩsase ra tase lape ka riil, wonte rɛɛ na, kiɖinkiɖin ñente rɛwa."
66021005	Ka nɩ woñɩ cɔ wurti kpeeɖe nɖe rɛɛ na, ɩ tam sɛ: "!Ɩɩ na, kɔhen me lake te ten-ɔ cefate." Fɛ n'ɩ siir-m sɛ: "!Maa wonte me siir-n-te na, wonte rɛɛ na, tentɛnte nte wɛ s'a tisi te rɛɛ nɩ te wɛ tʋfelem."
66021006	Ɩ tase me siiruu sɛ: "Ʋ teem lape. Me ci Alfa na Omeeka, te kutihuɖi kelɛ sɛ, me ci kiɖirɛɛtɩ, na nɔrɛɛtɩ. Me kaa sɛ me ha woñɩ lʋkʋte kʋ-ɩ na, ka hiiɖi taa leem mpe ha yera ka fiisu nkʋ tam akperʋ na, ka fala n'ɩ ñee.
66021007	Woñɩ kaa s'ɩ ñase na, nñɩ kɔŋ-na s'ɩ mʋ te ten ñɩ. Me kaa sɛ me ci ɩ k-Asɛ n'ɩ ci me yo.
66021008	Nafatɩna, na wompa pe tisu me rɛɛ na, na wompa hɔya hɔrse ten na, na wompa ci akʋra na, na wompa lake ayaɖeteñente n'atʋrte ñente na, na wompa laa atetɩna na, na tentarɩra, w'awɔr kelɛ min cepan ñɩ wɛ s'apʋ leem na. Wɛɛr nɖe wɛ setesete k'a yaa-re s'akukolʋ kɔɔr na, ɖe wu renaa. Min cepan ñɩ ci-na yera amulu sem."
66021009	N nɔɔn Asɛ tirira mpa wɛ leɖe nasenautisi ka wa rʋken atɛsenʋ wahala kɔnkase ka leɖe nasenautisi na, wa taa nɛɛr kan me cal n'ɩ siir-m sɛ: "!Kan nɩ me wʋl-n Siiyo nka raa ñɩ kaa s'ɩ wʋse ka yal na."
66021010	Asɛ Fiisu siir me taa, n'Asɛ tirir ñɩ sʋ-m n'ɩ wan-m wʋʋ cepaʋ nkʋ kʋr asɛta asɛta na, kʋ ñuŋ taa, n'ɩ wʋl-m Seerusalɛm kɔrʋ nkʋ ci Asɛ kɔrʋ na, ka kʋ kʋren n'asɛt'ɔ Asɛ cal kʋ tiki.
66021011	Asɛ hampate mɛtelʋ kʋ rɛɛ-ɔ mɛlamɛla. Kɔrʋ nkʋ mɛtelʋ se sarte wɛɛr nɖe a yaa-re sɛ sasepe k'a na re taa reyaya se ñelma na.
66021012	A ka ma wanker cekpɔlɖe k'asɛta asɛta n'a koote kɔrʋ nkʋ. Đe wɛ menɛse ka hiiu na nasel n'Asɛ tirira hiiu na naʋl ka wɛ se nɛse. N nɔɔn a maa menɛse nse rɛɛ-ɔ Iiseraɛl nantilii nya wɛ hiiu na naal na, ya yela.
66021013	Pa wanker kpɛlʋ nkʋ na, kʋ ka wɛ menɛse ka nasiisi. Menɛse ka wɛ nasiisi na se riliinɖi. Nasiisi na se rekpeemenɖe, nasiisi na mɩse riliinɖi nawɩtɩ rɛɛ, nasiisi na re mete niiŋ ɖɛɛ.
66021014	A ma wanker nɖ'ɔ akula rɛɛ-ɔ ya wɛ hiiu na naal, n'a maa ya rɛɛ-ɔ Siiyo tirira mpa wɛ hiiu na naʋl na, wa yela.
66021015	Asɛ tirir ñɩ wʋtʋn-m na, n nɔɔn ɩ rʋken ɩ niiŋ t'ɔ sika kpaɖʋ s'ɩ mɔse kɔrʋ, na kʋ menɛse, na kʋ wanker.
66021016	Kɔrʋ nkʋ wɛ kpɛlen ka nniisa ka, ñɩ wɛ kʋtarʋ nɩ kʋ akutase wɛ kʋtarʋ rerɛ. Asɛ tirir ñɩ mɔse kɔrʋ nkʋ na kpaɖʋ nkʋ, n'ɩ nɔɔn kʋ wɛ akpaya cunkuii ka nawiisi hiiu na nasel (12|#000). Kʋ rɔlɩn taa, na kʋ walɩn taa, na kʋ kʋrɩn taa wɛ kʋɖemte.
66021017	Asɛ tirir ñɩ mɔse wanker na rɔlɩn ñɩ wɛ ɩ ñunkunkɔ, n'ʋ tal ɩ niiŋ nɛse na, n'ɩ nɔɔn ɖe-l wɛ ñunkunkase ka cakɔɩsii na hiin nniisa na nnaʋsa (144). Ɩ mɔse yera wampa mɔsʋʋ.
66021018	A ma wanker nɖe na sarte wɛɛ nɛnyar-ɔna ya wɛ se mɩhaarʋ k'a yaa-ya sɛ sasepe. Kɔrʋ nkʋ teter, kʋ ci sika kɔrʋ kena. Kʋ wɛɛ wɛ rekpesekpese ka reyaya se ñelma.
66021019	A tʋse wanker nɖe akula k'afate, na sarte wɛɛ ka kʋtɛkʋtɛ, kiɖinkiɖin akuɖi na wɛɛ nya a yaa-ya sɛ sasepe na, taman naʋl akuɖi na wɛɛ nya a yaa-ya sɛ safiir na, taman nautisi ñenɖe na wɛɛ nya a yaa-ya sɛ akate na, taman nnaʋsa ñenɖe na wɛɛ nya a yaa-ya sɛ eemerote na,
66021020	taman naʋna ñenɖe na wɛɛ nya a yaa-ya sɛ oniikisi na, taman leɖe ñenɖe na wɛɛ nya a yaa-ya sɛ sartewan na, taman leɖe nasenautisi ñenɖe na wɛɛ nya a yaa-ya sɛ kiriisoliite na, taman nasennaʋsa ñenɖe na wɛɛ nya a yaa-ya sɛ peerɩl na, taman nakʋ ñenɖe na wɛɛ nya a yaa-ya sɛ topase na, taman hiiu ñenɖe na wɛɛ nya a yaa-ya sɛ kiriisoperase na, taman hiiu na kʋɖem ñenɖe na wɛɛ nya a yaa-ya sɛ turkiwasi na, na taman hiiu na naʋl ñenɖe na wɛɛ nya a yaa-ya sɛ ameetiisete na.
66021021	Menɛse nse kaɖen ñɩ hiiu na ñɩ nɩɩl ñɩ, ñɩ ci lɛte nte wɛ hiiu na natel na, n'a laʋ pa kaɖʋ nkʋ na, na lɛrʋ ka kʋɖemʋ. Yapar nɖe wɛ kɔrʋ nkʋ taa na, a hɩl-ɖe na sika teter kena reyaya se ñelma.
66021022	Me ta na Asɛ rɛɔ ka kɔrʋ nkʋ taa, wonte rɛɛ na, Acii Sesɛɛ Asɛ Reentencii, na Siiyo nka, wa teter wa wɛ renaa, n'a sɛɛ-wa.
66021023	Ʋ ka ta hɛn mɩse, na honɖɔ, sɛ wa wʋl wa hʋlmɩn ka kɔrʋ nkʋ taa, wonte rɛɛ na, Asɛ hampate wʋlʋ-kʋ hʋlmɩn nɩ Siiyo nka ci kʋ kanɖe.
66021024	Kɔren ten taa yera kaa sɛ wa kaalʋ na kɔrʋ nkʋ hʋlmɩn ñɩ rɛɛ-ɔna. Đen'ɔna, tɛte rɛɛ wursi kaa sɛ se sɩn se sauti.
66021025	Kɔrʋ nkʋ nɔ kaɖen kaa sɛ ñɩ mɩsʋ tarʋm, wonte rɛɛ na, aho pe yii renaa.
66021026	A kaa s'a kan kɔren taa cepate, na wonte ha ñamte na, ka kʋ taa.
66021027	Ama, a kaa s'a ra sɩn tansarteñente ka kɔrʋ nkʋ taa. Wompa hɔya hɔrse ten na, na tentarɩra ra sɩ kʋ taa. Wompa a maa wa yela ka Siiyo nka fiisu tekara taa na, mpa receel kɔŋ-na sɛ wa sɩ kʋ taa.
66022001	Asɛ tirir ñɩ wʋl-m carɔ leem mpe ha yera ka fiisu nkʋ tam akperʋ na, ka pe wɛ receelenceel n'a na pe taa se ñelma, nɩ pe lii n'Asɛ na Siiyo nka, wa wurti kpeeɖe taa.
66022002	Pe kpoŋ kɔrʋ nkʋ taa yapar leekɔ rɛɛ. Tu nkʋ ha yera ka fiisu nkʋ tam akperʋ na, kʋ ñee carɔ, na yapar nɖe, wa hɛkʋ taa. Kʋ lelʋ wii ka hiiu na naal, nɩ pa honɖɔ nka taa na, kʋ lelʋ wiir kʋɖemer. Kʋ haate ci kɔɔr nɖe kʋsʋ kɔren ten taa yera na.
66022003	Sem wɩʋ kaa sɛ pe ra laʋ alape ka renaa. Asɛ na Siiyo, wa wurti kpeeɖe kaa sɛ re wɛ kʋ taa, n'ɩ wolalaɖa kaa sɛ wa sɛɛ-ɩ.
66022004	Wa kaa sɛ wa na ɩ ñesa taa, n'a maa ɩ yeɖe ka wa tirañase rɛɛ.
66022005	Aho kaa s'ʋ ra yii, nɩ kanɖe, na mɩse wa hʋlmɩn ɖa hɛn-wa, wonte rɛɛ na, Acii Sesɛɛ Asɛ kaa s'ɩ yase ɩ hʋlmɩn ka wa rɛɛ, wa-n'ɩ, wa cɔ wurti kpeelɩ rɛɛ-ɔ wʋse se wʋse.
66022006	Asɛ tirir ñɩ siir-m sɛ: "Tentɛnte nte wɛ tʋfelem s'a tisi te rɛɛ. Acii Sesɛɛ Asɛ ñɩ ha ɩ Fiisu ka ɩ tentɛnte rɛsera sɛ wa hose ɩ tentɛnte na, ɩ tir ɩ tirir s'ɩ wʋl ɩ wolalaɖa ka wonte ʋ mɔna sɛ te laʋ kɔhen na."
66022007	Yeesu tam sɛ: "!Ɩɩ co sarte n'ɩɩ nɩʋ. Me kɔŋ kɔhen ñɩ. Woñɩ ñɔŋ tentɛnte nte, a maa-te tekara ñɩ t'ɔ te lii n'Asɛ nɔ taa na, ɩ nɩʋ lelen."
66022008	M'ɔ San, me nɩʋ-te nɩ me na te ten ñɩ na me ñesa. Me nɩʋ nɩ me na-te wonte na, me feete Asɛ tirir ñɩ wʋlʋ-m-te na, ɩ naase tɛɛ sɛ me sɛɛ-ɩ,
66022009	n'ɩ siir-m sɛ: "!Đa laʋ sempe, ma rerɛ, me ci Asɛ wolalaɖe kena se ña-n'n ɖɛɔ ñempa mpa rɛsʋ Asɛ tentɛnte na, na wompa ten ñɔŋ tekara ñɩ taa wʋtase na. !Sɛɛ Asɛ kena."
66022010	Ɩ tase me siiruu sɛ: "!Đa re tentɛnte nte lii n'Asɛ nɔ t'ɔ n maa-te tekara ñɩ taa na, na n taa, wonte rɛɛ na, alʋate ñʋta.
66022011	Woñɩ lake wonte tan ɖiyuyu na, !ɩ rʋken wonte tan ɖiyuyu na, te lape. Woñɩ lake tansarteñente na, !ɩ rʋken ɩ tansarteñente lape. Woñɩ wɛ riyuyu na, !ɩ rʋken ɩ riyuyuñente lape. Woñɩ ci sartetɩ na, !ɩ mɩse ɩ sarteñente taa."
66022012	Ɩ tase me siiruu sɛ: "!Ɩɩ co sarte n'ɩɩ nɩʋ. Me kɔŋ kɔhen ñɩ. Me kɔŋ na me rɛter sɛ me rɛte pa woñɩ na, ka ɩ temer rɛɛ.
66022013	Me ci Alfa na Omeeka. Te kutihuɖi kelɛ sɛ, me ci kiɖinkiɖintɩ n'atɛsenʋtɩ. Me ci kiɖirɛɛtɩ na nɔrɛɛtɩ.
66022014	Wompa yaalʋ wa wɔwen, se fɛ n'a ha-wa ñempʋ sɛ wa sɩ na kɔrʋ nkʋ taa kaɖen nɩ wa tʋ tu nkʋ ha yera ka fiisu nkʋ tam akperʋ na, kʋ wii na, wa nɩʋ lelen.
66022015	Ama, wompa wɛ se haase na, na wompa lake atʋrte ñente, n'ayaɖeteñente na, n'akʋra, na wompa laa atetɩna na, na tentarɩra, na wompa ten wɛ tentarɩr ka lu na, wa kaa sɛ wa mɩse n'awaren ɖɛɛ-ɔna.
66022016	M'ɔ Yeesu, me tir m'Asɛ tirir s'ɩ siir-mɩ te ten ñɩ semp'ɔ kiriisitutɩna akpaya rɛɛ. Me ci wuroo Tafiiti yikee. Me ci ntaʋŋ tɛɛ carʋ nkʋ mɛtelʋ na."
66022017	Asɛ Fiisu, na siiyo yal, wa tɔŋ sɛ: "!Kan." Woñɩ nɩʋ-te na, !ɩ tam ɖerɛ sɛ: "!Kan." Woñɩ lʋkʋte kʋ-ɩ na, !ɩ kan. Woñɩ cii na, !ɩ mʋ leem mpe ha yera ka fiisu nkʋ tam akperʋ na, ka fala.
66022018	Me siiru womɩ ten nɩʋ tentɛnte nte lii n'Asɛ nɔ t'ɔ me maa-te tekara ñɩ taa na sɛ, nne yer tase nter-ɔ te rɛɛ, Asɛ kaa s'ɩ yeʋ n'ɩ tʋ wahala nya me maa-ya tekara ñɩ taa na.
66022019	Nne yer lese nter-ɔ te taa, Asɛ kaa s'ɩ ra yeʋ s'ɩ renke tu nkʋ ha yera ka fiisu nkʋ tam akperʋ na, kʋ wii, n'ɩ ra yeʋ s'ɩ sɩ kɔrʋ sarteñenkʋ nkʋ a maa kʋ ñente ka tekara ñɩ taa na, kʋ taa.
66022020	Woñɩ senɖe te wara sɛ te wɛ tʋfelem na, ɩ siiru sɛ: "Tʋfelem, me kɔŋ kɔhen." !Ʋ laʋ sempe, Acii Sesɛɛ Yeesu, !kan.
66022021	!Acii Sesɛɛ Yeesu laʋ mɩ ten-ɔ sarte.
