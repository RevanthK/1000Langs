40001001	አብረሃሜኮፈ ደውቴኮፈ ዬሉተ ዬሱስ ክርስቶሰ ዬሉቴይ ቤ ገሶነ ሀ ኤሰኮ፡
40001002	አብረሃሜይ ይሳቄ ዬሎ፥ ይሳቄይ የይቆቤ ዬሎ፥ የይቆቤይ ይሁዳረ ኤስንዶ ነአጽታረ ዬሎ፥
40001003	ይሁደይ ትማሬ ገረ ፈሬስያረ ዛረህየረ ዬሎ፥ ፈሬሴይ ሄጽሮኔ ዬሎ፥ ሄጽሮኔይ ራሜ ዬሎ፥
40001004	ራሜይ አምናደቤ ዬሎ፥ አምናደቤይ ነአሶኔ ዬሎ፥ ነአሶኔይ ሰልሞኔ ዬሎ፥
40001005	ሰልሞኔይ ራቤ ገረፈ ቦኣዜ ዬሎ፥ ቦኣዜይ ሩቴ ገረ ዮቤዴ ዬሎ፥ ዮቤዴይ እሴዬ ዬሎ፥
40001006	እሴዬይ ካት ደውቴ ዬሎ። ደውቴይ ኦርዮ መቾ ማቅቸን ገረ ሰለሞኔ ዬሎ፥
40001007	ሰለሞኔይ ሮቤአሜ ዬሎ፥ ሮቤአሜይ አብየ ዬሎ፥ አብየይ አሰፍኔ ዬሎ
40001008	አሰፍኔይ ዮሰፈጼ ዬሎ፥ ዮሰፈጼይ ዮረሜ ዬሎ፥ ዮረሜይ ኦዝየኔ ዬሎ፥
40001009	ኦዝየኔይ ዮአታሜ ዬሎ፥ ዮአታሜይ አካዜ ዬሎ፥ አካዜይ ህዝቅየሴ ዬሎ፥
40001010	ህዝቅየሴይ ምናሴ ዬሎ፥ ምናሴይ አሞኔ ዬሎ፥ አሞኔይ ዮስየ ዬሎ፥
40001011	ዮስየይ ዮአክንየረ ኤስንዶ ነአጽታረ ዬሎ። ዬ ቤራከ እስረኤለሥት ድኡት ዸድ በብሎኔ ኡ ሀንዶ።
40001012	ዬ በብሎኔ ድኡት ኡ ሀንዶሱሜ ኤ ጌዴ ዮአክኔይ ሴለትየ ዬሎ፥ ሴለትየይ ዜሩበቡሌ ዬሎ፥
40001013	ዜሩበቡሌይ አብዮደ ዬሎ፥ አብዮደይ ኤልየቅሜ ዬሎ፥ ኤልየቅሜይ አዞሬ ዬሎ፥
40001014	አዞሬይ ሰዶቄ ዬሎ፥ ሰዶቄይ አክሜ ዬሎ፥ አክሜይ ኤልዩደ ዬሎ፥
40001015	ኤልዩደይ አልኣዘሬ ዬሎ፥ አልኣዘሬይ መታኔ ዬሎ፥ መታኔይ የይቆቤ ዬሎ፥
40001016	የይቆቤይ ዮሴፌ ዬሎ። ዮሴፌን ሜስሄይድ ህዩቴ ዬሱሰ ዬለ ማረሜ አዴኮ(1) ኤ ማቅቸ።
40001017	ዬይድዎ አብረሃምየፈ ደውቴ ኣሎይ ተመ ኦይድ ዬሉቴ፥ ደውትየፈ እስረኤሌይ በብሎኔ ድኡት ኡ ሀንዶ ኣሎይ ተመ ኦይድ ዬሉቴ፥ ዬ ድኣፈ ሜስሄ ኣሎይ ተመ ኦይድ ዬሉቴይድኮ ኤ ማቅቸ።
40001018	ዬሱስ ክርስቶሰ ዬሉቴይ ዬይድኮ ኤ ማቅቸ። ኤስንዶ ማረሜይ ዮሴፌሴ አይኩቴሱኔ ኤ ኤቶ ባኔ አያነ ጌሹነ ጺቁስ ኢኔ ዬሌይ እ ገረ ኤሩቶ።
40001019	እሶ አይቴቸ ዮሴፌይ ዎገ ከኬ ግዞ አሤ ማዽ እሶ አሥ ቡሮ አዱሴ ቤ ዎርዶ ባ ግሸ ኣችያነዎ ዸቤሴ ኤ መሶ።
40001020	ዬ ኤሰ መሥየ ኤ ዬሱኔ ዎንቶ ዎሰሥ አፉከነ ኤሱሴ አዴይድ «ደውቴ ዬሌ ዮሴፌ! ኔሴ አይኩቴቸ ማረሜይ ጺቁሶስ አያነ ጌሹኮፈ ኤ ማቄ ግሸ እሶ ኤፌሴ ኤዞፉነ።
40001021	ነኡኮ እ ዬሌ፥ ኤስን ቤ አሥተ ጩቦወፈ ኤ ማሬ ግሸ ኤ ሱንሤን ‹ዬሱሰ› ህድ ኔይኔ» ዬይድ ኤ ህዶ።
40001022	ሀ ኤስ ኡድ ማቄስ ዎንቶይ ቤ ካየሡነ
40001023	«ስወይቴ! አሰንሣረ ሙቶ ባ ዎዱሮይ እ ጺቁሴ። ነኤን እ ዬሌ። ኤሰን ‹አመኑኤሌ› ህድ ኡ ሱንሤ» ዬይድ ዜሩቴቸሽ ኣሎሮንኬኮ ኤ ማዾ። አመኑኤሌይድ ህዮን «ዎንቶይ ኑረኮ ኤ ዬሴ» ህድ ህዮኮ።
40001024	ዮሴፌይ ጌሁንሳፈ ቤ ብርቶ ጌዴ ዎንቶ ዎሰሥ ኦቶንኬ ቤሴ አይኩቴቸ ማረሜ ኤ ኤቶ።
40001025	ማቁወዬ ባከ ዬ ዬሌ እ ዬሎሮ ኣሎ እሳረ ሙቶ ባሶ። ዮሴፌን ዬ ዬሉተ ጸሄ ሱንሤ «ዬሱሰ» ዬይድ ኤ ህዶ።
40002001	ሄሮድሴይ ይሁደ ዉዴ ካቴ ማቅቾ ዎጋከ ዬሱሰይ ዬ ዉድየከ ቤቴሌሜ ከተማከ ኤ ዬሉቶ። ዬንየከ ጾልንቴ ቤድ አበይ ማቄሰ ኤሬስት ቆስ ኬሴ በዴፈ ዬሩሰሌሜ ኡ ዮዶ።
40002002	ኡስን «አይሁደ ካቴ ማቄሴ ዬሉተ ዬሌይ አይ ኤ ዬሴ? ቆስ ኬሴ በዴፈ ኤሱሴ ኦሄ ጾልንቴይ ኬሱሱኔ ቤድኮ ኤ ቡሮ አክርየ ኑ ዮዶ» ዬይድ ህስኔ ኡ ኦይጮ።
40002003	ካት ሄሮድሴን ዬ ዜሬ ሲድ ኢተነዎ ኤ ዱኤይዶ። ዬሩሰሌሜ አሥትን ዬይድዎ ኡድ ኤሱኬ ሌሞ ኡ ኬሶ።
40002004	ኤስን ዬ ኤሱነ ከህንቱሴ አፈነ ማግታረ ሙሴ ዎገ ኤሩሴስታረ ኡድ ጼይጉስ «ሜስሄይ ዬሉቴስ አየነ?» ህድ ኡሶ ኤ ኦይጮ።
40002005	ኡስትን «ሜስሄይ ዬሉቴስ ይሁደ ዉድየከ ቤቴሌሜ ከተማኮ። ዬ ኤሰን ኤሱነ ኑ ኤሬስ ካየሥ ፍሸሮወከ
40002006	‹ኔኖ ይሁደ ዉድየከ ቤንቴ ቤቴሌሜ! ኔካፈ ተ አሥተ ማቄ እስረኤለሥተ ከኬ ብዝ ዱርኬስ ኤ ኬሴ ግሸ ይሁደ ዉድየ አንጉሴ ማዼሴ ከተምታፈ ፌቶ ኔን ኤሮ ማቁወነኮ› ዬይድኮ ኤ ዲዜቸ» ዬይድ ኡ ህዶ።
40002007	ዬ ኤ ጌዴን ሄሮድሴይ ጾልንቴ ኤረሥተ ኣችያነ ጼይጉስ ጾልንቴይ ቤንቴቾ ዎገ ብዞን ሸቶ በድ ኡድ ኦይጭ ኤ ኤርዶ።
40002008	ኤስን «ሀንጉወይቴ፥ ዬ ዬሉተ ዬሌ ነዽ ሞዹስ ዎርጉወይቴ። ህ ዴጌሶይነ ተንን ሀንድ ኤሱሴ አክሮሮንኬ ዮድ ታኮን ኦሁወይቴ» ዬይድ ህስኔ ቤቴሌሜ ኡሶ ኤ አንሶ።
40002009	-
40002010	ኡስን ዬ ካት ሄሮድሴሴ ቤ ሲዶስ ጌዴ ኬስ ዸድ ሀንግስኔን ቤ ዉዴ ቤ ቤዴቾ ጾልንቴን ሴኬ አስ ቤድ ኦርጄነ ኬደይስ ኡ መዶ። ዬ ጾልንቴን ኡ ቡሮነ ዱርክስኔ ኣንድ ዬ ዬሌይ ዬሴ ጎዶ ኤ ኤዾ።
40002011	ዘወ ጌል ዬሌይ ቤይንዶ ማረምየረ ዬሱኔ ኡ ቤዶ። ቦጩንትን ኡ አክርዶ። ኤሰ ቤ ኦዴቾሸ ዶዽ ዎርቄ፥ ሰዌ እጻኔ፥ ከረወ ዬይስ እንጎ ኡ እንዶ።
40002012	ዬ ኤ ጌዴን ዎንቶይ አፉከነ ኡሶ «ሄሮድሴኮ ማዾፍተ» ህድ ኤ ህዶ ግሸ ፌዴ ኦግየነ ማዽ ቤ ዉዴ ኡ ሀንዶ።
40002013	ጾልንቴ ኤረሥት ሀንዶ ጌዴ ዎንቶ ዎሰሥ ዮሴፌሴ አፉከነ አዴይድ «ሄሮድሴይ ሀ ዬሌ ዎዼሴ ዎርግየ ኤ ዬሴ ግሸ ዴንዱወ፥ ሀ ዬሌ ኤስንዶወረ ኤት ግብጼ ዉዴ ዸድ በኡወ! ሀንኬ ኔ ማቆሮንኬ ኔኮ ተ ኦሆሮ ኣሎ የሀ ዴጩወ!» ዬይድ ኤ ህዶ።
40002014	ዮሴፌን ጌሁንሳፈ ዴንድ ዬልየረ ኤስንዶወረ ኤት ቀመ ግብጼ ዉዴ ዸድ ኤ ሀንዶ።
40002015	ሄሮድሴይ ሀይኦሮ ኣሎ የሀ ኤ ዬሶ። ዬ ኤስን ዎንቶይ ቤ ካየሡነ «ተ ዬሌ ግብጽየፈ ጼይዱሶ» ዬይድ ኤ ዜርዴቾሽ ኣሎሮንኬኮ ኤ ማዾ።
40002016	ሄሮድሴይ ጾልንቴ ኤረሥት ብየ ቃሩሶሰ ቤ ኤርዶ ዎጋከ ኢተነ ኤ ሁሎ። ቤቴሌምየካረ ኤ ጎጌ ዬቸ ጎዶወካረ ኡድ ቤ ቶረሥተ አንስ ኡ ቤረይ ለምእ ቤራረ ለምእ ቤረሜ ዬክየረ ማዼሴ ነአጽተ ኡድ ኤ ዎዹሶ። ዬ ለምእ ቤረሴን ዬይስ ኤ መቶስ ጾልንቴይ ቤንቴቾ ዎገ ጾልንቴ ኤረሥት ገረፈ ኦይጭ ቤ ሲዴቾንኬኮ።
40002017	-
40002018	ዬንኬዎ ካየሥ ኤርምየሴይ «ራመ ከተማ ዬፎ ጋሬይ ኤ ስንቴ፥ ኢተ ዬፎወረ ለገ ጋርየረኮ የሀ ኡንደ፥ ረሄሌኮ ቤ ነይሽ ግሸ ዬኬሰ፥ እ ነይሽ ሀይዾ ግሸ ኦሴዬ እ እንጸኤ» ዬይድ ህስኔ ኤ ዜርዴቾሽን ኣሎ።
40002019	ሄሮድሴይ ሀይዾ ጌዴ ዮሴፌይ ግብጼ ዬሱኔ ዎንቶ ዎሰሥ ኤሱሴ አፉከነ አዴይድ
40002020	«ዬሌ ዎዼሴ ዎርግቸሽት ሀይዾ ግሸ ዴንዱወ፥ ሀ ዬሌ ኤስንዶወረ ኤት እስረኤሌ ዉዴ ሴኬ ሀንጉወ!» ዬይድ ኤ ህዶ።
40002021	ዮሴፌይ ዴንድ ዬሌ ኤስንዶወረ ኤት እስረኤሌ ዉዴ ማዽ ኤ ዮዶ።
40002022	ዮድ ብየዴ ሄሮድሴ ጎዶ አርኬለዎሴይ ይሁደ ዉዴ ካቶሰ ሲድ ዮሴፌይ ዬ ዉዴ ሀሜ ኤ ዠሾ። አፉከነ ሀቴን አስ ዎንቶይ ኦትኔ ገልለ ዉዴ ኤ ሀንዶ።
40002023	ዬ ዉዴ ቤ ሀንዶ ጌዴ ነዝረቴ ከተማከ ኤ ኡቶ። ዬይድን ኤ ማዾስ ካየሥቱነ «ነዝረተሤ ህድኮ ኤ ጼይጉቴ» ህድ ህዩቴቸ ካዮይ ኣሎሮሰኮ።
40003001	ዬ ዎጋከ ጸመቅቸ ዮሀንሴይ ዮድ ይሁደ ዉዴ ዬሴ ሰሀ ሜላከ ኦሄ ኤ አይቶ።
40003002	ኦህስኔን «አፈ ካቴቴሴ ዎገይ ኤሎሶ፥ ህ ጩቦ ዸድ ማቁወይቴ!» ዬይድ ኤ ህቸ።
40003003	ካየሥ እሰየሴይ ዮሀንሴ ግሸ ኦህስኔ « ‹ላሥ ኦጌ ነቁወይቴ፥ ሞዹስ ግዙሱወይቴ› ዬይድ ህስኔ ሰሀ ሜላ ኡወረ አሥ ከቶ» ህድ ኤ ህዴቸ።
40003004	ዮሀንሴ ማኦይ ጋሎ ኡፉሳፈ ሜዹቴሴሰኮ ኤ ማቅቸ። ቤ ኤልፈን ዘለጵቴነ ኤ ግጽቸ። ኤ ሙቾ ከሠን ቦልየረ ዚዝተ ዴጌስ ሽድየረኮ ኤ ማቅቸ።
40003005	ዬ ዎገን አሥት ዬሩሰሌሜ ከተማፈ ይሁደ ዉድየፈ ዮርደኖሴ ጎጌ ዬሴ ዉድታፈ ኡድ ዮሀንሴኮ ኡ ዮቸ።
40003006	ቤ ጩቦ ኡ በዝቸ፥ ዮሀንሴይ ዮርደኖሴ ዋሳ ኡሶ ኤ ጸመቅቸ።
40003007	ዮሀንሴይ ለገ ፈረሰሥታረ ሶዶቀሥታረይ ጸመቁትየ ኤሱኮ ዮሱኔ ቤድ «ህኑኖ ገፈሽ ነይሽቶ! ቃሩሴስቶ!(2) ‹ዎንቶኮፈ ዮኔ ሁላፈ ኬሶኮ ኑ ኬሴ› ህድ ወይድ ህ መሤ?
40003008	ህ ጩቦ ዸድ ህ ማዾንኬ ኤሱነ ኤሩሶ ሀንተ ሀንቱወይቴ!
40003009	‹ኑን አብረሃሜ ነይሹኮ› ህድ ጬኡቶፍተ! ህኑሴ ኦሆኮ ተ ኦሄ። ዎንቶይ ሀ ሹሻፈ ኤት አብረሃሜሴ ነይሼ መሄሱኮ ኤ ደንደኤ።
40003010	ፌቶ ሀቴ ምሥተ ኤ ጸጶወፈ ቡርስ ደፌሴ ገንዴይ ነቁትኮ ኤ ዬሴ። ዮነሴ ሞዼ ኣፌ ከጹወ ምሥት ኡድነ ቡርድኮ ተማ ኡ ደፉቴ።
40003011	ሀይ፥ ተን ህ ጩቦ ዸድ ህ ማዾስ ኤሱነ ኤሩቶሮሰኮ ዋሡነ ተ ጸመቄ። ተ ጌዴ ዮኔስመይ ታሜ ገሬ ኦሰሡኮ፥ ኤ ቶኬ ኮጰን እዴሴ ተን ኤሉወሶ። አያነ ጌሹናረ ተመናረኮ ህኑምበ ኤ ጸመቄ።
40003012	ኤስን ከሠ ቡት ፈላፈ ኤ ኣፌ ኤሱነ ሸሄሴ ሀጾሌ አይትኮ ኤ ዬሴ። አይዳፈ ጌሽ ጎሰ ልእየኮ ኤ ጌልሴ፥ ፈለመ በዬሴ ደንደኡወ ተመነኮ ኤ ሜጌ» ዬይድ ኤ ህዶ።
40003013	ዬ ዎጋከ ዬሱሰይ ዮሀንሴይ ጸመቆሮሰ ገልላፈ ዮርደኖሴ ሾሬ ኤ ዮዶ።
40003014	ዮሀንሴን «ሀ ኤስ ማቁወሶ፥ ኔን ታ ጸመዸኮኮ ኤ ብሼ። ዋንድ ኔን ታኮ ዮኔ?» ዬይድ ህስኔ እንጸኤ ኤ አይቶ።
40003015	ዬሱሰን «ዎንቶይ ዎሶሰ ኡድ ሀንቴ ኤ ዎርጉሴ ግሸ ዸጉወ፥ ተ ኦቶንኬዎ መሁወ!» ህድ ኤ ህዶ። ዮሀንሴን ዬ ዜሬ ኤት ዬሱሰ ኤ ጸመዾ።
40003016	ዬሱሰይ ጸመቁት ዋሳፈ ኬሶንኬዎ አፈይ ኤ ዶኡቶ። ዎንቶ አያነን ሀዴ ዎየ ብሽ ሆዽ ዬሱሰ ገረ ኤ ኡቱሱኔ ኤ ቤዶ።
40003017	ዬ ዎገዎ «ተ ኤሄ ተ ዬሌይ ሀ ኤሰኮ፥ ኤሱነ መገኮ ተ መጌ» ዬይድ ህኔ ከቶይ አፋፈ ኤ ስንቶ።
40004001	ዬ ኤ ጌዴን ዬሱሰ ሁምበዬይ ናዽ ቤዮሮሰ አያነ ጌሽ ሰሀ ሜላ ኤ ኣንዶ።
40004002	የሀ ኦይድ ተም ዎንተ ቀመ ጾንድ ኤ ናዩቶ።
40004003	ዬንየን ናዽ ቤዬነ ኤሩቴሴ ሁምበዬይ ዬሱሰኮ ዮድ «ኔን ዎንቶ ዬሌ ማቆአይኮ ሀ ሹችተ ‹ሜ፥ ቦረ ማቁቱወዬ!› ህድ ህወ» ዬይድ ኤ ህዶ።
40004004	ዬሱሰን « ‹አሥ ዬሴስ ዎንቶይ ዜርዶ ከቶነ ኡድ ባከ ቦረነዎ ማቁወሶ› ዬይድኮ ኤ ዲዙቴሴ» ዬይድ ኤ ህዶ።
40004005	ዬ ኤ ጌዴን ሁምበዬይ ሀይለ ማቄ ከተማከ ዬሩሰሌሜ ኤሰ ኤ ኣንዶ። ዎንቶ ሀይለ ዘወ ቅኖወ ኬደይዴሴ ጎዶወ ኤስ
40004006	« ‹ንየ ኡ ከፎሮንኬኮ ዎንቶይ ቤ ዎሰሥቱኮ ኤ ኦሄ፥ ኔ ቶኬይ ሹች ገረ ኦጼሱሜ ቤ ኩቼነኮ ንየ ዎኬ ኡ አይኬ› ህድኮ ኤ ዲዙቴሴ። ሀ ኤ ግሸ ኔን ዎንቶ ዬሌ ማቆአይኮ ሀየፈ ዬኬ ዶንድ ሆዹወ» ዬይድ ኤ ህዶ።
40004007	ዬሱሰን «ፌዴ ጎዶ ‹ኔ ላሤ ኔ ዎንቶ ናዽ ቤዶፉነ!› ህድኮ አስ ኤ ዲዙቴሴ» ህድ ኤ ህዶ።
40004008	አስን ሁምበዬይ ዬሱሰ ኦርጄነ ኬደይዴሴ በከ ገረ ኤ ኣንዶ። ሀ ሰሀ ገረ ቤ ካቴቶነ ካቴቶነ ዬሴ ኢተነ ሞዼሴ ኩሠ ፉለ ኬንጌ ዉድተ ኡድነ ቤይስ
40004009	«ቦጩንት ታሴ ኔ አክርደኮ ሃንጾ ኡድኮ ኔሴ ተ እንጌ» ዬይድ ኤ ህዶ።
40004010	ዬሱሰን «ኔኖ ሁምበዬ፥ ሀንጉወ ሀየፈ! ‹ኔ ላሡሴ ኔ ዎንቶሴ አክሩወ፥ ኤሰዎ ኩሡወ!› ዬይድኮ ኤ ዲዙቴሴ» ዬይድ ኤ ህዶ።
40004011	ዬ ኤ ጌዴን ሁምበዬይ ዬሱሰ ደት ዸድ ኤ ሀንዶ። ዎንቶ ዎሰሥትን ኤሱኮ ዮድ ዎርጉሴሰ ኤሱሴ ኡ መህቸ።
40004012	ዬሱሰይ ዮሀንሴይ አይኩት ቱፉቶሰ ቤ ሲዶ ጌዴ ገልለ ዉዴ ኤ ሀንዶ።
40004013	ነዝረቴ ከተማፈ ዸድ ቅፍርነሆሜይድ ህዩቴ ከተማ ሀንድ ኤ ኡቶ። ቅፍርነሆሜይ በገዴ ደኣ ዬሴ ከተመኮ። ዬ ከተመይ ዘብሎኔ ከተማረ ነፍተሌሜ ከተማረይ ኤሳከ ዬሴ ዉድየኮ ኤ ዬሴ።
40004014	ዬይድን ኤ ማዾስ ካየሥ እሰየሴይ ዜርዴቾሽ ኤ ኣሎሮንኬኮ።
40004015	እሰየሴይ ኦህስኔ «ዘብሎኔ ዉድየረ ነፍተሌሜ ዉድየረይ ዬሴ ጎዶ በገድየ ኣንጌ ኦጌ ደኣከ ዮርደኖሴ ዋሥ ሴምፈ አይሁደ ማቁወስት ኤሰ ዬሴ ገልለ!
40004016	ጬንቸ ጎዶወ ዬሴ አሥት ኦርጄ ፎኤኮ ኡ ቤዶ። ሀይቦይ ሀዴ ዶሹኬ ፈሽ ዬቾ ዉድየ ዬሴ አሥቱሴ ፎኤይ ኬሶ» ዬይድ ህዴቾሸኮ።
40004017	ዬንየፈ አይት ዬሱሰይ «አፈ ካቴቴይ ኡዼሴ ግሸ ህ ጩቦ ዸድ ማቁወይቴ» ዬይድ ህስኔ ኦሄ ኤ አይቶ።
40004018	ዬሱሰይ ገልለ በገዴ ደኣነ ገርችኔ ዎልንዶ ነአጼ ለምኤ ኤ ቤዶ። ኡስን ጴጽሮሴይድ ህዩተ ስሞንየረ ኤስንዶ ነእ እንድራስየረኮ ኡ ማቅቸ። ጉልጼ አይኬስተ ቤ ማቅቾ ግሸ ኤሱነ አይኩሶ ማረቤ ዋሳ ኡ ደክቸ።
40004019	ዬሱሰን «ታረ ዮወይቴ፥ ተን ህኑምበ ጉልጼ ህ አይኬንኬ አሤ ህ ኦዎሮሰኮ ተ መሄ» ዬይድ ኤ ህዶ።
40004020	ኡስን ቤ ማረብተ የሀ ደት ዬንየዎ ኤሳረ ኡ ሀንዶ።
40004021	የሀፈን ሀገ ኤ ገሩሱኔ ፌዴ ለምእ ዎልንዶ ነአጼይ ዘብዶሴ ነይሽ የይቆብየረ ዮሀንስየረይ ዘጳከ ብየዴ ዘብዶስየረ ዬስኔ ማረቤ ነቅየ ኡ ዬሱኔ ቤድ «ዮወይቴ ታረ» ህድ ኤ ህዶ።
40004022	ዬንየዎ ኤሳ ቤ ዬቾ ዘጳረ ብየድየረ የሀ ዸድ ዬሱሳረ ኡ ሀንዶ።
40004023	ዬሱሰን አይሁደ ጵክሎ ዘውታከ ኤሩስስኔ አፈ ካቴቴሴ ሞዼ ኦዶ ኦህስኔ አሥት ገረ ዬቸ ቤ ብሸነ ብሸነ ዬሴ ሀርግየፈ ኡድ ሎሉስስኔ ገልለ ዉዴ ገዎ ኡድ ኤ ሀንትቸ።
40004024	ሀርገሤ ኤ ሎሉሴ ኦዶይ ሶርየ ዉዴ ኣሎ ኡድ ኤ ስንትኔ ቤ ብሸነ ብሸነ ሀርድ መዹንዴቸሽተ ኡድነ ዬሱሰኮ ኡ ኦዶ። ዬ ሀርገሥታፈ ጾዝ አይቴቾሽት ዢጬ(3) ሀርጌ ኬንጌስታረ ቤነ ሀንቴሴ ደንደኡወ ቶኬይ ዶጬሼሽታረይ ኡሳከ ዬቸ። ዬንጽተ ዬሱሰይ ኡድነ ኤ ሎሉሶ።
40004025	ገልላፈን ተም ከተመይድ ህዩቴ ዉዴፈን ዬሩሰሌሜፈን ይሁዳፋረ ዮርደኖሴ ዋሥ ሴምፈፋረ ዮደስት ኢተነ አሥ ለገይ ዬሱሳረ ኡ ሀንዶ።
40005001	ዬሱሰይ ዬንጽ አሥ ለገ ቤ ቤዶንየ በከ ገረ ኬስ ኤ ኡቶ። ኤ ኤሩስቾሽትን ዬንየ ኤሱኮ ዮድኔ
40005002	ኡሶ ኤሩስስኔ
40005003	«ቤሴ ቤ ቅኔሴ ዎንቶ ቡሮ ገፈሤ ቤ ማቄንኬ ኤሬስት መጉቱወዬ፥ አፈ ካቴቴይ ኡሱሱኮ።
40005004	ቤ ሙጹሮወፈ ህግሌስት መጉቱወዬ፥ ዎንቶይ ኡሱሴ ኦሰኮ ኤ እንጌ።
40005005	ገዎ ኣኮ ማቄስት መጉቱወዬ፥ ሀ ሰሀ ዻሌስ ኡሶኮ።
40005006	ዎንቶ ግዜቴ ናዬስታረ ሰዜስታረይ መጉቱወዬ፥ ግዜቴ ዴጌስ ምሾኮ ኡ ምሼ።
40005007	ማሬስት መጉቱወዬ፥ ዎንቶይ ኡሶ ማረኮ ኤ ማሬ።
40005008	ዎንቶሴ ጌሽ ሙጹሮነ ዬሴስት መጉቱወዬ፥ ዎንቶ ቤተኮ ኡ ቤኔ።
40005009	ነቆወረ ሞዼትየረይ ዬሶሮንኬ ሀንቴስት መጉቱወዬ፥ ዎንቶ ነይሼይድኮ ኡ ህዩቴ።
40005010	ዎንቶ ግዞ ሀንተሜ ጎዶወረ መዻረ ኤኬስት መጉቱወዬ፥ አፈ ካቴቴይ ኡሱሱኮ።
40005011	ተ ግሸ አሥት ህኑምበ ጨሹሹንየረ መዸ ኡ ቤይሱሱንየረ ዛድ ኢተነ ኡድ ህ ሱንሤ ኡ በይሱሱንየረ ህኑን መጉወይቴ።
40005012	ዬይድዎ ጎዶወረ መዻረ ህ ቡሮ ዬቸ ካየሥት ገረን ኤሉስኮ ኡ ዬቸ። አፈ ካቴትየ ህ ዴጌሤ ዎመይ ኦርጄ ኤ ማቄ ግሸ ፌቶ ኢተነዎ መጉወይቴ። እልል ህድ ህወይቴ» ዬይድ ኤ ህዶ።
40005013	ሴኬን ዬሱሰይ «ህኑን ሀ ሰሀ ገረ ዬሴ አሡሴ ሶጎኮ። ሶጎይ ሎኤ ዼደኮ ህኔ ወይድን ቤ ሎኤቴ ሴኬ ዴጌሤሴ ኤ ደንደኤ? ሴነ ዉዴ ደፉት አሥ ቶኬነ ኤ ገረነ ሀንቴዎ ባከ ፌቶ ሴኬ አበን መሩወሶ።
40005014	በከ ገረ ዬሴ ከተመይ ፈሹቴሴ ደንደኡቱወሶ። ዬይድዎ ህኑን ሀ ሰሀ ገረ ዬሴ አሡሴ ፈቄኮ።
40005015	ፈቄ ፈዽ ዘወ ዬሴስቱሴ ኡድ ኤ ቤይሶሮሰ ኤ ፎኤይ ቤንቴ ኬደይዴሴ ጎዶኮ ኤ ገዴሰ ባከ ኮፈ ኤ በከ ጉፉንሤስ ኦኔን ባሶ።
40005016	ዬንኬዎ አሥት ሞዼ ህ ሀንተ ቤድ አፋ ዬሴ ህነዴ ኡ ኩሦሮንኬ ፈቄ ማዽ አሥ ቡሩወ ፈቁወይቴ» ዬይድ ኤ ህዶ።
40005017	ሴኬን አስ ዬሱሰይ «ሙሴ ዎጋረ ካየሥት ዜርዴቾሻረ ዴንስ ኦሤሴ ተ ዮዶሰ ህኑምበ ብሾፌ! ዬ ኡ ኦቴቾሽ ኣሎሮሰ ተ ዮዶሰ ባከ ዴንስ ኦሤሴ ዮዶ ባሶ።
40005018	ኣዴዎኮ ህኑሴ ተ ኦሄ፥ አፋረ ሰሃረይ ዬሴ ኣሎ ኡድ በስ እቶሮ ኣሎ ሙሴ ዎገይ ሀንተ ገረ ኤ ፌይሼሸ ባከ ዎጋፈ ብዝ ዲዞ ቤይተን ዬይድዎ ፎጹቴሴስን አቱወሶ።
40005019	ዬ ዎሶወፈ ኤሮ ማዼሴ ብዞን ፌቶ ዎዱሴሳረ ፌድትን ዎዱሶሮንኬ ኤሩሴሳረይ አፈ ካቴትየ ኡድሜ በርሱኮ ኤ ማቄ። ማቄ ባከ ዎሱቴቸ ዎስተ ከት ፌዴ ጌርትን ከፎሮንኬ ኤሩሴ አሥ አፈ ካቴትየ ኡድሜ አንጉሱኮ ኤ ማቄ።
40005020	ህኑሴ ኦሆኮ ተ ኦሄ፥ ህ ግዜቴይ ሙሴ ዎገ ኤሩሴስቱምየረ ፈረሰሥቱምየረ ኤ ገርዶ ባሰ ፌቶ አፈ ካቴትየ ጌሉወይተኮ።
40005021	ቡሮ ዬቸ ጌርቱሴ ኦሁተሴ ሲድኮ ህ ዬቸ። ‹አሤ ዎዾፉነ፥ አሤ ዎዼስ ገረ ያኡቶኮ ኤ ያኡቴ› ህድ ህኔሰኮ።
40005022	ተንመይ ህኑሴ ዬይድኮ ተይኔ። አሥ ገረ ሁሌስ ኡድኮ ኤ ያኡቴ። አሤ ኦኔን ‹መሦ ኬንጉወነኮ!› ህድ ጨሸአይኮ ኡድ ያኤስት ቡሮኮ ኤ ኡቄ። ‹አየ ዬቸ ሙየው!› ዬይድ ጨሸአይኮ ኡድ ጋነሜ ህዩቴ በዬሴ ደንደኡወ ተመሱኮ ኤ ያኡቴ።
40005023	ዎንቶሴ ኤ ገረ ካሹሾሽ ቡሮ ኡዽ ኔ እንጎ እንጌሴ ህስኔ ፌደይ ኔሴ ኬንጌ ዜሬይ ዬሴሰ ገጾአይኮ
40005024	ኔ እንጎ ኤ ገረ ካሹሾሽ ደኣ የሀ ዸድ ቡሮነ ሀንድ ኔሴ ዜሬ ኬንጌ አሣረ ዎልኮ ነቁቱወ። ዬ ኤ ጌዴ የሀፈ ማዽን ዎንቶሴ እንጉወ።
40005025	ኔ ኢለሥ ንየ ሉትኔ ኤሳረ ያአ ዘወ ሀንግስኔ ኡኬነዎ ኦግየ ዎለ ነቁቱወይቴ! ነቁቴ ህ ዼበአይኮ ያአሡሱኮ ኔ ኢለሥ ገርስ ንየ ኤ እንጌ። ያኤስን ቤ ዬቦሴ ንየ እንጌቴኮ ቱፌ ዘወ ኔ ጌሌ።
40005026	ኣዴዎኮ ህኑሴ ተ ኦሄ፥ ኔ ገረ ኡንደ ሚዤ ብዝ ሳንቴን ሸቶ በድ ኔ ሸሞሮ ኣሎ የሀፈ ኬሱወነኮ» ዬይድ ኤ ህዶ።
40005027	ሴኬን አስ ዬሱሰይ «ለጌቶፉነ ዬይድ ኦሁተሴ ሲድኮ ህ ዬሴ።
40005028	ተንመይ ህኑሴ ህኔስ ማቾ ቤድ ቤ ሙጹሮወነ እሶ ጮልአስ ኡድነ ቤ ሙጹሮወነ ዬንየዎ እሳረ ለጌትኮ ኤ ዬሴ።
40005029	ዮነሴ ኦሽች ኔ ኣፌይ ጩቦወ ንየ ጌልሴሰ ኤ ማቆአይኮ ኬስ ኔ ገረፈ ደኩወ! ኩሜ ኔ ገረይ ጋነምየ ደፉቴሱሜ ኔ ገረፈ ብዝ ባደኮ ብሸኮ ኤ ብሼ።
40005030	ኦሽች ኔ ኩቼይ ጩቦወ ንየ ጌልሰአይኮ ኔ ገረፈ ቡርስ ደኩወ! ኩሜ ኔ ገረይ ጋነምየ ደፉቴሱሜ ኔ ገረፈ ብዝ ባደኮ ብሸኮ ኤ ብሼ።
40005031	‹ቤ መቾ ደኬስ ኡድ ኤሱነ ቤ ደኬሰ ዲዙቴሴ አቶ እሱሴ እንጉወዬ!› ዬይድኮ አስ ኤ ህዩቴቸ።
40005032	ተንመይ ህኑሴ ህኔስ እ ለጌቶ ባኔ ፌዴ ዜሬሜ ህስኔ ቤ መቾ ደኬስ ኡድ እ ለጌቶሮንኬኮ ኤ መሄ። ደፉተ እንዶን ኤኬስ ኡድ ለጌተኮ ኤ ለጌቴ» ዬይድ ኤ ህዶ።
40005033	ዬሱሰን አስ «ቡሮ ዬቸ ጌርቱሴ ‹ዎንቶሴ ኔ ጫዼቾ ጫቆ እቱሱወ። ኔ ጫዼቾሸ ቡዶፉነ› ዬይድ ኦሁተሴ ሲድኮ ህ ዬቸ።
40005034	ተንመይ ህኑሴ ህኔስ ‹ተ ዜሬስ ኣዴኮ› ህስኔ ፌቶ ጫዾፉነ። ‹ዎ አፈፈ› ህድ ጫዾፍተ። ዬ ኤስን ዎንቶይ ኤሰ ኡት ካትየ ዬሴ ጎዶኮ።
40005035	‹ሀ ሰሀፈ› ህድ ጫዾፍተ። ሀ ሰሀን ዎንቶይ ቤ ቶኬ ኤ ገረ ገዴ ጎዶኮ። ‹ዬሩሰሌሜፈ› ህድ ጫዾፍተ። መለ ካቱሴ ኤ ከተመኮ።
40005036	ህ ቅኖነ ጫዾፍተ። ፌቶ ብዞን ህ ቅኖ ኡፉሳፈ ቦሤ መሄሴ ኦኦይኔ ከርሤ መሄሴ ደንደኡወይተኮ።
40005037	ዜሬሴ ህ ዎርጌስ ኤወ ኤ ማቆአይኮ ኤወ፥ ኦኦ ኤ ማቆአይኮ ኦኦ ህድ ህወይቴ። ዬ ኤሱሜ ገሬ ዜሬይ ሁምበዬ ገረፈኮ» ዬይድ ኤ ህዶ።
40005038	ዬሱሰይ አስ « ‹ኣፌ በይሴሱሴ ኤ ኣፌይ ባወዬ፥ ገጎ ሜይሰሱሴ ኤ ገጎይ ሜኡወዬ› ዬይድ ኦሁተሴ ሲድኮ ህዬቸ።
40005039	ተንመይ ህኑሴ ህኔስ ኢተ ኔሴ ሀንተ አሡሴ ኢተ መቶፍተ። ኦሽች ኔ አንቃ በቄሱሴ ሀዱርስ ኔ አንቀን አስ አርስ ቤይሱወ።
40005040	ብዝ አሥ ኔ ሻምዤ ኤፌሴ ንየ ሉተኮ ኔ ኮቴን ዸጉወ ኤፌሬ።
40005041	ብዝ አሥ ‹ኦዼ ኦጌ ታረ ኣዹወ› ህድ ንየ ኤ መዹንሰኮ፥ ኤ ኦቴቾሹሜ ኤ ደኬ ኤሳረ ሀንጉወ።
40005042	ንየ ሽኤሱሴ እንጉወ። ኔ ገረፈ ተልኤ ዎርጌሰ ኦሶፉነ።
40005043	‹ኔ ለጌ ኤሁወ፥ ኔ ኢለሤን እንጸኡወ!› ዬይድ ኦሁተሴ ሲድኮ ህዬቸ።
40005044	ተንመይ ህኑሴ ህኔስ ህ ኢለሤ ኤሁወይቴ፥ ህኑምበ ጎዴስቱሳረ መዹንሤስቱሳረ ሽኡወይቴ።
40005045	ሀ ኤሱኬ ሀንተአይኮ አፋ ዬሴ ህነዴሴ ኤ ነይሼ ህ ማቄሰኮ ህ ቤይሴ። ኤስ ኢተሴን ሞዼሴን ቤ ሜዾ ቆሱኮ ኤ ኬሴ። ግዞ አሥቱሴን ጩበችቱሴን ዬይድዎኮ እረ ኤ ቡኩሴ።
40005046	ህኑን ህኑምበ ኤሄ አሥተዎ ህ ኤተኮ አበ ዎመን ዎንቶይ ህኑሴ ኤ እንጌ? አሤ መዹንሤ ቀራጭትን ዬንኬዎኮ ኡ ሀንቴ።
40005047	ህኑሴ ህ በዴዎ ሰዉሴሰ ህ ማቆአይኬቴሴ አበ ገርዴሴሰን ሀንትየ ህ ዬሴ? ዎንቶ በዴ ማቁወስት ዬንኬዎ ማቁወዬ ኡ ሀንቴስ?
40005048	አፋ ዬሴ ህነዴ ማቄ ዎንቶይ ቤሴ ፌቶ ኦርጄነ ሞዼ ኤ ማቄንኬ ህኑን ዬይድዎ ፌቶ ሞዼ ማቁወይቴ!» ዬይድ ኤ ህዶ።
40006001	ዬሱሰን አስ ዜርስኔ «ሞዼ ሀንተ ሀንትስኔ ‹ሀጋ፥ አሥ ታ ቤዬ› ህስኔ ህ ሀንቴ ሀንተ ገረፈ ህኑምበ ከኩወይቴ። ዬንኬ ማቆአይኮ አፋ ዬሴ ህነዴ ገረፈ አበ ዎመን ዴጌሡወይተኮ።
40006002	ዥኦሴ እንግስኔ አሥ ኡድ ኤሮሮንኬ መቶፍተ። አሥ ነሾሮንኬ አይሁደ ጵክሎ ዘዋከን ኦግየከን ሀንቴስት አውሸችተኮ! ኣዴዎኮ ህኑሴ ተ ኦሄ፥ ቤ ኤፈሼ ዎመ ኤትኮ ኡ ዬሴ።
40006003	-
40006004	ኔንመይ ዥኦሴ እንጎ ኔ እንጌ ዎጋከ ኔ እንጎይ እዣነ ኤ ማቆሮሰ ኦሽች ኩቼነ ኔ እንጌሰ ሀዱርስ ኩቼይ ፌቶ ኤርዶፌ! እዣነ ኔ ሀንቶሰ ቤኔ ንየዴይ ኔ ሀንተ ዎመኮ ኔሴ ኤ እንጌ» ዬይድ ኤ ህዶ።
40006005	ዬሱሰን አስ «ሽእስኔ ሀዴ አውሸችቱኬ ሽዾፍተ! ኡስን ሽኤ ኡ ኤሄስ አሥ ኡሶ ቤዮሮሰ ህስኔ አይሁደ ጵክሎ ዘዋካረ ኦጌ ደጋካረ ኤዽኮ ኡ ሽኤ። ኣዴዎኮ ህኑሴ ተ ኦሄ፥ ቤ ኤፈሼ ዎመ ኤትኮ ኡ ዬሴ።
40006006	ኔንመይ ሽእስኔ ኔ ዘወ ጌል ገሰ አይት እዣ ዬሴ ቤንቱወ ንየዴ ሽኡወ። እዣነ ኔ ሀንቶሰ ቤኔ ንየዴይ ኔ ሀንተ ዎመ ኔሴ እንገኮ ኤ እንጌ።
40006007	ዎንቶ ብዝ አበኮ ግሸ ሽእስኔ ህኑን ዎንቶ በዴ ማቁወስቱኬ ገለልስ ሽዾፍተ! ብዝ አበኮ ገለልስ ኡ ሽኤሱነ ዎንቶይ ኡሱሴ ሲኔሰኮ ኡሶ ኤ ብሼ።
40006008	ህ ሽዾባኔ ህኑምበ ዎርጉሴሰ ህነዴይ ቡሮነዎ ኤ ኤሬ ግሸ ህኑን ኡሱኬ ማዾፍተ።
40006009	ዮነሴ ሀ ኤሱኬ ሽኡወይቴ፡ ‹ኑወዴ አፋ ዬሴዮ፥ ሀይለ ኔ ሱንሥ ኩሡቱወዬ።
40006010	ኔ ካቴቶይ ዮወዬ፥ ኔ መሦይ አፋ ቤ ሀንቱቴንኬ ዬይድዎ ሀ ሰሃን ማቁወዬ።
40006011	ሀንዞሴ ማቄ ቦረ ኑሴ እንጉወ!
40006012	ኑ ሚዸስቱሴ «አቱወዬ» ህድ ህየ ኑ ዬሴንኬ ኔንን ኑ ሚዾሰ «አቱወዬ» ህድ ህወ።
40006013	ዬ ኢተ ገረፈ ኑ ማሩወ ባከ ናዽ ቤኔ አበኮወ ኑ ጌልሶፉነ! [ካቴቴይ፥ ኦሰይ፥ ኩሠይ ኮሎነ ኔሱኮ፥ አሜን።]›
40006014	አሥ ህኑምበ ሚዾሰ ‹አቱወዬ› ህድ ህ ህተአይኮ አፋ ዬሴ ህነዴይ ህ ሚዾሰ ‹አቱወዬ› ህድኮ ኤ ህኔ።
40006015	ህኑን አሥ ሚዸ ‹አቱወዬ› ህድ ህዬ ህ ዼደኮ ህነዴን ህ ሚዸ ‹አቱወዬ› ህድ ህወሶ» ዬይድ ኤ ህዶ።
40006016	ሴኬ ዬሱሰይ «ዎንቶሜይስኔ ህ ጾንጌንየ ሀዴ አውሸችት ሀንቴንኬ ህግልሴ ኣፉሸ ቤይሴ አሡኬ ማዾፍተ። ዎንቶሜ ህስኔ ኡ ጾንጌሰ አሥ ኤሮሮሰኮ ቤ ኣፉሸ ኡ ኢሴ። ኣዴዎኮ ህኑሴ ተ ኦሄ፥ ቤ ኤፈሼ ዎመ ኤትኮ ኡ ዬሴ።
40006017	ኔንመይ ኔ ጾንጌንየ ኔ ኣፉሸ ሾት ኔ ቅኖ ትሹወ።
40006018	ዬ ኤሱኬ ኔ ጾንጌሰ እዣ ዬሴ ንየዴዎ ባከ ኦኔን ፌደይ ኤሩወሶ። እዣነ ኔ ሀንቶሰ ቤኔ ንየዴይ ኔ ሀንተ ዎመ ኔሴ እንገኮ ኤ እንጌ።
40006019	ህኑሴ ዎዱንቴ ሀ ሰሃከ ቆቀነናረ(4) ዉሀናረ ኤ ባኔ ጎዶ ከይስትን ሜይስ ጌል ከይሴ ጎዶ ኤሉሶፍተ!
40006020	ማቄ ባከ አፋከ ህ ዎዱንቴ ቆቀነናረ ዉሀናረ በዬሴ ኤ ደንደኡወ ጎዶ ከይስትን ሜይስ ጌል ከይሴሴ ደንደኡወ ጎዶ ኤሉሱወይቴ!
40006021	ኤሱሜ ዬይድ ተ ህኔስ ኤሌሴ ህ ዎዱንቴይ ዬሴ ጎዶ ህ መሦይ የሀከ ዬሴ ግሸኮ» ዬይድ ኤ ህዶ።
40006022	ዬሱሰይ «ኣፌይ ገረሴ ሀዴ ፈቄኬ ዬሴሰኮ። ኔ ኣፌይ ሞዼ ዬሴሰ ኤ ማዸኮ ኔ ገረይ ኩሜነኮ ፎኤ ኤ ማቄ።
40006023	ኔ ኣፌይ ሀርገአይኮ ኔ ገረይ ኩሜነኮ ጬንቸዎ ኤ ማቄ። ህኔ ኔከ ዬሴ ፎኤይ ጬንቸ ኤ ማቆአይኮ ዋክድን ጬንቸይ ሸነ ጬንቸ ኤ ማቁዋኔ?» ዬይድ ኤ ህዶ።
40006024	ዬሱሰይ አስ «ብዝ አሥ ለምእ ላሡሴ ዎሱቴሴ ደንደኡወሶ። ሀ ኤሰ ኤ እንጸኤ፥ ሴ ኤሰ ኤ ኤሄ። ሀ ኤሱሴን ኡዽ ኤ ዎሱቴ፥ ሴ ኤሰ ኤ ሃሴ። ሚዤ ህ ዎንቶኬይስ ህ መቶ ጌዴ ዎንቶሴ ዎሱቴሴ ደንደኡወይተኮ።
40006025	ተንመይ ህኑሴ ህኔስ ‹አም ኑ ሚዬ? አም ኑ ኡሼ? አም ኑ ማኤ?› ህድ ህስኔ ህ ዬሶሴ መዹንዶፍተ። ምዩቴ ከሠሜ አሥ ዬሶይ ገሩወዬ? ማኡቴ ማኦሜ አሥ ገረይ ገሩወዬ?
40006026	ሃየ ሜ፥ ከፍተ ቤወይቴ። አይሉቱወሶ፥ አጩቱወሶ፥ ልእየን ጌልሱቱወሶ። አፋ ዬሴ ዎንቶኮ ህነዴይ ኡሶ ሙሴሰ። ህኔ ዬ ከፍቱሜ ህኑን ፌቶ ገሩወይቱወ?
40006027	ህኑካፈ ቤ መሦነ መዹንድ ቤ ቤረ ገረ ፌቶ ብዝ ዎንቴ ኮሴሴ ደንደኤስ ኦኔን?
40006028	ማኦሴ አሜ ህኔ ህ መዹንጌ? ሃየ ሜ፥ ጉበ ዬሴ ፊርት ወይድ ድጭየ ኡ ዬሴሰ መሡወይቴ! ሀንተይ ኡሶ ገፉሱወሶ፥ ቤሴ ዙቁቱወሶ።
40006029	ኢተነ ሞዼሴ ማኦ ማዸ ኩሠ ፉለ ኬንግቸ ካት ሰለሞኔን ፌቶ ኡሳፈ ሀዴ ብዝኬይስ ማዾ ባሶ።
40006030	ህኑን ዎንቶ ህ ጎቤስ ዋክድ ኦዼ ኤ ማዾ! ዎንቶይ ጉበ ዬሴ ማተ ሀንዞ ቤንት ጉተ ተማ ደፉቴሰ ዬይስ ዋሩስ መይሴሰ ቤ ማዾ ጌዴ ህኑምበ ህኔ ዋን ገርዴሴሰ ኤ መይሱዋኔ?
40006031	ሀ ኤ ግሸ ‹አም ኑ ሚዬ? አም ኑ ኡሼ? አም ኑ ማኤ?› ህድ መስ መዹንዶፍተ!
40006032	ዎንቶ በዴ ማቁወስት ዬንኬ ዬሴሰ ኡድ ዴጌሤሱኮ ኡ ከርዱቴ። ኡድ ሃንጾ ህኑምበ ኤ ዎርጉሴንኬ አፋ ዬሴ ህነዴይ ኤረኮ ኤሬ።
40006033	ቡሩስ ዎንቶ አፈ ካቴቴምየረ ዎንቶ ግዞ ሀንተምየረ ከርዱቱወይቴ። ዬንኬሴስ ኡድኮ ህኑሴ ኤ እንጉቴ።
40006034	ዮነሴ ጉተሴ መዹንዶፍተ፥ ጉተሴ ዬሴ መዸይ ጉተሴ ኤለኮ ኤ ኤሌ። ዎንተይ ቤ ብዝነ ብዝነ ብየ ኤሌ መዸኮ ኤ ኬንጌ» ዬይድ ኤ ህዶ።
40007001	ዬሱሰይ ሴኬ «ህ ገረ ኤ ያኡቴሱሜ ህኑን ኦኔ ገረን ያዾፍተ!
40007002	አሥ ገረ ህ ያኤንኬኮ ህ ገረን ኤ ያኡቴ። ኤሰ ህ መኬሱነኮ ህኑሴን ኤ መኩቴ።
40007003	ኔ ኣፍየ ዬሴ ሙዱኖ ገጽ ቤዶ በዴስኔ ፌዴ አሥ ኣፍየ ዬሴ ዲረ አሜ ኔ ቤኔ?
40007004	ህኔ አሜ ኔ ኣፍየ ሙዱኖይ ዬሱኔ ፌዴ አሡሴ ‹ሜ፥ ኔ ኣፍየ ዬሴ ዲረ ሃየ ተ ኬሶሬ› ዬይድ ኔይኔ?
40007005	ኔኖ አውሸቾ! ቡሮነ ኔ ኣፍየ ዬሴ ሙዱኖ ኬሱወ! ዬ ኤ ጌዴኮ ፌዴ አሥ ኣፍየ ዬሴ ዲረ ኔ ኬሶሮንኬ ሞዹስ ኔ ኣፌይ ኤ ቤኔ።
40007006	ሀይለ ማቄ በሴ ከነሴ እንዶፍተ፥ ቤንቱወ ሴሎ አበኮን ግርሜ ቡሮ ደቶፍተ! ዬይስ ህ መሆአይኮ ግርምት ቤ ቶኬነኮ ኡ ዼቄ፥ ከንት ሀንኬ ማዽኮ ህኑምበ ፎሽ ኡ ጉሴ።
40007007	ሽኡወይቴ፥ ህኑሴ እንጉቶኮ ኤ እንጉቴ። ዎርጉወይቴ፥ ዴጌሠኮ ህ ዴጌሤ። ሱማ ኤዽ ጼይጉወይቴ፥ ህኑሴ ገሰይ ዶኡቶኮ ኤ ዶኡቴ።
40007008	ዬ ኤስን ሽኤሱሴ ኡድኮ ኤ እንጉቴ፥ ዎርጌስን ዴጌሠኮ ኤ ዴጌሤ፥ ሱማ ኤዽ ጼይጌሱሴን ዶኡቶኮ ኤ ዶኡቴ።
40007009	አዴ ማቅስኔ ህኑካፈ ዬሌይ ቦረ ገዸኮ ሹቼ እንጌስ ኦኔን?
40007010	ጉልጼ ኤ ገኤቴ ሾሼ እንገ ኤ እንጌ?
40007011	ዮነሴ ህኑን ኢተ ማቅስኔ ህ ነይሹሼ ሞዼ እንጎ እንጌ ኤረኮ ህ ኤሬ። ህኔ አፋ ዬሴ ህነዴይ ብየ ሽኤስቱሴ ዋንድን ሞዼ አበኮ ህኑሜ አፈነ ገርስ ኤ እንጉዋኔ?
40007012	ዮነሴ አሥ ህኑሴ መሆሮሰ ህ ዎርጌ አበኮ ኡድ ህኑንን ዬይድዎ አሡሴ መሁወይቴ። ሙሴ ዎገይ ኦሄሳረ ካየሥት ኤሩስቾሻረይ ሀ ኤሰኮ» ዬይድ ኤ ህዶ።
40007013	ሴኬን ዬሱሰይ «ጹሞ ሱማነ ጌሉወይቴ! በይሱወ ጌልሴ ሱመይ ኣኮ ማቁሱኔ ኤ ኦጌን ገፉሱዋ ሞዼኮ። የሀ ጌሌስትን ለግተኮ።
40007014	ማቄ ባከ ዬሱወ ጌልሴ ሱመይ ጹሞ ማቁሱኔ ኤ ኦጌይ መዹንሤሰኮ፥ ዬ ኤሰ ዴጌሤ አሥት በሬተኮ» ዬይድ ኤ ህዶ።
40007015	አስ ዬሱሰይ «ካየሤ ቤ ማቁወሰ ካየሤ ብሽ ዮኔስ ገረፈ ህኑምበ ከኩወይቴ። ዉዴ በዴነ ሀዴ ዶሬ ብሽኮ ህኑኮ ኡ ዮኔ፥ ቤ ገዋነ ሀዴ ሾድ ኤኬ ሱዸምቱኬ ዬሴስተኮ።
40007016	ኡ ሀንተ ኣፌነኮ ኦኔ ኡ ማቄሰ ህ ኤሬ። አንኬ ገረፈ ሞዼ ዌይኔ ኣፌይ ሞጎሬ ገረፈን ሞዼ ቤሌሴ ኣፌይ መጹቱወሶ።
40007017	ዬ ኤስን ምሥ ሞዼይ ኡድነ ሞዼ ኣፌኮ ኤ ከጼ፥ ምሥ ኢተይ ኢተ ኣፌኮ ኤ ከጼ።
40007018	ምሥ ሞዼይ ኢተ ኣፌ ከጼሴ ደንደኡወሶ፥ ዬይድዎ ምሥ ኢተይ ሞዼ ኣፌ ከጼሴ ደንደኡወሶ።
40007019	ኣፌ ሞዼ ከጹወ ምሥ ኡድነ ቡርድኮ ተማ ኤ ደፉቴ።
40007020	ዬይድዎ ዬ አሥተ ኡ ሀንተ ኣፌነኮ ኦኔ ኡ ማቄሰ ህ ኤሬ።
40007021	አፋ ዬሴ ኑወዴይ ዎርጌ ሀንተ ሀንቴሰ ባከ ‹ላሦ! ላሦ!› ህኔስ ኡድነ አፈ ካቴትየ ጌሌሰ ማቁወሶ።
40007022	ኣልጭረ ያአ ዎንቴ ለግት ‹ላሦ! ላሦ! ኔ ሱንሡነ ዎንቶ ከቶ ዜርዶ ባንጽየ? ኔ ሱንሡነ ጾዜ ጎዶ ባንጽየ? ኔ ሱንሡነ ለገ ምጩሼሸ ሀንቶ ባንጽየ?› ዬይድኮ ታኮ ኡይኔ።
40007023	ዬንየከ ‹ተን ፌቶ ህኑምበ ኤሩወሶ፥ ህኑኖ ኢተ አሥቶ፥ ተ ገረፈ ዘሩወይቴ› ህድኮ ተይኔ» ዬይድ ኤ ህዶ።
40007024	ሴኬን ዬሱሰይ «ሀ ከቶ ሲድ ሀንተ ገረ ፌይሼሽ ኡድነ ካቾ ሞዹስ ካሽ ቤ ኬሤ ኬጸ ገሤ ኬንጌ አሡኮ ኤ ብሼ።
40007025	እረይ ቡትኔ ዉልቀን ዉልእ አጌሥን አጌት ዬ ኬሤ ኢተነ ናዽ ህኔ ሞዼ ካቾ ገረ ቤ ኬጹቴቾ ግሸ ዬ ኬሥ ኡንጌ ኤ ዼዶ።
40007026	ቤ ሲዶ ተ ከቶ ሀንተ ገረ ፌይሹወሽ መንቸ(5) ገረ ቤ ኬሤ ኬጸ አሥ ሙየኮ ኤ ብሼ።
40007027	እረይ ቡትኔ ዉልቀን ዉልእ አጌሥን አጌት ኢተነ ዬ ኬሤ ኤ ናዾ። ዬንየዎ ዬ ኬሥ ኤ ኡንዶ። ኤ ኡንዶ ኡንጌን ፌቶነ ኤ ኢቶ» ዬይድ ኤ ህዶ።
40007028	ዬሱሰይ ሀ ዜርተ ዜርድ አልሶ ጌዴ የሀ ዬቸ ለገ አሥት ዬ ኤ ኤሩሶሰ ሲድ ኡ ምጮ።
40007029	ኡ ምጮሽን ኤሩሴስቱኬ ኤ ማዾ ባኔ ሀዴ አዴቶ ኬንጌ አሡኬ ኤ ኤሩስቾ ግሸኮ።
40008001	ዬሱሰይ በካፈ ሆዾንየከ ለገ አሥን ኤሳረ ኡ ሆዾ።
40008002	ኮምኤ ሀርጌ ሀርግቸ ብዝ አሥ ዬንየዎ ዬሱሰኮ ኤ ዮዶ። ኤ ቡሮ ቦጩንት «ላሦ፥ ኤሀአይኮ ታ ጌሼሹኮ ኔ ደንደኤ(6)» ዬይድ ኤ ህዶ።
40008003	ዬሱሰን «ኤወ፥ ኤሀኮ ተ ኤሄ፥ ጌዡወ» ህድ ህስኔ ቤ ኩቼ አንስ ኤ ዶሎ። ዬንየዎ ዬ አሥ ቤ ኮምኤ ሀርግየፈ ኤ ሎሎ።
40008004	ዬሱሰይ ኤሱኮ «ኦኔኮን ፌቶ ሀ ኤሰ ዜርዶፉነ! ዎንቶ ዘወ ከህኔይ ኔምበ ቤዮሮሰ ኤሱኮ ሀንጉወ። ዬ ኤ ጌዴ ሙሴ ዎገይ ኦሄንኬ ካሸ ዎንቶሴ ኡቁሱወ። ዬ ኤስን ኔ ሎሎንኬ አሡሴ አቶኮ ኤ ማቄ» ህድ ኤ ህዶ።
40008005	ዬሱሰይ ቅፍርነሆሜ ከተማ ጌሉሱኔ ብዝ ሮመ ዉዴ አሥ ጺሥ ገረ አፈነ ማገይ ዬሱሰኮ ኤ ዮዶ።
40008006	ኤስን «ላሦ፥ ተ ሀንተሥ ሀርድ ቶኬይ ዶጭኔኮ ቤነ ሀንቴይ ኤሰ ኢሽኔ ኢተነዎ መዹንድ ዘወ ዎይእየ ኤ ዬሴ» ህድ ኤ ሽዾ።
40008007	«ሀንድኮ ተ ሎሉሴ» ዬይድ ዬሱሰይ ህዶ።
40008008	ጺሥ ገረ አፈነ ማገን «ላሦ፥ ኔን ተ ዘዋ ጌሌ አሤ ማቁወሶ ተን። ኔሴ ብዝ ከቶዎ ኦዴ ዜሩወ፥ ተ ሀንተሥ ሎለኮ ኤ ሎሌ።
40008009	ታሴን ተምበ ዎሴሰኮ ተ አፈነ ዬሰ፥ ዬይድዎ ተ ዎሴ ቶረሥተኮ ተ ኦሞነ ዬሰ። ኡሳፈ ብዞ ‹ሀንጉወ!› ህድ ተይኬቴ ኤ ሀንጌ፥ ፌደን ‹ዮወ!› ህድ ተይኬቴ ኤ ዮኔ። ተ ማለን ‹ሀ ኤሰ ሀንቱወ!› ህድ ተይኬቴ ኤ ሀንቴ» ህድ ኤ ህዶ።
40008010	ዬሱሰይ ዬ ኤሰ ቤ ሲዶ ዎገ ምጭ ቤረ ሀንግቸ ጌርቱሴን «ኣዴዎኮ ህኑሴ ተ ኦሄ፥ ሃንኬ ዬሴ ኦርጄ ኣዴሦ ኬንጌ አሤ ብዞን እስረኤሌ ፌቀ ዴጌሶ ባሶ።
40008011	ሀይ ህኑሴ ኦሆኮ ተ ኦሄ፥ ለገ አሥት ሀዱርሰፈን ኦሽሸፈን ዮድኮ አብረሃምየረ ይሳቅየረ የይቆብየረ አፈ ካቴትየ መሰላከ ኡ ኡቴ።
40008012	ዬ ካቴቶይ ኡሱሴ ነቁቴቾሽትመይ ዬንየ ሸነ ጬንቻኮ ዉዴ ኡ ደፉቴ። የሀን ኡ ዬኬ፥ ገጎን ኡ ቂጬ» ህድ ኤ ህዶ።
40008013	ዬሱሰን ዬ ኤ ጌዴ ጺሥ ገረ አፈነ ማገሴ « ‹ማቆኮ ኤ ማቄ› ህድ ኔ ኣዴሶንኬ ኔሴ ማቁወዬ። ዮነሴ ሀንጉወ» ዬይድ ኤ ህዶ። ዬ ኤ ሀንተሥን ዬንየከዎ ኤ ሎሎ።
40008014	ዬሱሰይ ጴጽሮሴ ዘዋ ጌል ኤ ቦልት ገረይ ኢተነ ምሽኔ እ ዎይኡሱኔ ኤ ቤዶ።
40008015	እ ኩቼ ኤ አይትኔ ምቸ ሀርጌይ ዸድኔ እ ሎሎ። ዬንየዎ ዴንድ ኤሱሴ ዎርጉሴሰ እ ሀንቶ።
40008016	ቀሜሴ ኤ ህሱኔ አሥት ጾዝ አይቴቾ ለገ አሥተ ኤሱኮ ኦድኔ ኡ ገረ ዬቸ ጾዜን ኤ ጎዶ። ሀርገሥተን ኡድ ኤ ሎሉሶ።
40008017	ዬ ኤሰን ኤ መቶስ «ኑ ገፌቴን ኤ ኤቶ፥ ኑ ሀርጌን ኤ እዶ» ዬይድ ካየሥ እሰየሴነ ዜሩቴቸሽ ኤ ኣሎሮንኬኮ።
40008018	ዬሱሰይ አሥ ለገይ ቤ ጎጌ ጵክሉቴሴሰ ቤ ቤዶ ዎገ ቤ ኤሩስቾሽተ በገዴ ሴምፈ ኡ ፎቶሮሰ ኤ ኦቶ።
40008019	ሙሴ ዎገ ኤሩሴ ብዝ አሥ ዬሱሰኮ ዮድ «ላሦ፥ አየን ኔ ሀንጌ ጎዶ ኔረኮ ተ ሀንጌ» ዬይድ ኤ ህዶ።
40008020	ዬሱሰይ «ጌደልት ኤሰ ቤ ዬሴ ጎጎ፥ ከፍትን ኤሰ ቤ ጌሌ ኬሤ ኬመኮ ኡ ኬንጌ። ተን አሥ ዬሌይ ኤሳ ጌል ከሤ ተ ኤኬ ጎዶ ኬንጉወሶ» ዬይድ ህስኔ ኤ መቶ።
40008021	ፌደይ አስ ኤ ኤሩስቾሽታፈ ብዝ «ላሦ፥ ኔረ ዬሴሜ ቡሮ ኑወዴ ሀንድ ተ ታጎሴ» ዬይድ ኤ ህዶ።
40008022	ዬሱሰይ «ሀይዸስት ቤሴ ሀይዸሴ ኡ ታጎሮንኬ ዸጉወ፥ ኔን ታረ ዮወ!» ዬይድ ኤ ህዶ።
40008023	ዬ ኤ ጌዴ ዬሱሰይ ዘጳ ኤ ጌሎ። ኤ ኤሩስቾሽትን ኤ ጌዴ ጌልኔ ሀሜ ኡ አይቶ።
40008024	ሀምየ ኡ ዬሱኔ ዋሥ ገረ ኦሰሥ ዥረሆይ ዴንዶ። ዬ ዘጳ ዋሥ ጌልኔ ዋሥ ዘጰ ኦዼሴ ህዶ። ዬንየ ዬሱሰይ ዬ ዘጳ ጌህየ ኤ ዬቸ።
40008025	ሀንኬ ዬሱሰኮ ሽዽን «ላሦ፥ ባዱንጽኮ! ኑ ሀ ኤሳፈ ኬሱወ!» ህድ ህስኔ ኤ ኤሩስቾሽት ኤሰ ኡ ብርኩሶ።
40008026	ዬሱሰይ «አሜ ዬይድ ኢተነ ህ ዠሼ? ህኑን ዎንቶ ህ ጎቤስ ዋክድ ኦዼ ኤ ማዾ!» ህስኔ ዴንድ አጌሤን ዋሤን ኤ ከሽኔ ፌቶነዎ ምኩ ኤ ህዶ።
40008027	ዬ ጌርትን ኦርጄነ ዱኤይድ «ሀ ኤስ ዋኬይዴሴ አሡነ? አጌሥን ዋሥን ኤሱሴ ዎሱቴስ» ዬይድ ኡ ህዶ።
40008028	ዬሱሰይ ገልለ ዋሤ ፎት ጌረሴኖኔ ዉዴ ኤ ዮዶ። የሀን ለምእ አሥ ጾዝ አይቴሴስት ቦሰ ጎዶወፈ ኬስ ኤሳረ ኡ ሙቶ። ፌቶነ ኢተ ኦሰሥተ ኡ ማቅቾ ግሸ ዬ ኦግያነ ኦኔን ገሬሴ ደንደኡወድኮ ዬቸ።
40008029	«ኔኖ ዎንቶ ዬሌ፥ ንየ አም ኑሰ ጌልሴሰ? ዎገይ ኤሎባንየ ኑ መዹንሥየ ኔ ዮዶ?» ዬይድ ከቶ ኬደይስ ኡ ዜርዶ።
40008030	ኡሱሜ ኦዼ ፈክዴሴ ጎዶወ ለገ ግርምት ዬሙትየ ኡ ዬቸ።
40008031	ዬ ጾዝት «ኦዴ፥ ኑ ጎደአይኮ ሴ ግርምቱካ ኑ አንሡወ!» ህስኔ ኤሰ ኡ ሽዾ።
40008032	ዬሱሰን «ሀንጉወይቴ!» ህድ ኤ ህዶ። ኡሳፈ ኬስ ዬሙትቸ ግርምቱከ ሀንድ ኡ ጌሎ። ጋገ ኑናፈ ዎጽ ሆዽ ቤ ኩሜነዎ ዬ ግርምት በገድየ ጌል ኡ ባዶ።
40008033	ዬ ግርምተ ዬንግቸሽትን ዎጽ በዽ ከተማ ጌል ማዸ በሴ ኡድ ኡ ኦዱሶ። ጾዝ አይቴቾ ጌርን አበይ ማዾንኬ ኡድ ኡ ኦቶ።
40008034	ዬ ከተመ አሥት ቤ ኡድነ ዬሱሰ ቤዬሴ ኡ ዮዶ። ቤድን ቤ ዉዴፈ ዸድ ኤ ሀሞሮንኬ ኤሰ ኡ ሽዾ።
40009001	ዬሱሰይ ዘጳ ጌል በገዴ ፎት ቤ ዬቾ ከተማ ኤ ሀንዶ።
40009002	ቤነ ሀንቴሴ ደንደኡወ ኤ ቶኬይ ዶጬሼ ብዝ አሤ አበኮ ገረ ዎይስ አሥት ዬሱሰኮ ኤት ኡ ዮዶ። «ሎሉሰኮ ኤ ሎሉሴ» ህድ ህስኔ ኡ ኣዴሶሰን ቤድ ዬሱሰይ ዬ ዶጬሼሹሼ «ተ ዬሌ፥ ኦሴይወ! ‹ኔ ጩቦይ አቱወዬ› ህድ ህዩትኮ ኤ ዬሴ» ዬይድ ኤ ህዶ።
40009003	ሙሴ ዎገ ኤሩሴስታፈ ብዝ ብዝት ዬንየከ «ዬይድ ህዬይ ዎንቶ ጨሼመ!» ዬይድ ህስኔ ቤ ሙጹሮወ ኡ መሶ።
40009004	ዬሱሰን ኡ መሦ ኤርድ «አሜ ሀ ኢተ ዜሬ ህ ሙጹሮወ ህ መሤ?
40009005	‹ኔ ጩቦይ አቱወዬ› ህድ ህዬምየረ ‹ዴንድ ዸድ ሀንጉወ› ህድ ህዬምየረ አኤሰነ ሸዉኬሰ?
40009006	ተን አሥ ዬሌይ አሥ ጩቦ ‹አቱወዬ› ህድ ህዬሴ ሀ ሰሀ በካ አዴቶ ተ ኬንጌሰ ኤሩወይቴ!» ህድ ህስኔ ዶጬቻሹሼ «ዶ፥ ዴንድ ኤ ገረ ንየ ዎይሴቾሸ ኤት ኔ ዘወ ሀንጉወ» ዬይድ ኤ ህዶ።
40009007	ዴንድ ቤ ዘወን ዸድ ኤ ሀንዶ።
40009008	ዬ ኤሰን ቤደ አሥት ዾንጽድ ምጭ ሃንኬ ዬሴ አዴቶ አሡሴ እንደ ዎንቶ ኬደ ኬደ ኡ ህሶ።
40009009	ዬሱሰይ የሀፈ ዸድ ሀምየ ዬስኔ ብዝ መቶሴ ሱንጌ ቀራጬይ ቀረጸ ቤ ቀረጽቾ ጎዶወ ኤ ኡቱሱኔ ቤድ «ታረ ኣዹወ!» ህድ ኤ ህዶ። መቶሴን ዴንድ ኤሳረ ሀንዶ።
40009010	ዬሱሰይ ተቶ ገረ መቶሴሶ ኡቱሱኔ ለገ ቀራጭታረ ኢተ ሀንትቻሽታረይ ዮድ የሀ ዬቸ ዬሱሳረ ኤ ኤሩስቾሽታረ ዎልኮ ተቶ ገረ ኡ ኡትቸ።
40009011	ፈረሰሥት ዬ ኤሰን ቤድ ኤ ኤሩስቾሽተ «ህ ላሥ ቀራጭታረ ኢተ ሀንትቻሽታረ ዎለ አሜ ኤ ሙኔ?» ዬይድ ኡ ህዶ።
40009012	ዬሱሰን ዬ ኤሰ ሲድ «ሀርገሥቱሴ ባከ ሞዼ ዬሴስቱሴ ዸልየዴ ዎርጉሱወሶ።
40009013	ሀይለ ፍሸሮወ ‹ተን ዎርጌስ ማሮ ባከ ካሸ ዎርጉወሶ› ዬይድ ዲዙተስ ብርቼይ አበ ኤ ማቄሰ ዎርድ ዴጌስ ገጹወይቴ። ተን ዮዶስ ጩበችተ ማሮወ ጼይጌሴ ባከ ‹ተንኮ ግዞይ› ህድ ህኔ አሥተ ጼይጌሴ ማቁወሶ» ዬይድ ኤ ህዶ።
40009014	ዮሀንሴይ ኤሩስቾሽትን ሀንኬ ዬሱሰኮ ዮድ «ኑረ ፈረሰሥታረይ ኡድነ ጾመኮ ኑ ጾንጌ፥ ኔ ኤሩሴስት አሜ ኡ ጾንጉዋኔ?» ዬይድ ህስኔ ኡ ኦይጮ።
40009015	ዬሱሰን «ኤኬ ነእ ኡሳረ ዬሱኔ ኩለሴ ታፉቴሴስተ ህግሌ ዎርጉሱወ ኤ ዎርጉሴ? ኤኬ ነእ ኡ ገረፈ ሸሁቴ ዎንተይ ዮተኮ ኤ ዮኔ፥ ዬንየኮ ኡ ጾንጌ።
40009016	ማኦ ጭመ ገረ ኦኔን ክሌ ኦሌ ዶጬሸ ኦሉወሶ። ኤ ኦለአይኮ ክሌ ኦሌይ ማኦ ጭመ ቤ ገረ ጎሽ ፌዽ ፌቶ ቡሮሜ ገርስ ኤ ኢሴ ግሸኮ።
40009017	ዬንኬዎ ጭመ ኦጎሮወ ክሌ ዌይኔ ዳነ ገዴስ ኦኔን ባሶ። ዬይስ ኤይሰኮ ዬ ጭመ ኦጎሮይ ፌዹትኮ መሩወሰ ኤ ማቄ፥ ዌይኔ ዳነን ዎረ ጉት ባኔ። ክሌ ዌይኔ ዳነይ ክሌ ኦጎሮወኮ ኤ ገዱቴ፥ ህኬቴኮ ቤ ለምኡነ ሞዼነዎ ኡ ዬሴ» ዬይድ ህስኔ ኤ ዜርዶ።
40009018	ዬይድ ዬሱሰይ ዜሩሱኔ አይሁደ አፈነ ማገ ማቅቸ ብዝ አሥ ኤሱኮ ኤ ዮዶ። ዬሱሰ ቡሮ ቦጩንት «ተ ቡሽዮኮ ሀቴ ባዴሰ፥ ኔን ዮድ ኔ ኩቼ እ ገረ ገደኮመ ሎለኮ እ ሎሌ» ዬይድ ኤ ህዶ።
40009019	ዬሱሰን ዴንድ ቤ ኤሩስቾሽታረ ዎልኮ ኤሶ ሀንግቸ።
40009020	ዬንየዎ ተመ ለምእ ቤረ ኣሎ ሱሥ እ ገረፈ ጉኩሱኔ መዹንግቸ ብዝ እንዶይ ዬሱሰ ጌዴነ ዮድ ኤ ማኦ ብረ እ ዶሎ።
40009021	ዮድን ዶሌሴ እ ደንደዾስ «ፌቶ ተ ኩቼነ ኤ ማኦ ብረ ዶለኮ ሎለኮ ተ ሎሌ» ህድ ህስኔ ቤ ሙጹሮወ መስ ቤዬቾ ግሸኮ።
40009022	ዬሱሰይ ቤ ጌዴ ሀንኬ ማዽ እሶ ቤድ «ኑንዴ፥ ኦሴይወ! ‹ሎሉሰኮ ኤ ሎሉሴ› ህድ ህስኔ ታ ኔ ኣዴሶ ግሸ ሎልኮ ኔ ዬሴ» ዬይድ ኤ ህዶ። ዬንየዎ ዬ እንዶን እ ሎሎ።
40009023	ዬሱሰይ ዬ አፈነ ማገሶ ሀንድ ቤ ኤሎ ጌዴ ሹሹሌ ኡይድ ህግሌስታረ ዬክስኔ ሴኬ ሀንኬ ኮይሴ አሥታረ ኤ ቤዶ።
40009024	«ህ ኡድነዎ ሀየፈ ኬሱወይቴ። ሀ ቡሽ ጌትኮ እ ዬሴሰ ባከ ባዶ ባንኮ!» ዬይድ ኤ ህዶ። ኤሰ ዻድ ኤ ገረ ኡ ሚጮ።
40009025	አሥተ ኬስ ኡ ኦሶ። ዬሱሰን እ ዬቾ ዘዋ ጌል እ ኩቼ ኤ አይትኔ እ ዴንዶ።
40009026	ዬ ዉድየን ኡድ ዬ ኤ ነሹቶ ኦዶይ ኤ ስንቶ።
40009027	የሀፈ ዴንድ ዬሱሰይ ሀንጉሱኔ ኡ ኣፌይ ባዴሴ ለምእ ጌር ኤ ጌዴ ሀሜ አይት «ደውቴ ዬሌ! ኦዴ፥ ኑ ቤወ!» ህድ ኡ ኡውቸ።
40009028	ዘወ ኤ ጌሎ ጌዴ ዬ በልእት ኤሱኮ ኡ ኡዾ። ዬሱሰን « ‹ኣዴዎ፥ ኑ ሎሉሰኮ ኤ ሎሉሴ› ህድ ኣዴሠ ህ ኣዴሤ?» ዬይድ ኤ ኦይጮ። ኡስን «ኤወ፥ ላሦ!» ዬይድ ህስኔ ኡ መቶ።
40009029	ዬሱሰን ኡ ኣፌ ቤ ኩቼነ ዶል «ታ ህ ጎዶንኬ ህኑሴ ማቁወዬ» ዬይድ ኤ ህዶ።
40009030	ዬንየዎ ኡ ኣፌን ቤዶ። ዬሱሰን «ኦኔኮን ሀ ኤሰ ዜርዶፍተ፥ ህኑምበ ከኩወይቴ!» ህድ ምንስ ኤ ኦቶ።
40009031	ኡስመይ የሀፈ ሀንድ ዬሱሰይ ሀንቴቾሸ ዬ ዉድየ ኡድነ ኡ አዱሶ።
40009032	ኡ ኣፌ ኤ ሎሉሴቾ ጌርት የሀፈ ኬስ ዸድ ሀንድኔ ጾዝ ኤ ገረ ዬሴ ሙሞ ፌዴ ጌርት ሀንኬ ዬሱሰኮ ኡ ኦዶ።
40009033	ዬ ሙሞ ማቅቸ አሥ ገረፈ ጾዜ ኤ ጎዶስ ጌዴ ዜሬ ኤ ጌሎ። «እስረኤሌ ጌሩካ ሃንኬ ዬሴስ ፌቶ ቤንት ኤሩወሶ» ህስኔ የሀ ዬቸ አሥት ኡ ምጮ።
40009034	ፈረሰሥትመይ «ጾዜ ኤ ጎዴሴስ ጾዙሴ አፈነ ማገ ኦሰነኮ» ዬይድ ኡ ህዶ።
40009035	ዬሱሰይ አይሁደ ጵክሎ ዘውታ ኤሩስስኔ ዎንቶ ካቴቴሴ ሞዼ ኦዶ ኦህስኔ ለገ አሥተ ቤ ብሸነ ብሸነ ዬሴ ሀርግየፈ ኡድ ሎሉስስኔ መለ ከተምታከን ማቄ ግዸ ከተምታከን ሴኬ ሀንኬ ኤ ሀንትቸ።
40009036	ለገ አሥተ ቤ ቤዶ ዎገ ሀዴ ዬንጌሰ ኬንጉወ ዶርቱኬ መዹንድ መረሤ ኬንጉወስቱኬ የሀ ዸቡት ኡ ዬቾ ግሸ ኡሱሴ ኤ ህግሎ።
40009037	ዬ ኤ ግሸ ቤ ኤሩስቾሽቱሴ «ገትየ ከጼሴ ከሠይ ለገኮ፥ ማቄ ባከ ዬ ከሠ ሀንኬ ጵክሌ ሀንተሥት ኤሮኮ።
40009038	ሀ ኤ ግሸ ዬ ከሣዴ ‹ከሠ ጵክሌ ሀንተሥተ አንሡወ› ህድ ሽኡወይቴ» ዬይድ ኤ ህዶ።
40010001	ዬሱሰይ ቤኮ ሀንኬ ቤ ኤሩስቾ ተመ ለምእተ ጼይድ ጾዜ ኡ ጎዶሮንክየረ ቤ ብሸነ ብሸነ ዬሴ ሀርግየፈ ኡድ አሤ ኡ ሎሉሶሮንክየረ አዴቶ ኡሱሴ ኤ እንዶ።
40010002	አንሡቴቸ ተመ ለምእ ሱንሥ ሀ ኤሰኮ፡ ቡሮነስ ጴጽሮሴ ህዩቴ ስሞንየረ ኤስንዶ ነእ እንድራስየረ፥ ዘብዶሴ ነይሽ የይቆብየረ ዮሀንስየረ፥
40010003	ፍልጶስየረ፥ በርቴሌሞስየረ፥ ቶማስየረ፥ ቀረጽቸ መቶስየረ፥ እልፍዮሴ ነእ የይቆብየረ፥ ታዶስየረ፥
40010004	ብየዴ ዉዴሴ ኤዼቸ ስሞንየረ፥ ዬሱሰ ገርስ እንደ አስቆሮተሥ ይሁዳረኮ።
40010005	ዬ ተመ ለምእተ ዬሱሰይ ኤ አንሶ። አንሥስኔ «አይሁደ ማቁወስቱኮ ሀንዶፍተ፥ ሰመረሥት ከተምታ ብዝካከን ጌሎፍተ።
40010006	ማቄ ባከ ሀዴ ዶርቱኬ ቡዱት ባዴሴ እስረኤለሥቱኮ ሀንጉወይቴ።
40010007	ሀንግስኔ ‹አፈ ካቴቴይ ኤሎሶ› ዬይድ ኦሁወይቴ።
40010008	ሀርጌስተን ሎሉሱወይቴ፥ ሀይዸስተን ዴንሡወይቴ፥ ኮምኤ ሀርገሥተን ጌሹወይቴ፥ ጾዜን ጎዱወይቴ። ዎመ ሸንዶ በድኮ ህ ኤቶ፥ ዬ ኤ ግሸ ዎመ ኦይጮ በድ ሀንቱወይቴ!
40010009	-
40010010	ሀንተሥቱሴ ዎርጉሴ ከሠ እንጌይ ኤ ብሼ ግሸ ዎርቅየፈ፥ ብርየፈ ፌዴ ቀንጋፈ ሀንቱቴሴ ብዝ ብሬን ኤት ሀንዶፍተ፥ ስግሬን፥ አርሠሴ ማኦ፥ ቶኬ ኮጰን፥ ከሎን ሀንግስኔ አይቶፍተ።
40010011	መለ ከተምታካረ ግዸ ከተምታካረ ህ ሀንዶ ጌዴ ህኑምበ ሞኬሰ ዎርጉወይቴ። ኤ ሞቶ ጌዴ ዬ ጎዶፈ ዸድ ህ ኬሶሮ ኣሎ ዬ አሥ ደኣ ኡቱወይቴ።
40010012	አሡሶ ጌልስኔ ሰዉሱወይቴ።
40010013	ህኑምበ ሞኬሰ ኡ ማቆአይኮ ህ ሱስ ዬ ዘወ አሥቱሴ ማቁወዬ። ህኑምበ ሞኩወሰ ኡ ማቆአይኮ ህ ሱስ ህ ገረ ሀንኬ ማቁወዬ።
40010014	ህኑምበ ሞኩወሳረ ህ ዜርዶሰ ስወስታረይ ዬሰአይኮ ዬ ዘወፈ ኦኦይኔ ዬ ከተማፈ ህ ኬሴንየ ህ ቶኬ ገረፈ ጹሬ የሀ ፍት ጉስ ኬሱወይቴ።
40010015	ኣዴዎኮ ህኑሴ ተ ኦሄ። ዬ ከተመ አሥቱሜ ያአ ዎንቴ ሶዶመሥት ገራረ ገሞረሥት ገራረ ያኡቴ ያአኮ ሸዉኬሰ» ህድ ኤ ህዶ።
40010016	ሴኬን ዬሱሰይ «ስወይቴ፥ ዶሩኬኮ ሱዸምት ግደ ህኑምበ ተ አንሤ። ሀ ኤ ግሸ ሀዴ ሾሹኬ ፈየንክተ ሀዴ ዎየኬን ሼነሥተ ማቁወይቴ!
40010017	አሥት ህ ገረ ኤ ያኡቶሮሰኮ ገርስ ህኑምበ ኡ እንጌ፥ አይሁደ ጵክሎ ዘውታከ ህኑምበ ኡ ዱሬ። ሀ ኤ ግሸ ኡ ገረፈ ህኑምበ ከኩወይቴ።
40010018	ገቴ አሄስት ቡሩወካረ ካተጼ ቡሩወካረ ህ ገረ ኤ ያኡቶሮሰ ተ ግሸ ህኑምበ ኡ ኣንጌ፥ ኡ ቡሩወረ አይሁደ ማቁወስት ቡሩወረ(7) ተ ግሸ ህ ዜሬ።
40010019	ያአሴ ህኑምበ ገርስ ኡ እንጉሱኔ ህ ዜሬስ ዬ ዎገ ህኑሴ ኤ እንጉቴ ግሸ ‹አም ኑ ኦሄ?› ኦኦይኔ ‹ዋንድን ኑ ዜሬ?› ህድ መስ መዹንዶፍተ።
40010020	ህኑካነ ዜሬስ አፋ ዬሴ ህነዴ አያነኮ ባከ ዜሬስ ህኑምበ ማቁወሶ።
40010021	እንዶ ነእ ቤይንዶ ነኤ፥ አዴን ቤ ዬሌ ሀይቦሴ ገርስ ኤ እንጌ፥ ነይሽት ብየ ዬለስት ገረ ዴንድ ኢል ኡ ዎዹሴ።
40010022	ተ ግሸ አሥ ኡድነ ህኑምበ ኢተነ ኡ እንጸኤ። ማቄ ባከ ደንደኦነ ኣልጭረ ኣሎ ሚንጌሰ ዎንቶይ ኤሰ ማረኮ ኤ ማሬ።
40010023	ብዝ ከተማ ህኑምበ ኡ መዹንሦአይኮ የሀፈ ፌዴ ከተማከ በኡወይቴ። ኣዴዎኮ ህኑሴ ተ ኦሄ፥ ተን አሥ ዬሌይ ማዽ ዮኔ ኣሎ እስረኤሌ ከተምታ ኡድ ሀንድ ኤሉወይተኮ።
40010024	ኤሬስ ብየ ኤሩሴሱሜ ማለይ ቤ ላሡሜ ገሩወሶ።
40010025	ማቄ ባከ ኤሬስ ብየ ኤሩሴሱኬ ማለይ ቤ ላሡኬ ማዸኮ ኤለኮ ኤ ኤሌ። ዘዋዴ ‹ብኤልዜቡሌኮ› ህድ ህደኮ ዘወ አሥተመ ዬ ኤሱሜ ገርስ ኢተ ሱንሡነ ጼይጉቱወዬ?» ዬይድ ኤ ህዶ።
40010026	ዬሱሰን «አሥተ ዠሾፍተ፥ ፈሹቴሴስ አዴይዶ በድ እዣ ዬሴስን ኤሩቶ በድ አቱወሶ።
40010027	ጬንቻ ህኑሴ ተ ዜሬሰ ፎእየ አዳ ዜሩወይቴ፥ ካሹንቴነ ህ ሲኔሰ ትዽየ ኤሩሱወይቴ።
40010028	አቾ ዎዼኮፈ ገርድ አሥ ሀይዾ ጌዴ ኤ ዬሶ በይሴሴ ደንደኡወስተ ዠሾፍተ። ማቄ ባከ አቾን ሌሞን ጋነምየ በይሴሴ ደንደኤ ዎንቶ ዠሹወይቴ።
40010029	ለምእ ጼፌ ከፎ ግዽት ብዝ ሳንቴሴ ዘልኡትየ በዬ? ማቄ ባከ ብዝ ጼፌ ከፎይ ህነዴ መሦነ ማቁወሰ ሀይዽ ሀ ሰሃ ኡንጉወሶ።
40010030	ህኑሴመ ፌቶ ህ ቅኖ ኡፉሥን ታፉትኮ ዬሴ።
40010031	ዬቦ፥ ህኑን ዠሾፍተ፥ ዬ ለገ ጼፌ ከፍቱሜ ፌቶ ገሮኮ ህ ገሬ» ዬይድ ኤ ህዶ።
40010032	ሴኬ ዬሱሰን «አሥ ቡሮወ ‹ተን ኤሱሱኮ› ህድ ህኔሰ አፋ ዬሴ ኑወዴ ቡሮኮ ተንን ‹ኤስ ታሱኮ› ህድ ተ ህኔ።
40010033	አሥ ቡሩወ ‹ኤሰ ኤሩወሶ› ህድ ህኔሱሴ ኦኔሴን አፋ ዬሴ ኑወዴ ቡሩወ ‹ተንን ኤሰ ኤሩወሶ› ህድኮ ተ ህኔ።
40010034	ሀ ሰሀ ገረ ሞዼቴ ኦዌሴ ተ ዮዶሰ ህኑሴ ብሾፌ! ቶረ ኦዌሴ ባከ ሞዼቴ ኦዌሴ ዮዶ ባሶ።
40010035	ነእ ብየዴ ገረ ቡሾይ ቤይንዶ ገረ፥ ነእ መች ቤ ቦልት ገረ ቶረ ዴንሦሮሰ መሄሱኮ ተ ዮዶ።
40010036	ሀ ኤ ግሸ ብዝ አሡሴ ኢለሥ ኤ ዘወ አሥተዎኮ።
40010037	ብየዴ ኦኦይኔ ቤይንዶ ታሜ ገርስ ኤሄስ ታሴ ማቄሴ ደንደኡወሶ። ታሜ ገርስ ቤ ነኤን ኦኦይኔ ቤ ቡሾን ኤሄስ ታሴ ማቄሴ ደንደኡወሶ።
40010038	ቤ ሱሥ ምሤ እድ ታረ ዮዋ አሥ ታሴ ማቄሴ ደንደኡወሶ።
40010039	ቤ ዬሶ ገዴሴ ዎርጌስ ኡድነኮ ኤ በይሴ፥ ታሜ ቤ ዬሶ ገርስ እንጌስ ኡድ ዬሶ ዴጌሠኮ ኤ ዴጌሤ።
40010040	ህኑምበ ሞኬስ ተንኮ ኤ ሞኬ፥ ታ ሞኬስ ታ አንሰሱኮ ኤ ሞኬ።
40010041	ካየሤ ‹ሀ ኤስ ካየሡኮ› ህስኔ ሞኬስ ካየሥ ዎመኮ ኤ ኤኬ። ግዞ አሤ ‹ግዞኮ› ህስኔ ሞኬስ ዬ ግዞ አሥ ዎመኮ ኤ ኤኬ።
40010042	ኣዴዎኮ ህኑሴ ተ ኦሄ፥ ተ ኤሩሴሰ ኡ ማቄ ግሸ ሀ ግዽታፈ ብዝሴ ቶየ ዋሤ እንጌ አሥ ፌቶ ቤ ዎመኮ ኤ ኤኬ» ዬይድ ኤ ህዶ።
40011001	ዬሱሰይ ቤ ኤሩስቾ ተመ ለምእቱሴ ዎሶ ኦት ቤ አልሶ ጌዴ ቤ ዬቾ ጎዶፈ ቤሴ ኡኬ ማቄ ከተምታ ዎንቶ ከቶ ኦሄሳረ ኤሩሴሳረ ኤ ሀንዶ።
40011002	-
40011003	ጸመቅቸ ዮሀንሴይ ቱፌ ዘዋ ዬስኔ ዬሱስ ክርስቶሰይ ሀንቶሰ ሲድ ቤ ኤሩስቾሽታፈ ዬሱሰኮ አንስ « ‹ዮተኮ ኤ ዮኔ› ህድ ህዩቴቸ ሜስሄይ ኔምበን ፌዳረ ኑ ከፌ?» ህድ ህስኔ ኡ ኦይጮሮሰ ኤ አንሶ።
40011004	ዬሱሰን ዬ ዎሰሥቱኮ «ሴኬ ሀንድ ዮሀንሴሴ ቤየ ህ ዬሴሳረ ስየ ህ ዬሴሳረ ኡድ ኦሁወይቴ።
40011005	በልእትን ቤየ ኡ ዬሴ፥ ዶምትን ግዝ ሀምየ ኡ ዬሴ፥ ኮምኤ ሀርገሥትን ሎል ጌዥየ ኡ ዬሴ፥ ዸግትን ስየ ኡ ዬሴ፥ ሀይዼቸሽትን ዴንድየ ኡ ዬሴ፥ ዥእቱሴ ሞዼ ኦዶይ ኦሁትየ ኤ ዬሴ።
40011006	ተምበ ኤት ዹሙቱወስ ሱዙቴሴሰኮ» ዬይድ ኤ ህዶ።
40011007	ዮሀንሴይ አንሴቾ ኤ ኤሩስቾሽት ሀንድኔ ዬሱሰይ ዮሀንሴ ግሸ የሀ ዬቸ አሥቱኮ ዜርስኔ «አም ቤየ ሰሀ ሜላ ህ ዮዶ? አጌሥ ኤንኡሴ ሸንከ ገሌ ቤዬሱወን?
40011008	ህኔ አም ቤዬሴ ህ ኬሶ? ቤንቱወ ሞዼ ማኦ ማዼሴ አሤ ቤዬሱወ ህ ኬሶ? ዬንኬ ዬሴ ማኦ ማዼሴስት ካተጼ ዘዋኮ ኡ ቤንቴ።
40011009	ሜ፥ ህኔ አም ቤዬሴ ህ ኬሶ? ካየሤ ቤዬሱወን? ኤወ፥ ካየሡሜ ገሬሰኮ ህ ቤዶ።
40011010	ሀይለ ፍሸሮወ ‹ኔ ቡሮ ኔ ቡሮይድ ሀንድ ኦጌ ነቀረ ተ ዎሰሡኮ ኔ ቡሮ ተ አንሤ› ዬይድ ዲዙቴቸሽ ኤሱሱኮ።
40011011	ኣዴዎኮ ህኑሴ ተ ኦሄ፥ ሀ ሰሀ በካ ዬሉተሳፈ ጸመቅቸ ዮሀንሴ ገሬስ ኦኔን ባሶ። ማቄ ባከ አፈ ካቴትየ ኡድሜ ኤሮ ማቄስ ዮሀንሴ ገሮኮ ገሬ።
40011012	አፈ ካቴቴይ ጸመቅቸ ዮሀንስየፈ አይት ሀንዞ ኣሎ ኢተነ ኡርኡትየኮ ኤ ዬሴ። ኦሰሥትን ኤሰ አይኬሱኮ ኡ ዎርጌ።
40011013	ኡድ ካየሥታረ ሙሴ ዎጋረይ(8) ጸመቅቸ ዮሀንሴይ ዮዶ ኣሎኮ ቡሮ ገረ ማቄሰ ዜርስኔ ኡ ዬቸ።
40011014	ካየሥት ኦቴቾሸ ኤፌሴ ዎርጌሰ ህ ማቆአይኮ ኤላሴኮ ዮኔሰ ህዩቴቸሽ ሀ ዮሀንሴኮ።
40011015	ዮነሴ ወሼ ኬንጌስ ነዽ ስወዬ።
40011016	ሀ ቤረ አሤ አበይድን ተዬ? ኡስን ጌሻከ ኡቴ ነይሹኮ ኡ ብሼ። ዬ ነይሽን ቤ ዣልተ ጼይድ
40011017	‹ህኑምበ መጉሴ ኦሴ ኑ ሲስኔ ዾሎበይተኮ፥ ዬፎ ቶሼ ኑ ቶሽኔ ዬቶበይተኮ› ዬይድ ኡይኔንኬኮ።
40011018	ጸመቅቸ ዮሀንሴይ ዮድ ከሠ ሙዶ በድየረ ዌይኔ ዳነ ኡሾ በድየረ ኤ ዴጭኔ ‹ጾዙኮ ኤ ገረ ዬሰ› ዬይድ ኡ ህዶ።
40011019	ተን አሥ ዬሌይ ዮድ ምየካረ ኡሽየካረ ተ ዬሱኔ ‹ሀ ኤስ ምየረ ኡሽየረ ኤሄ ገወሡኮ፥ ቀረጽቸሽቱሳረ ጩበሥቱሳረ ኡ ለጌኮ› ዬይድ ኡ ህዶ። ዎንቶ ኤረይ ግዞ ማቄስ ቤ ሀንተነኮ ኤ ኤሩቴ» ዬይድ ኤ ህዶ።
40011020	ዬሱሰይ ፌዴ ከተምቱሜ ምጩሼ ለገ ሀንተ ኡ ፌቀ ኤ ሀንቴቾ ከተመ አሥት ቤ ጩቦ ዸድ ማቄ ኡ ዼድኔ ኡሶ ገይልስኔ
40011021	«ንየ በዱፉ፥ ኮረዝኔ! ንየ በዱፉ ቤቴሰይደ! ህኑካ ተ ሀንቴቾ ምጩሼሸ ጽሮሴ ከተመካረ ሲዶነ ከተመካረ ተ ሀንቴሴሰኮ ዬ ከተመ አሥት ዬፎ ማኦ ማዽ ቤ ቅኖወ ሙቆ ኡጭ ሀኖ ኦሎዎኮ ቤ ጩቦ ዸድ ኡ ማቃኔ።
40011022	ህኑሴ ኦሆኮ ተ ኦሄ። ያአ ዎንቴ ህኑሜ ጽሮሴ አሥት ገራረ ሲዶነ አሥት ገራረ ያኡቴ ያአኮ ሸዉኬሰ።
40011023	ኔኖ ቅፍርነሆሜ! ዎኬ አፋ ኣልየ ኔ ቅኖይ ኬደ ኬደ ኤ ህኔ? ስኦሌ ሆቦሎወኮ ዬኬ ኔ ደፉቴ። ኔ ፌቀ ተ ሀንቶ ምጩሼ ሀንተ ሶዶሜ ከተማ ተ ሀንቴሴሰኮ ዬ ከተመይ ሀንዞ ኣሎ ባዶበድኮ ኤ ዬሳኔ።
40011024	ኣዴዎኮ ህኑሴ ተ ኦሄ፥ ያአ ዎንቴ ኔሜ ሶዶሜ አሥት ገረ ያኡቴ ያአኮ ሸዉኬሰ» ዬይድ ኤ ህዶ።
40011025	ዬ ዎጋ ዬሱሰን «ኑወዴ፥ አፈሴን ሰሀሴን ላሤ ማቄዮ! ሃንኬ ዬሴሰ ገሠሥቱምየረ ኤረሥቱምየረ ኣሽ ጸህቱሴ ኔ ቤይሶ ግሸ ንየ ገለተኮ ተ ገለቴ።
40011026	ኤወ ኑወዴ፥ ሀ ኤሰ ሀንቴሴ ሞዼ ኔ መሦ ማዽኮ ኤ ዬሴ።
40011027	ኡድ ዜሬይ ኑወዴኮፈ ታሴ እንጉትኮ ኤ ዬሴ። አዴዎ ባከ ዬሌ ኤሬስ ኦኔን ባሶ። ዬይድዎ ዬልየረ ዬሌይ ኤ ኤሮሮንኬ መቶሳረ ባከ አዴ ኤሬስ ኦኔን ባሶ።
40011028	ህኑኖ ገፈሥቶ፥ እደይ ዴጼሴስቶ ኡድ! ታኮ ዮወይቴ፥ ከሡኮ ህኑሴ ተ እንጌ።
40011029	ተን ገዎ ኣኮወረ ተምበ ኡለይሴሳረ ተ ማቄ ግሸ ህ ኬልየ ተ ቀንበረ እዱወይቴ፥ ታኮፈን ኤሩወይቴ፥ ህ ሉቦሴ ከሡኮ ህ ኤኬ።
40011030	ተ ቀንበረይ ሾሉወሰኮ፥ ተ እደን ሸዉከኮ» ዬይድ ኤ ህዶ።
40012001	ዬንየከ ብዝ ሰንበተ ዎንቴ ዬሱሰይ ትሼሼ ጎሰ ግዳነ ገርየ ኤ ዬቸ። ኤሳረ ሀንግቸ ኤ ኤሩስቾሽት ቤ ናይዴቾ ግሸ ዬ ትሻፈ ሽት ኤት ዾጌ ኡ አይቶ።
40012002	ፈረሰሥት ዬ ኤሰ ቤድ ዬሱሰኮ «ቤወ! ኔ ኤሩስቾሽት ሰንበተ ዎንቴ ዎገይ ቱጬሼሸ ኡ ሀንቴሰ» ዬይድ ኡ ህዶ።
40012003	ዬሱሰን «ደውቴይ ቤረ ዬቸ አሥታረ ቤ ናይዶንየ አበ ኤ ሀንቶሰ ፌቶ ፍሸሮወ ዜሩሶ በይቱወ?
40012004	ከህንተዎ ባከ ኦኔን ሙወዴቾሸ ዎገይ ቱጬቾሸ ሀይለ ቦረ ዎንቶ ዘዋ ጌል ቤረ ዬቸሽታረ ኤ ሙዶ።
40012005	ፌደይ አስ ሰንበተ ዎንቴ ከህንት ዎንቶ ሀይለ ዘዋከ ሰንበተ ዎንቴ ዎገይ ቱጬቾሸ ኡ ሀንቱሱኔ ኡሱሴ ጩቦ ኤ ማቁወንኬ ሙሴ ዎገ ዲዙቴሴሰ ዜሩሶ በይቱወ?
40012006	ህኑሴ ኦሆኮ ተ ኦሄ፥ ዎንቶ ሀይለ ዘወሜ ገሬሰኮ ሀየ ዬሰ።
40012007	‹ተን ዎርጌስ ማሮኮ ባከ ካሸ ማቁወሶ› ህድ ፍሸሮወ ዜሩተሴ ገጸኮ በይሶ ኬንጉወስት ገረ ያኡወድኮ ህ ዬቸ።
40012008	ተን አሥ ዬሌይ ሰንበተሴ ላሡኮ» ዬይድ ኤ ህዶ።
40012009	ዬሱሰይ የሀፈ ዴንድ አይሁደ ጵክሎ ዘወ ሀንድ ኤ ጌሎ።
40012010	ብዝ ኤ ኩቼይ ሲሌሴ አሥ የሀ ኤ ዬቸ። ብዝ ብዝ አሥት ዬሱሰ ሉፌሴ ቤ ዎርዶ ግሸ ኤሰ «ሰንበተ ዎንቴ ሀርገሤ ሎሉሴ ዎገይ ቱጫ ኤ ቱጬ?» ዬይድ ህስኔ ኡ ኦይጮ።
40012011	ዬሱሰን «ህኑካፈ ብዝ ዶሬ ኬንጌስ ዬ ዶር ሆቦሎወ ኡንደኮ ሰንበተ ዎንቴ ዬ ሆቦሎወፈ ጎሽ ኬሱወስ ኦኔን?
40012012	አሥ ህኔ ዋን ዶሩሜ ገሩወኔ? ሀ ኤ ግሸ ሞዼ ሀንተ ሰንበተ ዎንቴ ሀንቴይ ቱጩቱወሶ» ዬይድ ቤይዶ ጌዴ
40012013	ዬ አዴን «ኔ ኩቼ ዜኡወ!» ህድ ኤ ህዶ። ቤ ኩቼ ኤ ዜዽኔ ሎል ሴ ኤሱኬዎ ኤ ማዾ።
40012014	የሀፈ ቤ ኬሶ ጌዴ ወይስ ዬሱሰ ቤ ዎዼንኬ ፈረሰሥት ዎለ ኡ ኩንዶ።
40012015	ዬሱሰይ ዎለ ኡ ኩንጌሰ ኤርድ ቤ ዬቾ ጎዶፈ ዸድ ኤ ሀንዶ። ለገ አሥትን ኤ ጌዴ ሀንድኔ ሀርዴቸሽተ ኡድነዎ ኤ ሎሉሶ።
40012016	ቤምበ ኦኔኮን ኡ ኦዱሴሜ ኤ ከሾ።
40012017	ዬይድን ኤ ማዾስ ካየሥ እሰየሴነ
40012018	«ሀ ኤስ ተ ጸርዴሴ ተ መረሡኮ። ኤሰኮ ተ ኤሄ፥ ኤሱነኮ ተ መጌ፥ ተ አያነን ኤ ገረኮ ተ ገዴ፥ ኤስን ሀ ሰሀ ገረ ዬሴ አሥቱሴ ግዞ ያአ ዎገይ ኤሎንኬኮ ኤ ኦሄ።
40012019	ቤርሱወሶ፥ ከቶ ኬደይስ ዜሩወሶ፥ ቤ ከቶን ገዼሰ ግዳ ሲሱወሶ።
40012020	ዋሥ ኑነ ዬሴ ሚዹቴሴ ገሌን ሜይሱወሶ፥ በዬሴ ኡዼሴ ፈቄን በይሱወሶ። ዬይስ ኤ መሁወስን ግዞ ያአይ ኢቾሮ ኣሎኮ።
40012021	ሀ ሰሀ ገረ ዬሴ አሥትን ኡድነ ኤሰዎኮ ኡ ጎቤ» ዬይድ ህዩቴቸ ካዮይ ኣሎሮንኬኮ።
40012022	ዬ ኤ ጌዴ ዬሱሰኮ ኤ ገረ ጾዝ ዬስኔ ኤ ቤወንክየረ ኤ ዜሩወንክየረ መቴቾ አሤ ኡ ኦዶ። ዬሱሰይ ዬ አሤ ሎሉስኔ ዜሬሳረ ቤዬሳረ ኤ ደንደዾ።
40012023	አሥትን ኡድነ ምጭ «ህኔ ሀ ኤስ ደውቴ ዬልየን?» ዬይድ ኡ ህዶ።
40012024	ፈረሰሥት ዬ ኤሰ ሲድ «ጾዜ ኤ ኬሴስ ብኤልዜቡሌይድ ህዩቴ ጾዙሴ አፈነ ማገነዎኮ» ዬይድ ኡ መቶ።
40012025	ዬሱሰን ኡ መሦ ኤርድ «ሴኬ ሀንኬ ዎለ ሸሄ ካቴቶይ ኡንጎኮ ኤ ኡንጌ። ሴኬ ሀንኬ ዎለ ሸሄ ከተመ አሥት ኦኦይኔ ብዝ ዘወ አሥት ሚንድ ዬሱቱወሶ።
40012026	ሁምበዬይ ቤ በድተ ኤ ጎደአይኮ ሴኬ ሀንኬኮ ዎለ ኤ ሸቶ ህድ ህዮኮ። ህኔ ኤ ካቴቴይ ወይድ ሚንድ ኤ ዬሴ?
40012027	ተን ጾዜ ብኤልዜቡሌነ ጎዴሰ ማዸኮ ህ በዴ አሥት አበነዎ ኡ ጎዴ? ሀ ኤ ግሸ ኡሶኮ ህ ገረ ያኤሰ።
40012028	ዎንቶ አያነነ ጾዜ ተ ጎደአይኮመ ዬይ ዎንቶ ካቴቴይ ህኑካ ዮዶሶ ህድ ህዮኮ።
40012029	ህኔ ብዝ ኦሰሤ ቱቶ በድ ዬ ኤ ዘዋ ጌል ኤ ኬሜ ዋክስን ቦንቄሴ ኤ ደንደኤ? ኤሰ ቤ ቱቶስ ጌዴዎኮ ዬ ኤ ኬንጌሰ ቦንቄሴ ኤ ደንደኤ።
40012030	ሀንኬ ታረ ጵክሉወስ ቡዶኮ ኤ ቡዴ።
40012031	ዬይድኮ ህኑሴ ተይኔ። አሥ ሀንቶ ጩቦወረ አሥ ጨሾ ጨሾወረይ ኡድ ‹አቱወዬ› ህድኮ ኤ ህዩቴ። አያነ ጌሼ ጨሼ አሥ በይሶመይ ‹አቱወዬ› ህድ ህዩቱወሶ።
40012032	ታ አሥ ዬሌ ጨሼሽ ኡድኮ ኤ በይሶይ ‹አቱወዬ› ህድ ኤ ህዩቴ። አያነ ጌሼ ጨሼሹሼመ ሀ ሰሃን ማቄ ዮኔ ክሌ ሰሃከን ኤ በይሶይ ‹አቱወዬ› ህድ ህዩቱወሶ» ዬይድ ኤ ህዶ።
40012033	ሴኬ ዬሱሰይ «ብዝ ምሥ ሞዽየረ ኢታረ ኤ ማቄስ ቤ ኣፌነኮ ኤ ኤሩቴ። ምሥ ሞዼ ህ ኬመአይኮ ሞዼ ኣፌኮ ህ ዴጌሤ፥ ምሥ ኢተ ህ ኬመአይኮ ኢተ ኣፌኮ ህ ዴጌሤ።
40012034	ህኑኖ ሾሽ ነይሽቶ! ኢተ ማቅስኔ ወይድ ሞዼ ዜሬሴ ህ ደንደኤ? አሥ ቤ ኑነነ ኤ ዜሬስ ሙጹሮወ ኩንደሰፈኮ።
40012035	አሥ ሞዼይ ቤ ሙጹሮወ ኩንደ ሞዽየፈ ሞዼኮ ኤ ዜሬ። አሥ ኢተይ ቤ ሙጹሮ ኩንደ ኢታፈ ኢተኮ ኤ ዜሬ።
40012036	ህኑሴ ኦሆኮ ተ ኦሄ፥ አበን ማቁወ የሆ ዜሬ ቤ ዜሬሱነ አሥት ያአ ዎንቴ አበሜ ቤ ዜርዶንኬ ኤ ብዝ ብዝነኮ ኡ ኦሄ።
40012037	ኔ ዜርዶ ዜሬነ ግዞ ኔ ማቄ፥ ኔ ዜርዶ ዜሬነ ኔ ገረ ኤ ያኡቴ» ዬይድ ኤ ህዶ።
40012038	ብዝ ብዝ ሙሴ ዎገ ኤሩሴስታረ ፈረሰሥታረይ ዬሱሰኮ «ላሦ፥ ምጩሼሸ ኔ ሀንቱሱኔ ቤዬሱኮ ኑ ዎርጌ» ዬይድ ኡ ህዶ።
40012039	ኤስን «ኢታረ ዎንቶ ዸድ ፌዴ ዎንቶኮ ሀንጌሳረ ማቄ ሀ ቤራ ዬሴ አሥት ምጩሼሸ ቤዬሱኮ ኡ ዎርጌ። ካየሥ ዮነሴ ገረ ሀንቱተ ምጩሼ ሀንተሜ ፌዴ ምጩሼ ሀንተይ ቤይሱቱወሶ።
40012040	ጉልጼ ኦርጄ ገዋ ዮነሴይ ሀይዝ ዎንታረ ቀማረ ኤ አዾንኬ ተን አሥ ዬሌይ ሰሀ ኦሞ ሀይዝ ዎንታረ ቀማረኮ ተ ዴጬ።
40012041	ኔኔዌ ከተመ ጌርት ዮነሴይ ኦቶሰ ሲድ ቤ ጩቦ ዸድ ቤ ማዾ ግሸ ዴንድኮ ያአ ዎንቴ ሀ ቤራ ዬሴ አሥት ገረ ኡ ያኤ። ፌቶ ዮነሴሜ ገሬሰኮ ሀየ ዬሰ።
40012042	ኦሞ በዴ ካቴ ማቅቸ እንዶ ሳበይ ሰለሞኔይ ኤረነ ዜሬሰ ስዬሜ ህስኔ ሀ ሰሀ ዎሱላፈ ዴንድ እ ዮዶ ግሸ ያአ ዎንቴ ሀ ቤረ አሥታረ ዴንድኮ ሴኬ ኡ ገረ እ ያኤ። ስወይቴ፥ ሰለሞኔ ገሬሰኮ ሀይ ሀየ ዬሰ» ዬይድ ኤ ህዶ።
40012043	ሴኬን ዬሱሰይ «ጾዝ አሥ ገረፈ ጎዱት ቤ ሀንዶ ጌዴ ከሤ ኤፌሴ ሴየ ሀየኮ ኤ ሀንቴ። ኤ ሀንቴ ጎዶን ዋሥ ኤሰ ባ ሸንከ ሜለ ኡድ ኤ ማዾይነ ኤሰ ከሤ ቤ ኤኬ ጎዶ ኤ ዼጌ።
40012044	‹ኤሳፈ ተ ኬሴቾ ዘወኮ ማዽ ተ ሀንጌ› ዬይድ ህስኔ ሀንኬ ማዽ ኤ ዮሱኔ ዬ ዘወይ ሜለ ማዽ ፍቱት ነቁት ዬሱኔ ኤ ዴጌሤ።
40012045	ዬ ጾዝ ሀንድ ቤሜ ገሬ ኢተ ላፍ ጾዘጼ ኤት ዮድ ጌል የሀ ኤ ዬሴ። ዬ አሡሴ ጌዴ ዬሶይ ቡሮሜ ፌቶ ኤ ኢቴ። ሀ ኤሰ ብሼሸኮ ሀ ቤራ ዬሴ ኢተ አሥተ ሙሄሰ» ዬይድ ኤ ህዶ።
40012046	ሀገዎ ዬሱሰይ አሥቱሴ ዜርየ ኤ ዬሱኔ ኤስንዶወረ ኤስንዶ ነአጽታረይ ኤሳረ ዜሬሴ ዎርድ ዮድ ከራ ኤዽኔ
40012047	የሀ ዬቸሽታፈ ብዝ አሥን ዬሱሰኮ «ኔረ ዜሬሱኮ ኔይንዶወረ ኔይንዶ ነአጽታረይ ዮድ ዉዴ ኤዼሴ» ዬይድ ኤ ህዶ።
40012048	ዬሱሰይ ሴኬ መት «ኑንዶይ ኦኔን? ኑንዶ ነአጽት ኦንየጹን?» ህድ ህስኔ
40012049	ቤ ኩቼ ቤ ኤሩስቾሽቱኮ ቤይስ «ኑንዶወረ ኑንዶ ነአጽታረይ ሀይ ሀ ኡስተኮ።
40012050	አፋ ዬሴ ኑወዴይ ዎርጌ ሀንተ ሀንቴስተኮ ኡድነ ኑንዶ ነእ፥ ኑንዶ ቡሾይ፥ ኑንዶይ ዬ ኡሶኮ» ዬይድ ኤ ህዶ።
40013001	ዬ ዎንቴ ዬሱሰይ ዘወፈ ኬስ በገዴ ደኣ ሀንድ ኤ ኡቶ።
40013002	ኢተነ አሥ ለገይ ኤሱኮ ዮዶ ግሸ ዘጳ ጌል ኤ ኡቶ። አሥትን በገዴ ደኣ ኡ ኤእቸ።
40013003	መመኮ መመት ለገ በሴ ኤ ኤሩሶ። ኤሩስስኔን «ብዝ አዴይ አይለ አይሌሴ ኤ ኬሶ።
40013004	ኤ አይሉሱኔን ሞርእየፈ ብዝ ብዝ ኣፌይ ኦጌ ደኣ ኡንድኔ ከፍት ዮድ መጽ ኡ ሙዶ።
40013005	ፌዴ ሞርኤን ለገ ሰሀ ቤ ኦሞ ኬንጉወ ቃቀ ገረ ኤ ኡንዶ። ቤ ኦሞ ለገ ሰሀ ኬንጉወሰ ኤ ማቅቾ ግሸ ዬ ሞርኤይ ዬንየዎ ኤ ሙዾ።
40013006	ሙኤሴ ባከ አወይ አይዶ ጌዴን ሹል ጸጶ ቤ ደኬ ጎዶ ዼድ ኤ ሜሎ።
40013007	ፌዴ ሞርኤን ሀገ ጩልትየ ዬሴ አንኬ ግደ ኤ ኡንዶ። ዬ አንኬን ድጭ ቤ ኦሞ ኤሰ ኤ አይቶ።
40013008	ፌዴ ሞርኤን ሞዼ ሰሃ አይሉት ሙዽ ለገ ኣፌ ኤ ከጾ። በዴይ ጺሤ፥ በዴይ እዙፍ ተሜ፥ በዴይ ሀይዝ ተም ኣፌ ዬይስ ኡ ከጾ።
40013009	ዮነሴ ወሼ ኬንጌስ ነዽ ስወዬ!» ዬይድ ኤ ህዶ።
40013010	ኤ ኤሩስቾሽትን ዬሱሰኮ ዮድ «መመኮነ አሜ አሤ ኔ ኤሩሴ?» ዬይድ ኡ ኦይጮ።
40013011	ኤስን «አፈ ካቴቴ ግሸ አሥ ኤሩወሰ ህ ኤሮሮንኬ ህኑሴ ማዽኮ ኤ ዬሴ። ኡሱሴመ ኡ ኤሮሮንኬ ማዾ ባሶ።
40013012	ዬ ኤስን ኬንጌስቱሴ አስ ኤ እንጉቴ ኦርጄነ ኤ ለጌ፥ ኬንጉወስ ገረፈ ዬ ኤ ኬንግቾ ኦዼን ፌቶነዎኮ ኤ ኤፉቴ።
40013013	መመኮነ ተ ዜሬስ ቤስኔ ቤወስቱክየረ ሲስኔ ስወስቱክየረ ገጹወስቱክየረ ኡ ማቄ ግሸኮ።
40013014	ዬይድ ኤ ማዾስ ካየሥ እሰየሴይ ‹ስየመ ሲተኮ ህ ሲኔ፥ ገጹወይተኮ። ቤዬመ ቤተኮ ህ ቤኔ፥ ነዽ ቤወይተኮ።
40013015	ሀ አሥት ቤ ሙጹሮ ምንስኮ ቤ ወሼን ቱጭ ቤ ኣፌን ጭነዽ ኡ ዬሴ። ዬይድ ማቄ ኡ ዼደኮ ቤ ኣፌነን ቤድ ቤ ወሼነን ሲድ ቤ ሙጹሮወን መስ ታኮ ኡ ዮደኮኮ ተ ሎሉሳኔ› ዬይድ ዲዜቾሽ ኤ ኣሎ።
40013016	ህኑንመይ ህ ኣፌይ ቤኔ ግሸ ህ ወሼይ ሲኔ ግሸ ሱዙቴሴሰኮ።
40013017	ኣዴዎኮ ህኑሴ ተ ኦሄ፥ ለገ ካየሥታረ ግዞ አሥታረይ ሀቴ ቤየ ህ ዬሴሰ ቤዬሴ ጮልእኮ ኡ ዬቸ፥ ቤዩቶ ባሶ። ስየ ህ ዬሴሰ ስዬሴ ጮልእኮ ኡ ዬቸ፥ ስዩቶ ባሶ» ዬይድ ኤ ህዶ።
40013018	አስ ዬሱሰይ «አይለ አይሌ አዴ መመኮ ብርቼ ስወይቴ።
40013019	ኦጌ ደኣ ኡንደ ሞርኤይ ዎንቶ ካቴቴ ግሸ ኦሁተ ከቶ ሲድ ገጹወ አሡኮ። ኢተ ሁምበዬይ ኡኬነ ዮድኮ ኤ ሙጹሮወ አይሉቴቸ ዎንቶ ከቶ ኤ ኤኬ።
40013020	ቃቃ አይሉተስ ዎንቶ ከቶ ሲድ ዬንየዎ መገነ ኤኬ አሡኮ።
40013021	ማቄ ባከ ዎገሴዎ ባከ ጸጶ ኬንጉወሶ። ዎንቶ ከቶ ግሸ መዸይ ኦኦይኔ ጎዶይ ማዸኮ ኡኬነዎኮ ዹሙት ኤ ኡንጌ።
40013022	አንኬ ዹሸ ግዳ አይሉተስ ዎንቶ ከቶ ዎገሴዎ ሲኔ አሡኮ። ሀ ሰሀ መሦወረ ዎዱንቴ ኤሃረይ ኤ ሙጹሮወ ኩንድ ከቶ ኡ ግቴ፥ ኣፌ ከጹወሰን ኤ ማቄ።
40013023	ሞዼ ሰሃ አይሉተስ ዎንቶ ከቶ ሲድ ገጽ ኤኬ አሡኮ። ዬ ኤ ብሸ አሥታፈ ብዝ ብዝት ጺሤ ፌድት እዙፍ ተሜ ፌድት ሀይዝ ተም ኣፌ ዬይስኮ ኡ ከጼ» ዬይድ ኤ ህዶ።
40013024	ዬሱሰይ ፌዴ መመኮነ ኡሱሴ ዬይድ ኤ ኦቶ። «አፈ ካቴቴይ ኤ ብሼሽ ሀ ኤሰኮ። ብዝ አዴይ ቤ ዎታ ሞዼ ሞርኤ ኤ አይሎ።
40013025	ኡድ አሥ ጌቶ ጌዴ ኢለሥ ዮድ ጎሳከ ዉሌለ አይል ኤ ሀንዶ።
40013026	ጎሰይ ሙዽ ድጭ ከጼ አይቶ ጌዴ ጎሳከ ዬ ዉሌለይ ኤ ቤንቶ።
40013027	ዬ ዎታዴ ማልት ኤሱኮ ዮድ ‹ላሦ፥ ሞዼ ሞርኤ ኔ ዎታ አይሎ በድየ ኔ ዬቸ? ህኔ አየፈን ዉሌለይ ኤሰ ቤንቶ?› ዬይድ ኡ ህዶ።
40013028	‹ኢለሡኮ ሀ ኤሰ ሀንተ› ዬይድ ኤ ህዶ። ‹ህኔ፥ ዉሌለ ኑ ሾዶሮሰ ኤሃ ኔ ኤሄ?› ዬይድ ኤ ማልት ኡ ኦይጮ።
40013029	ኤስን ‹ማቁወሶ። ዉሌለ ህ ሾዱሱኔ ኤሳረኮ ጎሰን ሀልየ ህ ሾዴ።
40013030	ዸጉወይቴ፥ ጎሰይ አጩቶሮ ኣሎ ዉሌለን ኤሳረዎ ዬሱወዬ። አጬ ዎገይ ኤሌንየ አጬሽተ «ቡሮነ ዉሌለ መጹወይቴ፥ ተመነ ሜጌሴን ኤ ኡዱመነ ኡዱመነ ቱኩወይቴ። ተ ጎሰ ጵክል ተ ልእየ ጌልሱወይቴ» ዬይድኮ ተይኔ› ህድ ዬ ዎታዴይ ህዶ» ዬይድ ኤ ህዶ።
40013031	ዬሱሰይ ፌዴ መመኮ ዬይድ ኡሱሴ ኤ መመቶ። «አፈ ካቴቴይ ሀ ኤሰኮ ኤ ብሼ። ብዝ አሥ ቤ ዎተ ኣንድ ሀዴ ሳሞ ኣፌኬ ዬሴ ሴነፍጬ ህድ ህዩቴ ሞርኤ ኤ አይሎ።
40013032	እስን ፌዴ ሞርኤሜ ኡድ ኤርዴሴንዮኮ። ቤ ድጮ ጌዴ ሀ ሰሀ ገረ አይሉቴሴሳፈኮ ኡድ እ ገሬ። ድጭን ምሤ ማዽ እ ሀንጌ ገረን ከፍት ኬሤ ኬጽ ኤሰ ኡ ዬሴ» ዬይድ ኤ ህዶ።
40013033	ፌደ አስ መመክስኔ «አፈ ካቴቴይ ሀይዝ ዠልአ ዺለ መት ኤት ዾንአ እንዶ እራጭቴኮ ኤ ብሼ። ህኔ ኣልጭራከ ዬ ዺለይ ቤ ኩሜነ ኤ ዴንዶ» ዬይድ ኤ ህዶ።
40013034	ሃንጽ ዜሬ ኡድነ ዬሱሰይ መመኮነ አሥቱሴ ኤ ዜርዶ። መመኮ ኬንጉወሰ ብዞን ኡሱሴ ዜርዶ ባሶ።
40013035	ዬይድ ኤ ማዾስን ካየሥ «ተ ዜሬ መመኮነኮ ተ አዱሴ፥ ሰሀይ ሜዹቶሰፈ አይት እዣ ዬቸ ዜሬኮ ተ ዜሬ» ዬይድ ህዩቴቸይ ኣሎሮንኬኮ።
40013036	ዬሱሰይ ቤረ ዬቸ አሥተ የሀ ዸድ ዘወ ኤ ጌሎ። ኤ ኤሩስቾሽትን ኤሱኮ ሀንኬ ኡዽ «ሀ ጎሳ ቤንተ ዉሌለ መመኮ ኑሴ ብርሽ ኦሁወ» ዬይድ ኡ ህዶ።
40013037	ዬሱሰን «ሞዼ አይለ አይለስ አሥ ዬሌ ህድ ህዩቴሰኮ።
40013038	ዎተይ ሀ ሰሀኮ፥ ሞዼ ሞርኤይ ዎንቶ ካቴቴ አሥተኮ፥ ዉሌለይ ኢተ ማቄ ሁምበዬ በዴ ማቄ አሥተኮ።
40013039	ዉሌለ አይለስ ኢለሥ ሁምበዬኮ። አጭ ጵክሌ ዎገይ ሀ ሰሀ አልሶኮ፥ አጬሽት ዎንቶ ዎሰሥቱኮ።
40013040	ዉሌለይ ሾዱት ጵክሉት ተመነ ሜጉቴንኬ ሀ ሰሀይ ኣሉሱኔን ዬንኬኮ ኤ ማቄ።
40013041	ጩቦወ ኣንጌ በስታረ ኢተ ሀንቴስታረ ኡድነ ኤ ካቴትየፈ ጵክል ኡ ኬሶሮንኬ አሥ ዬሌ ህድ ህዩተስ ቤ ዎሰሤ ኤ አንሤ።
40013042	ኢተነ ኤጼ ተማን ኡ ደፉቴ፥ የሀን ኡ ዬኬ፥ ቤ ገጎን ኡ ቂጬ።
40013043	ዬንየን ግዞ አሥት ብየዴ ካቴትየ ቆሱኬኮ ኡ ፈቄ። ዮነሴ ወሼ ኬንጌስ ነዽ ስወዬ!» ዬይድ ኤ ህዶ።
40013044	ሴኬን ዬሱሰይ «አፈ ካቴቴይ ዎተ ግደ ኣቹት ዬሴ ደንደኡቱወ ለገ ሚዤኮ ኤ ብሼ። ብዝ አሥ ዬ ሚዤ ዴጌሴችኔ የሀ ዸድ ቤ መዶሱነ ቤ ኬንግቾሸ ሀንድ ኡድነዎ ዘልእ ዬ ገቴ ኤ ዎንዶ» ዬይድ ኤ ህዶ።
40013045	ዬሱሰን አስዎ «አፈ ካቴቴይ ዎመን ዘልአን ህድ አቄ አሥ ኤ ዎመይ ኬደይዴሴ ሹሻፈ ሀንቱቴሴ ሴሎ አበኮ ዎሜሴ ዎርጌሰኮ ኤ ብሼ።
40013046	ሞዽ ኩሡቴሴሰ ቤ ዴጌሶ ጌዴ ዬ አሥ ኡድነዎ ቤ ኬንግቾሸ ዘልእ ዬ ብዝ ሞዼ በሴን ኤ ዎንዶ» ዬይድ ኤ ህዶ።
40013047	ሴኬ ዬሱሰን «አፈ ካቴቴይ በገድየ ደፉት ጉልጼ ኤ ብሸኬ ኤ ብሸኬይስ ጵክል አይኬ ማረቤኮ ኤ ብሼ።
40013048	ጉልጼ አይኬስት ዬ ኤሰ ኤ ኩንዶይነ ጎሽኮ በገዴ ኑና ኡ ኬሴ። ሞዼ ሞዼን ጸርድ ቤ ሚዥየ ኡ ገዴ፥ ኢተ ማቄስተ ኬስ ዎረ ኡ ደኬ።
40013049	ሀ ሰሀ አልሶ ዎንቴን ዬ ኤሱኬኮ ኤ ማቄ። ዎንቶ ዎሰሥትን ዮድ ግዞ አሥታፈ ኢተ አሥተ ኡ ሸሄ።
40013050	ኢተነ ኤጼ ተማን ኡ ደፉቴ፥ የሀን ኡ ዬኬ ገጎን ኡ ቂጬ» ዬይድ ኤ ህዶ።
40013051	ዬሱሰይ «ተ ዜርዶስ ኡድነ ህኑሴ ጌልየ ኤ ዬሴ?» ዬይድ ኤ ኦይጭኔ «ኤወ» ህድ ኡይዶ።
40013052	ኤስን «ኦኔን ሙሴ ዎገ ኤሩሴስ አፈ ካቴቴ ኦጌ ሀሜ ቤ አይቶ ጌዴ ብዝ ዎዱመ አሥ ኩሡቴሴ ቤ ሚዤ ጵክል ቤ ገዴቾ ጎዶፈ ቡሮሳረ ጌዴሳረ ሸት ኬስ ገደ አሡኮ ኤ ብሼ» ዬይድ ኤ ህዶ።
40013053	ሀ መመክተ ዜርድ ቤ ኤሉሶ ጌዴ የሀፈ ዬሱሰይ
40013054	ቤ ዉዴ ነዝረቴ ከተማከ ኤ ዮዶ። አይሁደ ጵክሎ ዘዋን ኤ ኤሩሶ። ዬ ኤሰ ሲደስት ኡድ ዱኤይስኔ «ሀ አሥ ሀ ኤራረ ሀ ምጩሼ ሀንታረ አየፈን ኤ ኤቶ?
40013055	ጌሬ፥ ኤስ ምሤ መስቸሽ ዬሌ ማቁወዬ? ኤስንዶይ ማረሜ ማቁወየ? ኤስንዶ ነአጼይ የይቆቤ፥ ዮሴፌ፥ ስሞንየረ ይሁዳረ ማቁቱወዬ?
40013056	ኤስንዶ ቡነይጬይ ኡድነ ኑረ ማቁወዬ ኡ ዬሴስ? ህኔ ሃንኬ ዬሴ ኤረ አየፈን ኤ ዴጌሶ?» ዬይድ ህስኔ
40013057	ኤ ዜርዶሰ ስዬ እንጸዽ ኡ ዸዶ። ዬሱሰን «ካየሥ ፌዴ ዉድየኮ ኤ ኩሡቴ፥ ኤ ዉዴ አሥታረ ኤ ዘወ አሥታረመይ ኤሰ ኩሡቱወሶ» ዬይድ ኤ ህዶ።
40013058	ኤሰ ኣዴኮይድ ኤፌ ኡ ዼዶ ግሸ የሀ ለገ ምጩሼሸ ሀንቶ ባሶ።
40014001	ገልለ ዉዴ አሄሰ ማቅቸ ካት ሄሮድሴይ ዬንየከ ዬሱሰይ ሀንቶ ኦዶ ኤ ሲዶ።
40014002	ቤ ሀንተሥቱሴ «ሀ አሥ ጸመቅቸ ዮሀንሴኮ። ኤሰኮ ሀይቦወፈ ዴንደ። ሀ ኤ ግሸኮ ሀ ምጩሼ ሀንተ ሀንቴሴ ኦሰ ኤ ኬንጌ» ዬይድ ኤ ህዶ።
40014003	-
40014004	ዬ ኤሱሜ ቡሮ ሄሮድሴይንዶ ነእ ፍልጶሴ መቾ ማቅቸ ሄሮድየደ ግሸ ዮሀንሴይ «ዎገይ ኦሴቾሸ ሄሮድየደ ኔሴ መቾ መት ኔ ኤቶስ ሞዼ ማቁወሶ» ህድ ኤ ህቸ። ህኔ ሄሮድሴይ ዮሀንሴ አይኩስ ቱፉስ ቱፌ ዘወ ኤ ጌልሱሶ።
40014005	ዮሀንሴ ዎዼሴ ዎርድ አይሁደሥት «ካየሡኮ» ህድ ኡይቾ ግሸ ኡሶ ኤ ዠሾ።
40014006	ሄሮድሴይ ዬሉቶ ኩሠ ዎንቴ ሄሮድየደ ቡሾይ ጼይጉቴቸ ቦርስት ቡሮ ዮድ ኦሴ ሴኬ ሀንኬ ዾል ካዽ ሄሮድሴ ኢተነ እ መጉሶ ግሸ
40014007	«ኔ ዎርጌ አበኮ ታ ኦይጩወ! ኣዴዎ እንገኮ ተ እንጌ» ህድ ህስኔ ሄሮድሴይ ጫዾ።
40014008	ዬ ቡሽን ቤይንዶይ ኦቶንኬ «ጸመቅቸ ዮሀንሴ ቅኖ አበኮ ገረ ገድ ሀቴዎ ታሴ እንጉወ» ዬይድ እ ህዶ።
40014009	ዬ እ ኦቶሱሴ ካት ኤ ህግሎ። ማቄ ባከ ቤ ጫቆ ግሻረ ተቶ ገረ ቤረ ኡቴቸ ቦርስት «አም ተ ኦሄ?» ህስንየረ ዮሀንሴ ቅኖይ እሱሴ እንጉቶሮሰ ኤ ኦቶ።
40014010	አሤ አንስ ቱፌ ዘዋ ዮሀንሴ ቅኖ ኤ ቡርሱሶ።
40014011	ሰንቅየ ገድ ኦድ ዬ ቤ ቡርሶ ቅኖ ቡሽሼ ኡ እንዶ፥ እስን ቤይንዶሴ ኣንድ እ እንዶ።
40014012	ኤ ኤሩስቾሽት ዮድ ኤ አሀ ኤት ሞድ ሀንድ ዬ ኤሰን ዬሱሰኮ ኡ ኦቶ።
40014013	ዬሱሰይ ዮሀንሴ ሀይቦ ቤ ሲዶንየ ቤ ጎሼ ዬሴሴ አሥ ባ ጎዶ ዘጳ ጌል ኤ ሀንዶ። ለገ አሥት ኤ ሀንዶሰ ቤ ሲዶ ዎገ ቤ ዬቾ ከተምታፈ ኬስ ኤ ጌዴ ሰሃነ ቤ ቶኬነ ኡ ሀንዶ።
40014014	ዬሱሰይ ዘጳፈ ኬስ ለገ አሥተ ቤድ ኡሱሴ ህግል ሀርግቸሽተ ኡሳፈ ኤ ሎሉሶ።
40014015	ሰሀይ ቀንድኔ ኤ ኤሩስቾሽት ሀንኬ ኤሱኮ ኡዽ «ሀ ጎዶይ ኤሳ አበኮይ ባ ሜለ ጎዶኮ፥ ሰሀን ኢተነ ቀንድኮ ኤ ዬሴ። ሀንድ ቤ ኡኬ ዬሴ ከተምታፈ ከሠ ቤሴ ኡ ዎሞሮንኬ ሀ አሥተ ደኩወ!» ዬይድ ኡ ህዶ።
40014016	ዬሱሰን «ሀሜ ኡሶ ዎርጉሱወሶ። ኡ ሙኔሰ ህኑን እንጉወይቴ» ዬይድ ኤ ህዶ።
40014017	ኡስን «ኑን ሀየ ኦዼ እችች በቼ ቦራረ ለምእ ጉልጽየረ ባከ አበን ኬንጉወንጽኮ» ዬይድ ኡ መቶ።
40014018	ኤስን «ዬ ኤስተ ሀነ ታኮ ኦወይቴ» ዬይድ ኤ ህዶ።
40014019	ሌዶ ገረ አሥት ኡቶሮንኬ ኤ ኦቶ። እችች ቦራረ ለምእ ጉልጽየረ ኤት አፋ ቤድ ዎንቶ ኤ ገለቶ። ቦረ ሜይስ ጉስ ቤ ኤሩስቾሽቱኮ ኤ እንዶ። ኡስን ዬ አሥቱሴ ኡቁሶ።
40014020	ቤ ኡድነ ሙድ ኡ ምሾ። አተ በሤ ተመ ለምእ ኮፈ ኩሜ ኤ ኤሩስቾሽት ጵክል ዴንሶ።
40014021	ዬ ቦረ ሙደስት እንዶወጽታረ ነይሽታረይ ታቡቶ ባኔ እችች ኩመ ኤሌ አሰንሥተኮ ኡ ማቅቸ።
40014022	ዬሱሰይ አሥተ ደክስኔ ቤ ኤሩስቾሽተ «ዘጳ ጌል ታሜ ቡሮነ ሴምፈ ፎቱወይቴ» ህድ ኤ ኣሉሶ።
40014023	አሥተን ቤ ደቶ ጌዴ ብዝ በከ ገረ ሽኤሴ ቤ ጎሼ ኤ ኬሶ። ኤ ቀንድኔን የሀ ቤ ጎሼዎ ኤ ዬቸ።
40014024	ዬንየከ በገዴ ኑነፈ ዘጰይ ኦርጄነ ኤ ዘርዶ። አጌሥ ኡ ቡሮነ ሀንኬ ኦጽየ ዬቾ ግሸ ሴኬ ሀንኬ ዥረሆይ ዘጰ መዹንሥየከ ኤ ዬቸ።
40014025	ዬሱሰይ ቤ ኤሩስቾሽቱኮ ዋሥ ገረነ ቶኬነ ሀንት ቀማፈ ኦዱፍ ሳቴ ጌዴ ኤ ዮዶ።
40014026	ኤ ኤሩስቾሽትን ዋሥ ገረነ ቶኬነ ኤ ሀንቱሱኔ ቤ ቤዶ ዎገ ኦርጄነ ሌሞ ኬስ «ጎመሡኮ!» ህድ ህስኔ ቤ ዠሾሽ ጌዴ ኡ ኡይዶ።
40014027	ዬሱሰይ ኡኬነዎ ኡሶኮ ዜርስኔ «ኣዴኮ ህዶፍተ፥ ተምበኮ፥ ዠሾፍተ!» ዬይድ ኤ ህዶ።
40014028	ጴጽሮሴን ዬንየ «ተ ላሦ፥ ፌቶ ንየ ኤ ማቆአይኮ ተምበ ‹ዋሥ ገረነ ቶኬነ ሀንት ታኮ ዮወ› ህድ ህወ» ዬይድ ኤ ህዶ።
40014029	ዬሱሰን «ታኮ ዮወ!» ዬይድ ኤ ህዶ። ጴጽሮሴን ዘጳፈ ኬስ ዬሱሰኮ ሀሜሴ ዋሥ ገረነ ሀሜ ኤ አይቶ።
40014030	ሀንጉወዬ ባከ አጌሥ ኢተነ ኦጽቾ ግሸ ኤ ዠሽኔ ዋሥ ኤሰ ኦዼሴ ህኔ «ላሦ፥ ታ ኬሱወ!» ህድ ህስኔ ኤ ኡይዶ።
40014031	ዬንየዎ ዬሱሰይ አንስ አይት «ዶ፥ ታ ኔ ጎቤስ ዋክድ ኦዼ ኤ ማዾ! አሜ ታ ኔ ኤዜ?» ዬይድ ኤ ህዶ።
40014032	ዘጳ ሀንድ ኡ ጌሎንየ አጌሥ ምክ ህዶ።
40014033	ቤ ኡድነዎ ዬ ዘጳ ዬቸሽት «ኣዴዎ ኔን ዎንቶ ዬሌኮ!» ህድ ህስኔ ዬሱሰ ቡሮ ኡ አክርዶ።
40014034	በገዴ ሴምፈ ፎት ዬሱሳረ ኤ ኤሩስቾሽታረይ ጌንሴሬጼይድ ህሶ ጎዶ ኡ ዮዶ።
40014035	ዬ ዉዴ አሥት ዬሱሰ ኤ ማቄሰ ኤርድ ኡድ ቤ ጎጌ ዬቸ ዉድታ ኤ ዮዶሰ አሥ ስዮሮሰ ዎሶ ኡ አንሶ። ሀርገሥተ ኡድ ኤሱኮ ኦድ
40014036	ኤ ማኦ ብረ ኡ ዶሎሮሰዎ ዬሱሰ ኡ ሽዾ። ዶላስትን ቤ ሀርግየፈ ኡድዎ ኡ ሎሎ።
40015001	ዬሩሰሌሜፈ ፈረሰሥታረ ሙሴ ዎገ ኤሩሴስታረይ ዬሱሰኮ ዮድ
40015002	«ኔ ኤሩስቾሽት ኦሎፈ ዬቸ ገቴ ዎገነ አሜ ኡ ሀንቱዋኔ? ዎገ ገርድኮ ኩቼ ሾቶ በድ(9) ከሠ ኡ ሙኔ» ዬይድ ህስኔ ኡ ኦይጮ።
40015003	ዬሱሰን «ህኑንች? ህ ዎገሜ ህስኔ ዎንቶ ዎሶ ገርየ በይቱወ?
40015004	ዬ ኤስን ዎንቶይ ‹ንየድየረ ኔይንዶወረ ኩሡወ!› አስ ‹ብየዴ ኦኦይኔ ቤይንዶ ጨሼሽ ፌቶ ሀይኡወዬ› ዬይድኮ ኤ ዎሴሴ።
40015005	ህኑንመይ ‹ብዝ አሥ ብየዴሴ ኦኦይኔ ቤይንዶሴ ጎኤሰ እንጌሴ ቤይቾሸ «ዎንቶሱኮ ተ እንዶ» ህድ ኤ ህደኮ
40015006	ብየዴ ኦኦይኔ ቤይንዶ ኩሤ ዎርጉሱወሶ› ዬይድኮ ሂኔ። ዬ ኤሱኬይስ ህ ገቴ ዎገሜ ህስኔኮ ዎንቶይ ኦቴቾሸ ህ በይሴ።
40015007	ህኑኖ አውሸችቶ! ህ ግሸ ካየሥ እሰየሴይ ዜርዶ ካዮይ ኣዴኮ።
40015008	ዜርስኔን ‹ሀ ጌርት ቤ ኑነነዎኮ ታ ኡ ኩሤ፥ ኡ ሙጹሮመይ ታኮፈ ዘርድኮ ዬሴ።
40015009	አሡኮፈ ኬሰ ኤረ ዎንቶ ዎገ መት ኤሩስስኔኮ የሆዎ ታሴ ኡ አክሬ› ዬይድኮ ኤ ህዴቸ» ህድ ኤ ህዶ።
40015010	ዬሱሰይ ቤኮ ሀንኬ አሥተ ጼይድ «ስወይቴ፥ ገጹወይቴ!
40015011	አሤ ዾሁሴስ አሥ ኑነፈ ኬሴሰኮ ባከ ሀንኬ አሻነ ጌሌሰ ማቁወሶ» ዬይድ ኤ ህዶ።
40015012	ኤ ኤሩስቾሽት ኤሱኮ ሀንኬ ኡዽ «ሀ ኔ ዜርዶሰ ሲድ ፈረሰሥት ኔ ገረ ኡ ሁሎሰ ኤርየከ ኔ ዬሴ?» ህድ ህስኔ ኡ ኦይጮ።
40015013	ኤስን «አፋ ዬሴ ኑወዴይ ቶቶ ባ ቶፌይ ኡድነዎኮ ኤ ሾዱቴ።
40015014	ቤሴ በልእታረ በልአ ዱርኬስታረ ኡ ማቄ ግሸ ኡሶ ዸጉወይቴ! በልአይ በልአ ዱርኮአይኮ ሆቦሎወኮ ቤ ለምኡነ ኡ ኡንጌ» ዬይድ ኤ ህዶ።
40015015	ጴጽሮሴን ዬሱሰ «ሀ ኔ ዜርዶ ዜሬ ኑሴ ብርሽ ኦሁወ!» ዬይድ ኤ ህዶ።
40015016	ዬሱሰን «ህኑን ሀቴ ኣሎ ገጹወስቱወ?
40015017	አሻነ ጌሌስ ገወ ሀንድ ኡድነዎ ዉዴ ኤ ኬሴንኬ ገጹወይቱወ?
40015018	ማቄ ባከ ኑናነ ኬሴስ ሙጹሮወፈኮ ኤ ኬሴ። ዬ ኤሰኮ አሤ ዾሁሴስ።
40015019	ሙጹሮወፈ ኬሴስ ኢተ መሦ፥ አሤ ዎዼ፥ ለጌቴ፥ ማቁወ ኦጌነ ዎለ ሙሄ፥ ከይሴ፥ ዛዴ አቴዬ፥ አሤ ጨሼ ኡድ ሀ ኤሰኮ።
40015020	አሤ ዾሁሴስ ሀ ኤሰ ብሼሼ ዜሬ ባከ ኩቼ ሾቶ በድ ምዬመይ አሤ ዾሁሱወሶ» ዬይድ ኤ ህዶ።
40015021	የሀፈ ዸድ ዬሱሰይ ጽሮስየረ ሲዶንየረ ህሶ ከተመይ ኤሰ ዬሴ ዉድየከ ኤ ሀንዶ።
40015022	ኬኔኣነጽዮ ማቅቸ እንዶን የሀፈ ዬሱሰኮ ዮድ «ተ ላሦ፥ ደውቴ ዬሌ! ተ ቡሾኮ ጾዝ አይት ኢተነ መዹንሤ፥ ኦዴ ታ ቤየሹነ!» ዬይድ ኡውስኔ እ ኦቶ።
40015023	ኤስን ብዞን መሄ ባከ ምክ ህዶ። ኤ ኤሩስቾሽት ሀንኬ ኤሱኮ ኡዽ «ሀ እንዶይ ኑ ጌዴ ዮድ ኡዌሰ፥ ኦዴ፥ እሶ አንሡወ» ዬይድ ኡ ሽዾ።
40015024	ኤስን «እስረኤሌ ጌርታፈ ሀዴ ባደ ዶሩኬ ህዴሴስቱሴዎኮ ተን አንሡቶ» ዬይድ ኤ ህዶ።
40015025	ማቄ ባከ ዬ እንዶይ ኡዽ ኤ ቶኬ ገረ ኡንድ «ተ ላሦ፥ ኦዴ፥ ታ መሩወ» ዬይድ እይዶ።
40015026	ዬሱሰን «ነይሽት ቦረ ኤት ከነሴ ደፌይ ብሹወሾ» ዬይድ ኤ ህዶ።
40015027	እስን «ተ ላሦ! ዬ ኤስን ኣዴኮ። ማቄ ባከ ከንትን ፌቶ ቤ ላሥት ተቶወፈ ጉኬሰኮ መጽ ኡ ሙኔ» ዬይድ እ ህዶ።
40015028	ዬሱሰን «ኔን ተ ገረ ኔ ኬንጌ ጎቦይ ኦርጄኮ፥ ኔ ዎርጌንኬ ማቁወዬ» ዬይድ ኤ ህኔ ዬንየዎ ዬ እ ቡሾይ ሎሎ።
40015029	ዬሱሰይ የሀፈ ዴንድ ገልለ በገዴ ደኣነ ገርድ በከ ገረን ኬስ የሀ ኤ ኡቶ።
40015030	ፌቶነ ለገ አሥት ኤሱኮ ቶኬ ዶጬሼሽተ፥ በልእተ፥ ዶምተ፥ ሙምታረ ፌዴ ሀርገሥታረ ኤት ኡ ዮዶ። ኤ ቡሮ ኦድ ኡ ገድኔ ኤ ሎሉሶ።
40015031	አሥት ቶኬ ዶጬቻሽትን ሎሉሱኔ፥ ዶምትን ግዝ ሀንጉሱኔ፥ በልእትን ቤሱኔ፥ ሙምት ዜሩሱኔ ቤ ቤዶንየከ ኦርጄነ ምጭ እስረኤሌ ዎንቶ ኬደ ኬደ ኡ ህሶ።
40015032	ቤ ኤሩስቾሽተ ቤኮ ጼይድ ዬሱሰይ «ሀ አሥት ሀይዝ ዎንቴ ኣሎ ታረ ኡ ዴጬሼ ግሻረ ኡ ሙኔስ ሀየ ባ ግሻረ ህግልሰኮ ታ ኡ ህግልሴ። ሀንግስኔ ናይድ ኦግየ ገት ኡ ኡንጌሜ አበን ኡ ሙዶባኔ ‹ዸድ ህ ዘወ ሀንጉወይቴ› ህድ ህዬ ዎርጉወሶ» ዬይድ ኤ ህዶ።
40015033	ኤ ኤሩስቾሽትን «ህኔ ሃንጽ አሡሴ ኤሌ ቦረ አየፈን ሀ ሰሀ ሜላ ኑ ኤፌ?» ዬይድ ኡ ህዶ።
40015034	«ኣንጽ ቦረነ ህ ኬንጌ?» ዬይድ ኤ ኦይጮ። «ላፍ በቼ ቦራረ ኦዼ ግዸ ጉልጽታረዎኮ ኑ ኬንጌ» ዬይድ ኡ ህዶ።
40015035	ዬሱሰን አሥቱኮ «ሰሃ ኡቱወይቴ» ህድ ኤ ህዶ።
40015036	ዬ ላፍ በቼ ቦራረ ጉልጽየረ ኤት ዎንቶ ኤ ገለቶ። ሜይስ ጉስ ቤ ኤሩስቾሽቱኮ ኤ እንድኔ ኡስን አሥት ቡሮ ኡ ገርሶ።
40015037	ቤ ኡድነ ሙድ ኡ ምሽኔ አተ በሤ ኤ ኤሩስቾሽት ላፍ ኮፈ ኩሜ ጵክል ኡ ዴንሶ።
40015038	ሙዳስት እንዶወጽታረ ነይሽታረይ ታቡቶ ባኔ ኦይድ ኩመኮ ኡ ማቅቸ።
40015039	ዬሱሰይ አሥተ ቤ ቡዶ ጌዴ ዘጳ ጌል መገዶኔ ዉዴ ኤ ሀንዶ።
40016001	ዬሱሰ ናዽ ቤዬሴ ዎርድ ፈረሰሥታረ ሶዶቀሥታረይ ኤሱኮ ዮድ «ዎንቶኮፈ ማዼሴ ዬረጎ ምጩሼ ሀንተ ኑ ቤይሱወ» ህድ ህስኔ ኡ ኦይጮ።
40016002	ዬሱሰይ ኡሱሴን «ቀሜሴ ኤ ህሱኔ ‹አፈይ ዞዽኮ ዬሴ፥ እረይ ቡኩወሶ› ዬይድ ሂኔ፥
40016003	አስ ኬትየ ሾኤ ህ ዴንዶይነ ‹ዹመይ አፋ አይት ዬሱኔ ኤ ዞዼሴ ግሸ፥ ሀንዞ እረይ ቡከኮ ኤ ቡኬ› ዬይድ ሂኔ። አፈመ ቤድ አበይ ማቄሰ ኤሬሴ ደንደአኮ ህ ደንደኤ፥ ማቄ ባከ ቤረይ አበ ማቄሰ ኤ ዬረጎ ኤሬሴ ደንደኡወይተኮ።
40016004	ኢታረ ዎንቶ ዸድ ፌዴ ዎንቶኮ ሀንጌሳረ ማቄ ሀ ቤራ ዬሴ አሥት ምጩሼሸ ቤዬሱኮ ኡ ዎርጌ። ካየሥ ዮነሴ ገረ ሀንቱተ ምጩሼ ሀንተሜ ፌዴ ምጩሼ ሀንተይ ቤይሱቱወሶ» ህድ ህስኔ ቤ ኦቶ ጌዴ ዬሱሰይ ፌዴ ጎዶ ዸድ ኤ ሀንዶ።
40016005	ኤ ኤሩስቾሽትን በገዴ ሴምፈ ፎት ቤ ሀንዶንየን ገለሴ ማቄ ቦረ ቦት ኡ ሀንዴቸ።
40016006	ዬሱሰይ ቤ ኤሩስቾሽተን «ፈረሰሥቱሳረ ሶዶቀሥቱሳረ ማቄ እራጭቴ ገረፈ ህኑምበ ከኩወይቴ! ኦሴይወይቴ!» ዬይድ ኤ ህዶ።
40016007	ኡስን «ቦረ ኑ ኦዶ ባ ግሸኮ ዬይድ ኤ ህዶ» ዬይድ ህስኔ ሴኬ ሀንኬ ዎለ ኡ ዜርዶ።
40016008	ዬሱሰን ኡ ዜሬሰ ኤርድ «ተምበ ህ ጎቤስ ዋኬይድዎ ኦዼ ኤ ማዾ። ‹ቦረ ኑ ኦዶ ባ ግሸኮ ዬይድ ኤ ህዶ› ህድ ህስኔ አሜ ሴኬ ሀንኬ ዎለ ህ ዜሬ?
40016009	አደ ህኑሴ ጌሉወዬ? እችች ኩመ አሡሴ እችች ቦረ በቼይ ኤሎሳረ አተ በሤ ኣንጽ ኮፈ ህ ዴንሴቾሻረ መሥየ በይቱወ?
40016010	ዬይድዎ ኦይድ ኩመ አሡሴ ላፍ በቼ ቦረይ ኤልኔ አተሴ ኣንጽ ኮፈ ኩሜ ህ ዴንሴቾሸ መሥየ በይቱወ?
40016011	ተ ዜርዶስ ቦረሴ ኤ ማቁወንኬ ወይድ ኤሬ ህ ዼዶ? ዬቦ ፈረሰሥቱሳረ ሶዶቀሥቱሳረ ማቄ እራጭቴ ገረፈ ህኑምበ ከኩወይቴ» ህድ ኤ ህዶ።
40016012	ኤ ኤሩስቾሽት ፈረሰሥታረ ሶዶቀሥታረይ ኤሩሴሳፈ ብየ ኡ ከፎሮንኬ ባከ ቦረ እራጭትየፈ ኤ ማቁወንኬ ኤ ዜርዶሰ ኡ ኤርዶ።
40016013	ዬሱሰይ ፍልጶሴ ቄሳርየ ህሶ ከተመይ ኤሰ ዬሴ ዉዴ ሀንድ የሀ ቤ ኤሎንየ ቤ ኤሩስቾሽተ «አሥት ታ አሥ ዬሌ ኦኔኮይድን ኡይኔ?» ህድ ኤ ኦይጮ።
40016014	ኡስን «ብዝ ብዝት ‹ጸመቅቸ ዮሀንሴኮ›፥ ፌድትን ‹ኤላሴኮ›፥ አስ ፌድትን ‹ኤርምየሴኮ› ኦኦይኔ ‹ካየሥቱካፈ ብዝኮ› ህድኮ ኡይኔ» ዬይድ ኡ ህዶ።
40016015	ዬሱሰን «ህኔ ህኑንች? ኦኔኮይድን ታ ሂኔ?» ዬይድ ኤ ኦይጮ።
40016016	ዬንየን ስሞኔ ሱንግቸ ጴጽሮሴይ «ኔን ሜስሄኮ፥ ኤንአ ዎንቶ ዬሌኮ» ዬይድ ኤ ህዶ።
40016017	ዬሱሰይ «ዮነ ዬሌ ስሞኔ! ኔን ሱዙቴሴሰኮ። ሀ ኤሰ ኔሴ አዱሰይ አፋ ዬሴ ኑወዴ ባከ አሤ ማቁወሶ።
40016018	ጴጽሮሴ ኔሴ ዬይድኮ ተይኔ፥ ኔን ሹቹኮ፥ ሀ ካቾ ሹች ገረኮ ተ ዘወ ተ ኬጼ። ሀይቦይ ቤ ኦሰነ ሀ ተ ዘወ ኢቹወሾ።
40016019	አፈ ካቴቴ ሱመ ኤሱነ ኔ ዶኤሰኮ ኔሴ ተ እንጌ። ሰሃ ኔ ቱቶይ አፋ ቱፉቴሴሰኮ ኤ ማቄ፥ ሀ ሰሃ ኔ ብርሾይ አፋ ብርቹቴሴሰኮ ኤ ማቄ» ዬይድ ኤ ህዶ።
40016020	ዬይድ ቤይዶስ ጌዴ ቤ ኤሩስቾሽቱኮ ቤምበ «ሀ ኤስ ሜስሄኮ» ህድ ህስኔ ኦኔኮን ሴኬ ኡ ዜሩወንኬ ኤ ቱጮ።
40016021	ዬ ዎጋፈ አይት ዬሱሰይ ቤ ኤሩስቾሽቱሴ «ዬሩሰሌሜ ሀሜኮ ታ ኤ ዎርጉሴ። የሀን ገቴ ጭምታረ፥ ከህንቱሴ አፈነ ማግታረ፥ ሙሴ ዎገ ኤሩሴስታረይ ለገ መዸ ታ ኡ ቤይሴ፥ ታ ኡ ዎዹሴ። ዎዹሱቱወዬ ባከ ሀይቦወፈ ሀይሶ ዎንቴኮ ተ ዴንዴ» ዬይድ ኤ ኦህቸ።
40016022	ጴጽሮሴይ ዬሱሰ በዴ ገረ ኬስ «ተ ላሦ! ዎንቶይ ሀ ኤሰ ኔ ገረ ኦዶፌ፥ ፌቶን ንየ ኤሎፌ!» ዬይድ ኤ ከሾ።
40016023	ዬሱሰይ ሴኬ ማዽ ጴጽሮሴኮ «ኔኖ ሁምበዬ፥ ተ ደኣፈ ሀሩወ! ኔን መሤስ አሥ መሦኬ ባከ ዎንቶ መሦኬ ኤ ማቁወ ግሸ ታሴ ዹሞኮ ኔ ማቄ» ዬይድ ኤ ህዶ።
40016024	ዬ ኤ ጌዴ ዬሱሰይ ቤ ኤሩስቾሽቱኮ «ታረ ሀሜሴ ዎርጌስ ዬሰአይኮ ቤምበ ዸድ ቤ ሱሥ ምሤ እድ ታረ ዮወዬ።
40016025	ቤሴ ቤ ዬሶ ከፌሴ ዎርጌስ ኡድነ በይሰኮ ኤ በይሴ፥ ቤ ዬሶ ታሜ ህስኔ ገርስ እንጌስመይ ዬሶኮ ኤ ዴጌሤ።
40016026	አሥ ሀ ሰሃከ ዬሴሰ ኡድነ ዴጌሠ ቤ ሉቦ ዼበ ኤ ህደኮ አም ኤሰ ኤ ጎኤ? አሥ ቤ ሉቦ ዎዜሴ ደንደኤሰ አም ኤ ሸንጌ?
40016027	ተን አሥ ዬሌይ ኑወዴ ኩሠ ፉለነ ሀይለ ተ ዎሰሥታረ ዮተኮ ተ ዮኔ። ዬ ዎጋኮ ኡ ብዝ ብዝሴ ኡ ሀንተኬ ዎመ ተ እንጌ።
40016028	ኣዴዎኮ ህኑሴ ተ ኦሄ፥ ተን አሥ ዬሌይ አፋፈ ተ ካቴቶ ኩሠነ ተ ዮሱኔ ቤ ቤዮሮ ኣሎ ሀየ ዬሴስታፈ ሀይኡወስተኮ ዬሰ» ዬይድ ኤ ህዶ።
40017001	እዙንሦ ዎንቴ ጌዴ ዬሱሰይ ጴጽሮሴ፥ የይቆቤ ኤስንዶ ነእ ዮሀንሴ ዬይስ ቤረ ኤት ብዝ ኦርጄ በከ ገረ ቤሴዎ ኡ ኬሶ።
40017002	ኡ ቡሮ የሀ ኤ ብሸይ አርቶ፥ ሀዴ ቆሱኬ ኤ ኣፉሸይ ፈዾ፥ ኤ ማኦን ቦት ኣፍየ ኤ ጨድቸ።
40017003	ዬንየዎ ሙስየረ ኤላስየረይ ዬሱሳረ ዜሩሱኔ ኡ ቤዶ።
40017004	ጴጽሮሴን ዬሱሰ «ተ ላሦ፥ ሀየ ን ዬሴስ ኒሴ ወይዴሴ ሞዼነ! ኔ ኤሀአይኮ ብዞ ኔሴ ብዞ ሙሴሴ ብዞ ኤላሴሴ ህስ ሀይዝ አሽተ ተ ኬጼሬ» ዬይድ ኤ ህዶ።
40017005	ሀገዎ ጴጽሮሴይ ዜሬንየ ሌህ ህዴሴ ዹመይ ዮድ ኡሶ ኤ ፈሾ። ዬ ዹማነን «ኤሱነ ተ መጌ ተ ኤሄ ዬሌይ ሀ ኤሰኮ፥ ኤሱሴ ስወይቴ» ዬይድ ህኔ ከቶ ኡ ሲዶ።
40017006	ዬ ኤሰን ቤ ሲዶንየ ሌሞ ቤ ኬሶ ግሸ ኤ ኤሩስቾሽት ሰሃ ዴሞነ ኡ ኡንዶ።
40017007	ዬንየን ዬሱሰይ ኡሱኮ ሽዽ ቤ ኩቼነ ኡሶ አይት «ኣዴኮይድ ህዶፍተ! ዴንዱወይቴ፥ ዠሾፍተ» ህድ ኤ ህዶ።
40017008	ዎኬ ኬደይድ ኡ ቤሱኔ ዬሱሰዎ ባከ ኦኔን ቤዩቶ ባሶ።
40017009	በካፈ ዬኬ ኡ ሆዹሱኔ ዬሱሰይ «ተን አሥ ዬሌይ ሀይቦወፈ ተ ዴንዶሮ ኣሎ ሀ ህ ቤዶሰ ኦኔኮን ዜርዶፍተ» ህድ ህስኔ ቤ ኤሩስቾሽቱሴ ምንስ ኤ ኦቶ።
40017010	ኡስን «ሙሴ ዎገ ኤሩሴስት ‹ሜስሄይ ዮኔሱሜ ቡሮነ ኤላሴኮ ዮዌ ኤ ዎርጉሴ› ህድ አሜ ኡይኔ?» ዬይድ ኤሰ ኡ ኦይጮ።
40017011	ኤስን «ኣዴኮ! ኤላሴይ ቡሮነኮ ኤ ዮኔ፥ ኡድ በሴን ነቀኮ ኤ ነቄ።
40017012	ህኑሴ ኦሆኮ ተ ኦሄ፥ ዮዌመ ኤላሴይ ኦሎዎኮ ኤ ዮዶ። አሥትን ኤሰ ኤ ማቄሰ ኤርዶ በድኮ ቤ ኤቶንኬ ኤ ገረ ኡ ሀንቶ። ዬ ኤሱኬዎኮ ታ አሥ ዬሌን መዸ ኡ ቤይሴ» ዬይድ ኤ ህዶ።
40017013	ዬይድ ኤ ህኔ ኤ ዜርዶስ ጸመቅቸ ዮሀንሴሴ ኤ ማቄስ ዬንየ ኡሱሴ ኤ ጌሎ።
40017014	ኡስን ዬኬ ለገ አሥቱኮ ኡ ዮዶ ዎገ ብዝ አሥ ዬሱሰኮ ዮድ ኤ ቶኬ ገረ ኡንድ
40017015	«ተ ላሦ! ኦዴ፥ ተ ዬሌ ማሩወ! ዢጬይ(10) ኢተነ ኤሰ አይትኮ ተማን ዋሳን ለገ ዎጋከ ኦል ኤ መዹንሤ።
40017016	ኔ ኤሩስቾሽቱኮ ተ ኦኔኮ ሎሉሴይ ኡሶ ኢሾ» ዬይድ ኤ ህዶ።
40017017	ዬሱሰን «ህኑን ወይድ ኣዴሡወ ግዞ ኦጌ ኤሩወስተን! አን ኣሎነ ህኑናረ ተ ዬሴ? አን ኣሎወ ህኑምበ ተ ደንደኤ? ሜ፥ ዬሌ ታኮ ኦወይቴ» ዬይድ ኤ ህዶ።
40017018	ዬሱሰን ጾዜ ከሽኔ ዬንየዎ ጾዝ ኤሰ ደትኔ ዬ ዬሌይ ሎሎ።
40017019	ዬ ኤ ጌዴ ኤ ኤሩስቾሽት ቤ ጎሼዎ ዬስኔ ዬሱሰኮ ኡዽ «አበሱነ ኑን ጾዜ ጎዴ ደንደኤ ኑ ዼዶ?» ህድ ህስኔ ኡ ኦይጮ።
40017020	ዬሱሰን «ጎዴ ህ ዼዶስን ዎንቶ ገረ ህ ኬንጌ ኣዴሦ ኤሬቴነኮ። ኣዴዎኮ ህኑሴ ተ ኦሄ፥ ሳሞ ኣፌ ጌን ኣዴሦይ ህኑከ ዬሰኮ ሀ በከ ‹ሀየፈ ዴንድ ሴ በዴ ገሩወ› ዬይድ ሂደኮ ማቆኮ ኤ ማቄ። ህኑምበ ኢቼ አበኮይ ባሶ። [
40017021	ሃንኬ ዬሴ ጾዝ ዎንቶ ህ ሽዾ ባሳረ ህ ጾንዶ ባሳረ ጎዴሴ ደንደኡወይተኮ]» ዬይድ ኤ ህዶ።
40017022	ብዝ ዎንቴ ኤ ኤሩስቾሽት ዬሱሳረ ዎልኮ ገልላ ኡ ጵክሉቶ። ዬንየከ ኤስን «ተን አሥ ዬሌይ አሥት ኩችየ ገርድ ተ እንጉቴ።
40017023	ኡ ዎዼ፥ ሀይቦወፈን ሀይሶ ዎንቴ ተ ዴንዴ» ዬይድ ኤ ህኔ ኤ ኤሩስቾሽት ኦርጄነ ኡ ህግሎ።
40017024	ዬሱሰይ ቤ ኤሩስቾሽታረ ቅፍርነሆሜ ከተማ ሀንዶንየ ዎንቶ ሀይለ ዘወሴ ጋሎ ኤክቸሽት ጴጽሮሴኮ ኡዽ «ህ ላሥ ዎንቶ ሀይለ ዘወሴ ጋሎ ጋለ ኤ ጋሌን ጋሉወንኬን ኤ ህዶ?» ዬይድ ኡ ኦይጮ።
40017025	«ጋለኮ ኤ ጋሌ» ዬይድ ኤ ህዶ። ዘወ ሀንኬ ጴጽሮሴይ ጌልኔ ቡሮነ ዬሱሰይ «ስሞኔ፥ አም ንየ ኤ ብሼ? ሀ ሰሀ ካተጼይ ቀረጻረ ጋሉዋረ ኦኔ ገረፈነ ኡ ኤኬ? ቤ አሥ ገረፋን ፌዴ ዉዴ አሥ ገረፋረ?» ዬይድ ኤ ኦይጮ።
40017026	ጴጽሮሴን «ፌዴ ዉዴ አሥ ገረፈኮ» ዬይድ ኤ መትኔ ዬሱሰይ «ህኔ ቤሴ ኤ ዉዴ አሥት ጋሎ ጋሉቱወሶ ዬይድ ህዮመ!
40017027	ማቄ ባከ ኡሶ ኑ ሁሉሴሱሜ መንጸቆ(11) ኣንድ በገድየ ደት ቡሮነ ኔ አይኬ ጉልጼ አሸ ዶዽ ዎንቶ ሀይለ ዘወ ጋሎሴ ኤሌ ሚዤኮ ኔ ዴጌሤ። ዬ ኤሰ ኔሳረ ታሳረ ኣንድ ጋሉወ!» ዬይድ ኤ ህዶ።
40018001	ዬ ዎገዎ ኤ ኤሩስቾሽት ዬሱሰኮ ዮድ «አፈ ካቴትየ ኡድየዴ ገሬስ ኦኔወ?» ህድ ኡ ኦይጮ።
40018002	ብዝ ዬሌ ኦዼ ኡ ግደ ጼይድ ኤስ
40018003	«ኣዴዎኮ ህኑሴ ተ ኦሄ፥ ህኑምበ አርስ ዬሌ ኦዼ ብሸ ህ ማዾ ባሰ አፈ ካቴትየ ፌቶ ጌሉወይተኮ።
40018004	አፈ ካቴትየ አንጉሴ ማቄስ ሀ ዬሌ ኦዼኬይስ ቤምበ ኡለይሴሰኮ።
40018005	ተ ሱንሡነ ሃንኬ ዬሴ ዬሌ ኦዼ ሞኬስ ታን ሞከኮ ኤ ሞኬ።
40018006	ታ ኣዴሤ ሀ በረጽታፈ ብዞ ዹሙሴ አሥ ዴጾ ዎጸ ቤ ኦንታ ቱት በገዴ ኦሞ ኡንድ የሀ ኤ ባደኮኮ ኤሱሴ ኤ ብሼ» ዬይድ ኤ ህዶ።
40018007	ሴኬ ዬሱሰን «ዹሞ ኦዌሴ ደንደኤ በስቱነ ኩንድ ኡ ዬሴ ግሸ ሀ ሰሀ ገረ ዬሴ አሥተ በዱፉ! ዹሙሴስ ዮዶ በድ ዸጉወሶ። ኤሱነ ኤ ዮኔ አሤ ኤሰ ፌቶ በዱፉ!
40018008	ኔ ኩቼይ ኦኦይኔ ኔ ቶኬይ ንየ ዹሙሴሴ ህተአይኮ ሴነ ኔ ገረፈ ቡርስ ደኩወ። ለምእ ኩቼ ኬንግስኔ ጋነሜ ህዩቴ ኮሎ መክነ ዬሴ ተማ ኔ ደፉቴሱሜ ብዝ ኩቼ ኬንግስኔ ዬሱወ ጌሌኮ ኔሴ ብሼሸ።
40018009	ብዝ ኔ ኣፌይ ንየ ዹሙሴሴ ህተአይኮ ኔ ገረፈ ኬስ ዎረ ደኩወ! ለምእ ኣፌ ኬንግስኔ ጋነሜ ህዩቴ በዬሴ ደንደኡወ ተማ ኔ ደፉቴሱሜ ብዝ ኣፌ ኬንግስኔ ዬሱወ ጌሌኮ ኔሴ ብሼሸ።
40018010	ሀ በረጽታፈ ብዞን ህ ሃሱወንኬ ህኑምበ ከኩወይቴ። ህኑሴ ኦሆኮ ተ ኦሄ፥ ኡሱሴ አፋ ዬሴ ዎንቶ ዎሰሥት ኡድ ዎገኮ ኑወዴ ቡሮ ኡ ኤኤ።
40018011	[አሥ ዬሌ ህድ ህዩተስ ዮዶስ ባዴቸሼ ሎሉሴሱኮ።]» ዬይድ ኤ ህዶ።
40018012	አስ ዬሱሰይ «ሜ፥ ኦሁወይቴ! ጺሥ ዶርተ ኬንጌ ብዝ አዴይ ኡሳፈ ብዝ ባደኮ ዋን ኤ ህኔ? ዬ ቤ ዬንግቾሸ ኦዱፍ ተመ ኦዱፌ በከ ገረ ዸድ ባደሴ ዎርግየ ሀንጉወዬ?
40018013	ኣዴዎኮ ህኑሴ ተ ኦሄ፥ ቤ ዴጌሶይነ ባዶባ ኦዱፍ ተመ ኦዱፌ ገርስ ባዴችኔ ቤንተ ብዙሱኮ ኤ መጌ።
40018014	ዬይድዎ አፋ ዬሴ ህነዴይ ሀ በረጽታፈ ብዝ በዮሮንኬ ዎርጉወሶ» ዬይድ ኤ ህዶ።
40018015	ሴኬን ዬሱሰይ «ኔይንዶ ነእ ንየ ሚዸኮ ኤሳረ ኔረዎይ ዎለ ዬሱኔ ንየ ኤ ሚዾሰ ኦሁወ። ኔ ኦቶሰ ኤ ሲተአይኮን ሴኬ ኔይንዶ ነኤ ማዽኮ ኤ ዬሴ።
40018016	ኔሴ እንጸዽ ስዬ ኤ ዼበአይኮ ዜሬይ ለምኡናረ ሀይዙናረ አቶ ማዽ ኤ ሚንጌ ግሸ ለምኤ ኦኦይኔ ሀይዝ አሤ ኤ ገረ ኤት ሀንጉወ።
40018017	ዬ ኡሱሴን ኤ እንጸአይኮ ዎንቶ ዘወ አሥቱሴ ዜሩወ። ዬ ዎንቶ ዘወ አሥቱሴ ኤ እንጸአይኮ ዎንቶ በዴ ማቁወሱክየረ ህግል ሀንኬ ማቁወ ጩበቹክየረ ኤሰ መት ታኩወ።
40018018	ኣዴዎኮ ህኑሴ ተ ኦሄ፥ ሰሃ ህ ቱቶስ አፋ ቱፉቴሴሰኮ ኤ ማቄ። ሰሃ ህ ብርሾሽን አፋ ብርቹቴሴሰኮ ኤ ማቄ።
40018019	አስ ህኑሴ ኦሆኮ ተ ኦሄ፥ ህኑካፈ ለምእ ሀ ሰሃከ አበን ኤ ማቆአይኬቴሴ ‹ሀ ኤሱሴ ዎንቶ ኑ ሽኤሴ› ህስኔ ዎለ ህ ኩንደኮ አፋ ዬሴ ኑወዴይ ኡሱሴ መሆኮ ኤ መሄ።
40018020	ኤሱሜ ተይኔስን ተ ሱንሡነ ለምኤን ሀይዜን ማዽ ጵክሉቱሶ ጎዶወ ኡ ግዳኮ ተ ቤንቴ» ዬይድ ኤ ህዶ።
40018021	ጴጽሮሴይ ዬሱሰኮ ኡዽ «ተ ላሦ! ኑንዶ ነእ ታ ሚዸኮ ኣንጽ ዎገን ‹አቱወዬ› ህድ ተ ህያኔ? ላፍ ዎጋከን?» ህድ ኤ ኦይጮ።
40018022	ዬሱሰን «ላፍ ዎገዎ ማቁወሶ፥ ላፍ ተም ዎገ ላፍ ኣሎ ‹አቱወዬ› ህድ ህወ።
40018023	አፈ ካቴቴይ ብዝ ካት ቤ ሚዤነ ቤ ማልት ሀንቶሰ ቤዬሴ ኤ ዎርዶሰኮ ኤ ብሼ።
40018024	ቤ ሚዤ ካት ታቤ ኤ አይትኔ ፌቶነ ታቡት እቱወ ጌሌይ ኤ ገረ ዬሴ ብዝ ኤ ማለ ኤሱኮ ኡ ጌልሶ።
40018025	ዬ ጌሌ ሸሜይ ኤሰ ኢሽኔ ላሥን ‹ኤ መች፥ ኤ ነይሽ፥ ኤ ኬንጌስ ኡድዎ ዘልኡት ተ ጌሌይ ሸሙቱወዬ› ዬይድ ኤ ህዶ።
40018026	ዬ ኤ ማለይ ቤ ላሥ ቶኬ ገረ ኡንድ ‹ተ ላሦ! ኦዴ፥ ኦዼ ዎገ ታሴ እንጉወ። ኡድነ ኔ ጌሌ ሸመኮ ተ ሸንጌ!› ዬይድ ኢተነ ኤ ሽዾ።
40018027	ዬ ካትን ፌቶነዎ ህግል ዬ ኤ ገረ ዬቸ ጌሌን ‹አቱወዬ› ህድ ዸድ ኤሰን ኤ ደቶ።
40018028	ዬ ማለይ የሀፈ ኬስ ሀንግችኔ ጺሥ ብሬ ኤሱሴ ቤ ተልኤቾ ቤረ ሀንትቸ ዬ ካት ማለ ቤድ ኤሰ ግት አይት ‹ኔሴ ተ ተልኤቾ ሚዤ ታሴ መሁወ!› ዬይድ ኤ ህዶ።
40018029	ዬ ኤሳረ ሀንትቸሽ ኤ ቶኬ ገረ ኡንድ ‹ኦዴ፥ ኦዼ ዎገ ታሴ እንጉወ! ሸመኮ ተ ሸንጌ› ዬይድ ኤሰ ኤ ሽዾ።
40018030	ኤስን እንጸዽዎ ቤ ጌሌ ኤ ሸሞሮ ኣሎ ፌቶ ቱፌ ዘወ ኤ ጌልሱሶ።
40018031	ፌድት ኤሳረ ኤ ሀንትቾሽትን ዬ ማለ ገረ ኤ ሀንቶሰ ቤድ ፌቶነዎ ኡ ህግሎ። ቤ ካቱኮን ሀንድ ኤ ገረ ኤ መቶ በሴ ኡድ ኡ ኦቶ።
40018032	ዬ ካትን ዬ ቤ ማለ ጼይጉስ ‹ዶ፥ ሀ ኢተ አሦ! ታ ኔ ሽዾ ግሸ ኔ ገረ ዬቸ ዬንጽ ተ ጌሌ ኡድነ «አቱወዬ» ህድ ዸዶ ባምበ?
40018033	ህኔ ተን ተ ጌሌ ዸዶንኬ ኔረ ዎለ ሀንትቸሹሼ ኔ ጌሌ ዸቤ ንየ ዎርጉሱወድየ ኤ ዬቸ?› ዬይድ ህድ
40018034	ዬ ካት ኤ በከ ሁል ዬ ቤ ጌሌ ኤ ሸሞሮ ኣሎ ኤሰ ቱፌ ዘዋ ዋዬ ቤይሰረስቱሴ ገርስ ኤ እንዶ።
40018035	ዮነሴ ህኑን ህንንዶ ነአጼሴ ህ ሙጹሮወፈ ‹አቱወዬ› ህዬ ህ ዼደኮ አፋ ዬሴ ኑወዴይ ህ ብዝ ብዝነ ዬንኬዎኮ ኤ መሄ» ዬይድ ኤ ህዶ።
40019001	ዬሱሰን ዬ ኤሰ ዜርድ ቤ አልሶ ጌዴ ገልላፈ ዴንድ ይሁዳከ ዮርደኖሴ ዋሥ ሴምፈ ዬሴ ዉዴ ኤ ሀንዶ።
40019002	ለገ አሥትን ኤ ጌዴ ኡ ሀንድኔ ሀርገሥተ የሀ ኤ ሎሉሶ።
40019003	ፈረሰሥትን ዬንየ ኤሰ ናዽ ቤዬሴ ዮድ «አበን ማቄ አበኮነ ቤ መቾ አሥ ደፎሮንኬ ዎገነ ኦሁትየ ኤ ዬሴ?» ዬይድ ኡ ኦይጮ።
40019004	ዬሱሰን «ሜዸ ዎንቶይ ቡሮነ አሰንሣረ ማችየረ ኤ ሜዾንኬ ፌቶ ፍሸሮ ዜሩሶ በይቱወ?
40019005	አስ ዎንቶይ ‹ዬ ኤ ግሸኮ አሥ ብየድየረ ቤይንዶወረ ዸድ ቤ መችየረ ዎለ ኤ ዙቁቴ፥ ቤ ለምኡነ ብዝ አሤ ኡ ማቄ› ህድ ህዶሰ ዜሩሶ በይቱወ?
40019006	ሀ ኤሱነ ኡስ ብዝ አሤ ኡ ማቄሰ ባከ ለምኤ ማቁቱወሶ። ዎንቶይ ዙዽ ብዞ መቶሰ አሥ ሸቶፌ» ዬይድ ኤ ህዶ።
40019007	ፈረሰሥትን «ህኔ አሜ ሙሴይ ‹አዴይ ቤ መቾ ኤሱነ ቤ ደኬ ዲዙቴሴ አቶ እንድ ደኩወዬ› ህድ ኤ ህዶ?» ዬይድ ኡ ኦይጮ።
40019008	ኤስን «ሙሴይ ህ ማጮ ህ ደፎሮሰ ኤ መቶስ ህ ሙጹሮ ሚሜቴነ መዹንሤስተ ህ ማቄ ግሸኮ። ሀ ሰሀይ ሜዹቶወፈ አይት ዬይድ ማቁወድኮ ኤ ዬቸ።
40019009	ተንመይ ህኑሴ ፌዳረ እ ለጌቶ ባሰ ቤ መቾ ደት ፌደ ኤኬስ ለጌተኮ ኤ ለጌቴ [እ አዴይ ደቶ እንዶ ኤኬ አዴን ዬይድዎ ለጌተኮ ኤ ለጌቴ] ዬይድኮ ተ ህኔ» ዬይድ ኤ ህዶ።
40019010	ኤ ኤሩስቾሽትን «ህኔ አዴሳረ መችሻረ ኡ ፌቀ ዬሴ ዜሬይ ዬይድ ኤ ማዸኮ ኤፌ ዸቤኮ ብሼሸ» ዬይድ ኡ ህዶ።
40019011	ዬሱሰን «ዎንቶይ ኡሶ መቶስተ ባከ ሃንኬ ዬሴስ ኡድ አሡሴ ጌሉወሶ።
40019012	ዬ ኤስን ብዝ ብዝ አበኮነ ኤኩወሰኮ ዬሰ። ማችየረ አቄሴ ደንደኡወሰ ማዽ ዬሉቴሰኮ ዬሰ፥ አሥ ቡርስኔ ኤፌሴ ደንደኡወሰኮ ዬሰ፥ ፌድትን አስ አፈ ካቴቴሜ ህስኔ ኤኩወሰኮ ዬሰ። ሃንኬ ዬሴሰ ኤፌሴ ደንደኤስ ሲድ ኤኩወዬ» ዬይድ ኤ ህዶ።
40019013	ዬሱሰይ ነይሽ ግዽት ገረ ቤ ኩቼ ገድ ኤ ሱዞሮንኬ አሥ ኤሱኮ ኦውየ ኡ ዬቸ። ኦቸ አሥተ ኤ ኤሩስቾሽት ኡ ገይሎ።
40019014	ዬሱሰን «አፈ ካቴቴይ ሀ ነይሽ ግዽቱኬ ዬሴስቱሴ ኤ ማቄ ግሸ ዸጉወይቴ፥ ነይሽት ታኮ ዮዉቶሴ፥ ኦሶፍተ» ዬይድ ኤ ህዶ።
40019015	ቤ ኩቼ ኡ ገረ ገድ ሱዝ የሀፈ ዸድ ኤ ሀንዶ።
40019016	ብዝ ዎንቴ ብዝ አሥ ዬሱሰኮ ዮድ «ላሦ! ኮሎ መክነ ዬሶ ዴጌሤሴ አበ ሞዼ ሀንተን ሀንቴ ታ ኤ ዎርጉሴ?» ህድ ኤ ኦይጮ።
40019017	ዬሱሰን «ሞዼ ዜሬ ግሸ አሜ ታ ኔ ኦይጬ? ሞዼ ማቄስ ዎንቶ ጎሼዎኮ። ዬሱወ ጌሌ ዎርጎአይኮ ዎንቶ ዎስተ ከኩወ» ዬይድ ኤ ህዶ።
40019018	ዬ አሥ «አን ዎስቱነ ኔ ኦሄ?» ዬይድ ኤ ኦይጮ። ሴኬ ዬሱሰን ኤሱሴ « ‹አሤ ዎዾፉነ፥ ለጌቶፉነ፥ ዛዴ አቴይዶፉነ፥
40019019	ንየድየረ ኔይንዶወረ ኩሡወ፥ ንየ ኔ ኤሄንኬይስ ፌዴ አሤ ኡድ ኤሁወ› ህድ ህኔ ዎሶኮ» ዬይድ ኤ መቶ።
40019020	ዬ አሥን «ሀ ዎስተን ኡድነዎኮ ተ ከቴሴ፥ ሀ ኤሱሜ ፌደ አም ተ ሀንቶ?» ዬይድ ኤ ኦይጮ።
40019021	ዬሱሰን «ፌቶ ኦርጄነ ሞዼ ማቄሴ ኔ ኤሀአይኮ ኔ ኬንጌሰ ሀንድ ዘልእ ዥእቱሴ ሚዤ እንጉወ! ዎዱንቴኮ አፋ ኔ ዴጌሤ፥ ዬ ኤ ጌዴ ዮድ ታረ ዬሱወ» ዬይድ ኤ ህዶ።
40019022	ዬ አሥን ዬ ኤሰ ቤ ሲዶንየ ለገ ዎዱንቴ ቤ ኬንግቾ ግሸ ህግልስኔ ዸድ ኤ ሀንዶ።
40019023	ዬ ኤ ጌዴ ዬሱሰይ ቤ ኤሩስቾሽቱሴ «ኣዴዎኮ ህኑሴ ተ ኦሄ፥ ዎዱመሴ አፈ ካቴትየ ጌሌይ ፌቶነ መዹንሤሰኮ።
40019024	አስ ህኑሴ ኦሆኮ ተ ኦሄ፥ ዎዱመይ ዎንቶ ካቴትየ ጌሌሱሜ ጋሎይ ነርፌ ዉላነ ገርደኮኮ ኤ ሸዉኬ» ዬይድ ኤ ህዶ።
40019025	ኤ ኤሩስቾሽት ዬ ኤሰ ቤ ሲዶንየ ኦርጄነ ዾንጽድ ምጭ «ህኔ ኦን ሎሌሴ ደንደኤሰ?» ዬይድ ኡ ህዶ።
40019026	ዬሱሰይ ኡሱኮ ጨድ ቤድ «አሡሴ ሀ ዜሬይ ደንደኡቱወሶ፥ ማቄ ባከ ዎንቶሱዎኮ ኡድ ኤ ደንደኡቴ» ዬይድ ኤ ህዶ።
40019027	ጴጽሮሴን ዬንየ «ሀይ፥ ኡድ በሴ ዸድኮ ኔረ ኑ ዮዴሴ፥ ህኔ አም ኑን ኤኬ?» ዬይድ ኤ ኦይጮ።
40019028	ዬሱሰን «ኣዴዎኮ ህኑሴ ተ ኦሄ። ኡድ አበኮይ ክሌ ኤ ማቄንየከ ተን አሥ ዬሌይ ካቴቶ ኤት ኦርጄ ኩሠ ፉለነ ዮድ ተ ኡቴንየ ህኑን ታረ ሀንጌስት ዬንየከ ተመ ለምእ ካቱኮ ህ ማቄ። እስረኤሌ ማቄ ተመ ለምእ ኦመ ገረ ካቴ ማዽኮ ህ ያኤ።
40019029	ታሜ ህስኔ ቤ ዘውተን ኦኦይኔ ቤይንዶ ነአጼ፥ ኦኦይኔ ቤይንዶ ቡነይጭተን፥ ብየዴን ማቄ ቤይንዶን ዬይድዎ ቤ ነይሽተን፥ ቤ ዎተን፥ ኤ ማቆአይኮ ዸደ አሥ ኦኔን ጺሥ ደኬኮ ኤ ኤኬ። ኮሎ መክነ ዬሶን ኤሱሱኮ ኤ እንጉቴ።
40019030	ማቁወዬ ባከ ቡሮሴ ማቅቸ ለግትን ጌዴሴ ኡ ማቄ፥ ጌዴስትን ቡሮሴ ኡ ማቄ» ዬይድ ኤ ህዶ።
40020001	ሴኬን ዬሱሰይ «አፈ ካቴቴይ ሀ ኤሱኬኮ ኤ ማቄ። ብዝ አዴይ ዌይኔይ ኤሰ ቶፉቴሴ ሰሀ ኤ ኬንግቸ። ብዝ ዎንቴ ኬትየ ሾኤ ኬስ ሚዤነ ሀንቴስተ ዎርግየ ኤ ሀንዶ።
40020002	ኡሶ ዴጌስን ብዝ ዎንቴ ሀንተ ዎመ ኤሌ ሚዤ(12) እንጌሴ ኡሳረ ኩንድ ቤ ገትየ ኤ አንሶ።
40020003	ሀይዝ ሳቴ ኤ ማቄ ዎጋን ዬይነ ሀንድ ሀንተ ኬንጉወዴቸ ፌዴ ጌርት ሀንተ ዼድ የሀ ኦጌ ደጋ ኡ ኤኡሱኔ ቤድ
40020004	ኡሶን ‹ህኑንን ዌይኔ ተ ቶቴሴ ገትየ ሀንድ ሀንቱወይቴ። ህ ሀንቶሱሴ ማቄ ሚዤኮ ተ እንጌ› ዬይድ ኤ ህዶ።
40020005	ኡስን ሀንተ ገረ ኡ ሀንዶ። ዬ ዌይንየዴን እዙፉናረ ኦዱፍ ሳቴናረ ኬስ ዬይስ ኤ መቶ።
40020006	ተመ ብዝ ሳቴነን ኬስ ፌዴ አሥት ኤኡሱኔ ዴጌስ ‹ህኑን ዎንተ ኩሜ ሀንተ ባ ሀየ ህ ፌይሾሽ አበሱነ?› ህድ ኤ ኦይጮ።
40020007	ኡስትን ‹ኑ ሀንቱሴሰ ዼድኮ› ዬይድ ኡይኔ ‹ዬቦ፥ ሀንድ ህኑንን ዌይኔ ተ ቶቴሴ ገትየ ሀንቱወይቴ› ዬይድ ኤ ህዶ።
40020008	ሰሀይ ቀንድኔ ዬ ዌይኔ ቶቴቸ ሰሃዴይ ኡ ገረ ቤ ማጌሴቾሹኮን ‹ሀንተሥተን ኡድነ ጼይድ ጌዴ ጌለስታፈ አይት ቡሮ ዬቸ ሀንተሥት ኣሎ ኡ ሀንተ ዎመ እንጉወ!› ዬይድ ኤ ህዶ።
40020009	ተመ ብዝ ሳቴነ ሀንቴ አይቴቸሽት ቤ ብዝ ብዝነን ዮድ ዬ ብዝ ዎንተ ቤ ሀንቶ ዎመ ኡ ኤቶ።
40020010	ቡሮነ ሀንታ ጌሌቸሽት ዎመ ኤፌሴ ዮስኔ ኡሱሜ ገሬሰ ቤ ኤኬንኬ ኡ መሥቸ። ማቄ ባከ ኡስን ዬ ብዝ ዎንቴ ቤ ሀንቶ ዎመዎ ቤ ኡድነ ኡ ኤቶ።
40020011	ሚዤ ቤ ኤቶ ጌዴ ሀንቱስቸ አዴ ገረ ኡምቡ ኡምቡ ህድ ኡይዶ።
40020012	‹ሀ ኡስ ጌዴ ኣሉወ ዮድ ብዝ ሳቴዎ ኡ ሀንቴቾይኔ ዎንተ ኩሜ አወ ዼኩነ ሀንታ ገት ፌይሼቸ ኑረ ዎል ጌኖ አሜ ኔ መቶ?› ህስኔ ኤ ገረ ኡ ኮይሶ።
40020013	ዬ ዌይንየዴን ኡሳፈ ብዝኮ ‹ኑንዶ ነኤ፥ ፌቶ ንየ ሚዾ ባሶ። «ብዝ ዎንተ ሀንተ ዎመኮ ኔሴ ተ እንጌ» ህድ ኔረ ኩንዶ በድየ ተ ዬቸ?
40020014	ዶ፥ ንየ ኤሌሰ ኤት ሀንጉወ! ጌዴ ዮደስቱሴን ኔ ኤቶስ ጌኖ «እንገኮ ተ እንጌ» ህድኮ ተ ህዴሴ።
40020015	ተ ኤሄንኬ ታሴ ተ ሚዤነ ሀንቴሴ አዴቶ ኬንጉወምበ? ህኔ ዬይድ ተ ዤርዶ ግሻ ኔ ዺዼ?› ዬይድ ኤ ህዶ።
40020016	ዬ ኤሱኬን ቡሮሴ ማቅቸሽት ጌዴሱኮ ኡ ማቄ፥ ጌዴሴ ማቅቸሽትን ቡሮሱኮ ኡ ማቄ» ዬይድ ኤ ህዶ።
40020017	ዬሱሰን ዬሩሰሌሜ ሀምየ ኤ ዬቸ። ኦጌ ዎልኮ ሀንግችኔ ቤ ኤሩስቾሽተ ኡ ጎሼዎ ሀንኬ ቤኮ ጵክል
40020018	«ስወይቴ! ዬሩሰሌሜኮ ኑ ሀንጌ። የሀን ተን አሥ ዬሌይ ዎንቶ ዘወ ከህንቱሴ አፈነ ማግቱሳረ ሙሴ ዎገ ኤሩሴስቱሳረ ገርድ ተ እንጉቴ። ተ ሀይኦሮንኬን ተ ገረ ኡ ያኤ።
40020019	አይሁደ ማቁወስቱሴ ገርስ ኡ እንጌ፥ ኡስን ተ ገረ ኡ ቆዞዜ፥ ዥራፌነን ኡ ዱሬ፥ ሱጽ ኡ ዎዼ፥ ሀይቦወፈን ሀይሶ ዎንቴ ተ ዴንዴ» ዬይድ ኤ ህዶ።
40020020	ዘብዶሴ መች ቤ ለምእ ነአጽየረ ዎልኮ ሀንኬ ዬሱሰኮ ዮድ ኤ ቡሮ ቦጩንት ቤ ዎርጌ ብዝ በሴ ኤ ሀንቶሮሰ እ ሽዾ።
40020021	«አም ተ ሀንቶሮሰ ኔ ዎርጌ?» ዬይድ ኤ ኦይጮ። «ሀ ተ ነይሽ ለምኤ ኔ ካቴትየ ብዞ ኔ ኦሽሻ ብዞ ኔ ሀዱርሳ ኡ ኡቶሮሰ መሁወ!» ዬይድ እ ሽዾ።
40020022	ዬሱሰይ ኡሱሴን «ህ ሽኤሰን ኤሩወይተኮ። ተ ኡሼ መዸ ኡሼ ኡሼሼ ደንደኣ ህ ደንደኤ? [ተን ጸመቁቴ ጽንቀቴ ጸመቁቴሴ ደንደኣ ህ ደንደኤ?]» ዬይድ ኤ ህኔ «ኤወ፥ ደንደአኮ ኑ ደንደኤ» ዬይድ ኡ ህዶ።
40020023	ኤስን «ተን ኡሼ መዸ ኡሼመ ኣዴዎ ኡሾኮ ህ ኡሼ፥ ተ ኦሽሻካረ ተ ሀዱርሳካረ ህ ኡቶሮንኬ መሄስ ታ ኤ ማዾ ባኔ ኑወዴኮ። ኤሰኮ ዬ ቤ ነዼሴ ጎዶ ኡሱሴ ቤ ህዴሴ አሡሴ እንጌሰ» ዬይድ ኤ ህዶ።
40020024	ዬ ኡ ሽዾሰ ቤ ሲዶ ዎገ አተ ተም ኤ ኤሩስቾሽት ዬ ለምእ ዎልንዶ ነአጽት ገረ ኡ ሁሎ።
40020025	ዬሱሰይ ኡ ኡድነ ቤኮ ጼይድ «አይሁደ ማቁወ ሀ ሰሀ ገረ ዬሴስቱሴ ኡ አፈነ ማገይ አሥተ ኦሰነ ኡ ዱርኬንክያረ አንጉዘጼን ኡሶ ቤ ኤሄንኬ አሄንክየረ ኤረኮ ህ ኤሬ።
40020026	ማቄ ባከ ህ ግደን ዬይድ ማዾፌ። ህኑካፈ ኦኔን አፈነ ማቄሴ ዎርጌስ ህ መረሤ ማቁወዬ።
40020027	ህኑካፈ ኦኔን አንጉሴ ማቄሴ ዎርጌስ ህ ማለ ማቁወዬ።
40020028	ዬይድዎ ተን አሥ ዬሌይ ተ ዮዶስ አሤ መሬሳረ ተ ዬሶ ገርስ እንድ ለገ አሤ ተነ ዎዜሳረኮ ባከ አሥ ታ መሮሮሰ ዮዶ ባሶ» ዬይድ ኤ ህዶ።
40020029	ዬሱሳረ ኤ ኤሩስቾሽታረይ የርኮፈ ኬስ ኡ ሀንጉሱኔ ለገ አሥት ኡሳረ ዎለ ኡ ሀንዶ።
40020030	ለምእ በልአይ ኦጌ ኑነ ኡትየ ኡ ዬቸ። ዬሱሰይ ዬይነ ገሬሰ ሲድ «ደውቴ ዬሌ ኑ ላሦ! ኦዴ፥ ኑ ቤወ!» ህድ ህስኔ ለጉስ ኡ ኡይዶ።
40020031	አሥትን «ምኩወይቴ!» ህድ ህስኔ ኡሶ ኡ ገይሎ። እንጸዽዎ «ደውቴ ዬሌ ኑ ላሦ! ኦዴ፥ ኑ ቤወ!» ህድ ህስኔ ለጉስ ከቶ ኬደይስ ኡ ኡይዶ።
40020032	ዬሱሰን ኤዽ ኡሶ ጼይድ «አም ህኑሴ ተ ሀንቶሮሰ ህ ዎርጌ?» ዬይድ ኤ ኦይጮ።
40020033	ኡስን «ኑ ላሦ፥ ኑ ኣፌይ ቤዮሮሰኮ ኑ ዎርጌ» ዬይድ ኡ ህዶ።
40020034	ኤስን ኡሱሴ ህግል ኡ ኣፌ ገረ ቤ ኩቼ ኤ ገዶ። ዬንየዎ ኡ ኣፌይ ቤዬ አይትኔ ዬሱሳረን ዎልኮ ኡ ሀንዶ።
40021001	ዬሱሳረ ኤሳረ ሀንግቸሽታረይ ዬሩሰሌሜ ሀንድ ኡዽ ዬስኔ ዘይቴ በካ ዬሴ ቤቴፋጌ ከተማ ኡ ኤሎ። ዬንየን ቤ ኤሩስቾሽታፈ ለምእ አሤ
40021002	«ህ ቡሮ ዬሴ ከተማ ሀንጉወይቴ! ሀሜነዎኮ ገኑቴሴ ብዝ ሀሬ ኤ ደርምየረ የሀ ህ ዴጌሤ። ኡሶ ብርሽ ኦወይቴ!
40021003	ኦኔ�� ህኑምበ ኦይጮአይኮ ‹ላሥ ኡሶ ዎርድኔኮ› ዬይድ ህወይቴ። ዬንየዎኮ ዬ ሀርተ ኤ አንሤ» ዬይድ ኤ ህዶ።
40021004	-
40021005	ዬ ኤስን ካየሡነ ዜሩቴቸሽ «ጽዮኔ ከተመሴ ‹ኔ ካት ገዎ ኣኮ ማዽ ሀሬ ገረ ኡትስኔ ደርሜ ገረ ዬስኔ ኤ ዮኔ› ህድ ህወይቴ» ዬይድ ህዩቴቸሽ ኣሎሮንኬኮ ኤ ማዾ።
40021006	ሀንድ ዬሱሰይ ብየ ዎሶንኬ ኤ ኤሩስቾሽት ኡ መቶ።
40021007	ሀሬ ኤ ደርምየረ ኡ ኦዶ። ዬ ኡ ሸሻን ቤ ማእተ ኡ ገድኔ ዬሱሰይ ኡ ገረ ኤ ኡቶ።
40021008	አሥ ለጋፈን አንጉስ ኦግየ ቤ ማኦ ኦልቸ ፌዴስትን ምሥ ደሄ ተርሽ ኦጌ ግደ ኡ ደክቸ።
40021009	ዬሱሰሴ ኤ ቡሮ ቡሮ ህድየረ ኤ ጌዴ ጌዴ ህድየረ ሀንግቸ ለገ አሥት «ኩሠይ ማቁወዬ(13) ደውቴ ዬሌሴ! ላሥ ሱንሡነ ዮኔስ ሱዙቴሴሰኮ! ኩሠይ ዎንቶሴ ዎነ አፋከ ማቁወዬ» ህድ ህስኔ መገነ ኡ ኡውቸ።
40021010	ዬሱሰይ ዬሩሰሌሜ ሀንድ ኤሎንየ ከተመ አሥት ቤ ኡድነ ዬኬ ዎኬ ህድ «ሀ ኤስ ኦኔነ?» ህድ ህስኔ ኡ ኮይሶ።
40021011	አሥትን «ሀ ኤስ ዬሱሰኮ፥ ገልለ ዉድየ ዬሴ ነዝረቴ ከተመፈ ዮደ ካየሡኮ» ዬይድ ኡ ህዶ።
40021012	ዬሱሰይ ዎንቶ ሀይለ ዘወ ቄይሽ ግዳ ጌል የሀ ኤ ገዋ ዘልእቸሽታረ ዎንግቸሽታረ ኡድ ኤ ጎዶ። ሚዤ ኤ ገረ ገድ ኡ አርሥቾ ጸረጴዘ አስ ዎየ ዘልእቸሽት ኤ ገረ ኡትቾ ዎምበርየረይስ ኤ ጉፉንሶ።
40021013	ኡሱሴን « ‹ተ ዘወይ ሽኤ ዘወኮ ህድኮ ኤ ጼይጉቴ› ህድኮ ኤ ዲዙቴሴ። ህኑንመይ ፉልት ጎጎኮ መት ኤሰ ህ ዬሴ» ዬይድ ኤ ህዶ።
40021014	ኣፌ በልእት ቶኬ ዶምት ኤሱኮ ዎንቶ ሀይለ ዘዋ ኡ ዮኔ ኡሶ ኤ ሎሉሶ።
40021015	ከህንቱሴ አፈነ ማግታረ ሙሴ ዎገ ኤሩሴስታረይ ዬሱሰይ ዱኡሴሰ ሀንትኔ ቤ ቤዶንየካረ ነይሽት ዎንቶ ሀይለ ዘወ ግደ «ኩሠይ ማቁወዬ ደውቴ ዬሌሴ!» ዬይድ ኡ ኡዌሰ ቤ ሲዶንየካረ ኡ ሁሎ።
40021016	«ሀ ነይሽት ኦሄሰ ስየከ ኔ ዬሴ?» ዬይድ ኤሱኮ ኡ ህዶ። ዬሱሰን «ስየኮ ተ ዬሴ። ‹ነይሽ ኑነናረ ዸንጌ ጸህት ኑነናረ ኩንዴሴ ገለተኮ ኔሴ ኤ ነዾ› ዬይድ ዲዙቴሴሰ ዜሩሶበይቱወ?» ዬይድ ኤ ህዶ።
40021017	ኡሶን የሀ ዸድ ዬ ከተማፈ ኬስ ዸድ ቢተንየ ሀንድ የሀን ኤ አዾ።
40021018	ሀንኬ ኬትየ ሾኤ ከተማ ዮስኔ ኤ ናዩቶ።
40021019	ኦጌ ደኣ ብዝ ቤሌሴ(14) ህዩቴ ምሤ ቤድ ኤሱኮ ሀንድ ዬ ምሥ ገረ ወሼዎ ባከ አበን ዴጌሤ ኤ ዼዶ። ህኔ «ሀትየፈ አይት ኮሎ መክነ ኣፌ ከጾፉነ!» ዬይድ ኤ ህኔ ዬንየዎ ዬ ምሥ ሜሎ።
40021020	ዬ ኤሰን ቤ ቤዶንየ ኤ ኤሩስቾሽት «ዋክድን ሀ ቤሌሴይ ሀቴዎ ኤ ሜሎ!» ህድ ኡ ምጮ።
40021021	ዬሱሰን «ኣዴዎኮ ህኑሴ ተ ኦሄ፥ ኤዞ በድ ‹ዎንቶይ ሀ ኤሰ መሆኮ ኤ መሄ› ህድ ህ ኣዴሰኮ ተን ሀ ቤሌሴ ምሥ ገረ መቶንኬዎ መሄሴ ደንደአኮ ህ ደንደኤ። ፌቶ ዬ ኤሰዎ ኤ ማዾ ባኔ ሀ በከን ‹ዴንድ በገድየ ኡንጉወ!› ህድ ሂደኮ ኡንጎኮ ኤ ኡንጌ።
40021022	ዎንቶ ህ ሽኤንየ ህ ሽኤሰ አበ ኤ ማዸኮን ‹ኤፈኮ ኑ ኤኬ› ህድ ህ ኣዴሰኮ ኤፈኮ ህ ኤኬ» ዬይድ ኤ ህዶ።
40021023	ዬሱሰን ሴኬ ዎንቶ ሀይለ ዘዋ ጌል የሀ ኤሩስየ ኤ ዬቸ። ዬንየን ከህንቱሴ አፈነ ማግታረ ገቴ ጭምታረይ ኤሱኮ ዮድ «ሀ ዜርተ ኔ ሀንቴስ አን አዴቶነነ? ሀ አዴቶ ኔሴ እንደይ ኦኔነ?» ዬይድ ኡ ኦይጮ።
40021024	ዬሱሰን «ህኔ ተንን ብዝ ኦይቼ ህኑምበ ተ ኦይጬሬ። ሀንኬ ታሴ ህ መሆአይኮ ተንን ኡድነ አን አዴቶነ ተ ሀንቶሰ ህኑሴ ኦሆኮ ተ ኦሄ።
40021025	ዮሀንሴይ ዎንቶይ አንስንየ ኤ ጸመቅቸን አሥ አንስኔነ?» ህድ ኤ ኦይጮ። ኡስን ሴኬ ሀንኬ ዎልኮ « ‹ዎንቶኮፈኮ› ህድ ኑ ህኬቴ ‹ህኔ አሜ «ኣዴኮ» ህድ ኤሰ ኤፌ ህ ዼዶ?› ዬይድኮ ኤ ህኔ።
40021026	‹አሡኮፈኮ› ህድ ኑ ህተአይኮ አሥ ኡድነ ‹ዮሀንሴይ ካየሡኮ ኤ ማቅቸ› ዬይድ ኡይኔ ግሸ ዠሾኮ ኑ ዠሼ» ዬይድ ዎልኮ ኡ ኩንዶ።
40021027	ሀ ኤ ግሸ ዬሱሰኮ «ኑን ኤሩወንጽኮ» ህድ ህስኔ ኡ መቶ። ኤስን «ህኔ ተንን አን አዴቶነ ሀ ኤሰ ተ ሀንቴሰ ህኑሴ ኦሁወሶ» ህድ ኤ ህዶ።
40021028	ዬሱሰን «ህኔ አም ህኑምበ ኤ ብሼ? ለምእ ነይሼ ኬንግቸ ብዝ አዴይ ኤ ዬቸ። ቡሮነ ብዝኮ ኡዽ ‹ተ ዬልዬ፥ ዌይኔይ ዬሴ ጎዶ ሀንዞ ሀንድ ሀንቱወ!› ዬይድ ኤ ህዶ።
40021029	ዬ ኤ ዬሌን ‹ተን ሀንጉወሶ› ህድ ኤ እንጸዾ። ዬ ኤ ጌዴን ዬ ቤ መሦ አርስ ሀንታከ ኤ ሀንዶ።
40021030	አስ ለኮኮን ዬ ኤሱኬዎ ኤ ኦትኔ ዬ ዬሌን ‹ሞዼኮ አበዮ!› ዬይድ ቤይዶ ጌዴ ሀንታ ሀንዶ በድ ኤ አቶ።
40021031	ዬ ኡ ለምኡካፈ ብየዴይ ዎሶሰ ሀንተስ አኤሰነ?» ዬይድ ኤ ህኔ «ዬ ቡሮሱኮ» ዬይድ ኡ ህዶ። ዬሱሰን «ኣዴዎኮ ህኑሴ ተ ኦሄ። ዎንቶ ካቴትየ ኢተ ጩበችታረ ሴሳረ ሃሳረ ህቸ እንዶወጽታረኮ ህ ቡሮነ ጌሌሰ።
40021032	ጸመቅቸ ዮሀንሴይ ግዞ ኦጌ ቤይሴሴ ህኑኮ ዮድኔ ‹ኣዴኮ› ህድ ህስኔ ኤቶበይተኮ። ህኑን ኤፌ ዼደኮን ኢተ ጩበችታረ ሴሳረ ሃሳረ ህቸ እንዶወጽታረይ ኡ ኤቶ። ህኔ ኡሱሴ ቤድ አሜ ህ መሦ አርስ ኤሰ ኤፌ ህ ዼዶ?» ዬይድ ኤ ህዶ።
40021033	ዬሱሰን «ፌዴ መመኮ ስወይቴ! ቤ ገትየ ዌይኔ ዙሴ ቶቴቸ ብዝ አዴይ ኤ ዬቸ። ቤ ቶቴሴ ዌይኔ ጎጌ ቄይሼን ኤ ቄይዦ። ዬ ዌይኔ ዙስ ኣፌይ ኤሰ ጭጩቴ ጎዶ ኤ ነዾ። ከፌሴ ሹች ሸከ ኤ ኬጾ። ዬ ኤ ጌዴን ዬ ቶፉቴቸ ዌይኔ ጎዶ ሚዤ ኤፌሴ ሀንቴስቱሴ ኡ ሀንቶሮሰ እንድ ዘረ ዉዴ ዸድ ኤ ሀንዶ።
40021034	ዬ ዌይኔ ኣፌ መጼሴ ዎገይ ኤሎ ጌዴ ኤ በዴ ኤ ሀንተሥት ኦዎሮንኬ ሚዤሼ ሀንትቻሽት ገረ ኤ አንሶ።
40021035	ኡስን ዬ ኤ ሀንተሥተ አይት ብዞ ኡ ዱርዶ፥ ብዞ ኡ ዎዾ፥ ፌደን ሹቹነ ኡ እጮ።
40021036	ሴኬ ዬ አዴን ቡሮስቱሜ ለገ ቤ ሀንተሥተ ኤ አንስኔ ሀዴ ቡሮሱኬዎ ኡይሶ።
40021037	ጌዴ ኣሎወ ‹ሀ ተ ዬሌ ኩሠኮ ኡ ኩሤ› ህስኔ ኡሱኮ ቤ ዬሌ ኤ አንሶ።
40021038	ዬ ኤ ዬሌ ቤድ ‹ሀ ኤስመይ ኤ ዻለሡኮ። ዮወይቴ፥ ኤሰ ኑ ዎዼሴ፥ ኤ ዻልቾሽ ኑሱኮ ኤ ማቄ› ዬይድ ኡ ህዶ።
40021039	ህኔ ዬ ዬሌ አይት ዌይኔይ ቶፉቴቾ ጎዶ ቄይሹሜ ዉዴ ኬስ ኡ ዎዾ።
40021040	ዬ ዌይኔ ቶቴቸ አዴይ ቤ ዮዶይነ ዬ ሚዤ ኤፌሴ ሀንትቻሽት ገረ አም ኤ ሀንቴሰ ህኑምበ ኤ ብሼ?» ህድ ኤ ኦይጮ።
40021041	ኡስን «ዬ ኢተ ጌርተ ዋዬ ቤይስኮ ኤ በይሴ፥ ዬ ዌይኔን ከጼንየ ኤ ዎገነ ዎገነ ኤ ኣፌ ብየ ኤሉሴ ፌዴ ሀንተሥቱሱኮ ኤ እንጌ» ዬይድ ኡ ህዶ።
40021042	ዬሱሰን «ሀይለ ፍሸሮወፈ ፌቶ ዜሩሶ በይቱወ? ዬ ኤስን ‹ሹቹነ ኬጽቸሽት ሃስ ደቴቾ ሹች ሀዴ ቦሬይ ኬሤ አይኬንኬ ዘወ አይኬ ሹቼ ኤ ማዾ። ሀ ኤስን ዎንቶ ሀንተኮ፥ ኑ ኣፌሴን ዱኡሴሰኮ› ዬይድ ህኔሰኮ።
40021043	ሀ ኤ ግሸ ህኑሴ ‹ዎንቶ ካቴቴይ ህ ገረፈ ኤፉትኮ ዬ ካቴቴሴ ሞዼ ኣፌ ከጼ ፌዴ አሥቱሴ ኤ እንጉቴ።
40021044	[ኦኔን ሀ ሹች ገረ ኡንጌስ ሜዽኮ ኤ ጉኬ፥ ሹች ኤ ገረ ኡንጌ አሥን ፌቶነዎኮ ጋጩት ኤ ባኔ።]› ዬይድኮ ተይኔ» ዬይድ ኤ ህዶ።
40021045	ዬ መመክተ ቤ ሲዶንየ ከህንቱሴ አፈነ ማግታረ ፈረሰሥታረይ ዬሱሰይ ዜርዶስ ኡሱሴ ኤ ማቄሰ ኡ ገጾ።
40021046	ዬሱሰ አይኬሴ ዎርዴችኔ «ካየሡኮ» ህድ አሥ ለገይ ህቾ ግሸ አሥተ ኡ ዠሾ።
40022001	ሴኬ አስ ዬሱሰይ መመኮነ ዜርስኔ፥
40022002	«አፈ ካቴቴይ ብሼሽ ሀ ኤሰኮ። ብዝ ካት ቤ ዬሌሴ ኩለ ነዽ
40022003	ኩለሴ ጼይጉቴቸሽቱኮ ‹ዮነሴ ዮወይቴ!› ህድ ህስኔ ቤ ማልተ አንስኔ ኡስን ዬ ኩላ ዮዌ ኡ እንጸዾ።
40022004	‹ጼይጉቴቸሽቱኮ ሀንድ «ኩለሴ ተቶ ኡድነ ነዽኮ ተ ዬሴ፥ ተ ሰንግታረ መለ መለ ተ ኬምታረይ ሹፉት ኡድነ ነቁትኮ ኤ ዬሴ። ኩላ ዮወይቴ» ህድ ኦሁወይቴ!› ህድ ህስኔ ካት ፌዴ ቤ ማልተ ኤ አንሶ።
40022005	ጼይጉተስትን ኤ ኦቶሰ ቤልጼይድ ብዝ ብዝት ቤ ዎተ ፌድትን ቤ ገዼሰ ኡ ሀንዶ።
40022006	አታስትን ዬ ኤ ማልተ አይት ኡሱነ ካዽ ኡ ዎዾ።
40022007	ካት ኢተነ ኤ ሁሎ። ቤ ዬብተ አንስ ዎዼቸሽተ ዎዹስ ኡ ከተመን ተመነ ኤ ሜጉሶ።
40022008	ዬ ኤ ጌዴን ቤ ማልተ ‹ኩለሴ ከሠይ ነቁትኮ ኤ ዬሴ። ጼይጉቴቸሽትመይ ብሹቶ ባሶ።
40022009	ሀ ኤ ግሸ ኦጌ ደጋ ሴየ ሀየ ሀንድ ህ ዴጌሤ አሥተ ኡድ ጼይጉወይቴ!› ዬይድ ኤ ህዶ።
40022010	ኤ ማልትን ኦጌይ ዬሴ ኣሎ ሀንድ ኢተ አሥተን ማቄ ሞዼ አሥተን ቤ ዴጌሶስተ ኡድነዎ ኡ ጵክሎ። ኩለይ ኤሰ ጌልቾ ዘወ ቦርስት ኩንዶ።
40022011	ተቶ ገረ ዬቸ ቦርስተ ቤዬሴ ዬ ካት ኤ ጌሎ። የሀ ኩለ ማኦ ማዾ ባ ብዝ አሤ ኤ ቤዶ።
40022012	ዬንየን ‹ዶ፥ ወይድን ኩለ ማኦ ማዾ በድ ሀየ ኔ ጌሎ?› ህድ ኤ ኦይጮ። ዬ አሥ ምክ ኤ ህዶ።
40022013	ካትን ቤ ሀንተሥተ ‹ኤ ኩቼ ኤ ቶኬ ቱት ሸነ ጬንቻከ ዉዴ ኬስ ደኩወይቴ! የሀን ዬሴስት ኡ ዬኬ፥ ቤ ገጎን ኡ ቂጬ› ዬይድ ኤ ህዶ።
40022014	ጼይጉታስት ለገኮ፥ ጸሩታስትመይ ኦዼኮ» ህድ ኤ ህዶ።
40022015	ዬሱሰይ ዜርዶሱነ ኤሰ ቀጼሴ ዎርድ ፈረሰሥት ዸድ ሀንድ ዎለ ኡ ኩንዶ።
40022016	ቤ ኤሩስቾሽታረ ሄሮድሴ በዴ ማቄ አሥታረ ዬሱሰኮ ኡ ኦይጮሮሰ ኡ አንሶ። «ኑ ላሦ! ኣደሤ ኔ ማቄሳረ ዎንቶ ኦጌ ኣዴነዎ ኔ ኤሩሴሳረ ‹አሥ አም ታ ኦሄ?› ህድ ህስኔ ሆድ ኔ ሀንቱወንኬ ኤረኮ ኑ ኤሬ። አሥ ኣፉሸ ቤድ ሀንቱወነኮ።
40022017	ሮመ ካቱሴ(15) ጋሎ ጋሉወ ኤ ህኔን ጋሎፉነን ኤ ህኔ? አም ንየ ኤ ብሼ? ሜ፥ ኑሴ ኦሁወ» ዬይድ ኡ ኦይጮ።
40022018	ዬሱሰይ ኡ መሦ ኢቴቴን ኤርድ «ህኑኖ አውሸችቶ! አበሱን ታ ቀጼሴ ህ ዎርጌ?
40022019	ሜ፥ ጋሎሴ ሸሙቴ ሚዤ ታ ቤይሱወይቴ!» ዬይድ ኤ ህዶ። ሚዤን ኦድ ኤሱኮ ኡ እንዶ።
40022020	«ሀ ሚዤ ገረ ዬሴ ብሻረ ዲዙቴሴ ሱንሣረይ ኦን ኤ ብሼ?» ዬይድ ኡሶ ኤ ኦይጮ።
40022021	«ሮመ ካቱኮ ኤ ብሼ» ዬይድ ኡ ህዶ። «ሞዼኮ፥ ሮመ ካቱሴ ማቄሰ ሮመ ካቱሴ፥ ዎንቶሴ ማቄሰን ዎንቶሴ እንጉወይቴ!» ህድ ኤ ህዶ።
40022022	ዬ ኤሰን ሲድ ምጭ ደት ዸድ ኡ ሀንዶ።
40022023	«ሀይዸስት ዴንዱወሶ» ህድ ህኔ ሶዶቀሥት ዬ ዎንቴ ዬሱሰኮ ኡ ዮዶ።
40022024	ኤሰን «ኑ ላሦ! ‹ቤ መች ገረፈ ብዝ አሥ ዬሎ በድ ኤ ባደኮ ኤስንዶ ነእ ዬ ኤ መቾ ዻል ዬል ባደ ቤይንዶ ነእ ሱንሤ ጼይሱወዬ› ዬይድኮ ሙሴይ ህዴቸ።
40022025	ህኔ ብዝ እንዶ ነአጼይ ላፍ ኑ ደኣ ኡ ዬቸ። ነእ አንጉስ መቾ ኤት ዬሎ ባዴስኔ ኤ ባዶ። ዬ ባደስ መቾን ኤ በርስ ዻሎ።
40022026	ለኮን ሀይሶን ዬይድዎ ሴ ኤስ ዻለ ሀይኦ ሀ ኤስ ዻለ ሀይኦ ህስኔ ቤ ላፉነ ኡ እቶ።
40022027	ኡ ኡድሜ ጌዴ ዬ እንዶይ ባዶ።
40022028	እሶ ቤ ላፉነኮ ኡ ኤቴቸ ሀይዸስት ዴንዴ ዎንቴ ኦኔ መችነ እ ማቄ?» ህስኔ ኡ ኦይጮ።
40022029	ዬሱሰን «ሀይለ ፍሸሮይ ኦሄሳረ ዎንቶ ኦሳረ ኤሬ ዼድኮ ህ ሀሌ።
40022030	ሀይዸስት ቤ ዴንዴ ዎንቴ አፋ ዬሴ ዎንቶ ዎሰሥቱኬ ኡ ማቄሰ ባከ ኤፉቱወሶ ጌሉቱወሶ።
40022031	ሀይቦ ዴንሦ ግሸ ዎንቶይ ህኑሴ ሀይለ ፍሸሮወ ኦቴቾሸ ዜሩሶበይቱወ?
40022032	‹ተን አብረሃሜ ዎንቶ፥ ይሳቄ ዎንቶ፥ የይቆቤ ዎንቶኮ› ዬይድኮ ኤ ህዶ። ዎንቶይ ሀይዽ ዬሶ ኬንጌስት ዎንቶኮ ባከ ሀይዽ ዬሶ ኬንጉወስት ዎንቶ ማቁወሶ» ዬይድ ኤ ህዶ።
40022033	አሥት ዬ ኤሰ ቤ ሲዶንየን ኤ ኤሩሶሱነ ዾንጽድ ኡ ምጮ።
40022034	ዬሱሰይ ሶዶቀሥተ ዜሬነ ኢሾሸ ፈረሰሥት ሲድ ዎልኮ ጵክሉት
40022035	ኤሰን ቀጼሴ ዎርድ ኡሳፈ ሙሴ ዎገ ኤረሥ ብዝ
40022036	«ላሦ! ሙሴ ዎጋፈ ኡድሜ ገሬ ዎሶይ አኤሰነ?» ዬይድ ኤ ኦይጮ።
40022037	ዬሱሰን «ኔ ላሤ ኔ ዎንቶ ፌቶ ኔ ሙጹሮነ፥ ፌቶ ኔ ሉቦነ፥ ፌቶ ኔ መሦነ ኤሁወ!
40022038	ቡሮነሳረ ኡድሜ ገሬ ዎሶወረይ ዬ ኤሰኮ።
40022039	ለኮ ዎሶን ሀ ኤሰ ብሼሸኮ። ‹ፌዴ አሤ ኡድነ ንየ ኔ ኤሄንኬይስ ኤሁወ!› ዬይድ ህኔሰኮ።
40022040	ሀ ለምእ ዎሶ በከኮ ሙሴ ዎገ ፍሸሮወረ ካየሥቱሳረይ(16) ኡድነ ኤ ኤዾ» ዬይድ ኤ ህዶ።
40022041	ፈረሰሥት ጵክሉቴሱኔ ዬሱሰይ
40022042	«ሜስሄሴ አም ህ መሤ? ኦኔ ዬሌነ ህኑምበ ኤ ብሼ?» ዬይድ ኤ ኦይጮ። ኡስን «ደውቴ ዬሌኮ» ዬይድ ኡ ህዶ።
40022043	-
40022044	ዬሱሰን «ደውቴይ ህኔ አያነነ ዱርኩት ‹ዎንቶይ ተ ላሡሴ «ኔ ኢለሥተ ኢሽ ኔ አዴቶ ኦሞ ተ መሆሮ ኣሎ ተ ኦሽሻ ኡቱወ!» ህድኮ ህዴሴ› ህድ አበሱወ ኤ ህዶ? ህኔ ወይድን ደውቴይ ሜስሄ ‹ላሦ› ህድ ኤ ጼይጌ?
40022045	ደውቴይ ‹ላሦ› ህድ ጼይድኔ ህኔ ወይድን ኤ ዬሌ ማቄሴ ኤ ደንደኤ?» ዬይድ ኤ ህዶ።
40022046	ብዝን ኤ ዜሬ ኡተ ሀንኬ ኤሱሴ መተይ ዼዶ። ዬ ዎንትየፈ ብዝ ኦይቼን ሴኬ ኤ ገረ ኡቁሴሴ ናሰይ ባሶ።
40023001	ዬ ኤ ጌዴ ለገ አሥቱሳረ ቤ ኤሩስቾሽቱሳረ ዬሱሰይ
40023002	«ሙሴ ዎገ ኤሩሴስታረ ፈረሰሥታረይ ኤሩሴሴ ሙሴ ጎዶኮ ኡ ኡቴሴ።
40023003	ሀ ኤ ግሸ ኡ ኦሄስተ ኡድነ ሀንቱወይቴ፥ ከኩወይቴ። ማቄ ባከ ኡ ሀንቴሰ ሀንቶፍተ! ዬ ኤስን ቤ ኤሩሴንኬ ቤሴ ሀንትየ ኡ ባ ግሸኮ።
40023004	መዹንሤሳረ ዴጾ እዳረኮ ቱት አሤ ኡ እዱሴ ቤሴ ቤ ግልአ ብረነ ዶሌ ዎርጉቱወሶ።
40023005	‹ሀጋ፥ አሥት ታ ቤዬ!› ህድኮ ኡ ሀንቴ፥ ሀይለ ፍሸሮወፈ ኤፉት ዲዙቴሴሰ ቤ ገረ ቤ ቱኬ አበኮ ኡ ኣኩሴ፥ ቤ ማኦ ዉጨረን ኦይድ ጎዶወ ፌቶነዎ ኡ ገለልሴ።(17)
40023006	መሰላከን ኩሠ ጎዶ፥ አይሁደ ጵክሎ ዘዋከን ቡሮነ ዬሴ ጎዶዎ አይት ኡቴ ኡ ዎርጌ።
40023007	ገዼሳከን አሥ ኡሱሴ ኩሠ ሰዎ ሰዉሶሮሳረ ‹ላሦ!› ህድ ጼይጎሮሳረኮ ኡ ዎርጌ።
40023008	ህኑንመይ ኡድነዎ ዎልንዶ ነአጽተ ህ ማቄ ግሻረ ህኑምበ ኤሩሴስ ብዝዎ ማቄ ግሻረ ‹ላሦ!› ህድ ጼይጉቶፍተ!
40023009	ዬይድዎ ብዝ አዴዎይ አፋ ዬሴስ ህኑሴ ዬሴ ግሸ ኦኔን ሀ ሰሀ በካ ‹አበዮ!› ህድ ጼይዶፍተ!
40023010	ኤረነ ዱርኬ ላሥ ሜስሄዎ ኤ ማቄ ግሸ ‹ላሦ!› ህድ ጼይጉቶፍተ።
40023011	ህኑካፈ ኡድሜ አፈነ ማቄስ ህ መረሤ ማቄሰኮ።
40023012	ብየ ኬደይሴስ ኡለኮ ኤ ህኔ፥ ብየ ኡለይሴስ ኬደ ኬደኮ ኤ ህኔ» ዬይድ ኤ ህዶ።
40023013	ሴኬ ዬሱሰይ «ሙሴ ዎገ ኤሩሴስቶ፥ ፈረሰሥቶ፥ ህኑኖ አውሸችቶ! አፈ ካቴትየ አሥ ጌሌ ሱመ ህ ቱጬ ግሸ ህኑምበ በዱፉ! ህኑሴን ጌሉወይተ፥ ጌሌሴ ዎርጌስተን ህ ቱጬ። [
40023014	ሙሴ ዎገ ኤሩሴስቶ ፈረሰሥቶ፥ ህኑኖ አውሸችቶ! ህኑምበ በዱፉ! ኡ አዴይ ባዴሴ እንዶወጼ ህ ቦንቄ፥ ዬ ኤሰ ፈሼሜ ህስኔ ገለልስ ህ ሽኤ። ዬይድ ህ ሀንቴ ግሸ ህ ገረ ገርዴሴ ያአኮ ኤሌሰ!]
40023015	ሙሴ ዎገ ኤሩሴስቶ፥ ፈረሰሥቶ፥ ህኑኖ አውሸችቶ፥ ህኑምበ በዱፉ! ብዝ አሥ ህ ኣዴሤሰ ኤ ኣዴሦሮሰ መሄሴ በገዴ ገረነን ሰሀ ገረነን ሴየ ሀየ ህ ሀንቴ። ህኑከ ህ መቶ ጌዴ ህኑሜ ገርስ ለምእ ደኬ ጋነሜ ተመሴ ነቁቴሴሰ ኤ ማቆሮንኬ ህ መሄ።
40023016	ህኑኖ በልአ ማቄ ዱርኬስቶ፥ ህኑምበ በዱፉ! ብዝ አሥ ‹ሀ ዎንቶ ሀይለ ዘውፈ!› ህድ ኤ ጫዸኮ ‹ዋኮ ህወሶ› ህድ ሂኔ፥ ዎንቶ ሀይለ ዘዋ ዬሴ ዎርቄነ ኤ ጫዸኮ ‹ዬ ጫቆይ ኤሰ አይኬሰኮ› ዬይድኮ ሂኔ።
40023017	ሙይታረ በልእታረ ማቄስቶ! ዎርቄምየረ ዎርቄ ሀይሎንሤ ዎንቶ ሀይለ ዘወምየረ አኤሰነ ገሬሰ?
40023018	ዬይድዎ ካሸ ኤ ገረ ካሹሾሹነ አሥ ጫዸኮ ‹ዋኮ ህወሶ› ህድኮ ሂኔ። ካሹቴሴ ኡዸ አበኮነ ኤ ጫዸኮ ‹ዬ ጫቆይ ኤሰ አይኬሰኮ› ዬይድ ሂኔ።
40023019	ህኑኖ በልእቶ! ካሸምያረ ካሸ ሀይለ መሄ ካሸይ ኤ ገረ ካሹቴሱምየረ አኤሰነ ገሬሰ?
40023020	ኤ ገረ ኤ ካሹቴሱነ ጫቄስ ኤ ገረ ኤ ካሹቴሱናረ እንጉቴ ካሸናረኮ ኤ ጫቄ።
40023021	ዎንቶ ሀይለ ዘወነ ጫቄስ ዎንቶ ሀይለ ዘወናረ ኤሳከ ዬሴ ዎንቶናረኮ ኤ ጫቄ።
40023022	‹ዎ አፍፈ!› ህድ ጫቄስን ዎንቶይ አሄሴ ኤ ገረ ኡቴሱናረ ኤ ገረ ኡቴ ዎንቶናረኮ ኤ ጫቄ።
40023023	ሙሴ ዎገ ኤሩሴስቶ፥ ፈረሰሥቶ፥ ህኑኖ አውሸችቶ! ጸተለፋረ አፍሱተፋረ ኡዮፋረ ዬ ኡስተ ብሼ ቅመምታፈ ዎንቶሴ ተንሦ ተንሦ ህ እንጌ። እንጉወይቴ ባከ ዎንቶ ዎጋከ ዬሴ ኦርጄ ኦርጄ በሴ ህ ዸጌ። ዬ ኡስን ግዞ ያአ ያኤ፥ ማሮ መሄ፥ ፌቶ ማዽ ዎንቶ ኣዴሤ ሀ መለ ዜሬ ሀንትስኔ ዬ ኡሶ መሄኮ ህኑምበ ኤ ዎርጉስቸ።
40023024	ህኑኖ በልአ ማቄ ዱርኬስቶ! ሁዘሁዞኬ ዬሴሰ ህ ኡሼ ኡሻፈ ህ ኦሤ፥ ጋሎኬ ዬሴ መለ ህ ኦዼ።
40023025	ሙሴ ዎገ ኤሩሴስቶ ፈረሰሥቶ፥ ህኑኖ አውሸችቶ፥ ህኑምበ በዱፉ! ቡርጩቆወረ ሰንቅየረ ዉዴነ ሾት ህ ጌሼ፥ ገወነመይ ቦንቅየረ ‹ኡድ በሴ ታሴ ታሴ!› ህድ ህዮወረኮ ህኑከ ኩንዴሰ።
40023026	ኔኖ በልአ ማቄ ፈረሰሦ! ቡርጩቆ ገወናረ ሰንቄ ገወናረ ቡሮነ ሾት ጌሹወ። ዬንየኮ ዉዴነን ኤ ጌዤ።
40023027	ሙሴ ዎገ ኤሩሴስቶ፥ ፈረሰሥቶ፥ ህኑኖ አውሸችቶ! ቦቀነ ትሹቴሴ ቦሰ ኬለ ህ ብሼ ግሸ ህኑምበ በዱፉ! ዉዴነ ሞዽ ትሹቴሴ ቦሰ ኬለይ ቤ ኦሞነ ሀይዼሴ አሥ ሜቄትየረ ፌዴ ፌዴ ሰንዴሴ አበኮወረይ ቤካኮ ለገ ኤ አይቴሴ።
40023028	ዬይድዎ ህኑን ዉዴነ አሥቱሴ ግዞ አሡኮ ህ ብሼ፥ ህ ገዋከ አውሻረ ኢቴትየረኮ ኩንዴሰ።
40023029	ሙሴ ዎገ ኤሩሴስቶ፥ ፈረሰሥቶ፥ ህኑኖ አውሸችቶ፥ ህኑምበ በዱፉ! ካየሥት ቦሰ ኬለ ሞዹስ ህ ኬሌ፥ ግዞ አሥት ቦሰ ኬለ ብሹሽ ህ ነቄ።
40023030	‹ኦሎ ኑወድየጽት ዬቾ ቤረ ዬሴሰኮ ኡሳረ ዎለ ካየሥተ ዎዼሴ ኩንጉወድኮ ኑ ዬቸ› ህድኮ ሂኔ
40023031	ካየሥተ ዎዸ አሥት ነይሼ ህ ማቄንኬኮ ህ ገረ ህ አቴይኔ።
40023032	ህኔ ህኑን ህነድየጽ አይት ዬቾ ሀንተ አልሱወይቴ።
40023033	ህኑኖ ሾሽቶ፥ ገፈሽ ነይሽቶ! ጋነሜ ተመ ያኣፈ ዋንድን ቱልጼሴ ህ ደንደኤ?
40023034	ህኔ ተን ካየሥተኮ፥ ኤረሥተኮ፥ ኤሩሴስተኮ ህኑከ ተ አንሤ። ኡሳፈ ብዝ ብዝተ ህ ዎዼ፥ ፌድተን ህ ሱጼ፥ ፌድተን ህ ጵክሎ ዘዋከን ህ ዱሬ፥ ፌድተን ሀ ከተማፈ ሴ ከተማፈ ህ ጎዴ።
40023035	ሀ ኤ ግሸ ግዞ ማቅችኔ ዎዹተ ኣቤሌ ሱሳፈ አይት ዎንቶ ሀይለ ዘወሴን ካሸይ ኤ ገረ ካሹቴሱሴን ኤ ግደ ህ ዎዾ ቤራክዮ ዬሌ ዘከራሴ ሱሥ ኣሎ ሰሀ ገረ ህ ጉሶ ግዞ አሥት ሱሡሴ ኡድ ህ ገረ ያአኮ ኤሌሰ።
40023036	ኣዴዎኮ ህኑሴ ተ ኦሄ፥ ሀ ቤራ ዬሴ አሥት ገረኮ ሃንጽ ያአይ ኡድ ኤ ኤሌ» ዬይድ ኤ ህዶ።
40023037	ሴኬን ዬሱሰይ «ዬሩሰሌሜ፥ ዬሩሰሌሜ! ካየሥተ ዎዼዮ! ኔከ አንሡቴቻሽተን ሹቹነ እጬዮ! ሉከል ቤ ፈንጌ ኦሞ ቤ ነይሽተ ጵክሌንኬ ኣንጽ ዎገን ኔ አሥተ ጵክሌሴ ተ ዎርዶ። ህኑንመይ ‹ኤሁወንጽኮ› ዬይድ ሂዶ።
40023038	ዮነሴ ሀ ህ ዘወይ ከየኮ ኤ አቴ።
40023039	ህኑሴ ኦሆኮ ተ ኦሄ፥ ‹ላሥ ሱንሡነ ዮኔስ ሱዙቴሴሰኮ› ህድ ህ ህዮሮ ኣሎ ሀትየፈ አይት ሴኬ ታ ቤወይተኮ» ዬይድ ኤ ህዶ።
40024001	ዎንቶ ሀይለ ዘወ ከራፈ ኬስ ዬሱሰይ ሀንጉሱኔ ኤ ኤሩስቾሽት ዎንቶ ሀይለ ዘወይ ዋ ወይድ ኤ ኬጹቶሰ ቤይሴሴ ኤሱኮ ኡ ኡዾ።
40024002	ዬሱሰን «ሀ ኤሰ ኡድ ቤየመ ህ ዬሴስ? ኣዴዎኮ ህኑሴ ተ ኦሄ፥ ሀ ሹች ሹች ገረ ቤዬሴንኬ ብዝን ዎዶ በድ አቱወሶ» ዬይድ ኤ ህዶ።
40024003	ዬሱሰይ ዘይቴ በከ(18) ገረ ኡቱሱኔ ኤሱኮ ኤ ኤሩስቾሽት ቤ ጎሼዎ ኡዽ «ሃንጽ በስ ኡድ ማቄስ አይዴነ? ኔ ዮዌሳረ ሀ ሰሀ ኣልጭረሳረ ኤ ዬረጎይ አሙነ? ኑሴ ኦሁወ» ዬይድ ህስኔ ኡ ኦይጮ።
40024004	ዬሱሰን «ኦኔን ህኑምበ ቃሩሶፌ ህኑምበ ከኩወይቴ!
40024005	‹ተን ሜስሄኮ› ህድ ህስኔኮ ተ ሱንሡነ ለግት ኡ ዮኔ፥ ለግተን ኡ ቃሩሴ።
40024006	ህ ኡኬ ቶረይ ዴንዴ ፈክየን ቶረ ኦዶኮ ህ ሲኔ። ማቄ ባከ ዱኤይዶፍተ! ሃንጽ ኡድ ማቄኮ ኤ ዎርጉሴ። ሀ ዜሬይ ማቁሱኔ ‹ኣልጭረይ ዮዶሶ› ህድ ህዶፍተ!
40024007	ብዝ ዉዴይ ፌዴ ዉዴ ገረ፥ ካትን ካት ገረ ቶረ ኤ ዴንሤ፥ ሴየ ሀየ ናያረ ሰሀ ኤንኡዋረይ ኤ ማቄ።
40024008	ሃንጽ መዸይ ኡድ ሀገ ሀዴ ዜርሶኬ አይኬሰኮ።
40024009	ዬንየን መዸሴ ህኑምበ አይት ገርስ ኡ እንጌ፥ ህኑምበን ኡ ዎዼ፥ ተ ግሸን ኡድ ዉዴ አሥ ህኑምበ ኢተነ ኡ እንጸኤ።
40024010	ለግትን ቤ ኣዴሦ ዸድ ኡ ዹሙቴ ሴኬ ሀንኬ ዎለ ገርስ ኡ እንጌ ዎል ገረ ዴንድ ዎለ ኡ እንጸኤ።
40024011	ለገ ካየሤ ማቁወስት ‹ኑን ካየሡኮ› ህድ ዛዴስት ዴንድ ለገ አሥተን ኡ ሀሉሤ።
40024012	ኢቴቴይ ኤ ለጌ ግሸ ለገ አሥ ኤሀይ ኤ ቶዬ።
40024013	ማቄ ባከ ደንደኦነ ኣልጭረ ኣሎ ሚንጌሰ ዎንቶይ ኤሰ ማረኮ ኤ ማሬ።
40024014	አቶ ማቄሴ ሞዼ ኦዶ ቤ ኑነነ ኑነነ ዜሬ አሥ ኡድ ስዮሮንኬ ዎንቶ ካቴቴ ሞዼ ኦዶይ ቤ ዉዴ ዉዴ ዬሴ አሥቱሴ ኡድ ኤ ኦሁቴ፥ ኣልጭረን ዬንየዎ ኤ ዮኔ።
40024015	ካየሥ ደንኤሌይ ዜርዶንኬ ሀይለ ማቅቸ ጎዶወ ዾሁሴሳረ ደርሴ አበኮወረይ ኤዽ ዬሱኔ ህ ቤኔ – ሀ ኤሰን ዜሩሴስ ኤሩወዬ –
40024016	ዬንየን ይሁደ ዉዴ ዬሴስት በክተ በኡቱወዬ!
40024017	ሹች ኬሥ ቅኖወ ዬሴ ጎዶ ዬሴስት አበን ኤፌሴ ቤ ዘዋ ዬኬ ሆዾፌ።
40024018	ዎተ ዬሴስ ቤ ማኦ ኤፌሴ ቤ ጌዴ ሀንኬ ማዾፌ።
40024019	ዬ ዎገ ገዋረ ዬሴስቱሳረ ዸንሤ ዸሙሴስቱሳረ ኡሶ በዱፉ!
40024020	ዬ ህ በኤ ዎንተይ በርጎወረ ሰንበተ ዎንታረ ኤ ማቄሜ ዎንቶ ሽኡወይቴ።
40024021	ኤሱሜ ህ ሽኤስን ዬንየ ሰሀይ ሜዹቶሰፈ አይት ሀቴ ኣሎ ቤንት ኤሩወ መዻረ ዋያረኮ ማቄሰ። ቡሮ ገረን ዬ ኤሰ ብሼ መዻረ ዋያረይ ዮወሶ።
40024022	ዬ ዎንትተ ሀቱሴ ኤ ዼደኮ ብዝ አሥን ማሩቴሴ ደንደኡወድኮ ዬቸ። ማቄ ባከ ጸሩተ አሡሜኮ ዬ ዎንትተ ኤ ሀቱሴ።
40024023	ዬንየከ ኦኔን ‹ቤወ፥ ሜስሄይ ሀየኮ ኤ ዬሴ!› ኦኦይኔ ‹ሴይ ሴየኮ ኤ ዬሴ› ዬይድ ኤ ህደኮ ‹ኣዴኮ› ህድ ህዶፍተ።
40024024	ሜስሄ ማቁወስት ‹ተን ሜስሄኮ› ካየሥተ ማቁወስት ‹ተን ካየሡኮ› ህስኔኮ ዛደሥት ዮድ ዎንቶይ ጸርዴቾሽተ ደንደአአይኮ ሀሉሤሴ ህስኔ ሀንቱቴሴ ደንደኡቱወ ዬረጎወረ ምጩሼ አበኮወረ ኡ ሀንቴ።
40024025	ስወይቴ! ሀ ኤስ ማቄሱሜ ቡሮነ ሀይ ኡድ ህኑሴ ዜርድኮ ተ ዬሴ።
40024026	ዮነሴ ‹ሰሀ ሜላኮ ኤ ዬሴ› ህድ ኡ ህደኮ የሀ ሀንዶፍተ። ሴኬን ‹ኦርከኮ ኤ ዬሴ› ህድ ህደኮ ‹ኣዴኮ› ህድ ህዶፍተ።
40024027	ዜሉንሥ አፋ ፈዽ ኦሽሻፈ ሀዱርስ ኣሎ ኤ ቤንቴንኬ ተን አሥ ዬሌይ ዮኔ ዎንቴን ዬንኬዎ ኤ ማቄ ግሸኮ።
40024028	አየን አሀይ ዬሴ ጎዶኮ ዬዉደይ ኡ ጵክሉቴ» ዬይድ ኤ ህዶ።
40024029	ሴኬ አስ ዬሱሰን «ዬንጽ መዸ ዎንትት ጌዴ ዬንየዎ ቆስ ኤ ጬንጌ፥ አጉነን ቤ ፎኤ ቤይሱወሶ፥ ጾልንትትን አፋፈ ኡ ጉኬ፥ አፋከ ዬሴ ኦስትን ኢተነ ኡ ኤንኤ።
40024030	ዬ ኤ ጌዴን አሥ ዬሌ ዬረጎን አፋከ ኤ ቤንቴ። ሰሀ ገረ ቤ ኦመነ ኦመነ ዬሴ አሥት ኡድ ዬንየ ‹ዉ፥ ዉ፥ ዪይ ዪይ!› ህድ ኡ ዬኬ። ተን አሥ ዬሌይ አዴቶናረ ኦርጄ ኩሠ ፉለናረ ዹማነ ዮሱኔ ኡ ቤኔ።
40024031	ኬደይስ ኡዌ መረች ከቶወረ ዎልኮ ዎንቶ ዎሰሥተን ኤ አንሤ። ኡስን ሀዱርስ በዴፈን ኦሽች በዴፈን አፈ በዴፈን ኦሞ በዴፈን አፈ ዎሱላፈ ሰሀ ዎሱለ ኣሎ ሀንድ ኤሱሴ ጸሩቴሴ አሥተ ኡ ጵክሌ» ዬይድ ኤ ህዶ።
40024032	ሴኬ ዬሱሰይ «ቤሌሴ ሱንጌ ምሥ ገረፈ ብዝ አበኮ ኤሩወይቴ። ቤ ገረ ኤ ጩልቱሱኔ ኤ ወሼይ ድጬ አይት ኤ ዥሌቶይነ አቶይ ኡዾሰኮ ህ ኤሬ።
40024033	ዬንኬዎ ሃንጾ ኡድ ህ ቤኔንየከ አሥ ዬሌ ህድ ህዩተስ ዮዌይ ኤ ኡዾንኬ ኤሩወይቴ፥ ፌቶ ሱማ ኤልኮ ኤ ዬሴ ዬይድ ህዮኮ።
40024034	ኣዴዎኮ ህኑሴ ተ ኦሄ፥ ሃንጽ ኡድ እቶሮ ኣሎ ሀ ዬሌተይ ገሩወሶ።
40024035	አፈን ሰሀን ባተኮ ኡ ባኔ፥ ተ ከቶመይ ሚንድ ኮሎ ኣሎኮ ኤ ዬሴ» ዬይድ ኤ ህዶ።
40024036	አስ ዬሱሰይ «ዬ ዎንታረ ዬ ሳትየረ አይዴ ኤ ማቄንኬ አዴዎ ባከ አፋ ዬሴ ዎሰሥተን ማቄ ኤ ዬሌን ኦኔን ኤሬስ ባሶ።
40024037	ኖሄ ቤራ ቤ ማዼቾንኬ ተን አሥ ዬሌይ ዮኔ ቤራን ዬ ኤሱኬዎኮ ኤ ማቄ።
40024038	ዬ ቤራከን በይሶ ዋሡሜ ኤ ቡሮ ፌቶ ኖሄይ መርከብየ ጌሎ ዎንተ ኣሎ አሥት ምየካረ ኡሽየካረ ኤፍየካረ ጌልየካረ ኡ ዬቸ።
40024039	ዬንየን በይሶ ዋሥ ዮድ ኡድነዎ ፍት ኡሶ ኤቶ ኣሎ ኤሩቶ ባሶ። ዬንኬዎኮ ተን አሥ ዬሌ ዮዌን ኤ ማቄ።
40024040	ዬ ዎንቴ ዎታ ለምእ አሥ ኡ ዬሱኔ ኡሳፈን ብዝ ኤፉቴ፥ ለኮን አቴ።
40024041	ለምእ እንዶወጽን ዎለ ዎጻ ጋጭየ ዬሱኔ ብዝ እ ኤፉቴ፥ ለኮን አቴ።
40024042	ዮነሴ አን ዎንቴ ህ ላሥ ዮኔሰ ህ ኤሩወ ግሸ ኦሴይድ ሚንድ ከኩወይቴ።
40024043	ብዝ ዘዋዴይ ቀመ ከይሶይ ቤሶ ዮድ ቦኬ ሳቴ ኤርደኮ ብርት ከትኮ ከይሶይ ቦት ጌሉወንኬ ኤ ቱጫኔ። ሀ ተ ኦቶሰ ኤሩወይቴ።
40024044	ዬይድዎ ህ መሶ ባ ሳትየ ተን አሥ ዬሌይ ተ ዮኔ ግሸ ህኑምበ ነዽ ከት ዬሱወይቴ!» ዬይድ ኤ ህዶ።
40024045	ሴኬን ዬሱሰይ «ኤ ዎርጉሴ ኣሎ ከሠ ቤ ዘወ አሡሴ ኤ እንጎሮሰ ዘዋዴይ ቤ ዘዋ ኤ ማጌሶ ሙጹረሤ ማቄ ገሤ ኬንጌ ማለይ ኦኔወ?
40024046	ላሥ ቤ ዮኔ ዎገ ዬይድ ሀንትየ ኤ ዬሱኔ ዴጌሤ ዬ ማለይ ገለቱቴሴሰኮ።
40024047	ኣዴዎኮ ህኑሴ ተ ኦሄ። ኡድ ቤ ኬንጌ አበኮ ገረኮ ኤሰ ኤ ማጌሤ።
40024048	ማቄ ባከ ዬ ማለይ ኢተ ማዽ ‹ተ ላሥ ኡኬ ዮወሶ፥ ዶገኮ ኤ ዶጌ› ህድ ቤ ሙጹሮወ መስ
40024049	ሀንተ ዎልኮ ኤሳረ ቤ ሀንትቾሽተ ዱሬ አይት ጎዤሻረ ኤ ሙደኮወረ ኤ ኡሸኮወረ
40024050	ዬ ኢተ ማለሴ ኤ ላሥ ኤ መሶ ባ ዎንትየካረ ኤ ኤርዶ ባ ሳትየካረኮ ኤ ዮኔ።
40024051	ዬ ቤ ማለ ገረ ላሥ ኬደይዴሴ ያአኮ ኤ ያኤ፥ አውሸችት ዬሴ ጎዶ ኤሰን ኤ ደኬ። ዬ ጎዶ ዬሴስ ኡ ዬኬ፥ ቤ ገጎ ኡ ቂጬ» ዬይድ ኤ ህዶ።
40025001	ሴኬን ዬሱሰይ «ዬንየከ አፈ ካቴቴይ ሀ ኤሰኮ ኤ ብሼ። ቤ ፈቄ ኤት ኤኬ ነኤ ሞኬሴ ኬሰ ተም ዎዱረጼይ ኡ ዬቸ።
40025002	ዬ ኤስን ኡሳፈን እችች ሙይተ እችች ገሠሥተ ኡ ማቅቸ።
40025003	ዎዱረጼ ሙይት ፈቄ ኤት ፈቄሴ ኤ ደኣ ኮሶ ማቄ ዘይቴ ኤቶ በድ ኡ ዬቸ።
40025004	ዬ ገሠሥትን ቤ ፈቅየረ ዎልኮ ቤ ሚዥየ ፈቄሴ ኤ ደኣ ኮሶ ማቄ ዘይቴ አይት ኡ ዬቸ።
40025005	ኩለ ሀንዴቸሽት ዮዌ ዴጭኔ ኡድነ ዶሴይ አይትኔ ኡ ጌቶ።
40025006	ኤኬ ዎዸከ ኤ ማዽኔ ‹ኩለሥተኮ ዮደ፥ ኬስ ሞኩወይቴ› ህድ ህኔ ኮይስ ስንቶ።
40025007	ዬንየን ዬ ዎዱረጼይ ቤ ጌሁንሳፈ ብርት ቤ ፈቄ ኡ ነዾ።
40025008	ሀዴ ሙየ ማቅቸ ዎዱረጼን ገሠሥተ ‹ኑ ፈቄይ በዬሱኮ ህኔ፥ ኦዴ፥ ህ ዘይትየፈ ኑሴ እንጉወይቴ› ዬይድ ኡ ህዶ።
40025009	ኡስን ‹ኦኦ፥ ህኑሴን ኑሴን ኤሌሰ ኬንጉወንጽኮ። ኤ ዘልኡቴ ጎዶ ሀንድ ህኑሴ ዎንጉወይቴ› ዬይድ ኡ ህዶ።
40025010	ሙይትን ዘይቴ ዎሜሴ ዸድ ኡ ሀንዶ። ሀንድ ኡ ዬሱኔ ኩለይ ዮኔ፥ ነቁት ከክቸ ዎዱረጼይ ኡሳረ ኩለ ዘዋ ዎልኮ ኡ ጌሎ፥ ገሰን አይኩቶ።
40025011	ዬ ኤ ጌዴን ሙይት ዮድ ‹ላሦ! ኦዴ፥ ኑ ላሦ! ገሰ ኑሴ ዶኡወ!› ዬይድ ኡ ህዶ።
40025012	ኤስን ‹ኣዴዎኮ ህኑሴ ተ ኦሄ፥ ፌቶ ተን ህኑምበ ኤሩወሶ› ዬይድ ኡሱሴ ኤ መቶ።
40025013	ሀ ኤ ግሸ ዎንታረ ሳትየረ ህ ኤሩወ ግሸ ብርት ከኩወይቴ» ዬይድ ኤ ዜርዶ።
40025014	አስ ዬሱሰይ «አፈ ካቴቴይ ሀ ኤሰኮ ኤ ብሼ። ብዝ አዴይ ኤ ዬቸ። ኤስን ፌዴ ዉዴ ዸድ ሀንግስኔ ቤ ማልተ ጼይድ ቤ ኬንጌሰ ኡሱኮ ኤ እንዶ።
40025015	ኡ ደንደኤ ኣሎ ኡ ብዝ ብዝሴ ሸህስኔ ብዙሴ እችች ስግሬ ሚዤ(19) ፌደሴ ለምእ ስግሬ ሚዤ ሴ ኤሱሴን አስ ብዝ ስግሬ ሚዤ ህስ ተድ ፌዴ ዉዴ ዸድ ኤ ሀንዶ።
40025016	እችች ስግሬ ሚዤ ኤቴቸሽ ዬንየዎ ሀንድ ኤሱነ ሀንት ፌዴ እችች ስግሬ ሚዤ ኤ ገረ ኤ ኮሶ።
40025017	ለምእ ስግሬ ሚዤ ኤቴቸሽን ዬይድዎ ሀንት ፌዴ ለምእ ስግሬ ሚዤ ኤ ገረ ኤ ኮሶ።
40025018	ማቄ ባከ ብዝ ስግሬ ሚዤ ኤቴቸሽን ዬ ቤ ላሥ ሚዤ ሰሀ ቦት ኤሳ ኤ ሞዶ።
40025019	ለገ ቤረ ጌዴን ዬ ማልት ላሥ ዮድ ቤ ሚዤ ኡሶ ኦይጬ ኤ አይቶ።
40025020	እችች ስግሬ ሚዤ ኤቴቸሽን ፌዴ እችች ስግሬ ሚዤ ኮስ ኤት ዮድ ‹ተ ላሦ! እችች ስግሬ ሚዤኮ ታኮ ኔ እንዴቸ፥ ሀይ ተን ፌዴ እችች ስግሬ ሚዤኮ ሀንት ኤ ገረ ተ ኮሶ› ህድ ኤ ህዶ።
40025021	ኤ ላሥን ‹ሀሹ፥ ኔን ሙጹረሤ ማቄ ማለኮ! ሞዼኮ ኔ ሀንቶ። ኦዼ በሱነ ሙጹረሤ ማዽ ኔ ቤንቶ ግሸ ለገ በስ ገረኮ ንየ ተ ማጌሤ። ዮድ ታረ ዎልኮ መጉወ› ዬይድ ኤ ህዶ።
40025022	ለምእ ስግሬ ሚዤ ኤቴቸሽን ቤ ላሡኮ ዮድ ‹ላሦ፥ ለምእ ስግሬ ሚዤኮ ኔ እንዴቸ፥ ፌዴ ለምእ ስግሬ ሚዤኮ ሀንት ኤ ገረ ተ ኮሶ› ዬይድ ኤ ህዶ።
40025023	ኤ ላሥን ‹ሀሹ ኔን ሙጹረሤ ማቄ ማለኮ! ሞዼኮ ኔ ሀንቶ። ኦዼ በሱነ ሙጹረሤ ማዽ ኔ ቤንቶ ግሸ ለገ በስ ገረኮ ንየን ተ ማጌሤ። ዮድ ታረ ዎልኮ መጉወ› ዬይድ ኤ ህዶ።
40025024	ብዝ ስግሬ ሚዤ ኤቴቸሽን ዮድ ‹ላሦ፥ ኔ አይሎ ባሰን ኔ አጬሸ፥ ኔ ቡዶ ባ ጎዶፈን ጵክሌሰ፥ ደንደኡቱወ አሤ ኔ ማቄንኬ ኤረኮ ተ ኤሬ።
40025025	ዬ ኤ ግሸኮ ዠሽ ሀንድ ኔ ሚዤ ሰሀ ቦት ኤሳ ተ ሞዶ። ሂኤ፥ ኤኩወ ኔ ሚዤ!› ዬይድ ኤ ህዶ።
40025026	ኤ ላሥን ‹ዶ፥ ኢታረ ቤልጸሣረ ማቄ ማለኮ ኔን! ተ አይሎ ባ ጎዶፈ ተ አጬንኬ፥ ተ ቡዶ ባ ጎዶፈ ተ ጵክሌንኬ ሃስች ኔ ኤሬስ!
40025027	ህኔ ተ ሚዤ ኤሱነ ሀንት ለጉሴስቱኮ እንጌኮ ንየ ኤ ዎርጉስቸ፥ ተን ተ ዮዶንየ ኤ ኮሶወረኮ ተ ኤፋኔ።
40025028	ዬይ፥ ሀ ሚዤ ኤሱኮፈ ኤት ተም ስግሬ ሚዤ ኬንጌሱኮ እንጉወይቴ።
40025029	ኬንጌሱሴ ኦኔሴን ኮሱቶኮ ኤ ኮሱቴ፥ ፌቶኮ ኤ ለጌ፥ ኬንጉወስ ገረፈ ፌቶ ዬ ኤ ኬንግቾንዮኮ ኤፉቴሰ።
40025030	ሀ ጎኡወ ማለ ሸነ ጬንቻከ ዉዴ ኬስ ደኩወይቴ! የሀ አሥት ኡ ዬኬ፥ ቤ ገጎን ኡ ቂጬ› ዬይድ ኡ ላሥ ኤ ህዶ» ህድ ኤ ህዶ።
40025031	ሴኬን ዬሱሰይ «አሥ ዬሌ ህድ ህዩተስ ኩሠ ፉለነ ኡድ ዎንቶ ዎሰሥታረ ዮድ ዬንየ ካቴሴ ካት ኡቱሦ ገረ ኤ ኡቴ።
40025032	ቤ ዉዴፈ ዉዴፈ አሥ ኡድ ኤ ቡሮ ኡ ጵክሉቴ። ዶርተን ዴይሽታፈ ዬንጌስ ሸሄንኬ አሥተን ኤ ሸሄ።
40025033	ዶርተን ቤ ኦሽች በዴነ ዴይሽተን ቤ ሀዱርስ በዴነ ኤ ኤሴ።
40025034	ዬንየከን ካት ቤ ኦሽሻ ቤ ኤሶስተን ‹ህኑኖ ኑወዴይ ሱዜሴስቶ፥ ዮወይቴ! ሰሀይ ሜዹቶወፈ አይት ህኑሴ ነቁቴሴ ካቴቴ ጌል ኤኩወይቴ።
40025035	ህ ኤኬስን ተ ናይድኔ ታ ሙስኮ ህ ዬሴ፥ ተ ሰዝኔን ኡሽኮ ህ ዬሴ፥ ቦርሰ ማዽ ተ ዮኔ ታ ሞትኮ ህ ዬሴ፥
40025036	ተ ጉንዱስኔ መይስኮ ህ ዬሴ፥ ተ ሀርድኔ ኦይጭኮ ህ ዬሴ፥ ተ ቱፉትኔ ታኮ ዮድ ኦይጭኮ ህ ዬሴ› ዬይድ ኤ ህዶ።
40025037	ግዞ አሥትን ዬንየ ‹ላሦ! ኔ ናይድኔ ቤድ አይዴን ንየ ኑ ሙሴቸ? ኔ ሰዝኔ ቤድ አይዴን ንየ ኑ ኡሼቸ?
40025038	ቦርሰ ንየ መት አይዴን ኑ ሞቴቸ? ኔ ጉንዱስኔ ቤድ አይዴን ንየ ኑ መይሴቸ?
40025039	ኔ ሀርድኔ ኦኦይኔ ኔ ቱፉትኔ ቤድ አይዴን ንየ ኑ ኦይጬቸ?› ዬይድ ኡይኔ።
40025040	ዬ ካትን ‹ኣዴዎኮ ህኑሴ ተ ኦሄ፥ ሀ ኑንዶ ነአጽታፈ ኡድሜ ኤሮሴ ህ ሀንቶስ ኡድ ታሴ ህ ሀንቶሰኮ› ህስኔ ኤ መሄ።
40025041	ዬ ኤ ጌዴን ቤ ሀዱርሳ ዬሴስቱሴ ‹ህኑኖ ኣጩቴሴስቶ፥ ታኮፈ ዘሩወይቴ! ሁምበዬሳረ ኤ ዎሰሡሳረ ነቁቴሴ ኮሎ መክነ ዬሴ ተማ ሀንጉወይቴ!
40025042	ተ ናይድኔ ታ ሙሶበይተ፥ ተ ሰዝኔ ታ ኡሾበይተ፥
40025043	ቦርሰ ማዽ ተ ዮኔ ታ ሞቶበይተ፥ ተ ጉንዱስኔ ታ መይሶበይተ፥ ተ ሀርድኔ ተ ቱፉትኔ ታ ኦይጮበይተኮ። ዬ ኤ ግሸኮ ተማ ህ ሀንጌ› ዬይድ ኤ ህድኔ
40025044	ኡስትን ‹ላሦ፥ ኔ ናይድኔ ኦኦይኔ ኔ ሰዝኔ ኦኦይኔ ቦርሰ ማዽ ኔ ዮድኔ ኦኦይኔ ኔ ጉንዱስኔ ኦኦይኔ ኔ ሀርድኔ ኦኦይኔ ኔ ቱፉትኔ ቤድ አይዴን ንየ መሬ ኑ ዼዴቸ?› ህድኮ ኤሱኮ ኡይኔ።
40025045	ዬ ካት ‹ኣዴዎኮ ህኑሴ ተ ኦሄ፥ ኡድሜ ኤሮሴ መሄ ህ ዼዶስ ታሴ መሄ ህ ዼዶሰኮ› ዬይድኮ ኤ ህኔ።
40025046	ዬ ኡስትን ኮሎ መክነ ያአ ኡ ሀንጌ። ማቄ ባከ ግዞ አሥት ኮሎ መክነ ዬሴሴ ኡ ሀንጌ» ዬይድ ኤ ህዶ።
40026001	ዬሱሰይ ሃንጾ ኡድ ኤሩስ ቤ አልሶ ጌዴ ቤ ኤሩስቾሽቱኮ
40026002	«ህ ኤሬንኬ ለምእ ዎንተ ጌዴ ገሮ መሰለኮ ዬሰ። የሀ ታ አሥ ዬሌ ተ ሱጹቶሮሰኮ ገርስ እንጉሶ» ዬይድ ኤ ህዶ።
40026003	ዬ ዎገ ከህንቱሴ አፈነ ማግታረ ገቴ ጭምታረይ ቀያፈ ሱንጌ ከህንቱሴ አፈነ አዴሶ ኡ ጵክሉቶ።
40026004	ዬሱሰን ዛዴነ ቀጽ አይኬሳረ ዎዼሳረ የሀ ዎለ ኡ ኩንዶ።
40026005	«አሥ ቶረ ዴንሦሮሜ ገሮ መሰለ ዎንቴ መሁወንጽኮ» ዬይድ ኡ ህዶ።
40026006	ዬንየ ዬሱሰይ ቢተንየከ ኮምኤ ሀርጌ ኬንግቸ ስሞኔ ዘዋ ኤ ዬቸ።
40026007	ኤስን ተቶ ገረ ኡት ኤ ዬሱኔ ብዝ እንዶይ ኤ ዎመይ ኦርጄ ማቄ ሽቶይ ኤሰ ኩንዴሴሰ አልበስጽሮሴ ብልቃጼ ኤት ኤሱኮ ዮድ ኤ ቅንየ ዬ ሽቶ እ ጉሶ።
40026008	ዬ ኤሰን ቤድ ኤ ኤሩስቾሽት ሁል «ሀ ሽቶይ አሜ የሆ ኤ ባኔ?
40026009	ለገ ሚዤሼ ዘልኡት ዬ ሚዤይ ዥእቱሴ እንጉቴሱኮ ኤ ደንደኡትቸ» ዬይድ ኡ ህዶ።
40026010	ኡይኔሰን ዬሱሰይ ኤርድ «ሀ እንዶ አሜ ዬይስ ህ መዹንሤ? ታሴ ሞዼኮ እ ሀንቶ።
40026011	ዥእት ኡድ ዎገ ህኑናረኮ ኡ ዬሴ፥ ተንመይ ኡድ ዎገ ህኑናረ ሀየ ዬሱወሶ።
40026012	ሀ ሽቶ ተ ገረ እ ጉሶሱነኮ ተን ሞጉቴሴ ነቁቶ።
40026013	ኣዴዎኮ ህኑሴ ተ ኦሄ፥ ሀ ሰሀ ገረ ኡድ ሀ ሞዼ ኦዶይ ኦሁቴ ጎዶወ ሀ እ ሀንቶሱነ አሥ እሶ መስኮ ኡ ዜሬ» ዬይድ ኤ ህዶ።
40026014	ዬሱሰይ ኤሩስቾ ተመ ለምኡካፈ ብዝ ኤስን አስቆሮተሥ ይሁደይ ከህንቱሴ አፈነ ማግት ደኣ ሀንድ
40026015	«ገርስ ዬሱሰ ህኑሴ ተ እንጌቴ አም ታሴ ህ እንጌ?» ዬይድ ኤ ኦይጭኔ ቀንጋፈ ሀንቱቴሴ ሚዤ ሀይዝ ተም ብሬ ኤሱሴ ኡ እንዶ።
40026016	ዬ ዎንትየፈ አይት ዬሱሰ ገርስ እንጌሴ ብሼሼ ዎገ ኤ ዎርግቸ።
40026017	ሄልቶ ቦረ መሰለሴ አቸ ዎንቴ ኤ ኤሩስቾሽት ዬሱሰኮ ኡዽ «ገሮ መሰለ ተቶ ኔ ምዮሮንኬ አየን ኔሴ ኑ ነቆሮሰ ኔ ዎርጌ?» ዬይድ ኡ ኦይጮ።
40026018	ኤስን «ከተማ ኤቤሎሶ ሀንድ ‹ላሥ «ተ ዎገይ ኤሎሶ፥ ተ ኤሩሴስታረ ገሮ መሰለ ተቶ ተ ሙኔስ ኔ ዘወኮ» ዬይድኮ ኤ ህኔ› ህድ ህወይቴ» ህድ ኤ ህዶ።
40026019	ዬሱሰይ ዎሶንኬን ኤ ኤሩስቾሽት ኡ ሀንዶ። ገሮ መሰለ ተቶን ኡ ነዾ።
40026020	ሰሀይ ቀንድኔ ቤ ኤሩስቾ ተመ ለምኣረ ዎልኮ ተቶ ገረ ኤ ኡቶ።
40026021	ምየ ኡ ዬሱኔ ዬሱሰይ «ኣዴዎኮ ህኑሴ ተ ኦሄ፥ ህኑከፈ ብዝ ገርስኮ ታ ኤ እንጌ» ዬይድ ኤ ህዶ።
40026022	ኤ ኤሩስቾሽት ኤ ዜርዶሱነ ኦርጄነ ህግል ቤ ብዝ ብዝነ «ሀኖ ተምበ ኔይኔን?» ህድ ህስኔ ኤሰ ኦይጬ ኡ አይቶ።
40026023	ዬሱሰን «ገርስ ታ እንጌስ ታረ ዎልኮ ሰንቅየ አንሥየ ዬሴሰኮ።
40026024	ተን አሥ ዬሌይ ተ ግሸ ኤ ዲዙቶንኬመ ሀይኦኮ ተ ሀይኤ። ማቄ ባከ አሥ ዬሌ ገርስ እንጌ አሤ በዱፉ! ዬ አሥ ዬሉቴ ዼዴሰኮ ኤሱሴ ብሸኮ ኤ ብሻኔ» ዬይድ ኤ ህዶ።
40026025	ኤሰ ገርስ እንጌሴ ህኔ ይሁደይ «ላሦ፥ ተምበ ኔይኔን?» ዬይድ ኤ ህድኔ «ኦትመ ኔ ዬሴስ» ዬይድ ኤ ህዶ።
40026026	ምየ ኡ ዬሱኔን ዬሱሰይ ቦረ ዴንስ ዎንቶ ኤ ገለቶ። ቤ ኤሩስቾሽቱሴን ቦረ ሜይስ «ሂ ኤይቴ፥ ሙወይቴ። ሀ ኤስ ተ ገረኮ(20)» ህድ ህስኔ ኤ እንዶ።
40026027	ኤሰ ኡሹሾሸ ዴንስ ዎንቶ ቤ ገለቶ ጌዴ ኡሱሴ እንድ «ህ ኡድነ ሀ ኤሰፈ ኡሹወይቴ!
40026028	ሀ ኤስ ዎንቶ ጫቆይ ኤሱነ ኤኤ ጩቦይ አቶሮንኬ ለግቱሴ ጉኬ ተ ሱሡኮ።
40026029	ህኑሴ ኦሆኮ ተ ኦሄ፥ ኑወዴ ካቴትየ ህኑናረ ዌይኔ ዳነ ሴኬ ክሌ መት ተ ኡሾሮ ዎንቴ ኣሎ ሀ ዌይኔ ኡሻፈ ሴኬ ኡሹወሾ» ዬይድ ኤ ህዶ።
40026030	ዬ ኤ ጌዴ ዝንገሌ ዝንገል ኬስ ዘይቴ በከ ገረ ዸድ ኡ ሀንዶ።
40026031	ዬንየን ዬሱሰይ ቤ ኤሩስቾሽቱሴ « ‹ዬንግቸሼ ኦጽኮ ተ ዎዼ፥ ዬሙትቸ ዶርትን ኡ ቡዱቴ› ዬይድ ኤ ዲዙቴሴንኬ ህ ኡድነኮ ሀ ቀማ ዹሙት ታ ህ ዸጌ።
40026032	ማቄ ባከ ሀይቦወፈ ተ ዴንዶስ ጌዴ ህኑሜ ቡሮኮ ዸድ ገልለ ተ ገሬ» ዬይድ ኤ ህዶ።
40026033	ጴጽሮሴን «ፌድት ኡድ ዹሙት ንየ ዸደኮን ተን ፌቶ ንየ ዸጉወሶ» ዬይድ ኤ ህዶ።
40026034	ዬሱሰን «ኣዴዎኮ ኔሴ ተ ኦሄ፥ ሀ ቀማ ሉከል ኦሎ ባኔኮ ሀይዝ ዎገ ‹ተን ኤሰ ኤሩወሶ!› ህድ ኔ ዛዴ» ዬይድ ኤ ህዶ።
40026035	ጴጽሮሴን «ሀይኤ ኤ ዎርጉሰኮን ኔረ ተ ሀይኤሰ ባከ ንየ ዸጉወሶ» ዬይድ ኤ ህዶ። ኤ ኤሩስቾሽትን ቤ ኡድነ ዬይድዎ ኡይዶ።
40026036	ዬ ኤ ጌዴ ዬሱሰይ ቤ ኤሩስቾሽታረ ጌቴሴማኔ ህሶ ዘይቴ ምሥ ቶፉቴ ጎዶ ኡ ሀንዶ። ሀንድ ቤ ኤሎንየን «ሴየ ሀንድ ተ ሽኦሮ ኣሎ ሀየ ኡቱወይቴ» ዬይድ ኤ ህዶ።
40026037	ጴጽሮስየረ፥ ዘብዶሴ ነይሽ ለምኣረ ቤረ ኤት ሀንድ ህግልየረ መዹምየረ ኤ አይቶ።
40026038	« ‹ሀይዹሶ› ተዮሮ ኣሎ ተ ሙጹሮይ ኢተነኮ ኤ መዹንዴሴ። ህኑን ሀየ ዴጩወይቴ፥ ታረ ዎልኮ ሚንድ ከኩወይቴ» ዬይድ ኤ ህዶ።
40026039	ኦዼ ፈክድ ኡ ገረፈ ሽዽ ቤ ዴሞነ ሰሃ ኡንድ ሽእስኔ «ኑወዴ፥ ኤ ደንደኡተኮ ሀ መዸ ኡሽ ተ ገረፈ ገሩወዬ። ሀ ኤስን ኔ መሦኬ ባከ ተ መሦኬ ማዾፌ» ዬይድ ኤ ሽዾ።
40026040	ሀንኬ ማዽን ቤ ኤሩስቾ ሀይዙኮ ዮድ ጌት ኡ ዬሱኔ ቤድ ጴጽሮሴኮ «ፌቶ ታረ ብዝ ሳትየን ዋን ብርት ከፌሴ ደንደኤ ህ ዼዶ?
40026041	ናኦወ ጌል ህ ኡንጉወንኬ ኦሴይወይቴ፥ ሽኡወይቴ። አሥ ቤ መሦነ ነቁቶኮ ነቁቴ፥ አቾመይ ገፈሡኮ» ዬይድ ኤ ህዶ።
40026042	ለኩንሦን ዬሱሰይ ሴኬ ሀንድ «ኑወዴ! ሀ መዸ ኡሼ ተ ኡሾ ባኔ ገሩወሰ ኤ ማቆአይኮ ኔ መሦኬ ማቁወዬ» ዬይድ ኤ ሽዾ።
40026043	አስ ሀንኬ ማዽ ኤ ዮኔ ጌሁንሥ ኡሶ አይት ኢሼቾ ግሸ ሀቴን ጌህየከ ኡ ዬቸ።
40026044	የሀ ኡሶ ዸድ አስዎ ሀንድ ሀይሶ ዎገን ቡሮ ቤ ሽዼቾንኬ ሴኬ ዎንቶ ኤ ሽዾ።
40026045	ሀንኬ ቤ ኤሩስቾሽቱኮን ዮድ «ሀሀኤ! ዬነወ ሀቴ ኣሎ ጌህየ ህ ዬሴ? ህ ከሤ ኤፍየ ህ ዬሴ? ሀይ፥ ዎገን ኤልኮ ዬሴ፥ ተን አሥ ዬሌይ ጩበችት ኩችየ ገርድኮ ተ እንጉቴ።
40026046	ዴንዱወይቴ፥ ኑ ሀሜሴ፥ ቤወይቴ፥ ገርስ ታ እንጌስ ዮድኮ ኤ ዬሴ» ዬይድ ኤ ህዶ።
40026047	ሀገዎ ዬ ኤሰ ኤ ዜሩሱኔ ኤ ተመ ለምኡካፈ ብዞ ማቅቸ ይሁደይ ኤ ዮዶ። ለገ አሥትን ኤሳረ ዎልኮ ሰተታረ ብካረ አይት ከህንቱሴ አፈነ ማግታረ ገቴ ጭምታረይ አንስኔ ኡ ዮዶ።
40026048	ዬሱሰ ገርስ እንጌሴ ህቸ ይሁደን «ህ አይኮሮስ ተ ሙጼ አሡኮ፥ ኤሰ አይኩወይቴ» ህድ ዬረጎ ኤ ኦቴቸ።
40026049	ዬንየዎ ዬሱሰኮ ዮድ «ሰዎ፥ ተ ላሦ!» ህድ ህስኔ ኤ ሙጾ።
40026050	ዬሱሰን «ኑንዶ ነኤ፥ ኤሱሜ ኔ ዮዶሰ አልሱወ» ዬይድ ኤ ህኔ ዬንየዎ አሥት ኤ ገረ ጉት ኤሰ ኡ አይቶ።
40026051	ዬሱሳረ ዬቸሽታፈን ብዝ ቤ ሰተተ ኬስ ከህንቱሴ አፈነ አዴ ማለ ገረ ዴንድ ኤ ወሼ ኤ ቡርሶ።
40026052	ዬሱሰን ኤሱሴ ዬንየ «ሰተተ ኬሴስት ሰተተነኮ ቤሴ ኡ ባኔ። ሀ ኤ ግሸ ኔ ሰተተ ኤ ኮፍየ ጌልሱወ።
40026053	ተን ኑወዴ ሽዸኮ ዬንየዎ እዙፍ ኩመ ኩመ አይቴሴ ተመ ለምእ ጎዶወ ሸሁቴሴ ቶረሥቱሜ አፈነ ማቄ ዎንቶ ዎሰሥተ አንሤሴ ደንደኡወሱወ ንየ ኤ ብሼ?
40026054	ህኔ ዬይድ ተ ሽዸኮመ ‹መዸ ኤፌኮ ኤሰ ኤ ዎርጉሴ› ዬይድ ህኔ ሀይለ ፍሸሮ ከቶይ ዋንድን ኤ ኣሌ?» ዬይድ ኤ ህዶ።
40026055	ሴኬ ዮደ ለገ አሥቱሴ «ፉሎ አይኩሶንኬ ሰተታረ ብካረ ኤት ታ አይኬሱወ ህ ዮዶ? ዎንቶ ሀይለ ዘዋ ዎንተነ ዎንተነ ኤሩስስኔ ኡትየ ተ ዬሱኔ ታ አይቶ በድኮ ህ ዬቸ።
40026056	ሃንጽ ኡድ ዬይድ ኤ ማዾስ ካየሥቱነ ዲዙቴቸይ እቶሮንኬኮ» ህድ ኤ ህዶ። ዬንየዎ ኤ ኤሩስቾሽትን ቤ ኡድነ ኤሰ ደት ኡ በዾ።
40026057	ዬሱሰ አይት አሥት ዬንየ ሙሴ ዎገ ኤሩሴስታረ ገቴ ጭምታረይ ጵክሉቴቾ ከህንቱሴ አፈነ አዴ ማቄ ቀያፈሶ ኡ ኣንዶ።
40026058	ጴጽሮሴመይ ከህንቱሴ አፈነ አዴሶ ኣሎ ዘረ ዘረይድ ዬሱሰ ጌዴ ኤ ሀንዶ። ዜሬይ ወይድ ኣሌሰ ቤዬሴ ህስኔ ቄይሽ ግዳ ጌል ሀንተሥታረ የሀ ኤ ኡቶ።
40026059	ከህንቱሴ አፈነ ማግታረ አይሁደ ገቴ አሄስታረይ ቤ ኡድነ ዬሱሰይ ሀይኦሮንኬ ያኡሴሴ ዛዴነ አቴይኔሰ ኡ ዎርግቸ።
40026060	ለገ ዛዴ አቶይ ኤ ገረ ኡዸኮን ሀይቦሴ ኤሰ ኤሉሴ አቶ ፌቶነ ዴጌሡቶ ባሶ። ኣልጭራከ ለምእ አቶይ ኡዽ
40026061	«ሀ አሥ ‹ዎንቶ ሀይለ ዘወ ዎዱስ ሀይዝ ዎንቴነ ኬጼሴ ደንደአኮ ተ ደንደኤ› ህድኮ ኤ ህዶ» ዬይድ ህስኔ ኡ ኦቶ።
40026062	ከህንቱሴ አፈነ አዴይ ዴንድ «ሃንጽ ኔ ገረ አቴይኔሱሴ ሀንኬ ኔ መሄ ኡተይ በዬ?» ህድ ህስኔ ዬሱሰ ኤ ኦይጮ።
40026063	ኤስን ምክ ህዶ። ሴኬን ኤሱሴ ከህንቱሴ አፈነ አዴይ «ዬሶ ማቄ ዎንቶ ሱንሡነኮ ንየ ተ ኦይጬ። ዎንቶ ዬሌ ሜስሄይ ንየ ማቄሰ ኑሴ ኣዴዎ ጫዽ ኦሁወ» ዬይድ ኤ ህዶ።
40026064	ዬሱሰን «ህድኮ ኔ ዬሴ፥ ማቄ ባከ ህኑሴ ኦሆኮ ተ ኦሄ። ሀ ኤሱሜ ሴኬ ተን አሥ ዬሌይ ኡድ በሴ ደንደኤ ዎንቶ ኦሽሻ ኡቱሱንየረ ዬይድዎ አፈ ዹማነ ተ ዮሱንያረኮ ህ ቤኔ» ዬይድ ኤ ህዶ።
40026065	ዬንየን ከህንቱሴ አፈነ አዴይ ሁል ቤ ማኦ ፌዽ «ሀይ፥ ዎንቶ ጨሽኮ ኤ ዬሴ፥ ህኑን ኤ ጨሾሸ ሲድኮ ህ ዬሴ፥ ሀ ኤ ጌዴ አበ አቶነ ፌደ ኤ ዎርጉሴ?
40026066	ህኔ አም ህ ኦሄ?» ዬይድ ኤ ህዶ። «ሀይኤኮ ኤሱሴ ብሼሸ!» ህድ ህስኔ ሴኬ ኤሱሴ ኡ መቶ።
40026067	ጩቼን ኤ ኣፉሸ ኡ ጩቶ፥ ኡ ዱርዶ፥ ኤሰ በቅየ ዬስኔን
40026068	«ሜስሄ፥ ንየ በዸይ ኦኔነ? ሜ፥ ካየሤ ማቆአይኮ ኑሴ ኦሁወ!» ዬይድ ኡ ህቸ።
40026069	ከህንቱሴ አፈነ አዴሶ ቄይሽ ግደ ጴጽሮሴይ ኡትየ ዬሱኔ ብዝ ማክ ሀንኬ ኤሱኮ ኡዽ «ዶ፥ ኔንን ገልለሥ ዬሱሳረመ ኔ ዬቾሽ» ዬይድ እ ህዶ።
40026070	ኤስን «ፌቶ ሀ ኔ ዜሬስ ታሴ ጌሉወሶ» ዬይድ ኡድየዴ ቡሮ ኤ ዛዶ።
40026071	ቄይሽ ሱመ ኤ ኬሱሱኔ ፌዴንእ ቤድ የሀ ዬቸ አሥቱሴ «ሀ ኤስን ነዝረተሥ ዬሱሳረኮ ኤ ዬቸ» ዬይድ እ ህዶ።
40026072	ጴጽሮሴን ሴኬ አስዎ ጫዽ «ዬ አሤ ተን ኤሩወሶ» ህድ ኤ ዛዶ።
40026073	ኦዼ ዎገ ዴጭ የሀ ኤዼቸ አሥት ኤሱኮ ሽዽ «ሀ ኔ ዜሬሰኮ አን ዉዴ አሤ ኔ ማቄሰ ንየ ኤሩሴሰ። ኣዴነዎ ኔን ኡ በዴኮ» ህድ ኡይዶ።
40026074	ኤስን «ዬ አሤ ኤሩወሶ» ዬይድ ህስኔ ብየ ኣጭየረ ጫቅየረ ኤ አይቶ። ሉከልን ዬንየዎ ኦሎ።
40026075	«ሉከል ኦሎ ባኔኮ ሀይዝ ዎገ ‹ኤሰ ኤሩወሶ› ህድ ኔይኔ» ህድ ዬሱሰይ ዜርዴቾ ከቶ ኤ መሶ። ዸድ ዉዴ ኬስ ሱሥ ኣፉንሤ ኤ ዬቶ።
40027001	ኬትየ ሾኤ ከህንቱሴ አፈነ ማግታረ ገቴ ጭምታረይ ዬሱሰ ዎዹሴሴ ዎለ ኡ ኩንዶ።
40027002	ኤሰን ቱት ኤት ሀንድ ዬ ዉዴ አህቸ ጵላጾሴሴ ገርስ ኡ እንዶ።
40027003	ዬ ዎገን ገርስ ኤሰ እንዴቸ ይሁደይ ኤ ገረ ኤ ያኡቶሰ ቤድ ቤ ሀንቶሱነ ኢተነ ኤ ህግሎ። ከህንቱሴ አፈነ ማግቱኮወረ ገቴ ጭምቱኮወረ ዬ ሀይዝ ተም ብሬ ኤት ኦድ
40027004	«ጌሽ አሤ ሀይቦሴ ገርስ ተ እንዶሱነ በይስኮ ተ ዬሴ» ዬይድ ኤ ህዶ። ኡስን «ህኔ አም ኑ ዽደ? ንየኮ ኤ መዹንሤ!» ዬይድ ኡ ህዶ።
40027005	ዬ ሀይዝ ተም ብሬን ዎንቶ ሀይለ ዘዋ የሀ ቡድ ዸድ ኬስ ብየ ግት ኤ ዎዾ።
40027006	ዬ ሀይዝ ተም ብሬ ከህንቱሴ አፈነ ማግት ጵክል ኤት «ሀ ሚዤይ ሱሥ ዎመ ሚዤኮ። ዎንቶ ሀይለ ዘወሴ እንጉቴቸሻረ ብዝ ጎዶ ኑ ገዶሮንኬ ብሹወሾ» ህድ ኡይዶ።
40027007	ህኔ ዎለ ኩንድ ቦርስት ኤሰ ሞጉቶሮሰ ኦተ በቼ ሜዽቸሽ ሰሀ ኡ ዎንዶ።
40027008	ዬ ኤ ግሸኮ ሀንዞ ኣሎ ዬ ሰሀይ ሱሥ ሰሀ ህድ ኤ ህዩቴ።
40027009	-
40027010	«እስረኤሌ ጌር ጨሼቾ ኤ ዎመ ማቄ ሀይዝ ተም ብሬ ኡ ኤቶ። ዬ ኤስን ላሥ ታ ዎሴቾንኬኮ ኦተ በቼ ሜዽቸሽ ሰሀሴ ኡ እንዶ» ህድ ካየሥ ኤርምየሴነ ኦሁትስኔ ዬይድ ህቸ ካዮይ ኤ እቶ።
40027011	ዬሱሰን ዬ ዉዴ አህቸ ጵላጾሴ ቡሮ ኡ ኡቁሶ። ኤስን «ኔን አይሁደ ካቱወ?» ህድ ኤ ኦይጮ። ዬሱሰይ «ህድኮ ኔ ዬሴ» ዬይድ ኤ መቶ።
40027012	ከህንቱሴ አፈነ ማግታረ ገቴ ጭምታረመይ ኤሰ ሉኩሱኔ ሀንኬ መሄ ኤ ዼዶ።
40027013	ዬንየን ጵላጾሴይ «ሃንጽ ዜሬነ ንየ ኡ ሉኬሰ ስየ ባኑወ?» ዬይድ ኤ ህዶ።
40027014	ዾንጽድ ኤ ምጮሮ ኣሎ ዬሱሰይ ብዝ ከቶን ሀንኬ መሄ ዼድ ምክ ኤ ህዶ።
40027015	ኡድ ቤረ ኣሎ ዬ ዉዴ አህቸሽ ገሮ መሰለ ዎንቴ አይሁደሥት ኦይጮ ብዝ ቱፈሤ ብርሽ ደፌ ኤ ሎሴቸ።
40027016	ዬንየን ብዝ ብረሥ «በርባኔ» ህድ ህሶ ኤሩቴሴ ቱፈሥ ኤ ዬቸ።
40027017	አሥት ጵክሉቶ ጌዴ ጵላጾሴይ «ኦን ተ ብርቾሮሰ ህ ዎርጌ? በርባንየን ሜስሄ ህዩቴ ዬሱሰነ?» ህድ ህስኔ ኡሶ ኤ ኦይጮ።
40027018	ዬይድን ኤ ኦይጮሽ ዺዸነ ዬሱሰ ገርስ ኡ እንዶሰ ቤ ኤርቾ ግሸኮ።
40027019	ጵላጾሴይ ያኤሴ ኡትየ ዬሱኔ ኤ መች «ዬ ግዞ አሥ ገረ አበን ሀንቶፉነ! ኦንሤ ቀመኮ ኤ ግሸ አፉከነ ለገ ተ መዹንዴሴ» ህድ ህስኔ ኤሱኮ እ ዎሶ።
40027020	ከህንቱሴ አፈነ ማግታረ ገቴ ጭምታረይ ዬንየዎ አሥት «በርባኔይ ደፉቱወዬ! ዬሱሰይ ሀይኡወዬ!» ህድ ህስኔ ኡ ኦይጮሮንኬ ኡሶ ቤ መሦ ገረ ኡ መህቸ።
40027021	ሴኬ አስዎ ዬ ዉዴ አህቸሽ «ኡ ለምኡካፈ ኦን ተ ብርቾሮሰ ህ ዎርጌ?» ህድ ህስኔ አሥተ ኤ ኦይጮ። ኡስን «በርባኔኮ» ዬይድ ኡ ህዶ።
40027022	ጵላጾሴን «ህኔ ሜስሄ ህዩቴ ዬሱሰ ዋን ተ ህሴ?» ህድ ኤ ህዶ። ቤ ኡድነን «ሱጹቱወዬ» ዬይድ ኡ ህዶ።
40027023	«ህኔ አም ኤ በይሶ?» ዬይድ ኤ ኦይጮ። «ሱጹቱወዬ፥ ሱጹቱወዬ» ህድ ህስኔ ፌቶዎ ኡወ ኡ ለጉሶ።
40027024	ጵላጾሴን ቤይኔሰ ዼድ «ሀ ዜሬነ ዮነ ቶረ ዴንሤሱኮ ኡይኔ» ህድ ህስኔ ዋሤ ኦዉስ «ሀ አሥ ሀይቦሴ ተን ኤሳ ጌሉወሶ፥ ህ ኤሄንኬ ህሱወይቴ» ህድ ህስኔ ለገ አሥ ቡሮ ቤ ኩቼ ኤ ሾቶ።
40027025	አሥትን ቤ ኡድነ «ኤ ሱሡነ ኤሌ ጎሜይ ኑ ገራረ ኑ ነይሽ ገራረ ማቁወዬ» ዬይድ ኡ ህዶ።
40027026	ጵላጾሴን ዬንየ በርባኔ ብርሽ ደት ዬሱሰን ቤ ዱሩሶስ ጌዴ ኡ ሱጾሮንኬ ኤ እንዶ።
40027027	ዬ ኤ ጌዴን ጵላጾሴ ቶረሥት ዬሱሰ ጵላጾሴ ቄይሽ ግዳ ኤት ኡ ሀንዶ። የሀ ዬቸ ቶረሥተን ኡድነ ኤ ጎጌ ኡ ጵክሎ።
40027028	ኤ ማኦ ኬስ ዞኦ ማኦ(21) ኡ መይሶ።
40027029	አንኬ ጻጽ ነዽ ኤ ቅኖ ገረ ኡ ገዶ። ኤ ኦሽች ኩችየን ኦዼ ሾምቦቆ ከሎ(22) አይስ ኤ ቡሮ ቦጩንት «አይሁደ ካቶ! ሞዼቴይ ኔሴ ማቁወዬ» ዬይድ ዻድስኔ
40027030	ጩቼ ኤ ገረ ጩት ዬ ከሎ ኤ ኩችየፈ ኤት ኤ ቅኖወ ኤሱነ ኡ ኦጽቸ።
40027031	ዬይድ ኤ ገረ ቤ ዻዶ ጌዴን ዞኦ ማኦ ኤ ገረፈ ኬስ ኤ ማኦ መይስ ሱጼሴ ኤት ኡ ሀንዶ።
40027032	የሀፈ ኬስየ ዬስኔ ቀረነ ዉዴ አሤ ስሞኔ ሱንጌሰ ዴጌስ ዬሱሰይ ኤ ገረ ሱጹቴ ምሤ ኦሰነ ኤሰ ኡ እዱሶ።
40027033	ዬ ኤ ጌዴን ጎልጎተ ህሶ ጎዶ ኡ ኤሎ። ጎልጎተይድ ህዮይ «ቅኖ ቆጬ» ዬይድ ህዮኮ።
40027034	ዾቄ በሳረ ዎርቁቴሴ ዌይኔ ዳነ ዬሱሰሴ ኡ ኡቁሶ። ማቁወዬ ባከ ኡዽ ቤ ቤዶ ጌዴ ኡሼ ኤ እንጸዾ።
40027035	ዬሱሰ ሱጽ ኤ ማኦ ህጸ ኦል ኡ ሸቶ።
40027036	ኡት የሀ ኤሰ ኡ ከክቸ።
40027037	ኤሰ ኤሱነ ቤ ሉክቾሸን ኤ ቅኖወነ ኤ በከ ኤ ሱጹቶ ምሥ ገረ «ሀ ኤስ ዬሱሰኮ አይሁደ ካቱኮ» ህድ ዲዙቴሴሰ ኡ ገዶ።
40027038	ዬሱሳረን ዬ ዎገ ለምእ ፉልተ ብዞ ኤ ኦሽሸ ብዞን ኤ ሀዱርሰ ህስ ኡ ሱጾ።
40027039	ኤ ደኣነ ገርየ ዬቸ አሥት ኤሰ ሃስ ቤ ቅኖ ኤንኡስስኔ
40027040	«ዶ፥ ዎንቶ ሀይለ ዘወ ዎዱስ ሀይዝ ዎንቴነኮ ተ ኬጼ ህቸዮ! ሃየ፥ ንየ ማሩወ! ሜ፥ ዎንቶ ዬሌ ማቆአይኮ ሱሳፈ ሆዹወ!» ህድ ህስኔ ኤሰ ዻድየ ኡ ዬቸ።
40027041	ዬንኬዎ ከህንቱሴ አፈነ ማግት ሙሴ ዎገ ኤሩሴስታረ ገቴ ጭምታረይ
40027042	«ፌዴስተ ኤ ማርዶ፥ ብየ ማሬሴ አደ ደንደኡወዬ? እስረኤሌ ካቴ ማቆአይኮ ሀ ሱሳፈ ሜ ሀቴ ሆዹወዬ! ኑንን ኤሰ ኣዴሠኮ ኑ ኣዴሤ።
40027043	ዎንቶ ጎቤ መትኮ ‹ተን ዎንቶ ዬሌኮ› ህድ ኤ ህዴሴ፥ ዬቦ፥ ዎንቶይ ኤሰ ኤሄሰ ማቆአይኬቴሴ ኤሰ ማሩወዬ» ዬይድ ህስኔ ቆዞዝየ ኡ ዬቸ።
40027044	ኤሳረ ሱጹቴቸ ፉልትን ዬይድዎ ኤሰ ኡ ጨሽቸ።
40027045	እዙፍ ሳትየፈ አይት ኦዱፍ ሳቴ ኣሎ ሰሀይ ኩሜነ ኤ ጬንዶ።
40027046	ኦዱፍ ሳቴ ኤ ማቁሱኔ ዬሱሰይ ቤ ከቶ ኬደይስ «ኤሎሄ! ኤሎሄ! ላመ ሰበቅታኒ?» ዬይድ ኤ ህዶ። ዬ ኤ ብርቼን «ተ ዎንቶ! ተ ዎንቶ! አሜ ታ ኔ ዸዶ?» ዬይድ ህዮኮ።
40027047	የሀ ኤእየ ዬቸ አሥታፈን ብዝ ብዝት ሲድ «ኤላሴኮ ኤ ጼይጌ» ዬይድ ኡ ህዶ።
40027048	ዬንየዎ ኡሳፈ ብዝ ዎጽ ሀንድ ሀዴ ሁጸ ብሼሼሸ ኤት ዾዼሴ ኡሻከ ጌልስ ኤ ጹንጾሮሰ ሾምቦቆ ቅኖወ ገድ ኤ ኡቁሶ።
40027049	ፌዴስትን «ዸጉወ! ሜ፥ ኤላሴይ ዮድ ማሬሰ ኑ ቤዬሴ!» ዬይድ ኡ ህዶ።
40027050	አስነዎ ሴኬ ከቶ ኬደይስ ኡይድ ከሤ ኤ ኬሶ።
40027051	ዬንየ ዎንቶ ሀይለ ዘወ ግዳ ሀዴ ግልበኬ ፈሼቸ ማኦይ ቤ ቅኖወፈ አይት ቶኬ ኣሎ ፌዹት ለምኤ ኤ ኬሶ። ሰሀን ኤንኦ፥ ሹች መልትን ኡ በይኡቶ።
40027052	ቦሰይ ዶኡትኔን ሀይዼቸ ዎንቶ አሥተ ማቄ ሀይለሥታፈ ለገይ ኡ ዴንዶ።
40027053	ቦሳፈን ኡ ኬሶ። ዬሱሰይ ሀይቦወፈ ዴንዶ ጌዴን ጌሽ ከተማ ዬሩሰሌሜ ኡ ጌልኔ ለገ አሥ ኡሶ ኡ ቤዶ።
40027054	ጺሥ ገረ አፈነ ማጋረ ኤሳረ ዎልኮ ዬሱሰ ከክቸሽታረይ ሰሀይ ኤንኦሳረ ፌዴ ማዸ በስታረ ቤድ «ሀ ኤስ ኣዴነ ዎንቶ ዬሌኮ ኤ ማቅቸ» ህድ ፌቶነዎ ኡ ዠሾ።
40027055	ለገ እንዶወጽትን ዘረ ዬስኔ ቤኔስትን የሀ ኡ ዬቸ። ዬሱሰ መርስኔ ገልላፈ አይት ዮቸሽተኮ ኡ ማቅቸ።
40027056	ኡሳፈን መግዶለጽ ማረሜ፥ የይቆብየረ ዮሴፍየረ ዬለ ማረሜ፥ ዘብዶሴ ነአጼይንዶወረይድኮ ኡ ማቅቸ።
40027057	ቀሜሴ ኤ ህሱኔ ዮሴፌ ሱንጌ ብዝ ዎዱመይ አርመትየሴ ከተመሥ ኤ ዮዶ። ኤስን ዬሱሰይ ኤሩስቾሸኮ ኤ ማቅቸ።
40027058	ዬሱሰ አሀ ኤፌሴ ጵላጾሴኮ ሀንድ ኤ ሽዾ። ኤስን «እንጉወይቴ» ህድ ኤ ህዶ።
40027059	ዮሴፌይ ዬሱሰ አሀ ኤት ተልባፈ ሜዹቴሴ ጌሽ ማኦነ ኤ አጮ።
40027060	ክሌ ማቄ ቦሰ ቤሴ ኤሰ ሞጉቴሴ ሹቼ ዎጭ ቦት ቤ ነዼቾሻ ኣንድ ኤ ዎይሶ። ሹች ኦርጄ አንደርስ ኦድ ዬ ቦሰ ሱመ ቱጭ ዸድ ኤ ሀንዶ።
40027061	መግዶለጽ ማረምየረ ዬ ፌዴ ማረምየረይ የሀ ቦሰ ቡሮ ኡትየ ኡ ዬቸ።
40027062	መሰለሴ ኡ ነቁትቾሹሜ ጌዴ ዎንቴ ኬትየ ከህንቱሴ አፈነ ማግታረ ፈረሰሥታረይ ጵላጾሴኮ ሀንድ
40027063	«ኑ ላሦ! ዬ ኤስ ሀይዾ በዴስኔ ‹ሀይሶ ዎንቴ ጌዴኮ ተ ዴንዴ› ህድ ኤ ህዴቾሸኮ ኑሴ መሡተ።
40027064	ሀ ኤ ግሸ ቦሰ ሀይዝ ዎንቴ ኣሎ ኦሴይድ ኡ ከፎሮንኬ ኦሁወ። ከፉሴ ኔ ዼበአይኮ ኤ ኤሩስቾሽት ከይስ ኤት ‹ሀይቦወፈ ዴንዶሶ› ህድኮ አሤ ኡ ቃሩሴ። ቡሮሱሜ ጌዴ ኤ ሀሉሤሰኮ ገሬሰ» ዬይድ ኡ ህዶ።
40027065	ጵላጾሴን «ከኬስት ህኑናረመ ኡ ዬሴስ። ሀንድ ህ ኤሬንኬ ከፉሱወይቴ» ዬይድ ኤ ህዶ።
40027066	ኡስን ሀንድ ኦኔን ቦሰ ዶኤሴ ደንደኡወንኬ ዝት ቱጭ በይስ ቤ ቶረሥቱነ ኡ ከፉሶ።
40028001	ሰንበተይ ገርድኔ አቸ ዎንቴ ኬትየ መግዶለጽ ማረምየረ ዬ ፌዴ ማረምየረይ ኤ ቦሰ ቤዬሴ ኡ ሀንዶ።
40028002	ኤ መሡቶ ባኔ ኢተነ ሰሀ ኤንኦይ ኤ ማዾ። ዎንቶ ዎሰሥን አፋፈ ሆዽ ቦሰ ሱመ ቱጬቸ ሹቼ አንደርስ ኤ ገረ ኤ ኡቶ።
40028003	ዎሰሥ ኣፉሸን ዜሉንሡኬ ፈቅቸ ኤ ማኦን ሸቹኬ ቦትቸ።
40028004	ቦሰ ከክቸሽት ኤሰን ዠሽ ኮቡርድ ሀይዸሱኬ ኡ ማዾ።
40028005	ዬ ዎሰሥ እንዶወጽተን «ዠሾፍተ፥ ሱጹቴቸ ዬሱሰ ህ ዎርጌንኬ ኤረኮ ተ ኤሬ።
40028006	ሀየ ባሶ፥ ቤ ኦቴቾንኬኮ ኤ ዴንዴሴ። ዎይዽ ኤ ዬቾ ጎዶ ዮድ ቤወይቴ።
40028007	ዮነሴ ኡኬ ሀንድ ‹ሀይቦወፈ ዴንዶሶ፥ ገልለኮ ዸድ ህ ቡሮ ኤ ገሬ፥ የሀኮ ኤሰ ህ ዴጌሤ› ዬይድ ኤ ኤሩስቾሽቱሴ ኦሁወይቴ። ተንን ሀይ ኦቱሶ» ዬይድ ኤ ህዶ።
40028008	ዬንየን እንዶወጽት ቦሳፈ ሀይነን ዠሾ ሀይነን መገ ህስኔ ኤ ኤሩስቾሽቱሴ ሀንድ ኦሄሴ አሌነ ኡ ዎጾ።
40028009	ኦግየ ኡሳረ ሙት ዬሱሰይ «ሰዎይቴ» ዬይድ ኤ ህዶ። ኤሱኮ ኡዽ ኤ ቶኬ አይት ኤ ቡሮ ኡ አክርዶ።
40028010	ዬንየን ዬሱሰይ «ዠሾፍተ! ሀንድ ኑንዶ ነአጽቱሴ ገልለ ኡ ሀሞሮንኬ ኦሁወይቴ። የሀኮ ታ ኡ ቤኔ» ዬይድ ኤ ህዶ።
40028011	ዬ እንዶወጽትን ሀምየ ዬሱኔ ቦሰ ከክቸ ቶረሥታፈ ብዝ ብዝት ማዸ በሴ ኡድነ ከህንቱሴ አፈነ ማግቱኮ ከተማ ሀንድ ኡ ኦቶ።
40028012	ከህንቱሴ አፈነ ማግታረ ገቴ ጭምታረይ ጵክሉት ዎለ ቤ ኩንዶ ጌዴ ቤ ቶረሥቱሴ ሚዤ ለጉስ እንድ
40028013	« ‹ኑ ጌቴሱኔኮ ኤ ኤሩስቾሽት ቀመ ዮድ አሀ ከይስ ኡ ኤቶ› ዬይድ አሡሴ ኦዱሱወይቴ!
40028014	አይሁደ ገቴ አህቸሽን ሀ ዜሬ ኤ ሲተአይኮ ኑንኮ ኤሳረ ዜረረ፥ መዸይ ህ ገረ ኤሉወንኬኮ ኑ መሄ» ዬይድ ኡ ህዶ።
40028015	ዬ ቶረሥትን ሚዤ ኤት ሀዴ ኡ ኦቴቾንኬ ኡ መቶ። ዬ ኦዶይ ሀንዞ ኣሎን አይሁደሥት ግደ ዬይድዎኮ ኤ ኦዱሱቴ።
40028016	ኤ ኤሩስቾ ተመ ብዝ ዬሱሰይ ኦቴቾ በከ ገረ ገልለ ኡ ሀንዶ።
40028017	ኤሰ ቤድን ኤ ቡሮ ኡ አክርዶ። ማቁወዬ ባከ ብዝ ብዝትን ኤዞ።
40028018	ዬሱሰን ሀንኬ ኡሱኮ ኡዽ «አዴቶይ ኡድ አፋን ሰሃን ታሴ እንጉትኮ ኤ ዬሴ።
40028019	-
40028020	ዮነሴ ቤ ዉዴ ዉዴ ዬሴ አሥቱኮ ኡድ ሀንጉወይቴ! አዴነ ዬሌነ አያነ ጌሽ ሱንሡነ ጸመቅስኔ ህኑምበ ተ ዎሶሰ ኡድ ኡ ከፎሮንኬ ኤሩስስኔ ተ ኦጌ ሀንጌስተ መሁወይቴ። ዬቦ ሀ ሰሀ ኣልጭረ ኣሎ ኡድ ዎገ ተን ህኑናረ ዎልኮኮ ተ ዬሴ» ዬይድ ኤ ህዶ።
41001001	ሀየፈ ዴንስ [ዎንቶ ዬሌ ማቄ] ዬሱስ ክርስቶሰ ግሸ ኦሁተ ሞዼ ኦዶኮ ኑ ሲኔ።
41001002	-
41001003	ካየሥ እሰየሴይ «ኔ ቡሮ ኔ ቡሮይድ ሀንድ ኦጌ ነቀረ ተ ዎሰሡኮ ተ አንሤ። ‹ላሥ ኦጌ ነቁወይቴ፥ ሞዹስ ግዙሱወይቴ› ዬይድ ህስኔ ሰሀ ሜላ ኡወረ አሥ ከቶ» ህድ ኤ ዲዜቾንኬ ኤ ማዾ።
41001004	ህኔኮ ጸመቅቸ ዮሀንሴይ «ህ ጩቦ ዸድ ማዽ ጸመቁቱወይቴ! ዬይድ ህ ማቄቴ ዎንቶይ ህ ጩቦ ‹አቱወዬ› ህድኮ ኤ ህኔ» ዬይድ ሰሀ ሜላነ ኦበዽስኔ ኤ ዮዶ።
41001005	ይሁደ ዉድየፈን አሥ ቤ ዬቾይነ ዬሩሰሌሜ ከተማፈን ኡድነ ኤሱኮ ዮድ ቤ ጩቦ ኡ በዝቸ፥ ዮሀንሴይ ዮርደኖሴ ዋሳ ኡሶ ኤ ጸመቅቸ።
41001006	ዮሀንሴይ ጋሎ ኡፉሡነ ሜዹቴሴ ማኦ ማዽ ቤ ኤልፈን ኮምኤ ዘለጵቴነ ኤ ግጽቸ። ቦልየረ ዚዝተ ዴጌስ ሽድየረ ኤ ሙቸ።
41001007	ኤስን «ኡለይድ ኤ ኮጰ ቱፌ ብርቼሼ ተን ብሹወሽ ታሜ መለይ ተ ጌዴኮ ኤ ዮኔ።
41001008	ተን ህኑምበ ዋሡነኮ ተ ጸመቅየ ዬሴ ኤስመይ አያነ ጌሹነኮ ህኑምበ ኤ ጸመቄ» ዬይድ ኤ ኦበዽቸ።
41001009	ዬ ዎጋከ ዬሱሰይ ገልለ ዉድየከ ዬሴ ነዝረቴ ከተማፈ ዮድኔ ዮሀንሴይ ዮርደኖሴ ዋሳከ ኤሰ ጸመዾ።
41001010	ጸመቁት ዋሳፈ ኤ ኬሶንኬ ዬንየዎ አፈይ ፌዹትኔ አያነ ጌሽ ሀዴ ዎየ ብሽ ቤ ገረ ሆዹሱኔ ኤ ቤዶ።
41001011	«ተ ኤሄ ተ ዬሌይ ኔምበኮ፥ ኔነ መገኮ ተ መጌ» ዬይድ ህኔ ከቶይ አፋፈ ኤ ስንቶ።
41001012	ዬንየዎ አያነ ጌሽ ኤሰ ዴንስ ሰሀ ሜላ ኤት ኤ ሀንዶ።
41001013	ኦይድ ተም ዎንተ ኣሎ ሁምበዬይ ናዽ ቤሱኔ የሀ ኤ ዶዶ። ቦእት ኤሳረ የሀ ዎልኮ ዬሱኔ ዎንቶ ዎሰሥ ዮድ ኤሱሴ ዎርጉሴሰ ኡ መህቸ።
41001014	ዮሀንሴይ አይኩት ቱፌ ዘወ ጌሎ ጌዴ ዬሱሰይ ዎንቶኮፈ አንሡተ ሞዼ ኦዶ ኦህስኔ ገልለ ዉድየከ ኤ ዮዶ።
41001015	ኤስን «ዎንተይ ኤሎሴ፥ ዎንቶ ካቴቴሴ ዎገይ ኡዾሴ፥ ህ ጩቦ ዸድ ማቁወይቴ፥ ሀ ሞዼ ኦዶ ሲድ ‹ኣዴኮ› ህስኔ ኤኩወይቴ!» ዬይድ ኤ ኦህቸ።
41001016	ዬ ኤ ጌዴ ዬሱሰይ ገልለ በገዴ ደኣነ ገርችኔ ስሞንየረ ኤስንዶ ነእ እንድራስየረ ኤ ቤዶ። ኡስን ጉልጼ አይኬሰ ቤ ማቅቾ ግሸ ኤሱነ ለገ ጉልጼ ቤ አይክቾ ማረቤ ህሶሰ አይኬሴ በገድየ ኡ ደክቸ።
41001017	ዬሱሰን «ታረ ዮወይቴ፥ ተን ህኑምበ ጉልጼ ህ አይኬንኬ አሥተ ህ ኦዎሮሰኮ ተ መሄ» ህድ ኤ ህዶ።
41001018	ኡስን ቤ ማረብተ የሀ ደት ዬንየዎ ኤሳረ ኡ ሀንዶ።
41001019	የሀፈ ሀገዎ ገርችኔ ለምእ ዎልንዶ ነአጼ የይቆብየረ ዮሀንስየረ ኤ ቤዶ። ኡሰዴን ዘብዶሴ ኤ ሱንግቸ። ዘጳ ዬስኔ ቤ ማረቤ ኡ ነቅቸ።
41001020	ዬሱሰን ዬንየዎ ኡሶ ጼይድ «ዮወይቴ ታረ!» ህድ ኤ ህዶ። ኡስን ብየዴ ዘብዶሴ ኤ ሀንተሣረ ዘጳ ደት ኤሳረ ኡ ሀንዶ።
41001021	የሀፈ ገርድ ቅፍርነሆሜ ከተማከ ኡ ሀንዶ። የሀ ኤ ዬሱኔ ሰንበተ ዎንተይ ኤሎ ጌዴ ዬንየዎ አይሁደ ጵክሎ ዘወ ጌል ኤ ኤሩሶ።
41001022	ዬሱሰይ ሙሴ ዎገ ኤሩሴ ጌሩኬ ማዾ በድ ኤ ዬሱኔ፥ ሀዴ ኤረነ አሤ ዱርኬ አፈነ ማግቱኬ ኤ ኤሩስቾ ግሸ ሲደስት ምጮ።
41001023	ዬንየዎ ዬ ጵክሎ ዘዋከ ጾዝ ኤ ገረ ዬሴ አሥ ኤ ዬቸ። ኤስን
41001024	«ነዝረተሥ ዬሱሰ! አም ኑከ ንየ ጌልሴሰ? ኑምበ በይሴሱወ ኔ ዮዶ? ተን ኦኔ ኔ ማቄሰ ኔምበ ኤረኮ ተ ኤሬ። ኔን ዎንቶ ማቄ ሀይለኮ» ዬይድ ህስኔ ኤ ኡይዶ።
41001025	ዬሱሰን ዬ ጾዜ «ምክ ህወ! ኤ ገረፈ ኬሱወ!» ህድ ኤ ከሾ።
41001026	ዬ ጾዝ ዬ አዴ ኦል ፈርዱንስ ኬደይስ ኡይድ ደት ዸድ ኤ ሀንዶ።
41001027	አሥት ቤ ኡድነ ምጭ «ሀ ዜሬይ አም? ጾዜ ቤ አዴቶነ ኤ ዎሴ፥ ፌቶ ኡስን ኤሱሴ ሲድ ዎሱቴ። ሀ ኤስ ክሌ ኤረ ማቁወዬ?» ዬይድ ህስኔ ሴኬ ሀንኬ ዎለ ኡ ዜርቸ።
41001028	ዬንየዎ ዬ ኤ ነሾይ ገልለ ዉዴ ጎጌ ኡድ ሀንድ ኦዱሱቶ።
41001029	ዬሱሰይ ዬ ኤ ጌዴ አይሁደ ጵክሎ ዘዋፈ ቤ ኬሶንኬ የይቆብየረ ዮሀንስየረ ኤት ስሞንየጽ እንድራስየጽ ዘወ ሀንድ ኤ ጌሎ።
41001030	ዬ ዘዋከ ስሞኔ መችንዶይ እ ገረይ ምቸነ ሀርድኔ ዎይእየ እ ዬቸ። ህኔ ዬሱሰኮ ኡ ኦትኔ
41001031	እሱኮ ገርድ እ ኩቼ አይት ኤ ዴንሶ። ዬ ምቸ ሀርጌይ ዬንየዎ ደትኔ ዴንድ ኡሱሴ ዎርጉሴ በሴ እ ሀንቶ።
41001032	ቆስ ጌልኔ ቀሜሴ ኤ ህሱኔ አሥት ዬሱሰኮ ሀርገሣረ ጾዝ አይቴቾ አሣረ ኡድነ ኦዌ ኡ አይቶ።
41001033	ዬ ከተመ አሥት ቤ ኡድነ ዬ ዘወ ከራከ ኡ ጵክሉቶ።
41001034	ዬሱሰይ ቤ ብሸነ ብሸነ ሀርድ ዬቸ ለገ ሀርገሥተ ኤ ሎሉሶ። ለገ ጾዝተ አሥ ገረፈ ኤ ጎዶ። ጾዝ ኦኔ ኤ ማቄንኬ ኤሰ ኤሬ ግሸ ኡ ዜሩወንኬ ኤ ቱጮ።
41001035	ዎንተሶ ሀገ ዎንቶ በድ ኤ ዬሱኔ ዬሱሰይ ዴንድ ኬስ ኮይስ ባ ጎዶ ሀንድ ዎንቶ ኤ ሽዾ።
41001036	ስሞንየረ ፌድታረይ ዬሱሰ ዎርግስኔ ኡ ዮዶ።
41001037	ኤሰ ዴጌስ «አሥት ቤ ኡድነ ኔምበ ዎርግየመ ዬሴስ» ህድ ኡይዶ።
41001038	ዬሱሰይ ኡሱሴ «ተን ኤሱሜ ዮዶስ አሡሴ ሞዼ ኦዶ ኦሄሴ ኤ ማቄ ግሸ ዮወይቴ፥ ኦሄሴ አስ ፌዴ ኡኬ ዬሴ ጎድተ ኑ ሀሜሴ!» ህድ ኤ ህዶ።
41001039	ሀንድ ሴየ ሀየ ሀንት አይሁደ ጵክሎ ዘዋ አሤ ኤሩስስንየረ ጾዜ ኡ ገረፈ ጎድስንየረ ገልለ ዉድየከ ኡድ ጎዶ ኤ ሀንትቸ።
41001040	ኮምኤ ሀርጌ ኬንግቸ ብዝ አዴይ ዬሱሰኮ ዮድ ኤ ቡሮ ቦጩንት «ኦዴ፥ ዎርጎአይኮ ተ ሀርግየፈ ታ ጌሼሹኮ(23) ኔ ደንደኤ!» ህድ ዬት ኤ ሽዾ።
41001041	ዬሱሰይ ህግል ቤ ኩቼ አንስ አይት «ዎርድኮ ተ ዬሴ፥ ጌዡወ!» ህድ ኤ ህዶ።
41001042	ዬንየዎ ኮምኤ ሀርጌይ ደትኔ ኤ ጌዦ። ህኔ ዬ አዴይ ሎሎ።
41001043	-
41001044	ዬሱሰይ ዬ አዴ «ሀ ኤሰ ሀልየ ሀንግስኔ ሴየ ሀየ ኦዱሶፉነ! ሀንድ ኔምበ ዎንቶ ዘወ ከህኔሴ ቤይሱወ! ሎል ኔ ጌዦ ግሸ ሙሴ ዎገነ ኦሁቴሴሰ ካሸ ኡቁሱወ! ዬ ኤስን አሡሴ አቶኮ ኤ ማቄ» ህድ ምንስ ኦት ኤ አንሶ።
41001045	ዬ አዴይ የሀፈ ኬስ አሡሴ ኡድ ኦዱሴ ኤ ጌሎ። ዬ ምጩሼ ሀንተይ ኡድ ጎዶ ስንቶ። ዬ ኤ ግሸ ዬሱሰይ አዴይድ አየ ከተመን ሀሜሴ ደንደዾ ባሶ። ከተመሜ ዉዴ አሥ ባ ጎዶ ዬሴ ኤ አይቶ። ዬይድ ኤ ማዸኮን አሥት አየ ኤ ዬሴ ጎዶ ሲድ ቤ በዴነ በዴነ ለድ ኤሱኮ ኡ ዮቸ።
41002001	ኦዼ ዎገ ጌዴ ዬሱሰይ ቅፍርነሆሜ ከተማ ሀንኬ ኤ ዮዶ። «ዘዋኮ ኤ ዬሴ» ዬይድ ህዩቴ ኦዶይ ኤ ስንቶ።
41002002	ዬ ዘወይ ኩንድ ከረይ ጹሞሮ ኣሎ አሥ ጵክሉቶ። ዎንቶ ከቶ ኡሱሴ ኤ ኦህቸ።
41002003	ዬንየከዎ ብዝ ቤነ ሀንቴሴ ደንደኡወ ኤ ቶኬይ ዶጬሼ አሤ ኦይድ ጌርት እድ ዬሱሰኮ ኡ ኦዶ።
41002004	አሥ ሱማከ ለዴቾ ግሸ ኤሱኮ ኡቁሴይ ኡሶ ኢሽኔ ኬሥ ገረ ኬስ ዬሱሰይ ዬቾ አዳነ ኬሤ ዣዽ ዬ ሀርገሤ ኤ ገረ ቤ ዎይሴቾሹነ ኤ ቡሮ ኡ ሆሶ።
41002005	ዬሱሰን ዬ ኤ ቶኬይ ዶጬቾሹሻረ ዬ ኦይድ ጌር ኣዴሦወረ ኤርድ ዬ ኤ ቶኬይ ዶጬሼሹሼ «ተ ዬሌ፥ ‹ኔ ጩቦይ አቱወዬ› ህድ ህዩትኮ ዬሴ» ህድ ኤ ህዶ።
41002006	ብዝ ብዝ ሙሴ ዎገ ኤሩሴስት የሀ ኡትየ ዬችኔ ቤ ሙጹሮወነ
41002007	«ሀ አሥ አበሱነ ዬይድ ኤ ህዶ? ዬይድ ህዬይ ዎንቶ ጨሼመ! ዎንቶ ብዞ ባከ ጩቦ ‹አቱወዬ› ህድ ህኔስ ፌደይ ባሶ» ዬይድ ኡ መሶ።
41002008	ዬሱሰይ ዬንየዎ ቤ ገዋከ ኡ መሴሴሰ ቤሴ ኤርድ «ህ ሙጹሮወከ አሜ ዬይድ ህ መሤ?
41002009	ሀ ኤ ቶኬይ ዶጬሼሹሼ ‹ «ኔ ጩቦይ አቱወዬ» ህድ ህዩትኮ ኤ ዬሴ› ዬይድ ህዬኮፋረ ‹ዴንድ ኤ ገረ ንየ ዎይስ ኡ ኦዴቾሸ ኤት ሀንጉወ!› ዬይድ ህዬኮፋረ አኤሰነ ሸዉከይ?
41002010	ዜሬይ ማቁሱኔ አሥ ዬሌ ህድ ህዩተስ አሥ ጩቦ ‹አቱወዬ› ህድ ህዬሴ ሀ ሰሀ በካ አዴቶ ኤ ኬንጌሰ ኤሩወይቴ!» ዬይድ ህስኔ ዬ ኤ ቶኬይ ዶጬሼሹሼ
41002011	«ዶ፥ ኔሱኮ ተ ኦሄ። ዴንድ ኤ ገረ ንየ እድ ኦዴቾሸ ኤት ኔሶ ሀንጉወ!» ዬይድ ኤ ህዶ።
41002012	ዬ ኤ ቶኬይ ዶጬሼሽን ዬንየዎ ዴንድ ኤ ገረ ዎይስ ኤሰ ኦዴቾሸ ኤት አሥ ኡድነ ቤሱኔ ዸድ ኤ ሀንዶ። አሥት ዬ ኤሰ ቤድ ኦርጄነ ምጭ «ሀ ኤ ብሸ ሀንተ ኮሎነ ቤድ ኤሩወንጽኮ» ዬይድ ህስኔ ዎንቶ ኬደ ኬደ ኡ ህሶ።
41002013	ዬሱሰይ አስዎ ኬስ በገዴ ደኣ ኤ ሀንዶ። አሥ ለገይ ኤሱኮ ዮድኔ ኤ ኤሩስቸ።
41002014	የሀፈ ዴንድ ኤ ሀንጉሱኔ እልፍዮሴ ነእ ሌዌይ ቀረጸ ጎዶወ ኡትየ ዬሱኔ ኤ ቤዶ። «ዮወ ታረ!» ህድ ኤ ህዶ። ኤስን ዴንድ ኤሳረ ሀንዶ።
41002015	ዬ ኤ ጌዴ ዬሱሰይ ሌዌ ዘዋከ ተቶ ገረ ኡትቸ። ለገ ቀራጭታረ ጩቦ ሀንትቻሽታረይ(24) ኤሳረ ሀንግየ ቤ ዬቾ ግሸ ኡሳፈ ለገይ ዬሱሳረ ኤ ኤሩስቾሽታረ ዬ ተቶወ ዎልኮ ኡ ሙቸ።
41002016	ፈረሰሥት በዴ ማዼሴ ሙሴ ዎገ ኤሩሴስት ዬሱሰይ ጩቦ ሀንትቻሽታረ ቀራጭታረ ዎልኮ ከሠ ኤ ሙኔሰ ኡ ቤዶ። ኡስን «አበሱወ ሀ ኤ ብሸ አሥታረ ኤ ሙኔ? ኤ ኡሼ?» ህድ ኤ ኤሩስቾሽተ ኡ ኦይጮ።
41002017	ዬሱሰይ ኡ ኦይጮሸ ሲድ «ሀርገሡሴ ባከ ሞዼ ዬሴ አሡሴ ዸልየዴ ዎርጉሱወሶ። ተን ኤሱሜ ዮዶስ ጩበችተ ማሮወ ጼይጌሴ ባከ ‹ተንኮ ግዞይ› ህድ ህኔ አሥተ ጼይጌሴ ማቁወሶ» ህድ ኤ ህዶ።
41002018	ብዝ ዎንቴ ዮሀንሴይ ኤሩስቾሽታረ ፈረሰሥታረይ ኡ ጾንግቸ። አሥት ዬሱሰኮ ዮድ «ዮሀንሴይ ኤሩሴስታረ ፈረሰሥታረይ ጾንጉሱኔ፥ ኔ ኤሩሴስት ጾንጉወስ አበሱነ?» ህድ ኡ ኦይጮ።
41002019	ዬሱሰን ኡሱሴ «ኩለ ዎንቴ ኤኬ ነኣረ ሀንጌስት ‹ሀ ኩለ ከሠ ሙወንጽኮ ኑን› ህድ ህዬሴ ደንደኣ ኡ ደንደኤ? ዬ ኩላዴይ ኡሳረ ዬሱኔ ጾሜሴ ደንደኡቱወሶ።
41002020	ዜሬይ ማቁሱኔ ኤኬ ነእ ኡ ገረፈ ሸሁቴ ዎንተይ ዮተኮ ኤ ዮኔ። ዬ ዎንቴኮ ዬንየ ኡ ጾንጌ።
41002021	ጭንዴሴ ማኦ ገረ ክሌ ኦሌ ዶጬሸ ኦሌስ ባሶ። ኤ ኦለአይኮ ክሌ ኦሌይ ቤ ዶጬ ግሸ ዬ ጭንዴቸ ማኦ ቤ ገረ ኤ ጎቼቴኮ ኤ ፌዹቴ። ፌቶ ቡሮሜ ገርድ ኤ ኢቴ።
41002022	ዬይድዎ ጭመ ኦጎሮዋከ(25) ክሌ ዳኑቴሴ ዌይኔ ዳነ ጉስ ገዴስ ባሶ። ኤሳ ኤ ገደአይኮ ዬ ኦጎሮኮ ዬ ዳነይ ዹስ ዎረ ጉኬ። ዬ ኦጎሮን ጎኡወሰ ማቄ። ዬ ኤ ግሸ ክሌ ዳነሴ ክሌ ኦጎሮኮ ኤ ዎርጉሴ» ህድ ኤ ህዶ።
41002023	ሰንበትታፈ ብዝ ሰንበተ ዎንቴ ዬሱሰይ ጎሰ ትሸ ግዳነ ኤ ገርቸ። ኤ ገሩሱኔ ኤ ኤሩስቾሽት ዬ ትሻፈ ሽፌ ኡ አይቶ።
41002024	ፈረሰሥት ዬሱሰኮ «ሀሀኤ! ኔ ኤሩስቾሽት አበሱወ ሰንበተ ዎንቴ ዎገይ ቱጬሼሸ ኡ ሀንቴ?» ህድ ኡ ኦይጮ።
41002025	-
41002026	ዬሱሰይ ኡሱኮ መህስኔ «ደውቴይ ቤ መዹንዶ ዎጋከ አበ ኤ ሀንቶሰ ፌቶ ፍሸሮወ ዜሩሶበይቱወ? አብየታሬይ ዎንቶ ከህንቱሴ አፈነ አዴ ኤ ማቅቾንየከ ናዬይ ደውትየረ ኤሳረ ዬቸ ጌራረ ኤ ኦይጮ። ህኔ ዎንቶ ዘዋ ጌሌነዎ ዎንቶ ከህኔዎ ባከ ኦኔን ሙወንኬ ዎገይ ቱጬቾሸ ዎንቶ ቡሮ ገዱቴቸ ሀይለ ቦረ ኤት ኤ ሙዶ። ቤረ ዎልኮ ዬቸ አሥቱሴን ኤ እንዶ» ህድ ኤ ህዶ።
41002027	ሴኬ አስ «ሰንበተይ አሡሜይስኔ ኤ ማዾሰ ባከ አሥ ሰንበተሴ ሜዹቶ ባሶ።
41002028	ዬይድዎ አሥ ዬሌ ህድ ህዩተስ ሰንበተሴን ኤ ላሡኮ» ዬይድ ኤ ህዶ።
41003001	ዬሱሰይ አስ ሴኬ አይሁደ ጵክሎ ዘወ ጌሎ። የሀን ኩቼይ ኤሱሴ ዶጬሼ ብዝ አሥ ኤ ዬቸ።
41003002	ኤሰ ሉፌሴ ዎርደ ጌርት «ሜ፥ ሀ ሰንበተ ዎንቴ ኤ ሎሉሴሰ ማቆአይኮ ኑ ቤዬሴ» ህድ ኤሰ ኡ ከክቸ።
41003003	ዬሱሰን ዬ ኤ ኩቼይ ዶጬሼ አሤ «ዴንድ አሥ ቡሩወ ኤኡወ!» ህድ ኤ ህዶ።
41003004	ዬ ኤ ጌዴ ሉፌሴ ዎርግቸ ጌሩሴ «ሀገኮ ሜ፥ ሰንበተ ዎንቴ ኑ ሀንቶሮንኬ ዎገይ ኦቴሴስ ሞዼ ሀንትየን ኢተ ሀንቴነ? አሤ ሀይቦወፈ ማርየን ኦኦይኔ አሤ ዎዼወ?» ህድ ኤ ኦይጮ። ኡስን ዬንየከ ምኩ ኡይዶ።
41003005	ዬሱሰን ዬ ኡ ሙጹሮ ሚሜቴ ግሸ ኢተነ ህግል ቤ ጎጌ ዬሴስተን ሁለነ ቤድ ዬ አዴ «ኔ ኩቼ ዜኡወ!» ህድ ኤ ህዶ። ኤስን ቤ ኩቼ ዜዽ ኤ ሎሎ።
41003006	ፈረሰሥት ዬንየዎ ኬስ ዬሱሰ ወይስ ቤ ዎዼንኬ ካት ሄሮድሴ በድየረ ዎልኮ ኡ ኩንዶ።
41003007	ዬሱሰን የሀፈ ዸድ ቤ ኤሩስቾሽታረ ገልለ በገድየ ኤ ሀንዶ። ገልለ ዉዴፈ ሰሀ ልልምስ ፈሼሼ አሥት ኡ ጌዴ ኣዾ። አስዎ፥ ይሁደፈ
41003008	ዬሩሰሌሜፈ፥ ኤዶምየስየፈ ዬይድዎ ዮርደኖሴ ሴምፈ ዬሴ ዉድየፋረ ፌቶ ጽሮሴ ከተማፈን ሲዶነ ከተማፈን ዮደስት ኡ ዬቸ። ኤ ሀንቶሰ ኡድነ ሲድ ታፉት ደንደኡቱወ አሥት ዬ ዎጋዎ ኤሱኮ ኡ ዮዶ።
41003009	አሥ ለጌትየፈ ዴንደሱነ ጎዶይ ዽቦአይኬቴሴ ህስኔ ዘጰ ኤሱሴ ኡ ኦዎሮሰ ቤ ኤሩስቾሽቱኮ ኤ ኦቶ።
41003010	ለገ አሥተ ኡ ሀርግየፈ ኤ ሎሉስቾ ግሸ ቤ ሀርጌነ ሀርጌነ መዹንጌስት ኡድ ኤሰ ዶሌሴ ዎርድ ከርዱትየ ኡ ዬቸ።
41003011	ጾዝትን ኤሰ ቤ ቤዶንየከ ኤ ቶኬ ቡሮ ኡንድ «ኔንኮ ዎንቶ ዬሌይ» ህድ ኢተነዎ ኡ ኡውቸ።
41003012	ብየ ኦኔ ኤ ማቄሰ ኡ ኦሄሱሜ ምንስ ኡሶ ኤ ከሾ።
41003013	ዬሱሰይ ዬ ኤ ጌዴ ገልላከ ብዝ በከ ገረ ኬስ ቤ ኤሄስተ ቤኮ ኤ ጼይዶ። ኡስን ኤ ጼይዶንኬ ኤሱኮ ሀንዶ።
41003014	ኤሱሜ ኤ ጼይዶስን ዎልኮ ዬሴሴ፥ ኡ ኤሩሶሮሰ አንሤሴ ተመ ለምኤ «አንሡታስተ» ህድ ኡሶ ኤ ማጌሶ።
41003015	ጾዜን ኡ ጎዶሮንኬ ኡሱሴ አዴቶ ኤ እንዶ።
41003016	ጸሩተ ተመ ለምእን፡ ስሞኔ «ጴጽሮሴ» ህድ ሱንደሴ፥
41003017	ዘብዶሴ ነይሼ የይቆብየረ ዮሀንስየረ ኦሰሣረ አለሣረ ኡ ማቅቾ ግሸ «ቦአኔርጌሴ» ህዮን «ጎጉንሥ ነይሼ» ህድ ዻዶ ሱንሤ ኤ ሱንሶስተ፥
41003018	እንድራሴ፥ ፍልጶሴ፥ በርቴሌሞሴ፥ መቶሴ፥ ቶማሴ፥ እልፍዮሴ ነእ የይቆቤ፥ ታዶሴ፥ ብየዴ ዉዴሴ ኤዼቸ ስሞኔ፥
41003019	ጌዴ ዬሱሰ ገርስ እንደ አስቆሮተሥ ይሁደ ዬ ኡስተ ጼይድ ኤ ማጌሶ።
41003020	ዬ ኤ ጌዴ ዬሱሳረ ኤ ኤሩስቾሽታረይ ዘወ ኡ ዮዶ። ኡስን ፌቶ ከሠ ምዬ ዼቦሮ ኣሎ ሴኬ አስ ለገ አሥት ጵክሉቶ።
41003021	ዬሱሰኮ ዘወ ጌርት «ጎዦኮ ኤ ጎዦ» ዬይድ ህዩተ ኦዶ ሲድ ኤሰ ኤፌሴ ኡ ዮዶ።
41003022	ዬሩሰሌሜፈ ዮደ ሙሴ ዎገ ኤሩሴስት «ኤሰ ብኤልዜቡሌኮ አይተ፥ ጾዜ ኤ ጎዴስ ዬ ጾዙሴ አፈነ ማገነኮ» ዬይድ ኦዱስየ ኡ ዬቸ።
41003023	ዬሱሰን ኡሶ ቤኮ ጼይድ ኡሱሴ መመኮነ ኤ ዜርዶ። ዬ ኤስን «ሁምበዬይ ወይስ ሁምበዬ ጎዴሴ ኤ ደንደኤ?
41003024	ብዝ ካቴቶወ ዬሴ አሥት ሴኬ ሀንኬ ዎለ ሸሀአይኮ ዬ ካቴቶይ ሚንጉወሶ።
41003025	ዬይድዎ ብዝ ዘወ አሥት ሴኬ ሀንኬ ሸሁቶአይኮ ሚንድ ዬሴሴ ደንደኡቱወሶ።
41003026	ዬንኬዎ ሁምበዬይ ሴኬ ሀንኬ ቤ ጌረ ሸሀአይኮ ኤ ቡዱቴሰ ባከ ሚንድ ዬሴሴ ደንደኡወሶ።
41003027	ዜሬይ ማቁሱኔ ኦኔን ኦሰሥ ዘዋከ ጌል ቡሩስ ዬ ኦሰሤ ቱቶ በድ ኤ ሚዤ ቦንቄሴ ደንደኤስ ባሶ። ኤሰ ቤ ቱቶ ጌዴመ ቦንቀኮ ኤ ቦንቄ።
41003028	ኣዴዎኮ ህኑሴ ተ ኦሄ። አበ ብሸ ጩቦ አሥ ሀንት ዎንቶ ኤ ጨሸኮን ኡድ ‹አቱወዬ› ዬይድኮ ኤ ህዩቴ።
41003029	ዜሬይ ማቁሱኔ አያነ ጌሼ ጨሼሽ ኮሎ መክነ ዬ ቤ ጩቦሴ ኦይቼ ኤ ኬንጌሰ ባከ ኤሱሴ ‹አቱወዬ› ህድ ህኔስ ባሶ» ዬይድ ኤ ህዶ።
41003030	ዬሱሰን ኤሱሜ ዬይድ ኤ ዜርዶስ «ጾዙኮ ኤ ኬንጌ» ህድ ኡ ህዴቾ ግሸኮ።
41003031	ዬሱሰ ዬለ እንዶወረ ኤስንዶ ነአጽየረይ ኤሱኮ ኡ ዮዶ። ከራ ኤእስኔ «ኔምበኮ ኑ ዎርጌ» ህድ ህስኔ አሤ ኡ አንሶ።
41003032	አሥ ለገይ ኤ ደኣ ኡትችኔ «ውይ! ኔይንዶይ፥ ኔይንዶ ነአጼይ [ኔይንዶ ቡነይጬይ] ህድኮ ዮድ ዉዴነ ዬስኔ ኔምበ ዎርጌሰ» ህድ ኡ ኦቶ።
41003033	ኤስን «ኑንዶይ ኦኔነ? ኑንዶ ነአጼይ ኦንተወ?» ህድ ኤ ህዶ።
41003034	ቤ ጎጌ ኡትየ ዬቸሽቱኮ አርት ቤስኔ «ፌቶ ኑንዶይ ኑንዶ ነአጼይ ሀይ ሀ ኡስተኮ።
41003035	ዎንቶይ ኦቶሰ ኡድነ ሀንቴሰኮ ኑንዶ ነእ፥ ኑንዶ ቡሾይ፥ ኑንዶይ ዬ ኡስተኮ» ህድ ኤ ህዶ።
41004001	ዬሱሰይ በገዴ ደኣ ሴኬ አስዎ ኤሩሴ ኤ አይቶ። ደንደኡቱወ አሥ ለገይ ኤሱኮ ዮዶ ግሸ ዘጰይ በገዴ ገረ ዬቾይኔ ኤሰ ጌል ኤ ኡቶ። አሥ ቤ ኡድነ ዬ በገዴ ደኣ ሰሃ ኡ ዬቸ።
41004002	መመኮነ ለገ ዜሬ ኤ ኤሩስቸ። ኡሶን ኤሩስስኔ
41004003	«ስወይቴ! ብዝ አዴይ ኤ ዬቸ። አይለ አይሌሴን ቤ ሞርኤ ኤት ኤ ኬሶ።
41004004	አይልየ ኤ ዬሱኔ ብዝ ብዝ ሞርኤይ ኦጌ ደኣ ኡንዴቾይኔ ከፎይ ዮድ መጽ ሙዶ።
41004005	ፌዴ ሞርኤይ ሰሀ ቤ ኦሞ ኬንጉወ ቃቀ ገረ ኤ ኡንዶ። የሀ ሰሀይ ለገ በዴቾ ግሸ እዝየ ኤ ሙዾ።
41004006	ሙኤሴ ባከ አወይ ኡንድኔ ሹል ጸጶ ቤ ደቶ በዴቾ ግሸ ኤ ሜሎ።
41004007	ፌደይ ሀገ ጩልትየ ዬሴ አንኬ ግደ ኡንዶ። ዬ አንኬይ ቤ ኬሶ ጌዴ ኤሰ ቤ ኦሞ ግት ኤ አይቶ ግሸ ኣፌ ከጾ በድ ኤ ዸዶ።
41004008	ፌዴ ሞርኤይ ሰሀ ሞዽየ አይሉት ኤ ሙዾ። ዬ ሙአይ ድጭ ሞዼ ኣፌ ኤ ከጾ፥ በዴይ ሀይዝ ተሜ፥ በዴይ እዙፍ ተሜ፥ በዴይ ጺሤ ዬይስ ኤ ከጾ።
41004009	ኤ ስዮሮሰ ወሼይ ዬሴስ ነዽ ስወዬ» ዬይድ ኤ ህዶ።
41004010	ዬሱሰይ ቤ ጎሼዎ ዬሱኔ ተመ ለምእታረ ኤሳረ ዬቸሽታረይ ዬ መመክት ብርቼ ኤሰ ኡ ኦይጮ።
41004011	-
41004012	ኤስን «ህኑሴ ዎንቶ ካቴቴ ኣሽ ቤ ገዴቾሸ ህ ኤሮሮንኬ መትኮ ኤ ዬሴ። ዉዴ ዬሴስቱሴመ ‹ኡስን ሀንኬ ዎንቶኮ ማዽ ኡ ጩቦይ ኡጩት ኦሡቶሮሜ፥ ቤስኔ ነዽ ኡ ቤወንኬ፥ ሲስኔ ኡ ገጹወንኬኮ› ኡድ ዜሬይ መመኮነዎ ኤ ዜሩቴ» ህድ ኤ ህዶ።
41004013	ዬሱሰይ ኡሱሴ «ሀ መመኮይ ህኑሴ ጌልየ በዬ? ህኔ ፌዴ ፌዴ መመክተ ኡድ ወይድዉ ኤሬሴ ህ ደንደኤ?
41004014	አይሌሰ ህድ ህዩተስ ዎንቶ ከቶ ኦሄሰኮ።
41004015	ኦጌ ደኣ ኡንደ ሞርኤይ ሀ ኤሰ ብሼ አሥተኮ። ከቶ ኡ ሲዶ ጌዴ ሁምበዬይ ዬንየዎ ዮድ ኡ ሙጹሮወፈ ኡ ሲዴቾ ከቶ ኤ ኤኬ።
41004016	ዬይድዎ ቃቃ አይሉተስ ሀ ኤሰ ብሼ አሥተኮ። ኡስን ከቶ ሲስኔ ዬንየዎ መገነ ኡ ኤኬ።
41004017	ማቄ ባ ኡስ ዬ ዎገሴዎ ባከ ጸጶ ኬሙቱወሶ። ዬ ከቶ ግሸ መዸይ ኦኦይኔ ጎዶይ ኤሎይነሴ ዬንየዎ ዹሙት ኡ ኡንጌ።
41004018	አንኬ ዹሸ ግዳ ኡንደ ሞርኤይ ሀ ኤሰ ብሼ አሥተኮ። ኡስን ከቶ ሲዶ ጌዴ
41004019	ሀ ሰሀ መሦይ ዎዱንቴ ኤሃረ ፌዴ የሆ ጮልኣረይ ኡ ሙጹሮወ ጌል ከቶ ግቴ ግሸ ኣፌ ከጾ በድ ኡ ዸጌ።
41004020	ፌደይ አስ ሞዼ ሰሃ አይሉተ ሞርኤይ ሀ ኤሰ ብሼ አሥተኮ። ኡስን ከቶ ሲድ ገጽ ኤት ኣፌ ከጼስተኮ። ዬ ኤሰ ብሼሽት በዴይ ሀይዝ ተሜ፥ በዴይ እዙፍ ተሜ፥ በዴይ ጺሥ ኣፌ ዬይስኮ ኡ ከጼ» ህድ ኤ ህዶ።
41004021	ዬ ኤ ጌዴ ዬሱሰይ ኡሱሴ «አሥ ፈቄ ፈዽ ጉፉንሡቴሴ ኮፈ ኦሞ ኦኦይኔ እዤይዴሴ ጎዶ ገዳ ኤ ገዴ? ፈቄይ ቤይሶሮሰ አበኮ ገረ አዳከ ማቁወዬ ኤ ገዴስ?
41004022	ኣቹቴስ ኤሱሜ ኣቹቴስ ቡሮ ገረ አዳ ቤንቴሱኮ፥ እዤይኔስ ኤሱሜ እዤይኔስ ትዽየ ኬሴሱኮ።
41004023	ኤ ስዮሮሰ ወሼይ ዬሴስ ነዽ ስወዬ» ዬይድ ኤ ህዶ።
41004024	ሴኬን አስ «ህ ሲኔ ዜሬ ወይስ ህ ሲኔንኬ ሞዹስ ህኑምበ ከኩወይቴ! ሲድ ህ ገጼንኬኮ መት ህኑሴ ሴኬ ኤ እንጉቴ። ገርስዎን ፌቶ ኤ ኮሴ።
41004025	ዬ ኤስን ኬንጌስቱሴ አስ ኤ እንጉቴ፥ ኬንጉወስ ገረፈ ዬ ኤ ኬንግቾ ኦዼን ፌቶነዎኮ ኤ ኤፉቴ» ዬይድ ኤ ህዶ።
41004026	ዬ ኤ ጌዴ ዬሱሰይ ኡሱሴ «ዎንቶ ካቴቶይ ሀ ኤሰኮ ኤ ብሼ። ብዝ አዴይ ቤ ዎታከ አይለ አይልየ ኤ ሀንዶ።
41004027	ቤ አይሎ ጌዴ ዬ አሥ ቀመ አቀ ዎንተ ፌይሾ ኤ ህሱኔ ዬ አይለይ ዋ ወይድ ኤ ህዶሰ ኤ ኤርዶ ባኔ ዬ ሞርኤይ ሙዽ ኤ ድቼ።
41004028	ዬ ሰሀይ ቤሴዎ ቡሮነ ኡልኬ ኤ ኬሴ ኣሎ ኤ ድቼ፥ ሴኬ ጌሸ ዬ ኤ ጌዴ ዬ ጌሻከ ኣፌ ዬይስ ኤ ከሤ።
41004029	ዬ ከሠይ ከጽ ኤሎ ዎጋከ አጬ ዎገይ ኤሎ ግሸ ከሣዴይ ኡኬነዎ ቤ ባጨነ አጬ ኤ አይኬ» ዬይድ ኤ ህዶ።
41004030	ዬሱሰን «ዎንቶ ካቴቶ አባረነ ዎል ደኣ ገድ ን ቤዬ? አበ መመኮነወ ን አዱሴ?
41004031	ሀዴ ሳሞ ኣፌ ብሼሼ ብዝ ሰነፍጬ ሞርኤኮ ኤ ብሼ። ዬ ሞርኤን አይሉትስኔ ሀ ሰሀ ገረ ዬሴ ሞርእየፈ ፌቶነ ላቅ እሶዎኮ።
41004032	አይሉት ቤ ሙዾ ጌዴ ድጭ ሀ ሰሀ ገረ አይሉተ ለጋፈ ኡድ ኤ ገረ፥ አፈ ከፍት ኤ ገረ ኬጽ ዬሶሮ ኣሎ መለ ሀንግተ ኤ ደኬ» ህድ ኤ ህዶ።
41004033	ዬሱሰን አሥት ሞዹስ ስዬሴ ደንደኤ መኮ ሀ ኤሱኬ ለገ መመኮነ ከቶ ኡሱሴ ኤ ኦህቸ።
41004034	መመኮ ኬንጉወሰ ኤሩሱወድኮ ኤ ዬቸ። ኤ ኤሩስቾሽት ቤ ጎሼዎ ዬሴንየከ ኡሱሴ ኡድ ዜሬ ብርሽ ኤ ኦህቸ።
41004035	ዬ ዎንቴ ቀሜሴ ኤ ህሱኔ ዬሱሰይ ቤ ኤሩስቾሽቱኮ «በገዴ ጌዴ ኑ ፎቴሬ» ዬይድ ኤ ህዶ።
41004036	ለገ አሥተ ደት ዬሱሰይ ኤሰ ኡትቾ ዘጰነ ዸድ ኡ ፎቶ። ፌዴ ዘጵትን ኡሳረ ዎልኮ ሀሜሴ ኡ ዴንዶ።
41004037	ኢተ አጌሥ ዋሥ ገረ ዴንድ ዋሥ ዘጳ ለድ ኩሜሴ ህዮሮ ኣሎ ዥረሆይ ዘጰ ኦጼ ኤ ጌሎ።
41004038	ዬ ዎጋከ ዬሱሰይ ዬ ዘጳከ ጌዴ በዴነ ቤ ቅንሦ ኬደይስ ጌሁንሰ ኤ ዬቸ። ኤ ኤሩስቾሽትን ኤሰ ብርኩስ «ኑ ላሦ! ኑ ባሱንየ ምኩ ኔይኔ?» ዬይድ ኡ ህዶ።
41004039	ኤስን ዴንድ አጌሤ ኤ ከሾ፥ ዥረሆን «ምክ ህወ! ዽም ህወ!» ዬይድ ኤ ህዶ። አጌሥን ዬንየዎ ዸዶ፥ ዋሥ ኦርጄነዎ ሰም ህዶ።
41004040	ዬሱሰን «አሜ ዬይድ ህ ዠሼ? ፌቶ አበሱነ ዎንቶ ህ ጎቡዋኔ?» ዬይድ ኤ ህዶ።
41004041	ኡስን ኦርጄነ ዠሽ «ሀሀኤ! አጌሣረ በገድያረይ ፌቶ ኤ ኦሄንኬ ህኔስ ሀ ኤስ አበ ብሸ አሡወ?» ዬይድ ሴኬ ሀንኬ ዎልኮ ኡ ዜርዶ።
41005001	ገልለ በገዴ ዘጰነ ፎት ጌረሴኖኔ ዉዴ ኡ ኤሎ።
41005002	ዬሱሰይ ዘጳፈ ኬሶንኬ ብዝ አሥ ጾዝ አይቴሴስ ቦስት ግዳፈ ኬስ ኤሳረ ኤ ሙቶ።
41005003	ኤ ዬሶ ጎዶን ቦሳከዎ ማቁሱኔ ኦኔን ኤሰ ፌደይ የሀ ዬሱኔ ፌቶ ሰንሰለተነን ቱት ገዴሴ ደንደኡወድኮ ኡ ዬቸ።
41005004	ለገ ዎገ ኣሎ ቶኬ ቱኬ ቀንገናረ ሰንሰለተናረኮ ኤ ቱፉትቸ። ቱፉቶሴ ባከ ዬ ሰንሰለተ ቡርስ ሽትየረ ቶኬ ቱኬ ቀንገ ሜይስ ክንጭ ደትየረኮ ኤ ዬቸ። ዬ ኤ ግሸ ኤሰ አይት ኤሴስ ኦኔን በድኮ ዬቸ።
41005005	ኡድ ዎገ ቀመን ዎንተን ቡርሶ በድ ቦሳካረ በከ ገራረ ሴየ ሀየ ሀንት ኤ ኡውቸ። ሹቹነ ቤ ገረ ዘይድ ኤ መዱስቸ።
41005006	ኤስን ዬሱሰ ዘረ ቤድ ኤሱኮ ዎጽ ዮድ ባግስኔ ኤ ቡሮ ቦጩንት
41005007	ቤ ከቶ ኬደይስ ኡውስኔ «ኡድሜ አፈነ ማዼሴ ዎንቶ ዬሌ ዬሱሰ፥ ንየ አም ታሰ ጌልሴሰ? ዎንቶ ሱንሡነኮ ኔምበ ተ ሽኤ፥ ኦዴ፥ ታ መዹንሶፉነ!» ዬይድ ኤ ህዶ።
41005008	ጾዝ ኤሱሜ ዬይድ ህዶስ ኤስን «ኔኖ ጾዞ፥ ሀ አሥ ገረፈ ኬሱወ!» ዬይድ ኤ ህዴቾ ግሸኮ።
41005009	ዬሱሰን «ኔ ሱንሥ ኦኔወ?» ህድ ኦይጮ። ኤስን «ለገ ኑ ማቄ ግሸ ተ ሱንሥ ሸዌኮ» ዬይድ ኤ መቶ።
41005010	ዬ ዉድየፈ ኤ ጎዱወንኬ ምንስ ኤ ሽዾ።
41005011	የሀ ቦችት ገረ ግርሜ ለገይ ዬሙትየ ዬቸ።
41005012	ኡስን «ህኔ ኦዴ፥ ሴ ግርምቱከ ሀንድ ኑ ጌሌሴ» ህድ ኤሰ ኡ ሽዾ።
41005013	ዬሱሰን «ጌሉወይቴ» ህድ ህዶ። ጾዝትን ዬ አሤ ደት ግርምቱካከ ሀንድ ኡ ጌሎ። ለምእ ኩመ ኤሌ ግርሜይ ጋጋነ ሌሞ ኬስ ዎጽ በገድየ ጉት ኡ ባዶ።
41005014	ዬ ግርምተ ዬንግቸሽት በዽ ዎጽ ከተማከን ከተመሴ ዉዴን ኡወ ኡ ኤሉሶ። አሥትን ማዸ አበኮ ቤዬሴ ቤ ዘወፈ ዘወፈ ኬስ
41005015	ዬሱሰኮን ዮድ ሀዴ ለገ ጾዙነ አይኩቴቸ አሥ ኡትየ ቤ ማኦ ማዽ ቤምበን ኤርድ ኤ ዬሱኔ ቤድ ኡ ዱኤይዶ።
41005016	ዬ ቡሮ ማዸሴ ቤደ አሥት ጾዝ ኤ ገረ ዬቾ አሡሳረ ግርምት ገረ ማዸሳረ ኡድነ ኡ ኦዱሶ።
41005017	ህኔኮ ዬ ዉዴ አሥት ዬሱሰይ ኡ ዉድየፈ ኬስ ዸድ ሀሞሮሰ ሽኤ ኡ አይቶ።
41005018	ዬሱሰይ ዘጳ ጌልየ ዬሱኔ ጾዜ ኤ ገረፈ ኤ ጎዴቾ አሥ ኡዽ «ኦዴ፥ ኔረ ሀንድ ተ ዬሴሴ» ህድ ኤ ሽዾ።
41005019	ዬሱሰይ ቤረ ኤ ሀሞሮሰ ኦስ «ዸድ ኔ ዘወ ሀንድ ኔ ላሥ ኔሴ ወይስ ኬደይዴሴ ሀንተ ኤ ሀንቶንክየረ አበ መክ ኣሎ ኔምበ ኤ ማርዶንክየረ ኔ እግንቱሴ ኦዱሱወ!» ዬይድ ኤ ህዶ።
41005020	ዬ አሥን ሀንድ ተም ከተመይድ ህዩቴ ዉዴ ዬሱሰይ ወይስ ኬደይዴሴ ሀንተ ቤሴ ኤ ሀንቶንኬ ኤ ኦዱስቸ። ሲደስትን ኡድነ ኡ ምጮ።
41005021	ዬሱሰይ ሴኬ ዘጰነ በገዴ ፎትኔ አሥ ለገይ አስዎ ኤሱኮ በገዴ ደኣ ኡ ጵክሉቶ።
41005022	አይሁደ ጵክሎ ዘወ አፈነ ማግታፈ ማቄ የእሮሴ ሱንጌ አዴይ ኤ ዬቸ። ዬሱሰይ ዬቾ ጎዶ ዮድ ኤሰን ቤ ቤዶንየከ ኤ ቶኬ ገረ ኡንድ
41005023	«ተ ቡሾ በርዮኮ ሉቦሴዎ ዬሰ። ኦዴ፥ ኣዹወ፥ ኔ ኩቼ እ ገረ ገዴነ ህኬቴ ሎል ሀንቶን!» ህድ ኦርጄነ መዹንድ ኤ ሽዾ።
41005024	ዬሱሰይ ሲድ የእሮስየረ ሀሜ ኤ አይቶ። አሥት ለገይ ኡሳረ ሀንግስኔ ኤሰ ኡ ኡርእቸ።
41005025	ተመ ለምእ ቤረ ኣሎ ሱሥ ዮድ ኢተነዎ እሶ መዹንሥቾ ብዝ እንዶይ እ ዬቸ።
41005026	ዸልየዴ ገረ ሴየ ሀየ ሀንግ ሀንግ ኢኔ ቤ ሚዤዎ ኡድ እ አልስቾሸ ባከ አበን ሎሎይ እሱሴ ዼዴቸ። ፌቶነዎ እ ገረ ሴኬ ኤ ሚንዴቸ።
41005027	-
41005028	ዬሱሰሴ ኦዱሱተሴ ሲድ «ፌቶ ኤ ማኦ ብረ ዶለኮ ሎለኮ ተ ሎሌ» ዬይድ ቤ ሙጹሮወነ መስ አሥት ፌቃነ ኡርእ ጌል ጌዴነ ዮድ ኤ ማኦ ብረ ሎድስ እ ዶሎ።
41005029	ዬ ሱሥ ዬንየዎ ኤዽኔ እ ሎሎስ እሱሴ ኤሩቶ።
41005030	ዬሱሰን ዬንየዎ ሀርጌ ሎሉሴሴ ደንደኤ ኦሰይ ቤኮፈ ኬሶሰ ኤርድ አሥቱኮ ማዽ «ተ ማኦ ዶለስ ኦኔወ?» ህድ ኤ ኦይጮ።
41005031	ኤ ኤሩስቾሽትን «ሃንጽ ለገ አሥት ኡርእየ ዬሴሰ ቤስኔ ‹ኦን ታ ዶለ?› ህድ አሜ ኔይኔ?» ህድ ኡይዶ።
41005032	ኤስን ዬንየ ቤ ማኦ ዶለሴ ኤሬሴ ቤ ጎጌ ኤ ቤቸ።
41005033	ዬ እንዶን አበ መክ ኣሎ ቤ ሎሎሰ ኤርድ ዠሽ ኮቡርስኔ ዮድ ኤ ቡሮ ኡንድ ቤ ሀንቶሰ ኤ ብዝ ብዝነ እ ኦቶ።
41005034	ኤስን «ኑንዴ፥ ተምበ ኔ ጎዶሱነ ሎልኮ ኔ ዬሴ። ኔ ሀርግየፈ ጌዡወ! ዮነሴ፥ ሞዼነ ሀንጉወ!» ህድ ኤ ህዶ።
41005035	ዬይድ ሀገ ዬሱሰይ ዜርየ ዬሱኔ ዬ ማገ ማቄ የእሮሴሶፈ አሥት ዎሱት «ቡሾይ ኔሴ ባድኮ ዬሴ። ዮነሴ ዸጉወ! ላሤ መዹንሶፉነ!» ዬይድ ኡ ህዶ።
41005036	ዬሱሰይ ዬ ኡ ኦሄሰ ሲድ እየእሮሴሴ «ዱኤይዶፉነ፥ ‹ሎሉሰኮ ኤ ሎሉሴ› ህድ ህወ ኔሴ!» ዬይድ ኤ ህዶ።
41005037	ዬሱሰይ ቤረ ሀንዴቸ አሥት ለገ ኦስ ጴጽሮሴ የይቆቤ ዬ የይቆቤይንዶ ነእ ዮሀንስየረዎ ኤት እየእሮሴሶ ኤ ኣዾ።
41005038	ዬ ማገሶ ሀንድ ኡ ኤሉሱኔ ዬሱሰይ አሥት ኢተነዎ ዬኬሰ ኡዌሰ «አይ! ኡይ!» ኡይኔሰ ኤ ቤዶ።
41005039	ኤስን ዬ ዘዋ ጌል ዬፍየ ዬቸሽቱሴ «አበሱወ ህ ዬኬ? ህ ኡዌ? ሀ ቡሽ ጌህየ እ ዬሴሰ ባከ ሀይዾበንኮ» ዬይድ ኤ ህዶ።
41005040	አሥት ኦርጄነ ቆዞዝ ሚጮ። ዬሱሰይ አሤ ኡ ኡድነ ዘዋፈ ዉዴ ኤ ኬሶ። ዬ ቡሽየዴ ዬ ቡሽንዶ ቤረ ዬቸ ጌራረይስ ኤት ዬ ቡሽ ዎይእቾ ጎዶወ ኤ ጌሎ።
41005041	ዬ ቡሽ ኩቼ አይት «ተሊተ ኩም!» ዬይድ ኤ ህዶ። ኤ ብርቼይ «ቡሼ፥ ዴንዱወ!» ዬይድ ህዮኮ።
41005042	እስን ዬንየዎ ዴንድ ሴኬ ሀንኬ ሀንቴ እ ጌሎ። ተመ ለምእ ቤረ ቡሾኮ እ ማቅቸ። ቤዳስት ፌቶነዎ ኡ ምጮ።
41005043	ኤስን ኦኔኮን ኡ ኦዱሱወንኬ ምንስ ኤ ከሾ። ዬ ኤ ጌዴን «ከሠ እሱሴ እንጉወይቴ» ህድ ኤ ህዶ።
41006001	ዬሱሰይ የሀፈ ኬስ ቤ ድጬቾ ነዝረቴ ከተማ ኤ ዮዶ። ኤ ኤሩስቾሽትን ኤሳረ ዮዶ።
41006002	ሰንበተ ዎንቴ አይሁደ ጵክሎ ዘዋ ጌል ኤሩሴ ኤ አይቶ። የሀ ዬቸ አሥ ለገይ ኤ ኦሄሰ ሲድ ኡ ምጮ። ኡስን «ሀሀኤ፥ ሀ አሥ ሀ ኤ ብሸ ዜሬ ኡድ አየፈወ ኤ ዴጌሶ? ዋኬይድ ኬደይዴሴ ኤረሡነ? ሀ ምጩሼ ሀንተ ኤ ሀንቴስ ዋኬይስነ?
41006003	ሀ ኤስ ማረሜ ዬሌ ምሤ መስቸሼ ማቁወዬ? ኤስንዶ ነአጼይ የይቆቤ፥ ዮሰ፥ ይሁደ፥ ስሞኔ ማቁቱወዬ? ኤስንዶ ቡነይጬይ ኑረ ዬስየ በዬ?» ዬይድ ኤሰ ሃስስኔ ኤቶ በድ ኡ ዸዶ።
41006004	ዬሱሰይ «ካየሥ ፌዴ ዉድየኮ ኤ ኩሡቴ፥ ኤ ዉዴ አሥታረ፥ ኤ እግንታረይ ዬይድዎ ኤ ዘወ አሥታረመይ ኤሰ ኩሡቱወሶ» ዬይድ ኤ መቶ።
41006005	የሀ ኦዼ ሀርገሥት ገረ ቤ ኩቼ ገድ ኤ ሎሉሶሰ ባከ ፌዴ ምጩሼ ሀንተ ሀንቴሴ ደንደዾ ባሶ።
41006006	ኤሰ ኤፌ ኡ ዼዶ ግሸ ኦርጄነ ኤ ምጮ። ዬ ኤ ጌዴ ፌዴ ጎዶ ሴየ ሀየ ሀንት ኤ ኤሩስቸ።
41006007	ቤ ኤሩስቾ ተመ ለምእተ ቤኮ ጼይድ ለምኤ ለምኤይስ አንሥስኔ ጾዝ ገረ አዴቶ ኡሱሴ ኤ እንዶ።
41006008	-
41006009	ቤ ኦጌሴ ከሎወረ ቤ ቶኬሴ ኮጳረ ባከ አበን ገለ ስግሬ ሚዤ ዬይድዎ ለኮ ማኦን ኡ ኤኩወንኬ ምንስ ኤ ኦቶ።
41006010	ኤስን «አየ ጎዶን ብዝ ዘወ ህ ጌሎ ጌዴ ዬ ዉድየፈ ህ ኬሶሮ ኣሎ የሀ ዴጩወይቴ።
41006011	አየን አሥት ‹ህኑምበ ኤኩወንጽኮ። ፌቶ ሀ ህ ኦሄሰ ስወንጽኮ› ዬይድ ኡ ህተአይኮ ዸድ የሀፈ ሀንግስኔ ህ ቶኬ ጹሬ የሀ ፍት ጉስ ኬስ ሀንጉወይቴ። ኡሱሴ ዬ አቶን ከሾኮ ኤ ማቄ» ዬይድ ኤ ህዶ።
41006012	ኡስን የሀፈ ዸድ ኬስ አሥት ቤ ጩቦ ዸድ ማቆሮንኬ ኡ ኦቶ።
41006013	ለገ ጾዜ ኡ ጎዶ። ለገ ሀርገሥተ ዘይቴነ ትሽ ኡ ሎሉሶ።
41006014	ዬሱሰ ሱንሥ ኡድ ጎዶወ ኤሎ ግሸ ካት ሄሮድሴን ሲዶ። ብዝ ብዝ አሥት «ጸመቅቸ ዮሀንሴኮ ሀይቦወፈ ዴንደ፥ ሀ ኤሱነኮ ሀ ምጩሼ ሀንተ ኤ ሀንቴ» ዬይድ ኡ ህዶ።
41006015	ፌድትን «ኤላሴኮ» ህድ ኡ ህቸ። ፌድትን አስ «ኤስን ቤሴ ካየሡኮ። ኦሎ ካየሥቱካፈ ብዙኬ ዬሴሰኮ» ህድ ኡ ህቸ።
41006016	ሄሮድሴይ ኤ ሀንቶሰ ኡድ ሲድ «ዬ ኤ ባለ ተ ቡርሱሴቾ ዮሀንሴኮ ሀይቦወፈ ዴንደ» ህድ ኤ ህዶ።
41006017	-
41006018	ሄሮድሴይ ቤይንዶ ነእ ፍልጶሴ መቾ ማቅቸንዮ ሄሮድየደ ኤትኔ ዮሀንሴይ «ዎገይ ኦሴቾሸ ኔይንዶ ነእ መቾ ኔ ኤቶስ ሞዼ ማቁወሶ» ህድ ህኔ ሄሮድሴይ ሄሮድየደ መጉሴሜ ህስኔ ቤ ቶረሥተ አንስ ኤሰ አይኩስ ቱፌ ዘወ ኤ ጌልሱሴቸ።
41006019	ሄሮድየደይ ዮሀንሴ ኢል ዎዹሴሴ እ መሥቸ። ማቄ ባከ እሱሴ ብሾ በድ ኤ ዬቸ።
41006020	እሱሴ ብሼ ኤ ዼዶስ ሄሮድሴይ ዮሀንሴ ግዞወረ ሀይለ መትየረ ቤ ቤቾ ግሸ ኤሰ ዠሽሽኔ ኢተ አበኮይ ኤሉወንኬ ኤ ከክቸ። ዮሀንስየረ ዎልኮ ቤ ዜሬንየከ ኤ ዜሬሰ ሲድ ኤ መዹንግቸ። ማቄ ባከ ኤ ኤሩስቾሸ ስዬ ኤ ኤህቸ።
41006021	ብዝ ዎንቴ ሄሮድሴይ ቤ ዬሉቶ ዎንተ ኩሠሴ ኦርጄ መሰለ ነዽ ካት ሀንተሥተ፥ ቶረ ደርጉሴ ማግተ፥ ዬ ገልለ ዉድየ ኤሩቴሴ ሀየጼን ቤሶ ኤ ጼይዶ። ዬ ዎንተይ ሄሮድየደይ መሴቾንኬ ብሼሼ ዎንተ እሱሴ ኤ ማዾ።
41006022	ህኔ ሄሮድየደ ቡሾይ መሰለ ዘወ ጌል ኦሴ ሞዹስ ዾል ካት ሄሮድሴን ማቄ ኤ ጼይዴቾ ቦርስተ ኦርጄነ እ መጉሶ። ካት ሄሮድሴን ዬ ቡሽዮ «ኔ ዎርጌሰ አበን ኤ ማቆአይኮ ታ ኦይጩወ! ኔሴ እንገዎኮ ተ እንጌ።
41006023	ተ ካቴቶወፈ ኤ በዴ ኤ ማቆአይኮን ኔ መሤሰ አበን እንገዎኮ ተ እንጌ» ህድ ለጉስ ኤ ጫዾ።
41006024	ቡሽን የሀፈ ኬስ ቤ ኦይጬሸ እንዶወረ እ ኩንዶ። እስንዶይ « ‹ጸመቅቸ ዮሀንሴ ቅኖኮ ተ ዎርጌ› ህድ ህወ!» ዬይድ እ ህዶ።
41006025	ዬ ቡሽ ካቱኮ ኡኬነዎ ማዽ «ጸመቅቸ ዮሀንሴ ቅኖ ሰንቅየ ገድ ሀቴዎ ታሴ ኔ እንጎሮሰኮ ተ ዎርጌ» ህድ እ ህዶ።
41006026	ካት ዬ እ ኦቶ ዜሬሴ ኦርጄነ ኤ ህግሎ። ማቄ ባ ቤ ጼይዴቾ ቦርስት ቡሮ ቤ ጫዼቾ ጫቆሜ ህስኔ ኦሤሴ ዎርዶ ባሶ።
41006027	ዬንየዎ ካት ቤ ቶረሥታፈ ብዞ ዮሀንሴ ባለ ቡርስ ቅኖ ኤ ኦዎሮንኬ ኤ አንሶ። ዬ ኤ ብሸ ሀንተ ሀንቴ ቶረሥ ሀንድ ቱፌ ዘወፈ ዮሀንሴ ባለ ቡርስ
41006028	ኤ ቅኖ ሰንቅየ ገድ ኦድ ቡሽሼ ኤ እንዶ። ዬ ቡሽን ቤይንዶሴ እ እንዶ።
41006029	ጸመቅቸ ዮሀንሴይ ኤሩስቾሽት ማዸ ኦዶ ሲድ ዮድ አሀ ኤት ኡ ሞዶ።
41006030	አንሡተ ተመ ለምእ ሀንኬ ማዽ ዬሱሰ ደኣ ዮድ ቤ ሀንቶ ሀንታረ ቤ ኤሩሶስታረ ኡድነ ኡ ኦቶ።
41006031	ኡሱኮ ዮኔ አሣረ ሀንጌ አሥ ታፎወረይ ለገ ማቅቾ ግሸ ከሠ ምዬሴ ፌቶ ጎዶወረ ዎጋረ ኡ ዼዶ። ሀ ኤ ግሸ ዬሱሰይ «አሥ ባ ጎዶ ኣዹወይቴ። ኦዼ ዎገሴ ኑ ጎሼዎ ከሤ ኑ ኤፌሴ» ህድ ኤ ህዶ።
41006032	ህኔ ቤ ጎሼዎ አሥ ባ ጎዶ ዘጳ ጌል በገዴ ገረነ ኡ ሀንዶ።
41006033	ማቄ ባከ ለገ አሥት ኡ ሀንጉሱኔ ቤድ ኡሶ ኤርድ ሴ ከተማፈ ሀ ከተማፈ ኬስ ቤ ቶኬነ ኡ ቡሮ ዎጽ ገርድ ኡ ከቶ።
41006034	ዬሱሰይ ዘጳፈ ቤ ኬሶንየከ የሀ ዮድ ለገ አሥተ ቤድ ሀዴ ብየ ዬንጌሰ ኬንጉወ ዶርቱኬ መዹምየ ኡ ዬቾ ግሸ ኤ ህግሎ። ለገ አበክተን ኤሩሴ ኤ ጌሎ።
41006035	ሰሀይ ዸድ ቀሜሴ ህሱኔ ኤ ኤሩስቾሽት ኤሱኮ ኡዽ «ሀይ ኤሳ ን ዬሴ ጎዶይ አበኮይ ባ ጎዶኮ፥ ሰሀን ቀሜሱኮ ህኔ፥
41006036	አሤ ደኩወ፥ ኡ ሙኔ ከሠይ ሀየ ባ ግሸ ከተምታካረ አሥት ዬሴ ጎዶወካረ ሀንድ ዎንድ ምዩቶሴ» ህድ ኡይዶ።
41006037	ዬሱሰን «ህኑን ኡ ሙኔሰ እንጉወይቴ» ህድ ኤ ህዶ። ኡስን ሴኬ «ህኔ ለገ ኩመ ሚዤኮ(26) ኤ ዎርጉስቸ። ሃንጽ ሚዤይ ዬሰኮ ሀንድ ዎንድኮ ኑ እንጋኔ» ህድ ኡይዶ።
41006038	ኤስን «ኣንጽ ቦረወ ህኑሴ ዬሰ? ሜ፥ ሀንድ ቤወይቴ!» ህድ ኤ ህዶ። ኡስን ሀንድ ኦይጭ ዴጌስ «እችች ቦራረ ለምእ ጉልጽየረኮ ዬሰ» ህድ ኡ ህዶ።
41006039	ኡ ኡድነ ሞዼ ማተ ገረ ሸት ሸት ኡ ኡቱሶሮንኬ ኤ ኦቶ።
41006040	አሥትን ጺሤ ጺሤይድየረ እችች ተሜ እችች ተሜይድየረ ሸሁት ሸሁት ኡ ኡቶ።
41006041	ዬሱሰይ እችች ቦራረ ለምእ ጉልጽየረ ኤት ዎኬ አፋ ቤድ ዎንቶ ገለት ቦረ ሜይስ ሜይስ አሡሴ ኡ እንጎሮንኬ ቤ ኤሩስቾሽቱኮ ኤ እንዶ። ዬይስዎ ዬ ለምእ ጉልጼን ኡ ኡድሴ ኡ ሸሆሮንኬ ኤ እንዶ።
41006042	ቤ ኡድነ ሙድ ኡ ምሾ።
41006043	በሤ አተ ቦራረ ጉልጽየረ ኤ ኤሩስቾሽት ተመ ለምእ ኮፈ ኩሜ ኡ ጵክሎ።
41006044	ዬ ቦረ ሙደ አሰንሡዎይ እችች ኩመኮ ኡ ማቅቸ።
41006045	ዬሱሰይ ዬንየዎ ቤ ኤሩስቾሽተ «ዘጳ ጌል ታሜ ቡሮነ ሴምፈ ቤቴሰይደ ፎቱወይቴ!» ህድ አሉስ ዬ አሥተ ኤ ዘወ ዘወ ኤ ቡዶ።
41006046	ዬ ኤ ጌዴ ኡሶ ቡድ ዎንቶ ሽኤሴ ኬደ ገረ ኤ ኬሶ።
41006047	ኤ ቀንዶ ጌዴ ኤ ኤሩስቾሽት ዘጳከ በገዴ ግደ ዬሱኔ ኤስ ቤ ጎሼ ሀነ ሰሃ ኤ ዬቸ።
41006048	ኦሰሥ አጌሥ በገዴ ገረ ኡ ቡሮነ ሀንኬ ኦጽቾ ግሸ ኤ ኤሩስቾሽት ሸርስኔ ኡ መዹንጌሰ ቤድ ዎንተሶ ኦዱፍ ሳቴ ኤ ኤሌ ዎጋከ ኡሱኮ ኤ ዮዶ። ኤ ዮዶስን በገዴ ገረነ ሀንትስኔኮ ኤ ማቅቸ። ገሬሴ ኤ ህሱኔ
41006049	ዋሥ ገረነ ኤ ሀንጌሰ ቤድ ኡሱሴ ጎመሤ ኤ ብሽኔ ኢተነ ኡ ኡይዶ።
41006050	ቤ ኡድነዎ ቤድ ኦርጄነ ዠሽ ሌሞ ኡ ኬሶ። ኤስን ዬንየዎ «ኣዴኮይዶፍተ፥ ተምበኮ፥ ዠሾፍተ» ህድ ኤ ህዶ።
41006051	ዬሱሰይ ዘጳ ኡሱኮ ጌልኔ አጌሥ ዽም ህዶ። ኤ ኤሩስቾሽት ማዸሴ ቤድ ዱኤይድ ኡ ምጮ።
41006052	ኡ ምጮሽን ቦረ ኤ ለጉሴቾሸ ገጼ ዼድ ኡ ሙጹሮይ መሡወሰ ማዾ ግሸኮ።
41006053	ዬ በገዴ ገረነ ጌንሴሬጼይድ ህሶ ጎዶ ፎት ዘጰ በገዴ ኑነ ኣንድ ኡ ቱቶ።
41006054	ዘጳፈ ኡ ኬሶንኬ አሥት ዬሱሰ ዬንየዎ ኤርድ
41006055	ቤ ዬቾ ዉዴ ሴየ ሀየ ኡድነ ዎሡነ ሀንድ ሀርገሥተ ኤ ገረ እድቾሹነ ኤት ዬሱሰይ ዬሴ ጎዶ ሲድ ኡ ኣንግቸ።
41006056	ዬሱሰይ ሀንዶ ዉዴ ኡድነ ግዸ ከተማከን ማቄ መለ ከተማከን ከተምቱሜ ዉዴ ኤ ማዸኮን ሀርገሥተ ገዼሳከ ኤ ቡሮ ኡ ኡቁስቸ። ሀርገሥት ፌቶ ኤ ማኦ ብረ ዶሎሮንኬ ኡ ሽእቸ። ኤ ማኦ ብረ ዶለ ሀርገሥት ቤ ኡድነ ሎልቸ።
41007001	ብዝ ዎገ ፈረሰሥታረ ዬሩሰሌሜፈ ዮደ ብዝ ብዝ ሙሴ ዎገ ኤሩሴስታረይ ዬሱሰኮ ዮድ ኤ ደኣ ኡ ጵክሉቶ።
41007002	ዬሱሰይ ኤሩስቾሽታፈይ ብዝ ብዝት ገቴ ዎገይ «ሀ ኩቼይ ዾሄይዴሴሰኮ» ህድ ህኔ ኩቼነ ዬይድ ህዮን ቤ ኩቼ ሾቶ በድ ከሠ ሙኔሰ ኡ ቤዶ።
41007003	(ፈረሰሥት ዬይድዎ አይሁደሥትን ቤ ኡድነዎ ዘጌ ቤ ጌር ዎገ ኩሤሴ ቤ ኩቼ ሞዹስ ቤ ሾቶ ባሰ ከሠ ምዩቱወሶ።
41007004	ዬይድዎ ገዼሰ ሀንድ ቤ ዮዶ ጌዴ ሾሁቶ በድ ከሠ ምዩቱወሶ። ኤሰ ቤ ኡሼ ሚዤ፥ ኦተ፥ ቀንገ ድስቴ፥ ኤ ገረ ቤ ጌሄሰ ዬ ኤስተ ሾሄ ዎጋረ ዬ ኤሰ ብሼ ለገ ዎጋረ ኡ ከኬ።)
41007005	ህኔ ፈረሰሥታረ ሙሴ ዎገ ኤሩሴስታረይ «አሜ ኔ ኤሩሴስት ቡሮ ጌር ዎገ ኡ ከኩዋኔ? አበሱነ ቤ ኩቼ ሾቶ በድ ከሠ ኡ ሙኔ?» ህድ ዬሱሰ ኡ ኦይጮ።
41007006	ኤስን ኡሱሴ መህስኔ «እሰየሴይ ህኑሴ አውሸችቱሴ ‹ሀ ዉዴ አሥት ኑናዎ ታ ኡ ኩሤሰ ባከ ኡ ሙጹሮመይ ታኮፈ ዘርድኮ ኤ ዬሴ።
41007007	አሥ ዎገ ኤሩስስኔ «ሀ ኤስ ዎንቶ ዎገኮ» ህድ ህስኔኮ የሆወ ታሴ ኡ አክሬ› ዬይድ ህስኔ ኤ ዜርዶ ካዮ ከቶይ ቤሴ ኣዴኮ።
41007008	ህኑን ዎንቶይ ዎሶሰ ዸድኮ አሥ ዎገ ኢተነ ህ ከኬ» ህድ ኤ ህዶ።
41007009	ሴኬን አስ ኡሱሴ «ህ ዎገ ከፌሴ ህስኔ ዎንቶ ዎሶ እንጸኤ ህኑን ዋኬይዴሴ ከይሹወ!
41007010	ሙሴን ‹ንየድየረ ኔይንዶወረ ኩሡወ› አስ ‹ብየዴ ኦኦይኔ ቤይንዶ ጨሼሽ ፌቶ ሀይኡወዬ› ህድኮ ኤ ህኔ።
41007011	ህኑንመይ ብዝ አሥ ብየድየረ ቤይንዶወረ መሬኮፈ ‹ህኑሴ ተ እንገሼሸ ዎንቶሱኮ ተ እንዶ› ህድ ኤ ህደኮ
41007012	‹እንድኮ ኤ ዬሴ› ህስኔ አድየረ እንዶወረ ኤ መሩወንኬ ህ መሄ።
41007013	ዬ ኤሱኬ ህ ዎገ ፌደሴ ገርሤሜ ህስኔ ዎንቶይ ኦቶ ከቶ ህ ዸጌ። ዬይድዎ ዬ ኤሰ ብሼሼሸ ለገ ዜርተ ህ ሀንቴ» ህድ ኤ ህዶ።
41007014	ዬሱሰይ አስ አሥተ «ሀንኬ ታኮ ዮወይቴ» ህድ ቤ ህዶ ጌዴ «ተ ኦሄሰ ስወይቴ፥ ህ ኡድነ ሞዹስ ገጽወይቴ!
41007015	አሤ ዾሁሴስመይ አሡኮፈ ኬሴ ዜርተ ባከ ዉዴፈ ሀንኬ አሥ ገወ ጌሌስ ብዝን አሤ ዾሁሴስ ባሶ።
41007016	[ኤ ስዮሮሰ ወሼይ ዬሴስ ቤ ኡድነ ነዽ ስወዬ!]» ዬይድ ኤ ህዶ።
41007017	ኤስን አሥተ የሀ ዸድ ዘወ ጌሎ ጌዴ ዬ ዜሬ ግሸ ኤ ኤሩስቾሽት ኤሰ ኡ ኦይጮ።
41007018	«ሀ ኤስ ህኑሴ ወይድዉ ኤ ጌሉዋኔ? አበን ዉዴፈ አሥ ገወ ጌሌስ አሤ ኤ ዾሁሱወስ ህኑሴ ጌሉወዬ?
41007019	ቤ ጌሎ ገዋነ ዸድ ዉዴ ኤ ኬሴሰ ባከ ሙጹሮወከ ሀንጉወሶ» ህድ ኤ ህዶ። ዬ ኤሱነ ዬሱሰይ ከሠይ ቤ ኡድነ ጌሼ ማቄንኬ ኤ አዱሶ።
41007020	ሴኬ አስ «አሤ ዾሁሴስ አሥ ሙጹሮወፈ ኬሴ ዜርተኮ።
41007021	ዬ ኡስን ኢተ መሦ፥ ብሹወ ኦጌነ ዎለ ሙሄ፥ ከይሴ፥ አሤ ዎዼ፥
41007022	ለጌቴ፥ ሀቡ ሀቡ ህዬ፥ ኢቴቴ፥ አሤ ቃሩሴ፥ ብሹወ ኦጌነ ብየ መጉሴ፥ ዺዼ፥ አሤ ጨሼ፥ ነሹቴ፥ ከሄ ዼቤ ዬንጾኮ።
41007023	ሃንጽ ኢተ ዜሬኮ ኡድ አሥ ሙጹሮወፈ ኬስ አሤ ዾሁሴሰ» ህድ ኤ ህዶ።
41007024	ዬ ኤ ጌዴ ዬሱሰይ ገልለ ዉዴፈ ዴንድ ጽሮሴ ከተማረ [ሲዶነ ከተማረይ] ኤሰ ዬሴ ዉዴ ኤ ሀንዶ። ብዝ ዘወ ኤ ጌሎ። ኦኔን የሀኮ ኤ ዬሴ ህድ ኤሰ ኤሮሮሰ ዎርዶ ባሶ። ማቄ ባከ አሥት ኤሩወንኬ መሄሴ ደንደኡቶ ባሶ።
41007025	ጾዝ እ ቡሾ አይቴቾ ብዝ እንዶይ ዬሱሰ ኦዶ ዬንየዎ ሲድ ዮድ ኤ ቶኬ ገረ እ ኡንዶ።
41007026	ዬ እንዶይ ግርከጽዮ ማቅስኔ ስሮፎንቄ ዉዴ ዬሉቴኮ እ ማቅቸ። እስን ቤ ቡሾ ገረፈ ጾዜ ኤ ጎዶሮሰ ዬሱሰ እ ሽዾ።
41007027	ኤስን «ነይሽ ከሠ ኤት ከነሴ ደፌይ ብሹወሾ። ዸጉወ፥ ነይሽ ቡሮነ ምሼሼ» ህድ ኤ ህዶ።
41007028	እስን «ኣዴዎኮ ተ ላሦ፥ ዬይድ ኤ ማዸኮን ከንት ተቶሴ ኤ ጎጌነ ነይሽ ኩችየፈ ሜዽ ጉተሴ መጽ ሙተኮ ኡ ሙኔ» ህድ እ ህዶ።
41007029	ዬሱሰን «ዬይድ ሞዹስ ኔ መቶ ግሸ ጾዝ ኔ ቡሾ ገረፈ ኬስኮ ዬሴ። ዮነሴ ኔ ዘወ ሀንጉወ!» ህድ ኤ ህዶ።
41007030	እስን ቤሶ ሀንድ እ ቡሽዮ ጾዝ ደትኔ ሞዽ ዎይእየ እ ዬሱኔ እ ቤዶ።
41007031	ዬሱሰይ ጽሮሴ ከተመይ ዬሴ ዉዴፈ ዴንድ ሲዶነ በዴነ ገርድ ተም ከተመይድ ህዩቴ ዉዴ ፌቃከ ገልለ በገድየ ኤ ዮዶ።
41007032	የሀ አሥት ኤ ወሼይ ስዋ ኤ ኡንጹሬን በልበጬ አሤ ኤሱኮ ኡ ኦዶ። «ኦዴ፥ ኔ ኩቼ ሀ ኤ ገረ ገድ ሎሉሱወ» ህድ ኡ ሽዾ።
41007033	ዬሱሰይ ዬ አሤ ኤ ጎሼዎ አሥ ፌቃፈ በዴ ገረ ገርስ ቤ ግልእተ ዬ አዴ ወሽየ ኤ ጌልሶ፥ ጩቼ ጩት ኤ ኡንጹሬ ኤ ዶሎ።
41007034	ዎኬ አፋ ቤድ እንጽ ዬ አዴ «ኤፋተ» ህድ ኤ ህዶ፥ ኤ ብርቼይ «ዶኡቱወ» ህድ ህዮኮ።
41007035	ዬንየዎ ዬ አዴ ወሼይ ሲዶ፥ ቱፉቴቸ ኤ ኡንጹሬን ብርቹትኔ ሞዹስ ኤ ዜርዶ።
41007036	ዬሱሰይ «ኦኔኮን ዜርዶፍተ» ህድ አሥቱሴ ኤ ኦቶ። ማቄ ባ ለገ ዎገ «ኦኔኮን ዜርዶፍተ» ህድ ኤ ህዶንኬ አሥት ፌቶነዎ ለጉስ ኡ ኦዱስቸ።
41007037	ሲደስት ቤ ኡድነ ኦርጄነዎ ምጭ «ኡድ በሴ ሞዼኮ ኤ ሀንቶ፥ ፌቶ ዸገይ ስዮሮንኬ ሙምትን ዜሮሮንኬኮ ኤ መሄ» ህድ ኡ ህዶ።
41008001	ዬ ዎጋከ ሴኬ ለገ አሥት ጵክሉቶ። ኡ ሙኔስ በድ ዬቾ ግሸ ዬሱሰይ ቤ ኤሩስቾሽተ ጼይድ ኡሱኮ
41008002	«ሀ አሥት ሀይዝ ዎንቴ ኣሎ ታረ ኡ ዴጬሼ ግሻረ ኡ ሙኔስ ሀየ ባ ግሻረ ህግልሰኮ ታ ኡ ህግልሴ።
41008003	ናይድ ኡ ዬሱኔ ‹ዸድ ህ ዘወ ዘወ ሀንጉወይቴ› ዬይድ ተይተአይኮ ኦግየኮ ገት ኡ ኡንጌ። ብዝ ብዝ ጌርት ፌቶ ዘረፈ ዮደስት ሀንድ ኣዹቱወሶ» ዬይድ ኤ ህዶ።
41008004	ኤ ኤሩስቾሽት «ህኔ ሀ ሰሀ ሜላከ ሃንጽ አሤ ኡድነ ኤሌ ቦረ ዴጌሤሴ ኦኔነ ደንደኤሰ?» ህድ ኡይዶ።
41008005	ዬሱሰይ «ኣንጽ ቦረወ ህ ኬንጌ?» ህድ ኤ ኦይጮ። ኡስን «ላፍ በቼኮ ዬሰ» ዬይድ ኡ ህዶ።
41008006	ኤስን አሥቱኮ «ሰሃከ ኡቱወይቴ!» ህድ ኤ ህዶ። ዬ ላፍ በቼ ቦረን ኤት ዎንቶ ኤ ገለቶ። ሜይስ ጉስ አሥቱሴ ኡ እንጎሮንኬ ቤ ኤሩስቾሽቱኮ ኤ እንዶ። ኡስን አሥት ቡሮ ገርሶ።
41008007	ኡሱሴ አስ ግዸ ጉልጽት ኦዼይ ዬቾይኔ ኤት ዎንቶ ገለት አሥቱሴ ኡ እንጎሮንኬ ቤ ኤሩስቾሽቱኮ ኤ ኦቶ።
41008008	አሥት ቤ ኡድነ ሙድ ምሾ። አተ በሤ ጵክል ላፍ ኮፈ ኡ ዴንሶ።
41008009	ዬ ሙዳስት ታፎይ ኦይድ ኩመ ኤሌሰኮ ኡ ማቅቸ። ዬ ኤ ጌዴ አሥት ቤ ዘወ ሀሞሮንኬ ኤ መቶ።
41008010	ቤ ኤሩስቾሽታረ ዎልኮ ዘጳከ ጌል ደልመኑተ ህድ ህዩቴ ዉዴ ኤ ሀንዶ።
41008011	ፈረሰሥት ዬሱሰኮ ዮድ ኤሳረ ዎልኮ ቤርሴ ኡ አይቶ። ኤሰ ቀጼሴ ዎርድ አፈ ኦሰነ ሀንቱቴሴ አቶ ማቄሰ ብዝ ምጩሼ አበኮ ኤ ቤይሶሮሰ ኡ ኦይጮ።
41008012	ዬሱሰይ ዜሬይ ቤ ገዎ ኦርጄነ ሙኔ «ሀ ቤረ አሥት ምጩሼ አበኮይ ኡሱሴ ማቆሮሰ አበሱወ ኡ ዎርጌ? ኣዴዎኮ ህኑሴ ተ ኦሄ። ብዞን ምጩሼ አበኮይ ሀ ቤረ አሥቱሴ ሀንቱቱወሶ» ህድ ኤ ህዶ።
41008013	ኡሶ የሀ ደት ሴኬ አስ ዘጳከ ጌል በገዴ ሴምፈ ኤ ፎቶ።
41008014	ኤ ኤሩስቾሽት ገለሴ ማቄ ቦረ ኤት ሀሜ ኡ ቦቶ ግሸ ዘጳከ ኡ ዬሱኔ ብዝ በቼ ቦረዎይ ኡሱሴ ዬቸ።
41008015	ዬሱሰን «ፈረሰሥት እራጭቴ ገረፋረ ካት ሄሮድሴ እራጭቴ ገረፋረ ህኑምበ ነዽ ከኩወይቴ!» ህድ ምንስ ኤ ኦቶ።
41008016	ኤ ኤሩስቾሽትን «ኤስ ዬይድ ህዬሴ ደንደዾስ ገለ ኦዌ ኑ ቦትኔኮ» ህድ ሴኬ ሀንኬ ኡ ዜርዶ።
41008017	ዬሱሰይ ኡ መሦ ኤርድ ኡሱኮ « ‹ዬይድ ኤ ህዶስ ገለ ኑ ዼዶ ግሸኮ› ህድ አበሱነ ዎልኮ ህ ዜሬ? ፌቶ ገሤ ኬንጉወይቱ? ህኑሴ ጌሉወዬ? ህ ሙጹሮ ወሼይ ዸጋ ማዾ?
41008018	ኣፌይ ዬሱኔ ቤወይቱወ? ወሼ ኬንግስኔ ስወይቱወ? ወይድ ፌቶ ህ ገጹዋኔ?
41008019	ሜ፥ እችች በቼ ቦረ እችች ኩመ አሥቱሴ ሸት ተ እንዶንየ የሀ አተ በሤ ኣንጽ ኮፈን ጵክል ህ ዴንሶ?» ህድ ኤ ኦይጮ። ኡስን «ተመ ለምእ ኮፈ ኩሜኮ» ህድ ኡይዶ።
41008020	«ዬይድዎ ላፍ በቼ ቦረ ኦይድ ኩመ አሥቱሴ ተ እንዶንየ አተ በሤ ኣንጽ ኮፈወ ህ ዴንሶ?» ህድ ኤ ኦይጮ። ኡስን «ላፍ ኮፈኮ» ህድ ኡይዶ።
41008021	ኤስን «ህኔ ሀቴ ኣሎ ህኑሴ ጌልየ በዬ?» ህድ ኤ ህዶ።
41008022	ቤቴሰይደ ከተማ ሀንድ ኡ ኤሎ። ብዝ ኣፌ ኬንጉወ በልአ ቤ ኩቼ ኤ ገረ ገድ ኤ ሎሉሶሮንኬ አሥት ዬሱሰኮ ኦድ ኡ ሽዾ።
41008023	ዬሱሰይ ዬ በልአ ኩቼ አይት ጎሽ ከተማፈ አሬ ኤ ኬሶ። ዬ አሥ ኣፍየ ቤ ጩቼ ጩት ኩቼ ኤ ገረ ገድ «ሀቴ አበኮ ቤተ ኔ ቤኔ?» ህድ ኤ ኦይጮ።
41008024	ዬ በልአይ ዎኬ ኬደይድ «ኤወ፥ አሥተ ቤዬመ ቤየኮ ተ ዬሴ፥ ሀዴ ምሡኬኮ ሀንቴሰ ኡ ብሼ» ህድ ኤ ህዶ።
41008025	ሴኬ አስ ዬ በልአ ኣፌ ገረ ቤ ኩቼ ኤ ገዶ። ዬንየዎ ኤ ኣፌይ ሞዹስ ቤዬ ጌሎ። ኡድ አበኮ አዱስ ኤ ቤዶ።
41008026	ዬ ኤ ጌዴ ዬሱሰይ «ኔሶ ዸድ ሀንጉወ። [ኦኔኮን ኔ ኦዱሴሜ] ከተማ ጌሎፉነ!» ህድ ኤ አንሶ።
41008027	ዬሱሰይ ቤ ኤሩስቾሽታረ ፍልጶሴ ቄሳርየ ዬሴ ከተምታ ሀንግስኔ ኦግየ ኡሶ «አሥት ተምበ ኦኔኮይድ ህኔ?» ህድ ኤ ኦይጮ።
41008028	ኡስን «ብዝ ብዝ አሥት ‹ጸመቅቸ ዮሀንሴኮ› ህድኮ ኡ ህኔ። ፌድት አስ ‹ኤላሴኮ› ዬይድዎ በዴይ ኔምበ ‹ካየሥቱካፈ ብዞኮ› ህድኮ ኡይኔ» ህድ ኡይዶ።
41008029	«ህኔ ህኑን ተምበ ኦኔኮይድ ሂኔ?» ህድ ኤ ኦይጮ። ጴጽሮሴን «ኔን ሜስሄኮ» ህድ ኤ መቶ።
41008030	ዬሱሰን « ‹ኤሰኮ› ህድ ኦኔኮን ተምበ ኦዱሶፍተ!» ህድ ምንስ ኤ ኦቶ።
41008031	ዬ ኤ ጌዴ ዬሱሰይ ቤ ኤሩስቾሽተ ኤሩስስኔ «አሥ ዬሌ ህድ ህዩተሴ ለገ መዻ ጌሌኮ ኤ ዎርጉሴ፥ ዱርኬ ጭምታረ ዎንቶ ዘወ ከህንቱሴ አፈነ ማግታረ ሙሴ ዎገ ኤሩሴስታረይ ኡ እንጸኤ፥ ኡ ዎዼ። ማቄ ባከ ሀይሶ ዎንቴ ጌዴኮ ኤ ዴንዴ» ዬይድ ኤ ህዶ።
41008032	ዬይድ ዬ ዜሬ አዱስ ኤ ኦቶ። ጴጽሮሴይ ዬሱሰ ኤ ጎሹነ በዴ ገረ ኬስ «ዬይድ ኔ ኑናፈ ኬሴ ዎርጉሱወሶ» ህድ ኤ ከሾ።
41008033	ዬሱሰን ማዽ ቤ ኤሩስቾሽተ ቤድ ጴጽሮሴሴ «ኔኖ ሁምበዬ፥ ተ ደኣፈ ዸድ ዘሩወ! ኔ መሦይ ዎንቶወረ ዎልኮ ማዾ በድ ኤ ዬሱኔ አሣረ ዎልኮኮ ኤ ማቄ» ህድ ኤ ከሾ።
41008034	ዬ ኤ ጌዴ ለገ አሥተ ቤ ኤሩስቾሽታረ ቤኮ ጼይድ «ታረ ሀሜሴ ዎርጌስ ዬሰአይኮ ቤምበ ዸድ ቤ ሱሥ ምሤ እድ ታረ ዮወዬ።
41008035	ቤሴ ቤ ዬሶ ከፌሴ ዎርጌስ ኡድነ በይሰኮ ኡ በይሴ። ቤ ዬሶ ታምየረ ሀ ሞዼ ኦዶምየረ ገርስ እንጌስመይ ዬሶኮ ኤ ዴጌሤ።
41008036	አሥ ሀ ሰሃ ዬሴ በስተ ኡድነ ዴጌሠ ቤ ዬሶ ዼበኤይደኮ አም ኤሰ ኤ ጎኤ?
41008037	አሥ ቤ ዬሶ ዎዜሴ ደንደኤሰ አም ኤ ሸንጌ?
41008038	ዎንቶ ዸድ ፌዴ ዎንቶኮ ሀንጌ ጩበሥተ ማቄ ዬሉቴ ቡሮ ታናረ ተ ከቶናረ ቦርሴሰ ኡ ኡድነ አሥ ዬሌ ህድ ህዩተስ ብየዴ ኩሠ ፉለነ ዎንቶ ሀይለ ዎሰሥታረ ኤ ዮዎሮንየከ ኤሱነ ቦርሰኮ ኤ ቦርሴ» ህድ ኤ ህዶ።
41009001	አስ ዬሱሰይ «ኣዴዎኮ ህኑሴ ተ ኦሄ። ሀቴ ሀየ ዬሴስታፈ ብዝ ብዝት ኦርጄ ኦሰነ ዮኔ ዎንቶ ካቴቴ ቤዶ በድ ሀይኡወስተኮ ዬሰ» ዬይድ ኤ ህዶ።
41009002	እዙንሦ ዎንቴ ጌዴ ዬሱሰይ ጴጽሮሴ፥ የይቆቤ፥ ዮሀንሴ ህስ ቤረ ኤት ኡሳረዎ ዴጬሼ በከ ኦርጄ ገረ ኤ ኬሶ። ዎልኮ ኡ ዬሱኔ ኤ ብሸይ አርቶ።
41009003	ኤ ማኦን ኦርጄነ ለጭ ለጭድ ፈዾ። ኦኔን ሀ ሰሀ ገረ ማኦ ሾት ኤ መኮ ጌሼሼ ደንደኡወ ኣሎ ፌቶነ ቦሤ ኤ ማዾ።
41009004	ዬንየን ኤላስየረ ሙስየረይ አዴይድ ዬሱሳረ ዜሩሱኔ ኡ ቤዶ።
41009005	ጴጽሮሴን ዬሱሰ «ላሦ! ሀየ ን ዬሴስ ኒሴ ወይዴሴ ሞዼነ። ሀ ኤ ግሸ ብዞ ኔሴ ብዞ ሙሴሴ ብዞ ኤላሴሴ ህስ ሀይዝ አሽተ ኑ ኬጼሬ!» ዬይድ ኤ ህዶ።
41009006	ኤ ኤሩስቾ ሀይዝ ጌርት ኦርጄነ ሌሞ ኬስ ኡ ዬ��� ግሸ ጴጽሮሴይ አበ ቤ ዜሬሰ ኤርየ በድኮ ኤ ዬቸ።
41009007	ዹመይ ዮድ ኡ ቅኖወ ፈሾ፥ ዬ ዹማነን «ተ ኤሄ ተ ዬሌይ ሀ ኤሰኮ። ኤሱሴ ስወይቴ!» ዬይድ ህኔ ከቶ ኡ ሲዶ።
41009008	ቤ ጎጌ አርት ኡ ቤሱኔን ኡሳረ ዬሱሰ ጎሼዎ ባከ ፌደይ ኤ ዼዶ።
41009009	በካፈ ዬኬ ኡ ሆዹሱኔ ዬሱሰይ «አሥ ዬሌ ህድ ህዩተስ ሀይቦወፈ ኤ ዴንዶሮ ኣሎ ሀ ህ ቤዶሰ ኦኔኮን ዜርዶፍተ» ህድ ኤ ኦቶ።
41009010	ኤ ዜሬን ሲድ ኡ ኤቶ። ማቄ ባ «ሀይቦወፈ ዴንዴይድ ህዮይ አበይድ ህዮነ?» ህድ ህስኔ ሴኬ ሀንኬ ዎልኮ ኡ ዜርዶ።
41009011	ኡስን «ሙሴ ዎገ ኤሩሴስት ‹ቡሮነ ኤላሴይ ዮዎሮሰኮ ኤ ዎርጉሴ› ህድ ኡይኔስ አበሱወ?» ዬይድ ኤሰ ኡ ኦይጮ።
41009012	ኤስን «ኣዴኮ ኤላሴመይ ቡሩስኮ ኤ ዮኔ። ኡድ በሴን ሴኬ ኤ ነቄ። ህኔ አሥ ዬሌ ህድ ህዩተስ ግሸ አበይድነ ኤ ዲዙቴሴ? ለገ መዸይ ኤ ገረ ዮኔንክየረ ኤ ሃሱቴንክየረ ማቁወዬ?
41009013	ተንመይ ዬይድኮ ተይኔ። ኤላሴይ ዮድኮ ኤ ዬሴ። ቡሮ ኤ ዲዙቴቾንኬ አሥት ቤ ኤቶንኬ ኡድነ ኤ ገረ ሀንትኮ ኡ ዬሴ» ህድ ኤ ህዶ።
41009014	ዬሱሳረ ኤ ኤሩስቾሽታረይ አተ ኤ ኤሩስቾሽቱኮ ዬኬ ማዽ ኡ ዮሱኔ ለገ አሥት ኡ ጎጌ ጵክሉቴሱኔ ኡ ቤዶ። ሙሴ ዎገ ኤሩሴስትን ኤ ኤሩስቾሽታረ ዎልኮ ቤርስየ ኡ ዬቸ።
41009015	አሥትን ቤ ኡድነ ዬሱሰ ቤ ቤዶ ዎጋከ ኡ ዱኤይዶ። ኤሱኮ ዎጽ ዮድ ኡ ሰዉሶ።
41009016	ዬሱሰይ «ኡሳረ ህ ቤርሴስ አበ ገረነ?» ዬይድ ቤ ኤሩስቾሽተ ኤ ኦይጮ።
41009017	ዬ አሥት ግዳፈ ብዝ «ተ ላሦ! ተ ዬሌ ጾዝ አይትኔኮ ዜሬ ኤ ዼድኔ ኔኮ ተ ኦዶ።
41009018	ኤ ገረ ኤ ዴንዴ ዎገን ኤሰ ኢተነ ኤ ኦሌ፥ ጎፉንቶ ኤ ኢቼ፥ ቤ ገጎን ኤ ቂጬ፥ ኤ ገረን ሜል አሀኬ ማቄ። ኔ ኤሩስቾሽተ ጾዜ ኤ ገረፈ ኡ ጎዶሮሰ ተ ኦይጭኔ ደንደኡቶ ባሶ» ዬይድ ኤ ህዶ።
41009019	ዬሱሰን «ህኑኖ ዎንቶ ኣዴሡወ ሀ ቤረ አሥቶ! አን ኣሎነ ህኑናረ ተ ዬሴቴን ህኑሴ ኤ ጌሌ? አን ኣሎው ህኑምበ ተ ደንደኤ? ሃየ ሜ፥ ዬሌ ታኮ ኦወይቴ» ዬይድ ኤ ህዶ።
41009020	ዬ ዬሌን ኤሱኮ ኡ ኦዶ። ጾዝን ዬሱሰ ቤ ቤዶንየከ ዬንየዎ ዬ ዬሌ ኦል ኤ ፈርዱንሶ። ዬ ዬሌን ሰሃን አንደርስኔ አሻነ ጎፉንቴ ኤ አይቶ።
41009021	ዬሱሰን ዬ ዬልየዴ «አይዴነ ኤ አይቶ? ዶድየ ኤ ዬሴ?» ዬይድ ኤ ኦይጮ። ዬ ዬልየዴን «ኦዼ ኤ ዬሱኔኮ ኤ አይቶ።
41009022	ዎዼሴን ዎርድ ለገ ዎገ ተማከን ዋሳን ኤ ደክቸ። ደንደአአይኮ፥ ኦዴ፥ ኑሴ ህግሉወ! ኑ መሩወ!» ዬይድ ኤ ህዶ።
41009023	ዬሱሰን «ደንደአአይኮ ህድየ ኔይኔ? ዎንቶ ኣዴሤሱሴ ደንደኡቱወስ ብዝን ባሶ» ዬይድ ኤ ህዶ።
41009024	ዬንየዎ ዬ ዬልየዴይ «ዎንቶ ኣዴሠኮ ተ ኣዴሤ። ኣዴሤ ተ ዼዶሰ ተ ኣዴሦሮንኬ ታ መሩወ!» ዬይድ ኤ ኡይዶ።
41009025	ዬሱሰን አሥት ቤኮ ኮይስስኔ ዎጼሰ ቤድ ጾዜን ከሽሽኔ «ኔኖ ሙሞወረ ዸጋረ ማቄ ጾዞ፥ ኔምበኮ ተ ኦሄ። ሀ ዬሌ ደኩወ! ሀንኬ ማዽ ኤሰ አይቶፉነ» ዬይድ ኤ ህዶ።
41009026	ጾዝን ከቶ ኦርጄነ ኤ ኡይዶ። ዬ ዬሌን ኦርጄነ ፈርዱንስ፥ ዬ ኤ ጌዴን ኤሰ ደት ኤ ሀንዶ። ዬ ዬሌን «ሀይዾሶ» ህድ ኡ ህዮሮ ኣሎ ሀይዼሴሰ ኡሶ ኤ ብሾ።
41009027	ዬሱሰይ ዬ ዬሌ ኩቼ አይት ኤ ዴንሶ። ዬ ዬሌን ዴንድ ኤዾ።
41009028	ዬ ኤ ጌዴ ዬሱሰይ ሀንኬ ዘወ ጌሎ ዎገ ኤ ኤሩስቾሽት ቤ ጎሼ ኡ ዬሱኔ «ሀ ጾዜ ኑን ጎዴ ዼዶስ አበሱነ?» ህድ ህስኔ ኡ ኦይጮ።
41009029	ኤስን «ሃንኬ ዬሴስ ዎንቶ ሽኤናረ [ጾሜናረ] ባከ አበነን ጎዱቴሴ ደንደኡቱወሶ» ዬይድ ኡሱሴ ኤ ዜርዶ።
41009030	ዬሱሳረ ኤ ኤሩስቾሽታረይ ዬ ዉዴ ደት ገልለ በዴነ ኡ ሀንዶ። ቤ ዬሴ ጎዶን ኦኔን ኤሮሮሰ ዎርዶ ባሶ።
41009031	ኤሱሜን ኤ ዎርዶ ባስ ዬሱሰይ ቤ ኤሩስቾሽቱሴ «አሥ ዬሌ ህድ ህዩተስ አሥት ኩችየ ገርድ ኤ እንጉቴ። ኡስን ኡ ዎዼ። ኡ ዎዾስ ጌዴ ሀይሶ ዎንቴ ኤ ዴንዴ» ዬይድ ህስኔ ቤ ኤሩስቾ ግሸኮ።
41009032	ማቄ ባ ኤ ኤሩስቾሽቱሴን ኤ ዜርዶስ ጌሌ ዼድኔ ኦይጬን ኡ ዠሾ።
41009033	ዬሱሳረ ኤ ኤሩስቾሽታረይ ቅፍርነሆሜ ኡ ዮዶ። ዘወ ኡ ዬሱኔ ዬሱሰይ ቤ ኤሩስቾሽተ «ኦግየ ዬስኔ ህ ቤርስቾ ዜሬይ አም ኤ ማቅቸ?» ዬይድ ኡሶ ኤ ኦይጮ።
41009034	ኦግየ ዬስኔ «ኑካፈ ገሬስ ኦኔነ?» ህድ ህስኔ ቤርስየ ቤ ዬቾ ግሸ ኡስን ምክ ኡ ህዶ።
41009035	ዬ ኤ ጌዴ ኤስን ኡት ቤ ኤሩስቾ ተመ ለምእተ ቤኮ ገዽ «ኡድ አሡሜ ገሬ አንጉሴ ማቄሴ ዎርጌስ ኡድ አሡሜ በርሳረ ኡድየዴ መረሣረ ማቄኮ ኤሰ ኤ ዎርጉሴ» ዬይድ ኤ ህዶ።
41009036	ብዝ ዬሌ ኦዼ ኦድ ኡ ቡሮ ኤ ኤሶ። ኡዱንድን ኡሱሴ
41009037	«ሀ ኤሱኬ ዬሴ ዬሌ ኦዼ ብዞ ተ ሱንሡነ ሞኬስ ታ ሞከኮ ኤ ሞኬ። ታን ሞኬስ ኡድነ ተ ጎሼዎ ኤ ማዾ ባኔ ታ አንሰሴን ሞከኮ ኤ ሞኬ» ዬይድ ኤ ህዶ።
41009038	ዮሀንሴን ዬሱሰ «ላሦ፥ ብዝ አዴይ ኔ ሱንሡነ ጾዜ ጎዱሱኔ ቤድ ኑካፈ ኤ ማቁወ ግሸ ኑ ኦሶ» ዬይድ ኤ ህዶ።
41009039	ዬሱሰን «ተ ሱንሡነ ምጩሼሸ ሀንት ኡኬ ተ ገረ ኢተ ዜሬስ ኤ ባ ግሸ ዸጉወይቴ፥ ኦሶፍተ!
41009040	ኤሱሜ ተይኔስን ኑምበ እንጸኡወስ ኡድነ ኑረ ዎልኮኮ ኡ ዬሴ።
41009041	ኣዴዎኮ ህኑሴ ተ ኦሄ። ክርስቶሰሴ ህ ማቄ ግሸ ህ ሰዘሴ ኦዼ ዋሤ ህኑሴ እንጌስ ፌቶ ቤ ዎመ ዼጉወሶ» ዬይድ ኤ ህዶ።
41009042	ኤስን አስ «ታ ኣዴሤ ሀ ግዽታፈ ብዞን ዹሙሴ አሥ ዎጸ ሹች ዴጾ ቤ ኦንታ ቱት ዋሳ ኤ ደፉተኮኮ ኤሱሴ ኤ ብሼ።
41009043	ዬይድዎ ኔ ኩቼይ ንየ ዹሙሰአይኮ ኔ ገረፈ ቡርሱወ። ለምእ ኩቼ ኬንግስኔ ጋነሜ ህዩቴ በዬሴ ደንደኡወ ተማ ኮሎነ ያአ ሆቦሎወ ኔ ደፉቴሱሜ ብዝ ኩቼ ዼድ ዬሶወ ጌሌኮ ኔሴ ብሼሸ። [
41009044	ጋነምየከ ኡሶ ሙኔ ጉጹንሥ ሀይኡወሶ፥ ተመን በዬሴ ደንደኡወሶ።]
41009045	ኔ ቶኬይ ንየ ዹሙሰአይኮ ኔ ገረፈ ቡርሱወ! ለምእ ቶኬ ኬንግስኔ ጋነምየ ኔ ደፉቴሱሜ ብዝ ቶኬ ዼድ ዬሶወ ጌሌኮ ኔሴ ብሼሸ። [
41009046	ጋነምየከ ኡሶ ሙኔ ጉጹንሥ ሀይኡወሶ፥ ተመን በዬሴ ደንደኡወሶ።]
41009047	ኔ ኣፌይ ንየ ዹሙሰአይኮ ኔ ገረፈ ኬሱወ! ለምእ ኣፌ ኬንግስኔ ጋነምየ ኔ ደፉቴሱሜ ብዝ ኣፌ ዼድ ዎንቶ ካቴትየ ጌሌኮ ኔሴ ብሼሸ።
41009048	ጋነምየከ ኡሶ ሙኔ ጉጹንሥ ሀይኡወሶ፥ ተመን በዬሴ ደንደኡወሶ።
41009049	ከሣ ሶጎይ ኡንጌቴ ሞዼ ኤ ማቄንኬ አሥ ቤ ኡድነ ተማ ጌልኮ ጌሼ ኤ ማቄ።
41009050	ሶጎይ ሞዼኮ፥ ማቄ ባ ሶጎይ ሎኤ ዼደኮ ፌቶ ሴኬ ሶጎ መሄሴ ደንደኡቱወሶ። ህኑካ ሶጎ ብሸይ ዬሱወዬ። ህ ብዝ ብዝነ ዎለ ኩንድ ሞዼቴነ ዬሱወይቴ!» ህድ ኤ ህዶ።
41010001	ዬሱሰይ የሀፈ ዴንድ ይሁደ ዉዴ ዮድ ዮርደኖሴ ሴምፈ ኤ ፎቶ። ለገ አሥት ኤ ደኣ አስ ኡ ጵክሉቴቸ። ዬ ኡስተን ቡሮ ቤ ሎሶኬ ኤ ኤሩስቸ።
41010002	ብዝ ብዝ ፈረሰሥት ዬሱሰኮ ዮድ ኤሰ ቀጼሴ ዎርድ «አሥ ቤ መቾ ደፎሮሰ ዎገነ ኦሁትየ ኤ ዬሴ?» ህድ ኡ ኦይጮ።
41010003	ዬሱሰን «ሙሴይ ህኑሴ አም ኤ ኦቴቸ?» ዬይድ ኤ ህዶ።
41010004	ኡስን «ሙሴመይ አሥ ኤሱነ ቤ መቾ ቤ ደኬ ዲዙቴሴ አቶ እሱሴ እንድ ደፎሮንኬኮ ኤ መቴቸ» ህድ ኡይዶ።
41010005	ኤስን «ሙሴይ ዬ ዎገ ኤ ኬሶስ ህ ሙጹሮ ሚሜቴ ቤድኮ።
41010006	ማቄ ባ ቡሮነ ሜዾወፈ አይት ‹ዎንቶይ አሰንሣረ ማችየረኮ ኤ ሜዾ።
41010007	ዬ ኤሱነኮ አሥ ብየድየረ ቤይንዶወረ ዸድ ቤ መችየረ ዎለ ኤ ዙቁቴ።
41010008	ዬ ኡ ለምእን ብዝ አሤ ኡ ማቄ› ዬይድ ህዮን ለምኤ ኡ ማቄስ አት ብዝ አሡኮ ኡ ማቄ።
41010009	ሀ ኤ ግሸ ዎንቶይ ዎል ገረ ዙዾሰ ኦኔን ብርሾፌ» ዬይድ ኤ ህዶ።
41010010	ዘወ ኡ ዮዶ ጌዴ ኤ ኤሩስቾሽት ዬ ዜሬሴ ሴኬ ዬሱሰ ኡ ኦይጮ።
41010011	ዬሱሰን «ኦኔን ቤ መቾ ደት ፌዴ እንዶ ኤኬስ ቤ መች ገረ ለጌተኮ ኤ ለጌቴ።
41010012	ዬይድዎ ቤ አዴሶፈ ኬስ ፌዴ አዴ ጌለአይኮ ዬ እንዶን ለጌተኮ እ ለጌቶ» ዬይድ ኤ ህዶ።
41010013	አሥት ነይሽ ግዽተ ዬሱሰይ ቤ ኩቼ ኡ ገረ ገድ ኤ ሱዞሮሰ ኤሱኮ ኡ ኦዶ። ማቄ ባ ኤ ኤሩስቾሽት ዬ ነይሼ ኦደ ጌርተ ኡ ገይሎ።
41010014	ዬሱሰን ዬ ኤሰ ቤድ ሁል ቤ ኤሩስቾሽቱሴ «ዎንቶ ካቴቶይ ሀ ኡሱኬ ዬሴስቱሴ ኤ ማቄ ግሸ ነይሽ ግዽት ታኮ ዮዉቱወዬ፥ ኦሶፍተ።
41010015	ኣዴዎኮ ህኑሴ ተ ኦሄ። ዎንቶ ካቴቴ ሀዴ ዬሌ ኦዼኬ ማዽ ኤኩወስ ፌቶ ጌሉወሶ» ዬይድ ኤ ህዶ።
41010016	ዬ ኤ ጌዴን ነይሽተ ኡዱንድ ቤ ኩቼ ኡ ገረ ገድ ኤ ሱዞ።
41010017	ዬሱሰይ የሀፈ ኬስ ሀሜ ኤ አይቶ። ዬንየዎ ብዝ አሥ ኤሱኮ ዎጽ ዮድ ኤ ቡሮ ቦጩንት «ሞዼ ተ ላሦ፥ ኮሎ መክነ ዬሶ ዴጌሤሴ አም ሀንቴ ታ ኤ ዎርጉሴ?» ህድ ኤ ኦይጮ።
41010018	ዬሱሰን «አበሱነ ታ ሞዼይድ ኔይኔ? ብዝ ዎንቶዎ ባከ ኦኔን ሞዼይ ባሶ።
41010019	ዎንቶ ዎስተ ኤረኮ ኔ ኤሬ። ዬ ኡስን ‹ዎዾፉነ፥ ለጌቶፉነ፥ ከይሶፉነ፥ ዛዴ አቴይዶፉነ፥ ቃሩሶፉነ፥ ንየድየረ ኔይንዶወረ ኩሡወ› ዬይድ ህኔስተኮ» ዬይድ ኤሱሴ ኤ መቶ።
41010020	ዬ አዴን «ተ ላሦ! ሀ ኡስተ ኡድነ ተ ዬሌትየፈ አይት ከትኮ ተ ዬሴ» ህድ ኤ ህዶ።
41010021	ዬሱሰን ኤ ኣፍየ ጨድ ቤድ ኤ ኤቶ። «ብዝ በሱዎኮ ኔ ሸቴሴ፥ ሀንጉወ፥ ኔ ኬንጌሰ ኡድ ዘልእ ዬ ኔ ሚዤ ዥእቱሴ እንጉወ! አፋከ ጵክሉቴሴ ዎዱንቴኮ ኔ ዴጌሤ። ዬ ኤ ጌዴን(27) ዮወ ታረ ዬሱወ!» ዬይድ ኤ ህዶ።
41010022	ዬ አዴን ዬ ዜሬ ቤ ሲዶሱሴ ህግል ቤ ዴሞ ኤ ኢሶ። ለገ ዎዱንቴ ቤ ኬንግቾ ግሸ ፌቶነ ህግልስኔ ኤ ሀንዶ።
41010023	ዬሱሰይ አርት ቤድ ቤ ኤሩስቾሽቱሴ «ዎዱምቱሴ ዎንቶ ካቴትየ ጌሌይ ወይድ መዹንሤሰን» ዬይድ ኤ ህዶ።
41010024	ኤ ኤሩስቾሽትን ኤ ዜርዶ ከቶነ ኡ ምጮ። ዬሱሰይ ኡሱሴ ሴኬ መት «ነይሾ!(28) ዎንቶ ካቴትየ ጌሌይ ወይድ መዹንሤሰን።
41010025	ዎዱመይ ዎንቶ ካቴትየ ጌሌሱሜ ጋሎይ መርፌ ዉላነ ገሬሰኮ ሸዉኬሰ» ህድ ኤ ህዶ።
41010026	ኤ ኤሩስቾሽትን ኦርጄነዎ ዱኤይድ «ህኔ ኦን ሎሌሴ ደንደኤሰ?» ህድ ቤ ብዝ ብዝነ ሴኬ ሀንኬ ዎለ ኡይዶ።
41010027	ዬሱሰን ኡሱኮ ቤድ «ሀ ዜሬይ ዎንቶሴዎ ባከ አሡሴ ደንደኡቱወሶ። ዎንቶሴመ ኡድ በሱኮ ደንደኡቴሰ» ዬይድ ኤ ህዶ።
41010028	ጴጽሮሴን ቤሴ ዬሱሰኮ «ቤወ! ኡድ በሴ ዸድኮ ኔረ ኑ ዮዶ» ህድ ኤ ህዶ።
41010029	ዬሱሰን «ኣዴዎኮ ተ ኦሄ። ታምየረ ሞዼ ኦዶምየረ ቤ ዘወ፥ ቤይንዶ ነአጽተ፥ ቤይንዶ ቡነይጭተ፥ ቤይንዶን፥ ብየዴን፥ ቤ ነይሽተን፥ ቤ ዎተን ዸጌ አሥ ኡድሜ ገሬሰኮ ኤ ዴጌሤ።
41010030	ፌቶ ሀ ቤራከ ዘውተን፥ እንዶ ነአጼን፥ እንዶ ቡነይጬን፥ ዬለ እንዶን፥ ነይሽተን፥ ዎተን ጺሥ ደኬነኮ ኤ ዴጌሤ። ጎዶወረ መዻረን ኤፈኮ ኤ ኤኬ። ዮኔ ክሌ ሰሃከ ኮሎ መክነ ዬሶኮ ኤ ዴጌሤ።
41010031	ማቄ ባ ቡሮስ ለግት ጌዴሴ ኡ ማቄ፥ ጌዴስ ቡሮሴ ኡ ማቄ» ዬይድ ኤ መቶ።
41010032	ዬሩሰሌሜ ኣንጌ ኦግያነ ኬስየ ኡ ዬሱኔ ዬሱሰይ ኡ ቡሮ ኤ ሀንግቸ። ኤ ኤሩስቾሽትን ዾንጽድ ምጭኔ ኤ ጌዴ ሀንግቸሽትን ዠሾ። አስ ቤ ተመ ለምኤ ቤኮ ኡቁስ ብየ ኤሌሴ ህኔሰ ዜሬ ኤ ጌሎ።
41010033	«ስወይቴ! ዬሩሰሌሜኮ ኑ ሀንጌ። የሀን አሥ ዬሌ ህድ ህዩተስ ዎንቶ ዘወ ከህንቱሴ አፈነ ማግቱሳረ ሙሴ ዎገ ኤሩሴስቱሳረ ገርድ ኤ እንጉቴ። ኤ ሀይኦሮንኬን ኤ ገረ ኡ ያኤ። ያዽ አይሁደ ማቁወስቱሴን ገርስ ኡ እንጌ።
41010034	ኡስን ኤሰ ዻድ ኤ ገረ ኡ ጩቴ፥ ኡ ዱሬ፥ ኡ ዎዼ። ማቄ ባ ሀይዝ ዎንቴ ጌዴኮ ኤ ዴንዴ» ዬይድ ኤ ህዶ።
41010035	ዘብዶሴ ነይሽ የይቆብየረ ዮሀንስየረይ ዬሱሰኮ ኡዽ «ኑ ላሦ! ኔምበ ኑ ሽኤሰ አበ ኤ ማቆአይኮን ኑሴ ኔ መሆሮሰኮ ኑ ዎርጌ» ዬይድ ኡ ህዶ።
41010036	ዬሱሰን «አም ህኑሴ ተ ሀንቶሮሰ ህ ዎርጌ?» ዬይድ ኤ ህዶ።
41010037	ኡስን «ኑ ዎርጌስ ኔ ካቴቶወ ኔ ኩሡቴንየ ኑምበ ብዞ ኔ ኦሽሸ ብዞ ኔ ሀዱርሰ ኔ ኡቱሶሮንኬኮ» ህድ ኡ ህዶ።
41010038	ዬሱሰን ኡሱሴ «አበ ህ ሽኤሰን ኤሩወይተኮ። ተን ኤኬ መዸ ኡሼ(29) ኡሼሼ ደንደኣ ህ ደንደኤ? ተን ጸመቁቴ መዸ ጽንቀቴ ጸመቁቴሴ ደንደኣ ህ ደንደኤ?» ዬይድ ኤ ህዶ።
41010039	ኡስን «ኤወ! ደንደአኮ ኑ ደንደኤ» ህድ ኡይዶ። ዬሱሰን «ተን ኡሼ መዸ ኡሼ ኡሾኮ ህ ኡሼ፥ ተን ጸመቁቴ ጽንቀቴን ጸመቁቶኮ ህ ጸመቁቴ።
41010040	ማቄ ባ ተ ኦሽሻረ ተ ሀዱርሳረ ኡቴስት ኡሱሴ ኤ ነቁቴሴስተኮ። ዬ ኤሰ እንጌስ ታ ማቁወሶ» ህድ ኤ ህዶ።
41010041	ፌዴ ተም ኤ ኤሩስቾሽት ዬ ኡ ዜሬ ሲድ የይቆቤ ገራረ ዮሀንሴ ገራረ ኡ ሁሎ።
41010042	ዬሱሰን ቤ ኤሩስቾሽተ ኡድነ ቤኮ ጼይድ «ሀ ሰሀ ገረ ዬሴ አሥቱሴ ኡ አፈነ ማገኮ ህድ ህ መሤስት አሥተ ኦሰነ ኡ ዱርኬንክየረ አንጉዘጼን ኡሶ ቤ ኤሄንኬ አሄንክየረ ኤረኮ ህ ኤሬ።
41010043	ማቄ ባ ህ ግደን ዬይድ ማዾፌ። ህኑካፈ ኦኔን አፈነ ማቄሴ ዎርጌስ ህኑሴ መረሤ ማቁወዬ።
41010044	ህኑካፈን ኦኔን አንጉሴ ማቄሴ ዎርጌስ ኡድሴ ኤ ማለ ማቁወዬ።
41010045	ቤሴ አሥ ዬሌ ህድ ህዩተስን ኤ ዮዶስ አሤ መሬሳረ ቤ ዬሶ ገርስ እንድ ለገ አሤ ቤነ ዎዜሳረኮ ባከ አሥ ኤሰ መሮሮሰ ዮዶ ባሶ» ዬይድ ኤ ህዶ።
41010046	ዬ ኤ ጌዴን የርኮ ከተማከ ኡ ዮዶ። ዬሱሰን ቤ ኤሩስቾሽታረ ለገ አሥታረ ዎለ የርኮ ከተማፈ ዸድ ኤ ኬሱሱኔ ጼሞሴ ነእ በርጼሞሴይ ኣፌ በልአይ ሚዤ ሽእስኔ ኦጌ ደኣ ኡትየ ኤ ዬቸ።
41010047	ዬይነ ገሬስ ነዝረተሥ ዬሱሰ ኤ ማቄሰ ቤ ሲዶ ዎጋከ «ደውቴ ዬሌ ዬሱሰ! ኦዴ፥ ታ ቤየሹነ!» ዬይድ ኡዌ ኤ አይቶ።
41010048	ለገ አሥትን «ምክ ህወ!» ህድ ኡ ገይሎ። ኤስን «ደውቴ ዬሌ፥ ኦዴ፥ ታ ቤየሹነ!» ህድ ህስኔ ፌቶነዎ ገርስ ኡወ ኤ ለጉሶ።
41010049	ዬሱሰን ኤዽ «ጼይጉወይቴ!» ህድ ኤ ህዶ። ኡስን ዬ በልአ «ዴንዱወ ኦሴይወ። ንየ ጼይግየኮ ኤ ዬሴ!» ህድ ኡይዶ።
41010050	ኤስን ቤ ማኦ ደት አፋ ዶንድ ዴንድ ዬሱሰኮ ኤ ሀንዶ።
41010051	ዬሱሰን «አበ ኔሴ ተ ሀንቶሮሰን ኔ ዎርጌ?» ህድ ኤ ኦይጮ። ዬ በልአን «ላሦ፥ ተ ኣፌይ ቤዮሮሰኮ ተ ዎርጌ» ህድ ኤ ህዶ።
41010052	ዬሱሰን «ዬይ ሀንጉወ! ተምበ ኔ ጎዶሱነ ሎልኮ ኔ ዬሴ» ህድ ኤ ኦቶ። ዬ በልአን ዬንየዎ ቤዬሴ ኤ ደንደዾ። ዬሱሳረ ኦጌ ሀሜ ኤ ጌሎ።
41011001	ዬሱሰይ ቤ ኤሩስቾሽታረ ዬሩሰሌሜ ዮድ ኤ ኡዾ። ዘይቴ በከ ደኣ ዬሴ ቤቴፋግየረ ቢተንየረ ቤ ኤሎ ጌዴ ቤ ኤሩስቾሽታፈ ለምኤ
41011002	«ህ ቡሮ ዬሴ ከተማ ሀንጉወይቴ፥ ሀንድ ህ ኤሎይነ ጰንቁት ኤ ህኔ አሥ ኤ ገረ ኡቶ ባ ሀሬ ደርሜኮ ቱፉቴሴሰ የሀ ህ ቤኔ። ዬ ኤሰ ብርሽ ኦወይቴ!
41011003	ኦኔን ‹አሜ ሂሴ?› ህድ ህተአይኮ ‹ላሡሴ ኤ ዎርጉስኔኮ፥ ኡኬነዎኮ ሀንኬ ኤ አንሤ› ህድ ህወይቴ» ዬይድ ህስኔ ኤ ዎሶ።
41011004	ኡስን ሀንድ ዬ ሀሬ ደርሜ ዘወ ሱማነ ገርሤ ኦግየከ ቱፉት ኤ ዬሱኔ ዴጌስ ኡ ብርሾ።
41011005	የሀ ዬቸ አሥታፈ ብዝ ብዝት «አበሱን ሂሴ? ሀሬ ደርሜ አሜ ህ ብርቼ?» ዬይድ ኡ ኦይጮ።
41011006	ኡስን ዬሱሰይ ቤኮ ኦቴቾንኬ ኡ ኦቶ፥ አሥትን ዸድኔ ኤት ኡ ሀንዶ።
41011007	ዬ ሀሬ ደርሜ ዬሱሰኮ ኡ ኦዶ። ኤ ሸሻ ቤ ማኦ ኡ ገድኔ ዬሱሰይ ኤ ገረ ኡቶ።
41011008	ለገ አሥት ቤ ማኦ ኦግየ ኡ ኦልቸ። ፌዴስትን ቤ ጎጌፈ ምሥ ወሼ ቡርስ ኦድ ኡ ደክቸ።
41011009	ኤ ቡሮ ኤ ጌዴ ሀምየ ዬቸሽት ኡድነ «ኩሠይ ማቁወዬ(30) ዎንቶሴ! ላሥ ሱንሡነ ዮኔስ ሱዙቴሴሰኮ።
41011010	ዮኔ ኑ ዬለ ኑ አዴ ደውቴ ካቴቴይ ሱዙቴሴሰኮ። አፈሴ ኤ ዎሱለ ኣሎ ኩሠይ ዎንቶሴ ማቁወዬ» ዬይድ መገነ ዶምየ ኡ ዬቸ።
41011011	ዬሱሰን ዬሩሰሌሜ ቤ ኤሎ ዎጋከ ዎንቶ ሀይለ ዘወ ቄይሽ ግዳ ኤ ጌሎ። ሴኬ ሀንኬ አርትን ኡድነ ቤድ ሰሀይ ቀንዴቾ ግሸ ቤ ኤሩስቾ ተመ ለምኣረ የሀፈ ኬስ ቢተንየ ኤ ሀንዶ።
41011012	ጌዴ ዎንቴ ቢተንየፈ ማዽ ኡ ዮሱኔ ዬሱሰይ ኤ ናዩቶ።
41011013	ጩልት ወሼ ለዴሴ ቤሌሴ ሱንጌ ምሤ ዘረ ቤድ «ሀኖ ኣፌይ ኤ ገረ ዬሶ» ህድ ህስኔ ኤሱኮ ኤ ሀንዶ። ኤ ኡዽኔ ቤሌሴይ ከጽቾ አጉነ ኤ ማቁወዴቾ ግሸ ወሼዎ ባከ አበን ኣፌ ዴጌሤ ኤ ዼዶ።
41011014	ህኔ ዬሱሰን ዬ ቤሌሴ ምሤ «ሀትየፈ ሴኬ ኮሎ መክነ ኦኔን ኔ ገረፈ ኣፌ ከጸ ሙዶፌ!» ህድ ኤ ህዶ። ዬይድ ኤ ህዶሰን ኤ ኤሩስቾሽት ኡ ሲዶ።
41011015	ዬሩሰሌሜ ኡ ዮዶ። ዬሱሰይ ዎንቶ ሀይለ ዘወ ቄይሽ ግዳ ጌል የሀ ኤ ገዋ ዘልእቸሽታረ ዎንግቸሽታረ ጎዴ ኤ አይቶ። ሚዤ ኤ ገረ ገድ ኡ አርሥቾ ጸረጴዘ አስ ዎየ ዘልእቸሽት ኤ ገረ ኡትቾ ዎምበርየረይስ ኤ ጉፉንሶ።
41011016	ኦኔን አበን እድ ዎንቶ ሀይለ ዘወ ከራነ(1) ገሩወንኬ ኤ ኦሶ።
41011017	ኡሶን ኤሩስስኔ « ‹ተ ዘወይ ኡድ ዉዴ አሡሴ ሽኤ ዘወኮ ህድኮ ኤ ጼይጉቴ› ዬይድ ዲዙቶ በዬ? ህኑንመይ ከይስት ጎጎኮ ህ መቶ» ዬይድ ኤ ህዶ።
41011018	ዎንቶ ዘወ ከህንቱሴ አፈነ ማግታረ ሙሴ ዎገ ኤሩሴስታረይ ሀ ዜሬ ሲድ ዬሱሰይ ኤሩሶሱነ አሥ ኡድ ዱኤይድኔ ኡ ዠሾ። ዬ ኤ ግሸ ወይስ ኤሰ ቤ በይሴንኬ ኦጌ ኡ ዎርግቸ።
41011019	ሰሀይ ቀሜሴይኔ ዬሱሳረ ኤ ኤሩስቾሽታረይ ከተማፈ ዸድ ኬስ ኡ ሀንዶ።
41011020	ኡስን ኬትየ ኦጌ ዸድ ኡ ገሩሱኔ ዬ ቤሌሴ ምሥ ቤ ጸጶወረዎ ሜል ኤ ዬሱኔ ኡ ቤዶ።
41011021	ጴጽሮሴን ዝኔሴ ገጽ ዬሱሰ «ቤወ፥ ላሦ! ዬ ኔ ኣጬቾ ምሥ ሜልኮ ኤ ዬሴ» ዬይድ ኤ ህዶ።
41011022	ዬሱሰን ቤ ኤሩስቾሽቱሴ «ዎንቶ ጎቤ መሁወይቴ።
41011023	ኣዴዎኮ ህኑሴ ተ ኦሄ፥ ኦኔን አሥ ቤ ሙጹሮወ ኤዞ በድ ቤ ዎርጌ ዜሬ ‹ማቆኮ ኤ ማቄ› ህድ ህስኔ ሀ በከሴ ‹ዴንድ በገድያከ ኡንጉወ› ዬይድ ኤ ህደኮ ማቆኮ ኤ ማቄ።
41011024	ሀ ኤ ግሸ ህኑሴ ተ ኦሄስ ዎንቶ ህ ዜሩሴ ዎገ አበን ህ ገኤንየ ህ ሙጹሮወ ‹ኤትኮ ተ ዬሴ› ህድ ህወይቴ፥ ህ ሽኤሰ ኤፈኮ ህ ኤኬ።
41011025	አፋ ዬሴ ህነዴይ ህ በይሶ ‹አቱወዬ› ህድ ህኑሴ ኤ ህዮሮሰ ህኑን ዎንቶ ሽኤሴ ህ ነቁቴ ዎጋከ አሥ ገረ ህ ኬንጌ ዜሬ ዸጉወይቴ።
41011026	[ዬይድ ኤ ማቁሱኔ ህኑን ፌዴስቱሴ ‹አቱወዬ› ህድ ህዬ ህ ዼደኮ አፋ ዬሴ ህነዴይ ህ በይሶ ‹አቱወዬ› ህድ ህወሶ]» ዬይድ ኤ ህዶ።
41011027	ሴኬን ዬሩሰሌሜ ኡ ዮዶ። ዬሱሰን ዎንቶ ሀይለ ዘወ ከራከ ሴኬ ሀንኬ ሀንትየ ኤ ዬሱኔ ከህንቱሴ አፈነ ማግትን ሙሴ ዎገ ኤሩሴስታረ ገቴ ጭምታረይ ኤሱኮ ኡዽ
41011028	«ሀ ዜርተ ኔ ሀንቴስ አን አዴቶነነ? ዬይድ ኔ ሀንቶሮንኬ ሀ አዴቶ ኔሴ እንደይ ኦኔወ?» ህድ ህስኔ ኡ ኦይጮ።
41011029	ዬሱሰን «ህኔ ተንን ህኑምበ ብዝ ኦይቼ ኦይጬሬ። ሀንኬ ታሴ ህ መቶይነ ተንን ሀ ዜርተ አን አዴቶነ ተ ሀንቴሰ ህኑሴ ተ ኦሄሬ።
41011030	ዮሀንሴይ ዎንቶይ አንስንየ ኤ ጸመቅቸን አሥ አንስኔነ? ሃየ ሜ፥ ታሴ ኦሁወይቴ» ዬይድ ኡሶ ኤ ኦይጮ።
41011031	ኡስን «ህኔ አም ኑ ኦሄ?» ዬይድ ቤ ብዝ ብዝነ ዎለ ኡ ዜርዶ። « ‹ዎንቶኮፈኮ› ህድ ኑ ህኬቴ ‹ህኔ አሜ «ኣዴኮ» ህድ ኤሰ ኤፌ ህ ዼዶ?› ዬይድኮ ኤ ህኔ።
41011032	‹አሡኮፈኮ› ህድየ ኑ ህዬ?» ህድ ኡይዶ። ዬይድ ኡ ህዮሮሜ አሥ ኡድ «ዮሀንሴይ ካየሡኮ» ዬይድ ህቾ ግሸ አሤን ኡ ዠሾ።
41011033	ሀ ኤ ግሸ «ኑን ኤሩወንጽኮ» ህድ ህስኔ ኤሱሴ ኡ መቶ። ዬሱሰን «ዬይ፥ ተንን አን አዴቶነ ሀ ኤሰ ተ ሀንቴሰ ህኑሴ ኦሁወሶ» ህድ ኤ ህዶ።
41012001	ሴኬን ዬሱሰይ መመኮነ ዜሬ ኤ አይቶ። «ብዝ አሥ ኤ ዬቸ። ዌይኔ ዙሴ ቶት ቄይሼን ኤ ጎጌ ኤ ቄይዦ። ዬ ዌይኔ ዙስ ኣፌይ ኤሰ ጭጩቴ ጎዶ ሹቼ ዎጭ ቦት ኤ ነዾ። ኤሰ ዬስኔ ከፌሴ ሹች ሸከ ኤ ኬጾ። ዬ ኤ ጌዴን ዬ ቶፉቴቸ ዌይኔ ጎዶ ሚዤ ኤፌሴ ሀንቴስቱሴ ኡ ሀንቶሮሰ እንድ ዘረ ዉዴ ዸድ ኤ ሀንዶ።
41012002	ዌይኔይ ከጾ ዎጋከ ዬ ኤ ከጻፈ ኤ ኦዎሮሰ ቤ ማለ ሀንተሥት ገረ ኤ አንሶ።
41012003	ኡስን ዬ ኤ ማለ አይት ዱርድ ኩቼ ሜለ ኡ ጎዶ።
41012004	ዬ ዌይኔ ዙሳዴይ ሴኬ ፌዴ ቤ ማለ ኤ አንሶ። ሀንተሥትን ዬ ኤ ቅኖ ዘይድ ቦርሱስ ሀንኬ ኡ ጎዶ።
41012005	ሴኬ አስዎ ፌደን ኤ አንሶ። ዬ ኤሰን ኡ ዎዾ። ለግተን ኤ አንስኔ ብዝ ብዝተን ኡ ዱርዶ፥ ፌድተን ኡ ዎዾ።
41012006	አንሤሴ አተስ ኤ ኤህቾ ኤ ዬሌዎኮ ኤ ማቅቸ ‹ሀ ተ ዬሌመ ኩሠኮ ኡ ኩሤ› ህድ መስ ጌዴ አልሱወ ቤ ዬሌ ኤ አንሶ።
41012007	ማቄ ባ ሀንተሥት ቤ ብዝ ብዝነ ‹ሀ ኤስመይ ኤ ዻለሡኮ። ዮወይቴ፥ ኑ ዎዼሴ። ኤ ሰሀን ኑሱኮ ማቄ› ህድ
41012008	ዬ ዬሌን አይት ዎዽ ዌይኔ ግዳፈን ዉዴ ኬስ ኡ ደቶ።
41012009	ህኔ ዬ ዌይኔ ቶቴቸ አዴይ ዋን ኤ ህዬ? ቤሴዎ ዮድኮ ዬ ሀንተሥተን ኤ ዎዼ። ዬ ዌይኔን ፌዴ ሀንተሥቱሴ ኤ እንጌ።
41012010	ህኔ ሀይለ ፍሸሮወ ዬይድ ዲዙቴሴሰ ዜሩሶበይቱወ? ‹ሹቹነ ኬጽቸሽት ሃስ ደቴቾ ሹች ሀዴ ቦሬይ ኬሤ አይኬንኬ ዘወ አይኬ ሹቼ ኤ ማዾ።
41012011	ሀ ኤስን ዎንቶ ሀንተኮ፥ ኑ ኣፌሴን ዱኡሴሰኮ› ዬይድኮ ኤ ዲዙቶ» ዬይድ ኤ ህዶ።
41012012	አይሁደ አፈነ ማግት ዬሱሰይ ዜርዶ መመኮይ ኡሱሴ ማቄሰ ኤርድ ኤሰ አይኬሴ ዎርዴችኔ ለገ አሥተ ዠሽ ዸድ ኡ ሀንዶ።
41012013	ፈረሰሥተፋረ ሄሮድሴ በድተፋረ ብዝ ብዝ ጌርት ዬሱሰ ኤ ዜሬነ ቀጼሴ ኤ ገረ ኡ አንሡቶ።
41012014	ኤሱኮ ዮድን «ኑ ላሦ፥ ኔን ኣደሤ ማቄሰ ኤረኮ ኑ ኤሬ። ‹አሥ አም ታ ኦሄ?› ህድ ህስኔ ሆድ ሀንቱወነኮ። አሥ ኣፉሸ ቤዶ በድዎኮ ፌቶ ዎንቶ ኦጌን ኣዴነዎ ኔ ኤሩሴ። ህኔ ሮመ ካቱሴ(2) ጋሌ ዎርጉሱወ ኤ ዎርጉሴን? ዎርጉሱወንኬን ኤ ህዶ?
41012015	ጋለ ኑ ጋሌን ዸባረ ኑ ዸቤ?» ዬይድ ኡ ኦይጮ። ዬሱሰን ኡ አውሸ ኤርድ «አሜ ታ ቀጼሴ ህ ዎርጌ? ሜ፥ ሚዥየፈ ብዞ ኦድ ታ ቤይሱወይቴ!» ዬይድ ኤ ህዶ።
41012016	ሚዤን ኡ ኦዶ። ኤስን ኡሱሴ «ሀ ሚዤ ገረ ዬሴ ብሻረ ዲዙቴሴ ሱንሣረይ ኦኔሱን?» ዬይድ ኤ ኦይጭኔ «ሮመ ካቱሱኮ» ህድ ኡይዶ።
41012017	ዬሱሰን «ህኔ ሮመ ካቱሴ ማቄሰ ሮመ ካቱሴ፥ ዎንቶሴ ማቄሰን ዎንቶሴ እንጉወይቴ» ዬይድ ኤ ህኔ ሀንኬ ኤ መቶሱነ ኡ ምጮ።
41012018	ዬ ኤ ጌዴን «ሀይዸስት ዴንዱወሶ» ዬይድ ህቸ ሶዶቀሥት ዬሱሰኮ ኡዽ ብዝ ዜሬ ኦይጬ ኡ ጌሎ።
41012019	«ላሦ! ሙሴይ ኑሴ ዲዝ እንዶ ዎጋፈ ብዝ ዎገኮ ዬቸ። ዬ ኤስን ‹ብዝ አሥ መቾ ኤት ዬሎ በድ ኤ ሀይኦአይኬቴሴ ኤስንዶ ነእ ዬ እንዶ ዻል እ ገረ ዬል ሀይዸሱሴ ዻለሤ ገርሤኮ ኤ ዎርጉሴ› ዬይድ ህኔሰኮ ኤ ማቅቸ።
41012020	ህኔ ብዝ እንዶ ነአጽት ላፍ ዬቸ። ኡ አንጉሴ ማቅቸሽን መቾ ኤት ዬሎ በድ ኤ ሀይዾ።
41012021	ለኩንሦ ኤስንዶ ነእን ዬ እንዶዎ ዻል ዬሎ በድ ባዶ። ሀይሶን ዬይድዎ ማዾ።
41012022	ዬ ኤ ብሸነ ላፍ ነአጼይ እሶ ዻል ዬሎ በዴስኔዎ ባዶ። ዬ ኡ ጌዴን ዬ እንዶይ ባዶ።
41012023	ዬ ላፍን ቤ ኡድነ ዬይስዎ እሶ ኤቴቾ ግሸ ሀይዸስት ዴንዴ ዎጋከ አኤሱሱነ መቾ እ ማቄ?» ህድ ኡ ኦይጮ።
41012024	ኡሱሴ ዬሱሰይ «ህኑን ዬይድ ህ ሀሌስ ሀይለ ፍሸሮይ ኦሄሳረ ዎንቶ ኦሳረ ኤሬ ዼቤነ ማቁወዬ?
41012025	ሀይዼቸሽት ዴንድስኔ አፋ ዬሴ ዎንቶ ዎሰሥቱኬ ኡ ማቄሰ ባከ ኤፉቱወሶ ጌሉቱወሶ።
41012026	ሀይዸስት ዴንዴሴ ኤ ማዸኮ ዎንቶይ ሙሴሴ ኤጽየ ዬቸ ምሥ ዹሻከ ዬ ተማነ ኤ ዜርዶንኬ ሙሴ ፍሸሮወፈ ዜሩሶበይቱወ? ዎንቶይ ኤሱሴ ‹ተን አብረሃሜ ዎንቶ፥ ይሳቄ ዎንቶ፥ የይቆቤ ዎንቶኮ› ዬይድኮ ኤ ህዶ።
41012027	ዎንቶይ ዬሶ ኬንጌስት ዎንቶኮ ባከ ዬሶ ኬንጉወስት ዎንቶ ማቁወሶ። ህኑን ኢተነ ሀለኮ ህ ሀሌ» ዬይድ ህስኔ ኤ መቶ።
41012028	ሙሴ ዎገ ኤሩሴስታፈ ብዝ ዮድ ዎለ ዜሬ ኡ ቤርሴሰ ሲድ ዬሱሰይ ሞዹስ ሀንኬ መቶሰ ኤ ገጾ። ዬሱሰኮ ኡዽን «ኡድ በሱሜ አንጉስ ዎሶይ አኤሰነ?» ዬይድ ኤ ኦይጮ።
41012029	ዬሱሰን «ኡድሜ ገሬ ዎሶይ ‹እስረኤሌ ጌርቶ፥ ስወይቴ! ኑ ላሥ ኑ ዎንቶይ ኤ ጎሼዎኮ ዎንቶይ።
41012030	ኔ ላሤ ኔ ዎንቶ ፌቶ ኔ ሙጹሮነ፥ ፌቶ ኔ ሉቦነ፥ ፌቶ ኔ መሦነ፥ ፌቶ ኔ ኦሰነን ኤሁወ!› ዬይድ ህኔሰኮ።
41012031	ለኩንሦ ዎሶን ‹ፌዴ አሤ ኡድነ ንየ ኔ ኤሄንኬይስ ኤሁወ!› ዬይድ ህኔሰኮ። ዬ ኡ ለምኤ ገሬ ፌዴ ዎሶይ ባሶ» ዬይድ ኤ ህዶ።
41012032	ዬ ሙሴ ዎገ ኤሩሴስን «ላሦ፥ ሞዼኮ ኔ ዜርዶ። ‹ዎንቶይ ብዝኮ፥ ኤሰ ባከ ፌዴ ዎንቶይ ባሶ› ዬይድ ኔ ዜርዶይ ኣዴኮ።
41012033	አሥ ፌቶ ቤ ሙጹሮነ፥ ፌቶ ቤ መሦነ፥ ፌቶ ቤ ኦሰነን ዎንቶ ኤሄኮ ኤ ዎርጉሴ። ዬይድዎ ፌዴ አሤን ኡድነ ቤንኬይስ ኤሄኮ ኤ ዎርጉሴ። ሜጉቴ ካሻረ ፌዴ ካሻረ ኡድ ዎንቶሴ ኡቁሴሜ ሀ ለምእ ዎሶ ከፌኮ ገሬሰ» ዬይድ ኤ ህዶ።
41012034	ዬ ሙሴ ዎገ ኤሩሴስን ኤረናረ ገሡናረ ሀንኬ ዜሬ መቶሰ ዬሱሰይ ሀይስ «ኔን ዎንቶ ካቴትየፈ ዘርዴሴሰ ማቁወነኮ» ዬይድ ኤ ህዶ። ሴኬ ዬ ኤ ጌዴ ዬሱሰ ገረ ኦይቼ ኡቁሴሴ ናሰይ ባሶ።
41012035	ዬሱሰይ ዎንቶ ሀይለ ዘዋ ኤሩስስኔ «ሙሴ ዎገ ኤሩሴስት ‹ሜስሄይ ደውቴ ዬሌኮ› ህድ አሜ ኡይኔ?
41012036	ደውቴይ ቤሴ አያነ ጌሹነ ዱርኩት ‹ዎንቶይ ተ ላሡሴ «ኔ ኢለሥተ ኢሽ ኔ አዴቶ ኦሞ ተ መሆሮ ኣሎ ተ ኦሽሻ ኡቱወ!» ህድኮ ኤ ህዶ› ዬይድ ኤ ህዶ።
41012037	ደውቴይ ቤሴ ላሦ ዬይድ ጼይጉሱኔ ህኔ ኤስ ደውቴሴ ወይድን ኤ ዬሌ ኤ ማቄ?» ዬይድ ኤ ኦይጮ። ዬንየከን አሥት ኦርጄ መገነ ኡ ሲቸ።
41012038	ዬሱሰይ ኤሩስስኔ «ገለለ ማኦ ማዽ ሴኬ ሀንኬ አርት ገዼሰን አሥ ኡሱሴ ኩሠ ሰዎ እንጎሮሰ ኤሄ ሙሴ ዎገ ኤሩሴስት ገረፈ ህኑምበ ከኩወይቴ።
41012039	ኡስን ጵክሎ ዘዋን ሀየጼይ ኡትቾ ጎዶወ ኡቴሱኮ ኡ ዎርጌ፥ መሰላከ ኩሠ ጎዶዎኮ ኡ ኤሄ።
41012040	ቤንቴሴ ህስኔ ገለልስ ኡ ሽኤ። ዬ ኤሰ ጎይንድ ኡ አዴይ ባዴሴ እንዶወጽት ዘወ ኡ ቦንቄ። ሀ ኤ ግሸ ገርዴሴ ያአኮ ኡ ገረ ያኡቴሰ» ዬይድ ኤ ህዶ።
41012041	ዬሱሰይ ዎንቶሴ እንጉትቸ ሚዤይ ኤሰ ደፉትቾ ሳጽኔ ቡሮወ ሀንድ ኤ ኡቶ። ለገ አሥትን ዬ ሳጽንየ ሚዤ ኡ ደኩሱኔ ቤየ ኤ ዬቸ። ለገ ዎዱምትን ለገ ሚዤ ደፍየ ኡ ዬቸ።
41012042	ብዝ እ አዴይ ባዴሴ እንዶ ዥኦይ ብዝ ሳንቴ ኤሌሰ ለምእ ላካፈ ሀንቱቴሴ ሚዤ እ ኦሎ።
41012043	ዬሱሰን ቤ ኤሩስቾሽተ ቤኮ ጼይድ «ኣዴዎኮ ህኑሴ ተ ኦሄ። ሀ ሳጽንየ ሚዤ ኦሌስቱሜ ኡድሜ ገርስ እንደን ሀ እ አዴይ ባዴሴ ዥኦ ማቄ እንዶኮ።
41012044	ዬ ኤስን ፌዴስት ኡድ ኡ እንዶስ ቤ ኬንግቾ ዎዱንትየፈ ገርደሱኮ። እስመይ ዥኦ ማቅስኔ ቤሴ ሸቶ በድ ቤ ኬንግቾሸ ኡድኮ እ ኦሎ» ዬይድ ኤ ህዶ።
41013001	ዬሱሰይ ዎንቶ ሀይለ ዘዋፈ ኬሱሱኔ ኤ ኤሩስቾሽታፈ ብዝ «ላሦ፥ ሀ ሹች ዘወ ሚሜቴ ቤየሹነ? ወይዴሴ መለ ሹቹነ ኤ ኬጹቶሰ» ዬይድ ኤ ህዶ።
41013002	ኤስን «ሀ ሹች ዘወ መሌቴ ቤዱወ? ሹች ሹች ገረ ነቁት ቤ ዬሴንኬ ዬሱወሶ። ሀ ሹች ኡድነዎኮ ኤ ዎዴ» ህድ ኤ መቶ።
41013003	ዬሱሰይ ዎንቶ ሀይለ ዘወ ሴምፈ ዬሴ ዘይቴ በከ ገረ ኡቱሱኔ ጴጽሮሴይ የይቆቤይ ዮሀንስየረ እንድራስየረይ ቤ ጎሼ ኤሱኮ ዮድ
41013004	«ሀቴ ኔ ዜርዶስ ማቄስ አይዴነ? ሀ ኤስ ኡድ ማቄሴ ኡቁሱኔ ዬረጎይ አሙነ? ኦዴ፥ ኑሴ ኦሀሹነ?» ህድ ህስኔ ኡ ኦይጮ።
41013005	ዬሱሰን «ኦኔን ህኑምበ ቃሩሶፌ ህኑምበ ከኩወይቴ!
41013006	‹ተን ክርስቶሰኮ› ህድ ህስኔ ለግት ተ ሱንሡነኮ ኡ ዮኔ፥ ለግተን ኡ ቃሩሴ።
41013007	ህ ኡኬ ቶረይ ዴንዱሱኔ ፈክየን ቶረ ኦዶ ሲስኔ ዠሽ ዱኤይዶፍተ። ዬንጽ ማቄሴ ፌቶነኮ ኤ ዎርጉሴ። ዬይድ ኤ ማዸኮን ኣልጭረይ ዬንየ ማቁወሶ።
41013008	ብዝ ዉዴይ ፌዴ ዉዴ ገረ ካትን ካት ገረ ቶረ ኤ ዴንሤ። ሴየ ሀየ ሰሀይ ኤንኤ። ዬይድዎ ናዬን ኤ ማቄ። ሃንጽ መዸይ ሀዴ ሀገ አይኬ ዜርሶኬ ዬሴሰኮ።
41013009	ህኑንን ህኑምበ ነዽ ከኩወይቴ። አሥት ህኑምበ ያአሱኮ ገርስ ኡ እንጌ፥ አይሁደ ጵክሎ ዘዋከን ህኑምበ ኡ ዱሬ። ታነ ህ ዬሴ ግሸ አፈነ ማግት ቡሩወካረ ካተጼ ቡሩወካረ ያኡቴሴ ህ ኡቄ። ዬንየከን ተ ግሸ አቶ ማዽ ኡሶ ህ ሲሴ።
41013010	ዬንጽ ኡድ ማቆሮሱሜ ቡሮ ሞዼ ኦዶይ ቤ ዉዴ ዉዴ ዬሴ አሡሴ ኡድ ኤሌኮ ኤ ዎርጉሴ።
41013011	አሥት ህ ገረ ያኤሴ አይት ህኑምበ ኡ ኡቁሱሱኔ ‹አም ኑ ዜሬ?› ህስኔ ቡሮነ መዹንዶፍተ። ዬንየከን ዎንቶ ገረፈ ህ ሲኔንኬ ዜሩወይቴ። ዬ ኤሰን ዜሬስ ህኑምበ ኤ ማዾባኔ አያነ ጌሹኮ።
41013012	እንዶ ነእ ቤይንዶ ነኤ፥ አዴን ቤ ዬሌ ኤ ሀይኦሮሰ ገርስ ኤ እንጌ። ነይሽት ብየ ዬለስት ገረ ዴንድ ኢል ኡ ዎዹሴ።
41013013	ተ ግሸ አሥ ኡድነ ህኑምበ ኢተነ ኡ እንጸኤ። ማቄ ባ ደንደኦነ ኣልጭረ ኣሎ ሚንጌሰ ዎንቶይ ኤሰ ማረኮ ኤ ማሬ።
41013014	ሀ ኤሰን ዜሩሴስ ኤሩወዬ! [ካየሥ ደንኤሌነ ኤ ዜሩቶንኬ] ማቄሴ ብሹወ ጎዶ ዾሁሴሰ ደርሴ አበኮ ህ ቤኔንየ ዬንየ ይሁደ ዉዴ ዬሴስት በክተ ኣቹንቱወዬ።
41013015	ሹች ኬሥ ቅኖወ ዬሴ ጎዶ ዬሴስት ዘወ ሆዽ ዘዋፈ አበኮ ኤፌሴ ዘወ ጌሎፌ።
41013016	ዎተ ዬሴስን ማኦ ኤፌሴ ቤ ዘወ ማዾፌ።
41013017	ዬ ዎገ ገዋረ ዬሴስቱሳረ ዸንሤ ዸሙሴስቱሳረ ኡሶ በዱፉ!
41013018	ሀ ኤስን በርጎ ኤ ማቄሜ ሽኡወይቴ።
41013019	ኤሱሜ ህ ሽኤስን ዬ ዎጋከ ዎንቶይ አፈን ሰሀን ሜዾሳፈ አይት ሀቴ መኮ ቤንት ኤሩወ መዻረ ዋያረኮ ማቄሰ። ቡሮ ገረን ዬ ኤሰ ብሼ መዻረ ዋያረይ ዮወሶ።
41013020	ዎንቶይ ዬ ዎንትተ ሀቱሴ ኤ ዼዴሴሰኮመ ኦኔን ማሩቴሴ ደንደኡወድኮ ዬቸ። ጸሩተ ጌርቱሜ ህስኔኮ ዬ ዎንትተ ኤ ሀቱሴ።
41013021	አስ ኦኔን ‹ውይ፥ ሜስሄይ ሀይ ሀየኮ ኤ ዬሴ› ዬይድዎ ‹ቤወ! ሴይ ሴየኮ ኤ ዬሴ› ዬይድ ኤ ህደኮ ‹ኣዴኮ› ህድ ህዶፍተ።
41013022	ሜስሄ ማቁወስት ‹ተን ሜስሄኮ› ካየሤ ማቁወስትን ‹ተን ካየሡኮ› ህድ ህስኔኮ ዛደሥት ዮድ ዎንቶይ ጸርዴቾሽተ ደንደአአይኮ ሀሉሤሴ ምጩሼ አበኮወረ ዱኡሴ አበኮወረ ኡ ሀንቴ።
41013023	ሀይ፥ ሀ ማቀረ ዜሬሜ ቡሩስ ኡድ ዜርድኮ ተ ዬሴ። ህኑምበ ነዽ ከኩወይቴ።
41013024	ዬንየከ መዸይ ኤሎ ጌዴ ቆስ ኤ ጬንጌ፥ አጉነን ቤ ፎኤ ቤይሱወሶ።
41013025	ጾልንትትን አፋፈ ኡ ጉኬ፥ አፋ ዬሴ ኦስትን ኢተነ ኡ ኤንኤ።
41013026	ዬ ኤ ጌዴ አሥ ዬሌ ህድ ህዩተስ ኦርጄ አዴቶ አይት ኦርጄ ኩሠ ፉለነ ዹማነ ኤ ዮሱኔ አሥት ኡ ቤኔ።
41013027	ኤስን ዎንቶ ዎሰሥተ አንሤ፥ ኦይድ በዴነ ሀንድ ሰሀ ዎሱላፈ አፈ ዎሱለ ኣሎ ቤንቴስተ ኤሱሴ ጸሩቴሴ አሥተን ኡ ጵክሌ።
41013028	ቤሌሴ ሱንጌ ምሥ ገረፈ ብዝ አበኮ ኤሩወይቴ። ቤ ሀንጌ ገረ ኤ ጩልቱሱኔ ኤ ወሼይ ድጬ አይት ኤ ዥሌቶ ጌዴ አቶይ ኡዾሰኮ ህ ኤሬ።
41013029	ዬንኬዎ ሀ ኤስ ማቄሰ ህ ቤሱኔ አሥ ዬሌ ህድ ህዩተስ ዮዌይ ኤ ኡዾንኬ ኤሩወይቴ፥ ፌቶ ሱማ ኤልኮ ኤ ዬሴ ዬይድ ህዮኮ።
41013030	ኣዴዎኮ ህኑሴ ተ ኦሄ፥ ሀ ዬሉቴይ ገሬሱሜ ቡሮ ሃንጽ ኡድኮ ኤ ኣሌ።
41013031	አፈን ሰሀን ባተኮ ኡ ባኔ። ተ ከቶመይ ሚንድ ኮሎ መክነኮ ኤ ዬሴ።
41013032	ዬ ዎንታረ ዬ ሳትየረ አይዴ ኤ ማቄንኬ አዴዎ ባከ ኦኔን ኤሬስ ባሶ። ዎንቶ ዎሰሥተን ማቄ ኤ ዬሌን ኤሩወሶ።
41013033	ህኑን ዬ ዎንተይ አይዴ ማቄሰ ኤሩወይተኮ፥ ህኑምበ ነዽ ከኩወይቴ። ኦሴይወይቴ።
41013034	ዬ ኤስን ብሼሽ ዘረ ዉዴ ሶፈ ሀንደ አዴኮ። ኤስን ቤ ዘወ ማልተ ኤ ብዝ ብዝነ ሸሁቴሴ ሀንተ ገረ ገድ ከኬሰን ሚንድ ኤ ከፎሮንኬ ኦት ኤ ሀንዶ።
41013035	ሀ ኤ ግሸ ህኑምበ ነዽ ከኩወይቴ። ዬ ዘዋዴይ ዮኔ ዎንቴ ኤሩወይተኮ። ዮዌሴ ኤ ደንደኤስ ሀኖ ቀመነ፥ ኤኬ ዎዸከ፥ ሉከል ኦሉሱኔ ኦኦይኔ ኬትየ ሾኤ ዮዌሱኮ ኤ ደንደኤ።
41013036	ህ መሶ ባኔ ዮድ ጌት ህ ዬሱኔ ህኑምበ ዴጌሶፌ!
41013037	ህኑሴ ተ ዜርዶንኬ ፌዴስቱሴን ኡድ ኦሴይድ ከኩወይቴ ህድኮ ተ ህኔ» ዬይድ ኤ ህዶ።
41014001	ገሮ መሰላረ ሄልቶ ቦረ መሰላረ ኩሤሴ ዬንየ ለምእ ዎንተይ አቴቸ። ከህንቱሴ አፈነ ማግታረ ሙሴ ዎገ ኤሩሴስታረይ ዬሱሰ ኣችያነ ወይስ አይት ቤ ዎዼንኬ ኡ ዎርግቸ።
41014002	ማቄ ባ «አሥት ኮይሴ ዴንሶፌ መሰለ ዎንቴ መሁወንጽኮ» ህድ ኡ ኩንዶ።
41014003	ዬሱሰይ ቢተንየ ከተማ ኮምኤ ሀርጌ ኬንግቸ ስሞኔሶ ኤ ዬቸ። ተቶ ገረ ኤ ዬሱኔ ብዝ እንዶይ ኤ ዎመይ ኦርጄ ማቄሰ ፌደይ ኤሰ ዎርቁቶ ባሰ ጌሽ ነርዶሴዎ ሽቶይ ኤሰ ኩንዴሴ አልበስጽሮስየፈ ሀንቱቴሴ ብልቃጼ ኤት እ ዮዶ። ብልቃጼ ቅኖ ሜይስ ዬ ሽቶ ዬሱሰ ቅኖወከ እ ጉሶ።
41014004	የሀ ዬቸሽታፈ ብዝ ብዝት ዬ ኤሰ ቤድ ሁል «ሀ ሽቶይ ምኬ ባዶስ አበሱነ?
41014005	ኩመነ ታፉቴ ለገ ሚዤሼ(3) ዘልኡት ዥእቱሴ ሚዤ እንገሾሸ?» ዬይድ ህስኔ ዬ እንዶ ኡ ገይሎ።
41014006	ዬሱሰን «ዸጉወይቴ! አሜ እሶ ህ መዹንሤ? ታሴ ፌቶ ሞዼኮ እ ሀንቶ።
41014007	ዥእት ኡድ ዎገ ህኑናረኮ ኡ ዬሴ። ህ ኤሄንኬኮ ኡሶ መሬሴ ህ ደንደኤ። ተንመይ ህኑናረ ኡድ ዎገ ሀየ ዬሱወሶ።
41014008	ሀ እንዶይ ቤ ደንደዾሰ ሀንት ሽቶነ ተምበ ትሽኮ ታ ሞጌሴ ቡሮነ እ ነዾ።
41014009	ኣዴኮ ህኑሴ ተ ኦሄ፥ ሀ ሞዼ ኦዶይ ሀ ሰሀ ገረ ኡድ ኦሁቴ ጎዶወ ሀ እ ሀንቶሱነ አሥ እሶ መስኮ ኡ ዜሬ» ዬይድ ኤ ህዶ።
41014010	ተመ ለምኡካፈ ብዝ አስቆሮተሥ ይሁደይ ዬሱሰ አይኩሴሴ ከህንቱሴ አፈነ ማግት ገረ ኩሜሴ ኤ ሀንዶ።
41014011	ኡስን ኤ ዜርዶሰ ሲድ መዶ። ኤ አይኩሶሮ ግሸ ሚዤ እንጌሴ ኤሳረ ኡ ኩንዶ። ይሁደይ ዬንየፈ አይት ዬሱሰ አይኩሴሴ ብሼ ዎገ ዎርግየ ኤ ዬቸ።
41014012	ገሮ መሰለሴ ዶር ሹፉቴ ዎንቴ ኤ ኤሩስቾሽት ዬሱሰኮ ኡዽ «ገሮ መሰለ ቀሜቴ ኔ ምዮሮሰ አይ ሀንድ ኑ ነቆሮሰ ኔ ዎርጌ?» ዬይድ ህስኔ ኡ ኦይጮ። ዬ ኤስን ሄልቶ ቦረ መሰለሴ ቡሮ ዎንቴኮ ኤ ማቅቸ።
41014013	ዬሱሰን ቤ ኤሩስቾሽታፈ ለምኤ «ከተማከ ሀንጉወይቴ። ዋሥ ኦተ እዴሴ ብዝ አድየረኮ ህ ሙሄ። ኤ ጌዴ ሀንጉወይቴ።
41014014	ኤ ጌሌ ዘወን ሀንድ ዬ ዘዋዴሴ ‹ላሥ «ተ ኤሩስቾሽታረ ገሮ መሰለ ቀሜቴ ተ ሙኔ ዘወይ አየነ?» ህድኮ ኤ ህኔ› ህድ ህወይቴ።
41014015	ኤስን አፋ ፎቅየ ዎርጉሴ አበኮይ ኡድ ኩንድ ነቁት ኤሰ ዬሴ ኦርጄ ዘወኮ ህኑሴ ኤ ቤይሴ። የሀ ኑሴ ነቁወይቴ» ዬይድ ህስኔ ኤ አንሶ።
41014016	ዬ ለምእ ኤ ኤሩስቾሽት የሀፈ ኬስ ከተማ ኡ ሀንዶ። ሀዴ ዬሱሰይ ኦቶንኬ ኡ ዴጌሶ። የሀን ገሮ መሰለ ቀሜቴ ኡ ነዾ።
41014017	ሰሀይ ቀንድኔ ዬሱሰይ ቤ ኤሩስቾ ተመ ለምኣረ ኤ ዮዶ።
41014018	ተቶወን ኡት ኡ ሙሱኔ ዬሱሰይ «ኣዴዎኮ ህኑሴ ተ ኦሄ። ታረ ቀሜቴ ምየ ዬሴ ህኑካፈ ብዝ ገርስኮ ታ ኤ እንጌ» ህድ ኤ ህዶ።
41014019	ኡስን ኤ ዜርዶሱነ ህግል «ተምበ ኔይኔን?» ህድ ህስኔ ቤ በዴነ በዴነ ኡ ኦይጮ።
41014020	ዬሱሰን «ዬ አሥ ህ ተመ ለምኡካፈ ብዝኮ፥ ዎልኮኮ ሀ ብዝ ሰንቅየ አንሥየ ን ዬሴ።
41014021	አሥ ዬሌ ህድ ህዩተስ ኤ ግሸ ኤ ዲዙቶንኬመ ሀይኦኮ ኤ ሀይኤ። ማቄ ባከ ዬ አሥ ዬሌ ገርስ እንጌ አሤ በዱፉ! ዬ አሥ ዬሉቴ ዼዴሰኮ ኤሱሴ ብሸኮ ኤ ብሻኔ» ዬይድ ኤ ህዶ።
41014022	ምየ ኡ ዬሱኔ ዬሱሰይ ቦረ ዴንስ ዎንቶ ገለት ዬ ቦረ ሜይስ ኡሱሴ «ሂኤይቴ፥ ሀ ኤስ ተ ገረኮ(4)» ህድ ህስኔ ኤ እንዶ።
41014023	ሴኬን አስ ኤሳፈ ኡሹሾሸ ዴንስ ዎንቶ ገለት ኤ እንዶ። ዬ ኡሻፈን ቤ ኡድነ ኡ ኡሾ።
41014024	«ሀ ኤስ ዎንቶ ጫቆይ ኤሱነ ኤኤ ለግቱሴ ጉኬ ተ ሱሡኮ።
41014025	ኣዴዎኮ ህኑሴ ተ ኦሄ፥ ዎንቶ ካቴትየ ዌይኔ ዳነ ሴኬ ክሌ መት ተ ኡሾሮ ዎንቴ ኣሎ ሀ ዌይኔ ኡሻፈ ሴኬ ኡሹወሾ» ዬይድ ኤ ህዶ።
41014026	ዬ ኤ ጌዴ ዝንገሌ ዝንገል ኬስ ዘይቴ በከ ገረ ዸድ ኡ ሀንዶ።
41014027	ዬሱሰን ቤ ኤሩስቾሽቱሴ « ‹ዬንግቸሼ ተ ኦጼ፥ ዶርት ቡዱቴ› ዬይድ ኤ ዲዙቴሴንኬ ህ ኡድነን ‹ኑን ኤሰ ኤሩወንጽኮ› ህድ ታ ህ ዸጌ።
41014028	ማቄ ባ ሀይቦወፈ ተ ዴንዶስ ጌዴ ህኑሜ ቡሮኮ ዸድ ገልለ ተ ገረ» ዬይድ ኤ ህዶ።
41014029	ጴጽሮሴን «ፌዴስት ንየ ዸደኮን ተን ንየ ዸጉወሶ» ዬይድ ኤ ህዶ።
41014030	ዬሱሰን «ኣዴዎኮ ኔሴ ተ ኦሄ፥ ፌቶ ሀ ቀማ ሉከል ለምእ ዎገ ኦሎባኔኮ ሀይዝ ዎገ ‹ተን ኤሰ ኤሩወሶ› ዬይድ ኔይኔ» ህድ ኤ ህዶ።
41014031	ጴጽሮሴን «ሀይኤ ኤ ዎርጉሰኮን ኔረ ተ ሀይኤሰ ባከ ንየ ዸጉወሶ» ህድ ምንስ ኤ ዜርዶ። ፌዴ ኤ ኤሩስቾሽትን ዬይድዎ ህየ ኡ ዬቸ።
41014032	ዬ ኤ ጌዴ ጌቴሴማኔይድ ህዩቴ ምሥ ቶፉቴ ጎዶ ኡ ሀንዶ። ዬሱሰይ ቤ ኤሩስቾሽተ «ተን ሴየ ዎንቶ ሽኡሱኔ ህኑን ሀየ ኡቱወይቴ» ህድ ኤ ህዶ።
41014033	ጴጽሮሴን፥ የይቆቤን ዮሀንሴን ቤረ ኤት ሴኬ ኤ ገርዶ። የሀን ህግልየረ መዹምየረ ኤ አይቶ።
41014034	« ‹ሀይዹሶ› ህድ ተዮሮ ኣሎ ተ ሙጹሮይ ኢተነኮ ኤ መዹንዴሴ። ህኑን ሀየ ዴጩወይቴ፥ ሚንድ ከኩወይቴ» ዬይድ ኤ ህዶ።
41014035	ኡ ገረፈ ሴኬ ሽዽ ቤ ዴሞነ ሰሃ ጨድ ኤ ደንደኡተኮ ሀ መዸ ዎገይ ቤምበ ኤ ኤሉወንኬ ኤ ሽዾ።
41014036	«ኑወዴ፥ አበዮ! ኡድ በሱኮ ኔሴ ደንደኡቴሰ፥ ሀ መዸ ኡሼ(5) ተ ገረፈ ኦሡወ! ዬ ኤስን ኔ መሦኬ ባከ ተ መሦኬ ማዾፌ» ዬይድ ኤ ሽዾ።
41014037	ቤ ኤሩስቾ ሀይዝ ጌርቱኮ ማዽ ዮድ ጌት ኡ ዬሱኔ ቤድ ጴጽሮሴሴ «ዶ፥ ስሞኔ፥ ጌህየከ ኔ ዬሴ? ብዝ ሳትየን ብርት ከፌሴ ደንደኡወኑወ?
41014038	ናኦወ ጌል ህ ኡንጉወንኬ ኦሴይወይቴ፥ ሽኡወይቴ። አሥ ቤ መሦነ ነቁቶኮ ነቁቴ፥ አቾመይ ገፈሡኮ» ዬይድ ኤ ህዶ።
41014039	አስ ሴኬ ሀንድ ዬ ቡሮኬዎ ኤ ሽዾ።
41014040	ሀንኬን ማዽ ኤ ዮዶ ዎጋከ ዶሴይ ኢተነ ኡሶ አይቴቾ ግሸ ጌት ኡ ዬሱኔ ኤ ቤዶ። ሀንኬ ኤሱኮ አበ ቤ ዜሬሰን ኤሩወድኮ ኡ ዬቸ።
41014041	ሀይሶ ዎጋከን ኡሱኮ ዮድ «ሀሀኤ! ዬነወ ሀቴ ኣሎ ጌህየ ህ ዬሴ? ህ ከሤ ኤፍየ ህ ዬሴ? ዮነሴ ዸጉወይቴ፥ ዎገይ ኤሎሶ። ሀይ አሥ ዬሌ ህድ ህዩተስ ጩበሥት ኩችየከ ገርድኮ ኤ እንጉቴ።
41014042	ዴንዱወይቴ፥ ኑ ሀሜሴ። ገርስ ታ እንጌስ ሀይ ዮድኮ ኤ ዬሴ» ዬይድ ኤ ህዶ።
41014043	ዬንየዎ ዬሱሰይ ሀገ ዜርየ ኤ ዬሱኔ ኤ ኤሩስቾ ተመ ለምኡካፈ ማቄ ይሁደይ ዮዶ። ከህንቱሴ አፈነ ማግት፥ ሙሴ ዎገ ኤሩሴስት፥ ጭምታፈረይድ አንሡት ሰተታረ ብካረ አይቴሴ ለገ አሥት ኤሳረ ኡ ዮዶ።
41014044	ገርስ እንጌ አሥ አይከረስቱሴ «ህ አይኮሮስ ተ ሙጼ አሡኮ። ዬ ኤሰ አይት ኦሴይድ ኣንጉወይቴ!» ዬይድ ዬረጎ ኤ ኦቴቸ።
41014045	ይሁደን ዬሱሰይ ዬቾ ጎዶ ዮድ ኡኬነዎ ኤሱኮ ኡዽ «ተ ላሦ» ዬይድ ህስኔ ኤሰ ኤ ሙጾ።
41014046	ዬ ኤ ጌዴ አሥት ዬሱሰ ገረ ጉት አይት ኤት ኡ ሀንዶ።
41014047	ዬሱሳረ የሀ ዬቸሻፈይ ሰተተ ኬስ ከህንቱሴ አፈነ አዴ ማለ ወሼ ኤ ቡርሶ።
41014048	ዬሱሰን «ሀዴ ፉሎ አይኬሱክየ ሰተታረ ብካረ ኤት ታ አይኬሴ ህ ዮዶ?
41014049	ዎንተነ ዎንተነ ዎንቶ ሀይለ ዘዋ ኤሩስየ ህኑካከ ተ ዬሱኔ አይዴነ ታ ህ አይቴቸ? ሀ ኤስ ማዾስ ሀይለ ፍሸሮወ ኦሁቴቸ ካዮ ከቶይ ኣሎሮሰኮ» ዬይድ ኤ ህዶ።
41014050	ኤ ኤሩስቾሽትን ቤ ኡድነዎ ደት ኡ በዾ።
41014051	ነጸለዎ ማዽ ዬሴ ብዝ ሳበይ ዬሱሳረ ኤ ዬቸ። አሥት ኤሰ አይትኔ
41014052	ቤ ነጸለ ደት ጉንዱሴ ዸድ ኡ ኩችየፈ ኤ ቱልጾ።
41014053	ዬ ኤ ጌዴ ዬሱሰ ከህንቱሴ አፈነ አዴሶ ኡ ኣንዶ። የሀን ከህንቱሴ አፈነ ማግታረ ገቴ ጭምታረ ሙሴ ዎገ ኤሩሴስታረይ ጵክሉቶ።
41014054	ጴጽሮሴን ዘረነ ዬሱሰ ጌዴ ጌዴይድ ኤ ሀንግቸ። ከህንቱሴ አፈነ አዴሶ ከረ ኣሎ ፌቶ ኤ ኤሎ። ዬ ዘዋዴ ሀንተሥታረ ኡት ተመ ኤ ከሽቸ።
41014055	ዎንቶ ዘወ ከህንቱሴ አፈነ ማግታረ አይሁደ ገቴ አሄስታረይ ቤ ኡድነ ሀይቦ ያአ ዬሱሰ ገረ ያኤሴ አቶ ዎርድ ዴጌሤ ኡ ዼዶ።
41014056	ለገ አሥትን ዛዴ ኤ ገረ ዜርየ ኡ ዬቸ፥ ኡ ኑነይ ዎለ ኤፌ ኤ ዼዶ።
41014057	-
41014058	ብዝ ብዝትን ዴንድ « ‹ተን ሀ አሥ ኩቼነ ኬጹተ ዎንቶ ሀይለ ዘወ ዎዱስኮ ሀይዝ ዎንቴ ግደ አሥ ቤ ኩቼነ ኬጾ ባሰ ፌደ ተ ኬጼ› ዬይድ ኤ ዜሩሱኔ ሲድኮ ኑ ዬሴ» ዬይድ ህስኔ ዛዴ ኤ ገረ ኡ ዜርዶ።
41014059	ዬ ኤ ገረ ኡ ኑነይ ዎለ ኤቶ በድ ኤ አቶ።
41014060	ዎንቶ ዘወ ከህንቱሴ አፈነ አዴይ ኡ ግደ ዴንድ «አሜ ሀንኬ ኔ መሁዋኔ? ሀ ጌርት ንየ ሉኬ ሉፎይ አሙነ?» ህድ ዬሱሰ ኤ ኦይጮ።
41014061	ኤስን ምክ ህዶ። ብዞን ሀንኬ ዜሬ ኤ ዼዶ። ዬ ከህንቱሴ አፈነ አዴይ «ኩሡቴሴ ዎንቶ ዬሌይ ሜስሄይ ኔምባ?» ዬይድ ሴኬ ኤ ኦይጮ።
41014062	«ኤወ፥ ተምበኮ። አሥ ዬሌ ህድ ህዩተስ ኦሰሥ ዎንቶ ኦሽሻ ኤ ኡቱሱንየረ አፈ ዹማነ ኤ ዮሱንየረኮ ህ ቤኔ» ዬይድ ኤ ህዶ።
41014063	ከህንቱሴ አፈነ አዴን ሁለነ ቤ ማኦ ፌዽ «አበ አቶን ፌደ ኤ ገረ ኤ ዎርጉሴ?
41014064	ሀይ ዎንቶ ዬይስ ኤ ጨሼሸ ሲድኮ ህ ዬሴ። ህኔ አም ህ ኦሄ?» ህድ ኤ ህዶ። ቤ ኡድነ ብዝነዎ «ሀይኤኮ ኤሱሴ ብሼሸ» ዬይድ ኡ ያዾ።
41014065	ብዝ ብዝትን ጩቼ ኤ ገረ ጩቴ ኡ አይቶ። ኤ ኣፌን ፈሽ «ካየሤ ማቆአይኮ ሜ ኦን ንየ ኦጸ ኦሁወ!» ህድ ህስኔ ጉመሬነ ኡ እጭቸ። ዬብት በቅስኔ ቤኮ ኡ ኤቶ።
41014066	ጴጽሮሴይ ዬ ዘወ ከራ ኦሞ በዴ ዬሱኔ ዬ ከህንቱሴ አፈነ አዴ ማክታፈ ብዝ ዮድ
41014067	ጴጽሮሴይ ተመ ከሹሹኔ ሞዹስ ኤ ኣፍየ ጨድ ቤድ «ዶ፥ ኔን ነዝረተሥ ዬሱሳረኮ ኔ ዬቸ» ህድ እ ህዶ።
41014068	ጴጽሮሴን «ኔ ኦሄስ ታሴ ጌሉወሶ፥ አበን ኔ ዜሬሰ ተን ኤሩወሶ» ህድ ህስኔ ዛድ የሀፈ ዸድ ቄይሽ ሱማ ኬሴሴ ኤ ህሱኔ ሉከል ኦሎ።
41014069	ዬ ማክን ኤሰ ቤድ ሴኬዎ አስ የሀ ኤእቸሽቱሴ «ሀ ኤስን ኡሳፈኮ» ህድ ህስኔ ኦሄ እ አይቶ።
41014070	ኤስን ሴኬዎ መት «ኡሳፈ ማቁወሶ» ህድ ህስኔ ኤ ኣጩንቶ። ኦዼ ዎገ ጌዴ የሀ ኤእቸሽት «ገልለ አሤ ኔ ማቄ ግሸ ኣዴዎ፥ ኔን ኡ በዴኮ» ዬይድ ኡ ህዶ።
41014071	ጴጽሮሴን «ሀ ህ ኦሄ አሤ ኤሩወሶ» ህድ ህስኔ ብየ ኣጭየረ ጫቅየረ ኤ አይቶ።
41014072	ዬንየዎ ሉከል ለኮ ኤ ኦሎ። ኤስን «ሉከል ለምእ ዎገ ኦሎ ባኔኮ ሀይዝ ዎገ ‹ተን ኤሰ ኤሩወሶ› ዬይድ ኔይኔ» ህድ ዬሱሰይ ህዴቾሸ ገጽ ኤ ገዎ ኤ ሙኔ ኢተነ ኤ ዬቶ።
41015001	ኬትየ ሾኤ ዎንቶ ከህንቱሴ አፈነ ማግት ገቴ ጭምታረ ሙሴ ዎገ ኤሩሴስታረይ ዬ አይሁደ ገቴ አሄስት ቤ ኡድነ ጵክሉት ዎለ ኡ ኩንዶ። ዬ ኤ ጌዴን ዬሱሰ ቱት ኤት ሀንድ ጵላጾሴሴ ገርስ ኡ እንዶ።
41015002	ጵላጾሴይ «ኔን አይሁደ ካቱወ?» ህድ ኤ ኦይጮ። ዬሱሰይ «ህድኮ ኔ ዬሴ» ህድ ህዶ።
41015003	ከህንቱሴ አፈነ ማግት ዬሱሰ ለገ ዜሬነ ኡ ሉክቸ።
41015004	ጵላጾሴይ «ሃንጽ ዜሬነ ንየ ኡ ሉኬሰ ቤወ! ፌቶ ሀንኬ ኔ መሄ በስ በዬ?» ዬይድ ህስኔ ሴኬ ኤ ኦይጮ።
41015005	ጵላጾሴይ ምጮሮ መኮ ዬሱሰይ ብዞን ሀንኬ መሄ ኤ ዼዶ።
41015006	ጵላጾሴይ ኡድ ቤረ ኣሎ ገሮ መሰለ ዎጋከ ኡ ኦይጬ ብዝ ቱፈሤ ኤ ደክቸ።
41015007	ዬንየዎ ካት ገረ ዴንድ አሥተ ዎዼነ ቱፌ ዘወ ጌሌቸ ብረሥት ኡ ዬቸ። ዬ ቱፉቴቸሽት ግደ በርባኔ ሱንጌ አሥ ኤ ዬቸ።
41015008	የሀ ዬቸ አሥት ጵላጾሴይ ቤ ሎሴቾንኬ ቱፈሤ ብርሽ ኤ ደፎሮሰ ኤ ቡሮ ኡዽ ኡ ኦይጮ።
41015009	ጵላጾሴን «ሀ አይሁደ ካቴ ብርሽ ተ ደፎሮሰ ኤሀ ህ ኤሄ?» ህድ ኤ ኦይጮ።
41015010	ዬይድን ኤ ኦይጮሽ ከህንቱሴ አፈነ ማግት ዬሱሰ ዺዽ ገርስ ኡ እንዴቾሸ ቤ ኤርቾ ግሸኮ።
41015011	ከህንቱሴ አፈነ ማግት «ዬሱሰይ ብርቹቶፌ፥ በርባኔይ ብርቹቱወዬ!» ህድ ህስኔ ጵላጾሴ ኡ ኦይጮሮንኬ አሤ ኡ ሱቁስቸ።
41015012	ጵላጾሴን «ህኔ ሀ አይሁደ ካቴይድ ሂኔሰ ዋን ተይሴ?» ዬይድ ኤ ኦይጮ።
41015013	ኡስን አስዎ ቤ ከቶ ኬደይስ ብዝ ኑነነ «ሱጹወ! ሱጹወ!» ህድ ኡ ህዶ።
41015014	ጵላጾሴን «አሙነ? ኤ ሀንቶ በይሶይ አበነ?» ዬይድ ኤ ኦይጮ። ኡስን «ሱጹወ! ሱጹወ!» ህድ ሴኬ ብዝ ኑነነ መት መት ኡ ህዶ።
41015015	ጵላጾሴን አሥተ መጉሴሴ ኡሱሴ በርባኔ ብርሽ ደት ዬሱሰን ቤ ዱሩሶስ ጌዴ ኡ ሱጾሮንኬ ኤ እንዶ።
41015016	ካት ቶረሥትን ዬሱሰ ዬ ዉዴ አህቸሽ ቄይሽ ግዳከ ኣንድ ቤከፈ አቴቸ ቶረሥተን ኡድ ኡ ጼይዶ።
41015017	ዞኦ ማኦ ኡ መይሶ። አንኬ ጻጽ ነዽ ኤ ቅኖወ ገድ
41015018	«አይሁደ ካቶ፥ ሞዼቴይ ኔሴ ማቁወዬ!» ህድ ኩሠ ሰዎ ብሼሸ ኡ ሰዉሶ።
41015019	ከሎነ ኤ ቅኖወ ኦጽስኔ ቤ ጩቼ ኤ ገረ ኡ ጩትቸ። ቆዞዝስኔ ኤ ቡሮ ቦጩንት ኡ አክርቸ።
41015020	ኤሰ ቤ ዻዶስ ጌዴ ዬ ዞኦ ማኦ ኤ ገረፈ ሾድ ኤት ኤ ማኦ መይስ ሱጼሴ ኤት ኡ ሀንዶ።
41015021	ቀረነ ዉዴ አሤ ማቅቸ ስሞኔይ ዉዴፈ ከተማ ጌልስኔ ኡሳረ ኤ ሙቶ። ኤስን እስክንድሬሳረ ሩፎሴሳረ ኡሰዴኮ ኤ ማቅቸ። ዬሱሰይ ኤ ገረ ሱጹቴ ምሤ ኦሰነ ኡ እዱሶ።
41015022	ዬ ኤ ጌዴን ዬሱሰ ጎልጎተ ህድ ህዩቴ ጎዶ ኡ ኣንዶ። ኤ ብርቼይ «ቅኔ ቆጬ» ህድ ህዮኮ።
41015023	የሀ ቤ ኤሎ ጌዴ ከረዋረ ዎርቁቴሴ ዌይኔ ዳነ ኤ ኡሾሮሰ ኡ እንዶ። ኤስን ኡሼ ኤ እንጸዾ።
41015024	ዬ ኤ ጌዴን ኤሰ ኡ ሱጾ። ኤ ማእተን ኦን ኦን ኤ ኤሌ ህስኔ ህጸ ኦል ኡ ሸቶ።
41015025	ዬሱሰ ኡ ሱጾስ ኬትየ ሀይዝ ሳቴነኮ ኤ ማቅቸ።
41015026	ኤሱነ ኤሰ ቤ ሉቶሰ «አይሁደ ካቴ» ህድ ህኔሰ ዲዝ አዳ ኡ ገዶ።
41015027	ለምእ ፉልተ ኦድ ዬሱሰሴ ብዞ ኤ ኦሽሸ ብዞ ኤ ሀዱርሰ ኡ ሱጾ። [
41015028	ዬ ኤሱነን «ኢተ ሀንቴስታረ ዎልኮ ኤ ታፉቶ» ዬይድ ህኔ ካዮ ከቶይ ኣሎ።]
41015029	ኤ ደኣነ ገርየ ዬቸ አሥት ኤሰ ሃስ ቤ ቅኖ ኤንኡስስኔ «ሃየ ሜ፥ ኔን ዎንቶ ሀይለ ዘወ ዎዱስ ሀይዝ ዎንቴነ ኬጼስ!
41015030	ሜ፥ ሱሳፈ ሆዽ ኔምበ ማሩወ!» ዬይድ ኡ ዻድቸ።
41015031	ከህንቱሴ አፈነ ማግታረ ሙሴ ዎገ ኤሩሴስታረይ ዬይድዎ «ፌዴስተኮ ኤ ማርዶ፥ ብየ ማሬሴ ደንደኡወሶ።
41015032	ኤስ ሜስሄይ እስረኤሌ ካቴ ማቆአይኮ ሃየ ሱሳፈ ሆዽወዬ! ኑንን ቤድ ኤሰ ኑ ኣዴሦሴ» ህድ ሴኬ ሀንኬ ዻድየ ኡ ዬቸ። ኤሳረ ሱጹቴቸ ፉልትን ዬይድዎ ጨሽየ ኡ ዬቸ።
41015033	ዬ ዎንቴ ሰሀይ እዙፍ ሳትየፈ አይት ኦዱፍ ሳቴ ኣሎ ኩሜነ ኤ ጬንዶ።
41015034	ኦዱፍ ሳቴነ ዬሱሰይ ቤ ከቶ ኬደይስ «ኤሎሄ! ኤሎሄ! ላመ ሰበቅታኒ?» ህድ ኤ ህዶ። ኤ ብርቼን «ተ ዎንቶ! ተ ዎንቶ! አሜ ታ ኔ ዸዶ?» ዬይድ ህዮኮ።
41015035	የሀ ኤእየ ዬቸ ብዝ ብዝ ጌርት «ሜ ስወይቴ፥ ካየሥ ኤላሴኮ ኤ ጼይጌ» ዬይድ ኡ ህዶ።
41015036	ኡሳፈ ብዝ ዎጽ ሀንድ ሀዴ ሁጸ ብሼሼሸ ኤት ዾዼሴ ኡሻከ ጌልስ ኤ ጹንጾሮሰ ሾምቦቆ ቅኖወ ገድ ኤ ኡቁሶ። «ሀገኮ ሜ! ኤላሴይ ዮድ ኤሰ ሆሡሱኔ ኑ ቤዬሴ!» ዬይድ ኤ ህዶ።
41015037	ዬ ኤ ጌዴ ዬሱሰይ ኬደይስ ኡይድ ኤ ሀይዾ።
41015038	ዎንቶ ሀይለ ዘዋከ ሀዴ ግልበኬይስ ፈሼቸ ማኦይ ቤ ቅኖወፈ አይት ቶኬ ኣሎ ፌዹት ለምኤ ኤ ኬሶ።
41015039	ዬሱሰይ ሱጹቶስ ቡሮ ኤእቸ ጺሥ ገረ አፈነ ማገይ ዬሱሰይ ዋ ወይድ ሀይዾሰ ቤድ «ሀ አሥ ኣዴዎ ዎንቶ ዬሌኮ ኤ ማቅቸ» ዬይድ ኤ ህዶ።
41015040	ብዝ ብዝ እንዶወጽትን ዘረ ኤዽ ኡ ቤቸ። ኡሳፈ መግዶለጽ ማረሜይ፥ በርስ የይቆብየረ(6) ዮሳረ ዬለ ማረሜይ፥ ሰሎሜይ የሀ ኡ ዬቸ።
41015041	ኡስን ዬሱሰይ ገልለ ዬቾንየ ኤሳረ ሀምየካረ መርየካረ ዬቸሽተኮ። ዬይድዎ ዬሱሳረ ዬሩሰሌሜ ዮዴቸ ፌዴ ለገ እንዶወጽትን ኡ ዬቸ።
41015042	-
41015043	ሰሀይ ቀሜሴ ኤ ህሱኔ አርመትየሴ ከተመሥ ዮሴፌይ ኤ ዮዶ። ኤስን አይሁደ ገቴ አሄስታፈ ማቅስኔ ኩሡቴሴ አሤ ኤ ማቅቸ። ቤሴ ዎንቶ ካቴቴ ጎብስኔ ኤ ከክቸ። ዬ ዎንቴይ ሰንበተሴ ኡ ነቁትቾ ዎንቴ ዬ ሰንበተሜ ቡሮ ዎንቴ ኤ ማቅቾ ግሸ ዮሴፌይ ገጎ ሜል ጵላጾሴኮ ጌል ዬሱሰ አሀ ኤ እንጎሮሰ ኤ ኦይጮ።
41015044	ጵላጾሴን «አይዴንየው ኤ ሀይዾ?» ዬይድ ኤ ምጮ። ጺሥ ገረ አፈነ ማገ ጼይጉስ «ኣዴዎ ሀይዽ ዴጭየ ኤ ዬሴ?» ዬይድ ኤ ኦይጮ።
41015045	ዬሱሰይ ሀይዾሰ ኤሱኮፈ ነዽ ቤ ሲዶ ጌዴ ዮሴፌኮ «ዬ አሀ ሀንድ ኤኩወ» ዬይድ ኤ ህዶ።
41015046	ዮሴፌን አቹሼ ተልባፈ ሜዹቴሴ ክሌ ማኦ ዎንድ ሱሥ ምሥ ገረፈ ሆስ ኤሱነ ኤ አጮ። ኣንድ አሥ ዎጭ ቦት ነዼሴ ቦኩቴሴ ሹሻከ ጌልስ አሀ ኤ ዎይሶ። ሹች መለ አንደርስ ኦድ ዬ ቦሰ ሱመ ኤ ቱጮ።
41015047	መግዶለጽ ማረምየረ ዮሰይንዶ ማረምየረይ ዬሱሰ አን ጎዶ ኡ ሞዶሰ ቤየ ኡ ዬቸ።
41016001	ሰንበተ ዎንቴይ ገርድኔ መግዶለጽ ማረሜይ፥ የይቆቤይንዶ ማረሜይ ሰሎሜን ማዽ ዬሱሰ አሀ ትሼሼ ሞዼ ሰዌ አበኮ ኡ ዎንዶ።
41016002	ሁዴ ዎንቴ ኬትየ ቆስ ኬስየረ ቦሳከ ኡ ሀንዶ።
41016003	-
41016004	ኡስን ዬ ቦሰ ሱመ ቱጬቸ ሹች ኡ ደንደኡወ መለ ማቅቾ ግሸ «ቦሰ ሱማፈ ሹቼ ኦን ኑሴ አንደርስ ኦሠረ?» ዬይድ ዎለ ዜርስኔ ኡ ሀንግቸ። ሀንግስኔ ኮሎል ኡ ቤሱኔ ቦሰ ሱማከ ዬቸ ሹች ብዝ በዴ አንደርድ ዬሱኔ ኡ ቤዶ።
41016005	ቦሳከ ኡ ጌሉሱኔ ብዝ ነእ ሳበይ ቦሥ ማኦ ማዼሴስ ኦሽች በዴነ ኡቱሱኔ ቤድ ኡ ዱኤይዶ።
41016006	ኤስን «ዱኤይዶፍተ! ሱጹቴቸ ነዝረተሥ ዬሱሰ ህ ዎርጌሰ ኤረኮ ተ ኤሬ። ዴንድኮ ኤ ዬሴ፥ ሀየ ባሶ። ሀይ፥ አሀ ኡ ዎይሴቾ ጎዶ ቤወይቴ።
41016007	ሀቴ ዸድ ሀንጉወይቴ! ኤ ኤሩስቾሽቱኮ ጴጽሮሴሴን ‹ሀዴ ቤ ኦቴቾንኬኮ ገልለ ዸድ ህ ቡሮ ኤ ገሬ። የሀኮ ኤሰ ህ ቤኔ› ህድ ኦሁወይቴ!» ዬይድ ኤ ህዶ።
41016008	እንዶወጽትን ኢተነ ዠሽ ኮቡርድ ቦሳፈ ኬስ ኡ በዾ። ፌቶነ ቤ ዠሼቾ ግሸ ኦኔኮን ብዞን ዜሩቶ ባሶ።
41016009	ዬሱሰይ ሁዴ ኬትየ ሀይቦወፈ ቤ ዴንዶ ጌዴ ላፍ ጾዝተ እ ገረፈ ቤ ጎዴቾ መግዶለጽ ማረሜሴ ቡሮነ ኤ ቤንቶ።
41016010	እስን ሀንድ ኤሳረ ዬቸ ጌርቱሴ እ ኦቶ። ኡስን ህግልየካረ ዬፍየካረ ኡ ዬቸ።
41016011	እስን «ዬሱሰይ ሀይቦወፈ ዴንድኮ ኤንአ ኤ ዬሴ። ተ ኣፌነኮ ተ ቤዶ» ዬይድ እ ኦቶ። ኡስን እሱሴ ኣዴ መሁቶ ባሶ።
41016012	ዬ ኤ ጌዴን ኤ ኤሩስቾሻፈ ለምእ ዎልኮ ከተማፈ አሬ ኡ ሀንጉሱኔ ዬሱሰይ ፌደ ብሽ ኤ ቤንቶ።
41016013	ኡስን ሀንኬ ማዽ አታስቱኮ ኦቶ። ዬ ኡስቱሴን ኣዴ መሁቶ ባሶ።
41016014	ዬ ኤ ጌዴ ኤ ኤሩስቾ ተመ ብዝ ተቶ ገረ ዬሱኔ ዬሱሰይ ኡሱሴ አዴይድ ኤ ቤንቶ። ኤስን ኡሱሴ «ተ ዴንዶ ጌዴ ታ ቤደ አሥ ኦትኔ ‹ኣዴኮ› ህድ ህዶበይተ? ወይድ ‹ኣዴኮ› ህድ ሂዋኔ? ዬይድ ፌቶ ሙጹሮ ህ ሚንጌስ አበሱወ?» ዬይድ ኤ ገይሎ።
41016015	ዬሱሰይ አስ ኡሱሴ «ሀ ሰሀ ገረ ኡድ ሀንጉወይቴ፥ አሡሴን ኡድነ ሞዼ ኦዶ ኦሁወይቴ!
41016016	ኣዴስ ጸመቁት ዬሴስ ኦኔን ሎለኮ ኤ ሎሌ። ኣዴሶ ባስ ገረመ ያኡቶኮ ኤ ያኡቴ።
41016017	-
41016018	ታነ ኣዴሤስት ተ ሱንሡነ ጾዜ ኡ ጎዴ፥ ክሌ ኑነነን ኡ ዜሬ፥ ሾሽተ ኡ አይተኮን ኦኦይኔ ፌቶ ዎዼ ዸሌ ኡ ኡሸኮን ኡሶ ዎዹወሶ። ቤ ኩቼን ሀርገሥት ገረ ኡ ገዴ፥ ሀርገሥትን ሎሌ፥ ዬንጽ ምጩሼ ሀንተ ኡ ሀንቴ» ዬይድ ኤ ህዶ።
41016019	ላሥ ዬሱሰይ ዬንጾ ኡድ ኡሱኮ ቤ ዜርዶ ጌዴ አፋከ ኬስ ዎንቶሴ ኦሽች በዴነ ኤ ኡቶ።
41016020	ኤ ኤሩስቾሽት ኡድ ዉዴ ሴየ ሀየ ሀንት ዎንቶ ዎሶ ኡ ኦህቸ። ላሥን ኡሳረ ሀንቴነ ምጩሼ ሀንተ ኡ ሀንቶሮንኬ መት ቤ ዎሶይ ኣዴ ማቄንኬ ኤ ምንሥቸ።]
42001001	ኦርጄነ ኩሡቴሴ ተዎፍሎሴ! ሀ ኤሱሜ ቡሮ ለገ አሥት ኑ ፌቃከ ማዸ ዜርተ አርስ ቤድ ጵክል አዱስ ኦሄሰ ዲዝኮ ኡ ዬሴ።
42001002	ሀ ማዸ ዜርተ ገርሳስት ቡሮወፈ አይት ቤ ኣፌነ ቤድ አቶ ማዸስታረ ዎንቶ ከቶ ኦህቸሽታረኮ።
42001003	ዬይድዎ ታሴን ብሼሽ ቡሮወፈ አይት ዜሬ ኤ ኡድነ ሆስ ኬስ ተ ቤዶ ጌዴ ኤ ማዾንኬዎ ኤ ብዝ ብዝነ ኔሴ ተ ዲዞሮንኬኮ።
42001004	ሀ ኤ ቡሮ አሥት ኔምበ ኤሩሴቾ ዜሬይ ኣዴ ማቄንኬ ሞዹስ ኔ ኤሮሮሰኮ ተንን ኔሴ ዬይስ ዲዜስ።
42001005	ይሁደ ዉድየ ካት ሄሮድሴይ ካቴቾ ዎጋ ብዝ አዴይ ዘከራሴ ሱንጌስ ዎንቶ ሀይለ ዘወ ከህኔይ ኤ ዬቸ። ኤስን ቤ በዴ በዴ ማቄ ከህንታፈ አብየ በዴ ኤ ማቅቸ። ኤ መችን ኤልሰቤጼ ሱንጌን ቤ ዬሉቴነ ኣሮኔ ነይሻፈ እ ማቅቸ።
42001006	ኡስን ቤ ለምኡነ ዎንቶይ አሡሴ ኦቶሳረ ኤ ዎጋረ ኡድ ሞዹስ ሃሴ ኬንጉወሰ ከት ዎንቶ ቡሮ ግዞ ኡ ማቅቸ።
42001007	ኤልሰቤጼይ ሜንሤ ማቅቾ ግሸ ዬሌ ኬንጉወሰ ቤ ለምኡነ ጭንድ ኡ ዬቸ።
42001008	ብዝ ዎንቴ ዎንቶ ሀይለ ዘዋ ሀንቴሴ ዘከራሴ በዴሴ ተጎይ ኤሎ። ዘከራሴይ የሀ ከህንት ሀንትቾሸ ዎንቶ ቡሮ ሀንትየ ኤ ዬሱኔ
42001009	ዎንቶ ሀይለ ዘዋ ካሸ ኤሰ ኡቁስቾ ጎዶወ ጌል ሞዼ ሰዌሰ ኤ ጩዉሾሮንኬ ከህንት ዎገኬ ህጸ ኡ ኦልኔ ህጸይ ኤሰ ኤሎ።
42001010	ዬ ኤሰ ኤ ጩዉሹሹኔ ዬ ዎጋከ አሥ ለገይ ቤ ኡድነ ዉዴነ ኤዽ ዎንቶ ኡ ሽእቸ።
42001011	ዬንየን ዎንቶ ዎሰሥ እጻኔ ኤ ገረ ጩዉሹሾሹሼ ኤ ኦሽች በዴነ ኤእስኔ ዘከራሴሴ ኤ አዴይድኔ
42001012	ዬ ኤሰ ቤ ቤዶ ዎገ ኤ ቡሮ ኤ ባኔ፥ ኢተነዎ ኤ ዠሾ።
42001013	ዬ ዎሰሥን ኤሱሴ «ዘከራሴ፥ ዠሾፉነ! ዎንቶይ ኔ ሽዾሰ ሲድኮ ኤ ዬሴ። ኔሶ እንዶ ኤልሰቤጼይ አሰንሥ ዬሌኮ እ ዬሌ። ኤ ሱንሤን ዮሀንሴይድኮ ኔ ሱንሤ።
42001014	ኬደይስኮ ኦርጄነ ኔ መጌ። ዬይድዎ ኤ ዬሉቶሱነ ለግተኮ መጌሰ።
42001015	ኤሱሜ ህ መጌስን ዬ ዬሌን ዎንቶ ቡሮ ኬደይዴሴ መለኮ ኤ ማቄ። ዌይኔ ዳናረ ፌዴ ጎሼ ኡሻረ ፌቶነ ኡሹወሾ፥ ሀገ ቤይንዶ ገዋ ኤ ዬሱኔ አያነ ጌሽ ኤሱካ ኩንጌ።
42001016	እስረኤሌ አሥታፈ ለጋድተ ኡ ላሡኮ ኡ ዎንቶኮ ሀንኬ ኤ መሄ።
42001017	ሀዴ ኤላሴ ገረ ዬቸ አያናረ ኦሳረይ ኤ ገረ ዬሴቴ ላሥ ቡሮ ዮድ ለገ አሥተ ኤሱሴ ኤ ነቄ። አድየጽ ሙጹሮ ነይሽ ገረ ዎሱቱወድ ዬቸ አሥት ሙጹሮ ግዞ አሥት ኤረ ገረኮ ሀንኬ ኤ መሄ» ዬይድ ኤ ህዶ።
42001018	ዘከራሴን ዬ ዎንቶ ዎሰሡኮ «ጭንድኮ ተ ዬሴ፥ ዬይድዎ ተ መችን ጭመኮ። ህኔ ሀ ኤስ ማቄሰ አበነወ ኤሬሴ ተ ደንደኤ?» ህድ ኤ ኦይጮ።
42001019	ዬ ዎሰሥን «ተን ገብረኤሌኮ። ኡድ ዎገ ዎንቶ ቡሮ ዬስኔኮ ኤሱሴ ተ ዎሱቴ። ሀ ሞዼ ኦዶ ኔኮ ተ ኦሆሮንኬ ዎንቶይ ዎስኔኮ ተ ዮዶ።
42001020	ኔን ተ ኦቶሰ አበሱነ ‹ኣዴኮ› ህድ ህዬ ኔ ዼዶ? ዜሬይ ቤሴ ቤ ዎንተነኮ ኤ እቴ። ሀ ኤ ግሸ ዬ ተ ኦቶስ እቶሮ ኣሎ ሙሞኮ ኔ ማቄ፥ ዜሬሴ ደንደኡወነኮ» ህድ ኤ ህዶ።
42001021	ዬንየከ አሥትን ዘከራሴ ኡ ከክቸ። ዎንቶ ሀይለ ዘዋከ ኤ ዶድኔ «አም ኤ ዶዶ?» ህድ ኡ ምጮ።
42001022	ዘከራሴን የሀፈ ቤ ኬሶ ጌዴ ኡሳረ ዜሬይ ኤሰ ኢሾ። አሥትን ሀይለሜ ሀይለ ዘዋ ዎንቶኮፈ ብዝ አበኮ ኤ ቤዴሴንኬ ኡ ኤርዶ። ኤስን ቤ ኩቼነ ሴኬ ሀንኬይስ ኡሶ ቤይስ ኤ ኦህቸ። ዬይድዎ ሙሞ ማዽ ኤ ዶዶ።
42001023	ዘከራሴይ ዎንቶ ሀይለ ዘዋ ኤ ሀንትቾ ዎንትት እቶ ጌዴ ቤ ዘዋ ዸድ ኤ ሀንዶ።
42001024	ኦዼ ዎገ ጌዴ ኤልሰቤጼይ እ ጺቁሶ። ቤ ዘዋ ኣቹንት እችች አጉነ ኣሎ እ ዶዶ።
42001025	እስን «ዎንቶይ ቤ ማሮ ኣፌነ ታ ቤድ ሀ ሞዼ አበኮ ታሴ ኤ ሀንቶ። አሥት ተምበ ሃሴቾ ሃሴ ተ ገረፈ ኤ ዴንሶ» ህድ እ ህዶ።
42001026	-
42001027	ብዝ ማረሜ ሱንጌን አሰንሣረ ሙት ኤሩወ ዎዱሮይ እ ዬቸ። እስን ደውቴ ፍረ ፊጻፈ ማቄ ዮሴፌሴ እ አይኩቴቸ። ኤልሰቤጼ ገረ ዬሌይ አቶ እዙንሦ አጉነ ዎንቶ ዎሰሥ ገብረኤሌይ ገልለ ዉድየ ዬሴ ነዝረቴ ከተማከ እሱኮ ኤ አንሡቶ።
42001028	ዬ ዎሰሥን ዮድ «ሰወ ኔ ዬሴ! ዎንቶይ ንየ ኩሴሴኔ! ዎንቶይ ኔረ ዎልኮኮ ዬሴ። [ኔን ማችት ፌቃፈ ሱዙቴሴንዮኮ።]» ህድ ኤ ህዶ።
42001029	እስን ዎንቶ ዎሰሥ እሱሴ ኦቶሱነ ዜሬይ እ ቡሮ ኤ ባኔ «ሀ ኤስ አበ ብሸ ሰዎን?» ህድ እ መሶ።
42001030	ዬ ዎሰሥን «ማረሜ! ዎንቶይ ንየ ኩስኮ ዬሴ። ዠሾፉነ።
42001031	ሀይ ጺቁሶኮ ኔ ጺቁሴ፥ አሰንሥ ዬሌን ኔ ዬሌ። ኤ ሱንሤን ዬሱሰ ህድ ኔ ሱንሤ።
42001032	ኤስን መለ ኤ ማቄ፥ ኡድሜ አፈነ ማቄ ዎንቶ ዬሌ ህድ ኤ ህዩቴ። ላሥ ዎንቶይ ኤሰዴ ካት ደውቴ ካቴቴ ኤሱሴ ኤ እንጌ።
42001033	እስረኤለሥት ገረ ኮሎ መክነ ኤ ካቴ፥ ኤ ካቴቴሴ ኣልጭረይ ባሶ» ዬይድ ኤ ህዶ።
42001034	ማረሜን «ተን አሰንሣረ ሙት ኤሩወ ዎዱሮኮ፥ ህኔ ሀ ኤስ ወይድ ማቄሴ ኤ ደንደኤ?» ህድ ዬ ዎሰሤን እ ኦይጮ።
42001035	ዬ ዎሰሥን እሱሴ «አያነ ጌሽ ኔኮ ዮተኮ ኤ ዮኔ፥ ኡድሜ አፈነ ማቄ ዎንቶ ኦሰይ ኔምበ ፈሾኮ ኤ ፈሼ። ሀ ኤ ግሸ ኔ ዬሌስ ሀይለኮ። ‹ዎንቶ ዬሌኮ› ህድኮ ኤ ህዩቴ።
42001036	ሀይ ኔ እግንዮ ማቄ ኤልሰቤጼይ ሜንሤይድ ህዩትቸን ሀንዞ ጭሙንትየ ነኡኮ እ ጺቁሴሴ እ ጺቁሶወፈ ሀ ኤስ እዙንሦ አጉነኮ።
42001037	ዎንቶይ ሀንቴሴ ህሱኔ ኤሰ ኦሤስ ባሶ» ዬይድ ኤ ህዶ።
42001038	ማረሜን «ዬቦ፥ ተን ዎንቶ ማክዮኮ፥ ታሴ ኔ ኦቶንኬዎ ማቁወዬ» ህድ እ ህዶ። ዬ ኤ ጌዴ ዎንቶ ዎሰሥ ዸድ እ ደኣፈ ሀንዶ።
42001039	ማረሜይ ዬ ዎገዎ ይሁደ ዉዴ አሌ ኤልሰቤጼ ቤዬሴ ኡኬነዎ እ ሶቶ።
42001040	እስን የሀ ዘከራሴሶ ጌል ኤልሰቤጼ እ ሰዉሶ።
42001041	ማረሜይ ሀገ እሶ ሰዉሶንኬዎ ኤልሰቤጼ ገዋ ዬቸ ዬሌይ ካዾ። እስን አያነ ጌሹነ ኩንድ
42001042	ቤ ከቶ ኬደይስ «ማረሜ! ኔንኬይድ ማችካፈ ሱዙቴሴን ባሶ። ኔ ገዋፈ ኔ ዬሌ ዬሌን ሱዙቴሴሰኮ።
42001043	ተ ላሥንዶይ ተምበ ቤዬሴ ታኮ ዮታ ሜ ዮዋኔ? ዋኬይድ ኬደይዴሴ ኩሠወ።
42001044	ኔ ሰዎ ተ ሲዶንኬዎ ተ ገዋከ ዬሴ ዬሌይ መገነ ኤ ካዾ።
42001045	ዎንቶይ ኔሴ ቤ ኦቶሰ አልሴንኬ ‹ኣዴኮ› ህድ ኔ ህዶሱነ ወይድ ሱዙቴሴሰን ኔን» ዬይድ እይዶ።
42001046	ማረሜን «ተ ሙጹሮይ ዎንቶ ኬደ ኬደይስኮ ኤ ኩሤ።
42001047	ተን ተ ዎንቶነ ታ ሎሉሰሱነ መገኮ ተ መጌ።
42001048	-
42001049	ኡድሜ ኦሰሥ ዎንቶይ ኡለይዴሴ ቤ ማክዮ ታ ኤ ቤዶ ግሸ መገኮ ተ መጌ። ዬሌተን ኡድነ ሀንዞወፈ ዴንስ ‹ኔን ሱዙቴሴንዮኮ› ህድኮ ታ ኡይኔ። ኤ ሱንሥን ሀይለኮ።
42001050	ዎንቶይ ቤምበ ዠሼ አሥተ ኡድነ ዬሉቴነ ዬሉቴነ ማረዎኮ ኤ ማሬ።
42001051	ቤምበ ዠሼ አሡሴ ዎንቶይ ዬሉቴነ ዬሉቴነ ኬደይዴሴ ቤ ኩርመይሌ ኦሰ ቤይስኮ ኤ ዬሴ። ቤምበ ነሼሽተ ኡ መሦወረ ዎልኮ ቡድኮ ኤ ዬሴ።
42001052	ኬደይዴሴ አፈነ ማገ ኦሰሥተ ኡለይስ ኡ አዴቶወፈ ኤ ሆሶ። ኡለይዴቸሽተ ኬደ ኬደ ኤ ህሶ።
42001053	ዼዴቸሽቱሴ ሞዼ አበኮ ኤ እንዶ። ዎዱምተን ኩቼ ሜለ ኤ ደቶ።
42001054	-
42001055	አብረሃሜሳረ ኤ ነይሽ ነይሹሻረ ኮሎ መክነ ቤ ቤይሴቾ ማሮ ገጽ ቤ መረሥ እስረኤሌ መርድኮ ኤ ዬሴ። ኤ መርዶስን ኑምበ ዬሌቸ ጌሩሴ ቤ ኦቴቾሸ አልሴሱኮ» ዬይድ እይዶ።
42001056	ማረሜይ ኤልሰቤጼ ደኣ ሀይዝ አጉነ ኤሌሰ ዶድ ዬ ኤ ጌዴ ቤ ዘወ ዸድ እ ሀንዶ።
42001057	ኤልሰቤጼይ እ ዬሌ ዎገይ ኤልኔ ነኤ እ ዬሎ።
42001058	እ ዶድትን ማቄ እ እግንት ዎንቶይ እሶ ኬደይስ መሶሰ ሲድ እሳረ ዎልኮ ኡ መዶ።
42001059	ዬ ዬሌይ ዬሉቶ ሀዙንሦ ዎንቴ ዬ ጸሄይ ገደ ኡቴ ዎንተ ኩሤሴ ኡ ጵክሉቶ። ኤ ሱንሤን አዴ ገረ ዘከራሴ ሱንሤሴ ኡ ዎርዶ።
42001060	እንዶን «ኦኦ፥ ኤ ገረ ሱንሶፍተ፥ ዮሀንሴኮ ኤ ሱሜ» ዬይድ እ ህዶ።
42001061	ኡስን «ዬይድ ሱንዶፌ፥ ኔ እግንታፈ ዮሀንሴ ሱንጌስ ብዝን ባሶ» ህድ ኡይዶ።
42001062	ህኔ ዘከራሴኮ «ሀ ዬሌይ ኦኔወ ሱሜ?» ህድ ኩቼነ ቤይስ ኡ ኦይጮ።
42001063	ኤስን ኤሰ ቤ ዲዜሰ ኦይጭ ኤት «ዮሀንሴኮ ኤ ሱሜ» ህድ ህስኔ ኤ ዲዞ። አሥት ቤ ኡድነ ኡ ምጮ።
42001064	ዬንየከን ኤ ኡንጹሬይ ብርቹትኔ ዜሬ ጌል ዎንቶ ኤ ገለቶ።
42001065	ዬ ኤሱነ ኡ ዶድት ቤ ኡድነ ኡ ዠሾ። ዬ ኦዶይ ቤ ኡድነ ይሁደ ዉዴ አሌ ኤ ስንቶ።
42001066	ዬ ዬሌ ገረ ዎንቶ ኣፌይ ዬቾ ግሸ «ሀ ዬሌይ አም ማቄሴ ኤ ህኔ?» ህድ ቤ ሙጹሮወ ገድ ኡ መሥቸ።
42001067	ዬ ዬሉተ ዬልየዴ ዘከራሴይ አያነ ጌሹነ ኩንድ ካዮ ዜርስኔ
42001068	«እስረኤሌ ላሥ ዎንቶሴ ገለተይ ኤሉወዬ። ቤ አሤ ቤ ማሮነ ዮድ ቤድ ሸዎ ኤ ኬሶ።
42001069	ቤ መረሥ ደውቴ ዘዋፈ ሎሉሴ መለ ዴንስኮ ኤ ዬሴ።
42001070	ኦሎ ሀይለ ካየሥት ኑናነ ቤ ዜርዶንኬ
42001071	ኑ ኢለሥ ገረፋረ ኑምበ እንጸኤስ ኩችየፋረ ኡድ ማርድኮ ኤ ዬሴ።
42001072	ሀ ኤሰ ኤ መቶስ ኑወድየጹሴ ቤ ማሬንክየረ ቤ ሀይለ ጫቆይ ኣሌንክየረ መስኮ።
42001073	ሀ ጫቆ ኤ ጫዼቾሽ ኑምበ ዬለ አብረሃምየረኮ ኤ ማቅቸ።
42001074	-
42001075	ዬ ጫዽ ኤ እንዴቾ ጎቦይ ኑ ኢለሥ ኩችየፈ ሸዎ ኬስ ዎንቶ ቡሮ ዠሼ ባከ ሀ ሰሀ ገረ ኑ ዬሶሮ ኣሎ ኡድ ሀይላረ ግዞ ማዽ ዬሴናረ ኤሰ ኑ መሮሮንኬኮ።
42001076	ኔኖ ሀ ዬሌ! ኡድሜ አፈነ ማቄ ዎንቶ ካየሤ ዬይድኮ ኔ ጼይጉቴ። ላሥ ኦጌ ነቄሴ ኤ ቡሮ ቡሮኮ ኔ ሀንጌ።
42001077	ኔን አሥ ቤ ጩቦሴ ማሮ ዴጌሤነ ሎሌ ኦጌኮ ኔ ኤሩሴ።
42001078	ሀ ኤስን ዬይድ ኤ ማዾስ ዎንቶ ሼኖናረ ኤ ማሮናረኮ። ዬ ኤሱነ ሞዼቴ ቆስ አፋፈ ኬሴሱኮ ኤ ህኔ።
42001079	ኤስን ጬንቸካረ ሀይቦ ዶሻካረ ዬሴስቱሱኮ ኤ ፈቄ፥ ኑ ሀሞን ሞዼ ኦጌኮ ኤ ዱርኬ» ዬይድ ህስኔ ኤ ዜርዶ።
42001080	ዬሌይ ኤ ድጮ፥ ቤ ገሡነን(7) ኤ ኦሴይዶ። እስረኤሌ ጌርተ ትዽየነ መሬሴ ቤ ኬሶሮ ኣሎ ሰሀ ሜላ ኤ ዬሶ።
42002001	ዬንየከ ሮመ ካቴ(8) ማቄ አውጉስጾሴይ ቤ ካቴቶ ኣሎ ዬሴ አሤ ኤ ኡድነ ታፌሴ ኡ ሱንሥ ዲዙቶሮንኬ ዎሶ ኤ አንሶ።
42002002	አሥ ታፉቶሮሱሴ ዬ ኤስ ቡሮነኮ ኤ ማቅቸ። ዬንየከ ሶርየ ዉዴ አህቸሽ ቆሬኔዎሴኮ ኤ ማቅቸ።
42002003	ህኔ አሥ ቤ ብዝ ብዝነ ቤ ጌር ኤሳፈ ዮዶ ዉድየ ቤ ሱንሤ ዲዙስየ ኡ ሀንግቸ።
42002004	-
42002005	ዮሴፌን ደውቴ ፍረ ፊጸ ቤ ማቅቾ ግሸ ገልለ ዉድየ ዬሴ ነዝረቴ ከተማፈ ቤሴ አይኩት ገዋረ ዬቸ ማረምየረ ዎልኮ ቤ ሱንሤ ዲዙስየ ይሁደ ዉድየ ዬሴ ደውቴ ከተማ ቤቴሌሜ ኡ ሀንዶ።
42002006	ኡስን ቤ ለምኡነ ቤቴሌሜ ከተማ ዬሱኔ እ ዬሌ ዎገይ ኤሎ።
42002007	አንጉስ ዬሌን እ ዬሎ። ዬሌ አይኬ ማኦነ ፈሽ እ አይቶ። ቦርሰይ ኤሰ አቅቾ ዘዋ ጎዶ ቤ ዼዶ ግሸ ሞናከ ኬሞይ ኤሰ ሙቾ ዜሎዋ እ ዎይሶ።
42002008	ዬ ዉድየ ጉባ ዶርተ ከክስኔ አቅቸ ዬመሥት ኡ ዬቸ።
42002009	ብዝ ዎንቶ ዎሰሥ መሶ በድ ኡ ዬሱኔ ኡሱኮ ዮድኔ ዎንቶ ኩሠ ፉለይ ኡ ጎጌ ለጭ ለጭድ ፈዾ። ኢተነ ኡ ዠሾ።
42002010	ዬ ዎንቶ ዎሰሥን «ኣዴኮይድ ዠሾፍተ! አሡሴ ኡድ መገ ኦዶ ማቄሰኮ ኤት ህኑሴ ተ ዮዴሴ።
42002011	ሎሉሴሰኮ ሀንዞ ደውቴ ከተመ ዬሉት ዬሰ። ዬ ኤስን ላሤ ማቄ ሜስሄኮ።
42002012	ኤሱነ ህ ኤሬስን ዬሌ አይኬ ማኦነ ፈሽ አይኩት ሞናከ ኬሞይ ኤሰ ሙቾ ዜሎዋከ ኤ ዎይኡሱኔኮ ህ ዴጌሤ» ህድ ኤ ህዶ።
42002013	ኡ መሶ ባኔ ዎንቶ ዎሰሥት ለገይ ዎንቶ ዎሰሣረ ዎልኮ ኡ ቤንቶ። ዎንቶን ገለትስኔ
42002014	«ኩሠይ ዎንቶሴ ዎነ አፋከ ማቁወዬ! ሞዼቴን አሡሴ ሰሃከ ማቁወዬ ዎንቶይ ኤሄሱሴ» ዬይድ ኡ ህቸ።
42002015	ዎንቶ ዎሰሥትን ዸድ አፋ ኬሶ ጌዴ ዶርተ ዬንግቸሽት ሴኬ ሀንኬ «ዮወይቴ፥ ዮነሴ ቤቴሌሜ ኣሎ ኑ ሀሜሴ፥ ሀቴ ማዸሳረ ዎንቶይ ኑሴ አዱሶ አበኩወረ ሀንድ ኑ ቤዬሴ» ህድ ኡይዶ።
42002016	ኡኬነዎ ሀንድ ማረምየረ ዮሴፍየረ ኡ ዴጌሶ። ጸሄን ኬሞይ ኤሰ ሙቾ ዜላከ ዎይእየ ኤ ዬሱኔ ኡ ቤዶ።
42002017	ቤድን ዎንቶ ዎሰሥ ዬ ጸሄ ግሸ ኡሱሴ ኦቴቾሸ ዜሬ ኡ ጌሎ።
42002018	ሲደስት ኡድነ ኡ ዜርዶ ዜሬነ ኡ ምጮ።
42002019	ማረሜይ ሃንጽ ዜሬ ኡድ ቤ ሙጹሮወ ገድ ገጽየ እ ዬቸ።
42002020	ዶርተ ዬንግቸሽት ኡድ ዎንቶ ዎሰሥ ኦቶንኬ ቤ ቤዶሱናረ ቤ ሲዶሱናረ ኡድ ዎንቶ ኬደ ኬደይስስንየረ ገለትስንየረ ዸድ ቤ ጎዶወ ኡ ማዾ።
42002021	ዬ ጸሄይ ቤ ዬሉቶ ሀዙንሦ ዎንቴ ገደ ኤ ኡቶ። ሀገ ኤ ጺቁሱቶ ባኔ ዎንቶ ዎሰሥ ኦቴቾንኬ ዬ ዎንቴ ኤ ሱንሤ «ዬሱሰ» ህድ ኡ ሱንሶ።
42002022	-
42002024	ሙሴ ዎጋከ «ቡሮነ ዬሉቴ ነእ ዬሌይ ኡድነ ዎንቶሴ ሀይለ ማቄኮ ኤ ዎርጉሴ» ዬይድ ህኔስ ዲዙት ኤ ዬቾ ግሸ ኤ ጌዤ አጉነይ ኤልኔ ዬሌ ዎንቶ ዎገነ ኦሁትስኔ «ካሸሼ ለምእ ዎየ ቦልትዮ ማኮ ለምእ ዎየ ዬሌ ማኮ ኡቁሱወይቴ» ዬይድ ህኔስ ዬቾ ግሸ ዎንቶ ቡሮ ኡቁሴሴ ዬሌ ኤት ዬሩሰሌሜ ኡ ሀንዶ።
42002025	ብዝ አዴይ ስሞኔ ሱንጌስ ዬንየ ዬሩሰሌሜ ኤ ዬቸ። ኤስን ቤ ዬሶ ዎንቶሴ ኣስ እንዴሴ ግዞ አሤ ማቅስኔ እስረኤሌይ ሎሌሰ ጎቤነ ከኬ አያነ ጌሽ ኤ ገረ ዬሴ አሤ ኤ ማቅቸ።
42002026	ኤሱሴን አያነ ጌሽ ዎንቶኮፈ አንሡቴ ሜስሄ ቤዶ በድ ኤ ሀይኡወንኬ ኤ ኦቴቸ።
42002027	ዬ ዎንቴን አያነ ጌሽ ዴንስኔ ዎንቶ ሀይለ ዘዋ ኤ ሀንዶ። ማረምየረ ዮሴፍየረይ ዬሱሰ ኤት ዎንቶ ሀይለ ዘወ ሙሴ ዎገይ ኦሄሰ አልሴሜ ህስኔ ዬንየ ኡ ዮዶ።
42002028	ስሞኔን ዬሌ ኡዱንድ ዎንቶ ገለትስኔ
42002029	-
42002030	«ላሦ፥ ታኮ ኔ ኦቴቾ ከቶይ ኣሎሶ። ኔ ሎሉሴሰ ተ ኣፌነ ቤድኮ ተ ዬሴ። ሀ ኤ ግሸ ተ ሆዴስ ባሶ፥ ዮነሴ ታ ኔ ማለ ጼይጉወ።
42002031	ኔ ሎሉሴሰ ሀ ሰሀ ገረ ዬሴ አሥ ኡድ ቤዮሮንኬ ኔ ነዼሴሰኮ።
42002032	ኤስን አይሁደ ማቁወስቱሴ ኣዴ አዱሴ ፎኤኮ ኤ ማቄ። ኔ አሥት እስረኤሌሴን ኩሠኮ» ዬይድ ኤ ህዶ።
42002033	ማረሜን ዮሴፌን ጸሄ ግሸ ኤ ዜርዶ ዜሬነ ኡ ምጮ።
42002034	ስሞኔይ ኡሶ ቤ ሱዞ ጌዴ ማረሜኮን «ሀ ጸሄ ዎንቶይ አንሶስ ለገ እስረኤለሥቱሴ ሎሎሴ ለገሴ በይሶሴይድኮ ኤ ማቄ። ኤስን ለግት እንጸኤ ዬረጎኮ ኤ ማቄ።
42002035	ዬ ኤሱነ ለገ አሥት ሙጹሮወ ኣቹቴቸ መሦ ትዽየ ኤ ኬሴ። ኔሴን ህግልሰነኮ ኔ ዘሄይ ቡሬ(9)» ዬይድ ኤ ህዶ።
42002036	ዬንየን ብዝ ሃነ ሱንጌ እንዶ ካየጽ እ ዬቸ። እ ኦመይ ኣሴሬ ማቁሱኔ ፋኑኤሌ ቡሾ እ ማቅቸ። ኦርጄነ እ ጭንዴቸ። ቤ አድየረ ላፍ ቤረ እ ኡቶ ጌዴ እ አዴይ ባዶ።
42002037	ዬ ኤ ጌዴ እ ቤረይ ሀቴ ሀዙፍ ተመ ኦይዴ ማዾ ኣሎ ዎንቶ ሀይለ ዘወፈ አርቶ በድ ጾሜነረ ዎንቶ ሽኤናረ ዎንተ ቀመ ዎንቶ ኩሥየ እ ዬቸ።
42002038	እስን ዬንየዎ ዮድ ዎንቶ ገለቴ እ ጌሎ። ዬ ዬሌ ጸሄ ግሸ ዬሩሰሌሜይ ማኬቶወፈ ኬሴሰ ጎቤነ ከኬስቱሴ ኡድ ኦዱስየ እ ዬቸ።
42002039	ኡስን ዎንቶይ ሙሴሴ እንዶ ዎገይ ኦቴቾሸ ኡድነ ቤ አልሶ ጌዴ ሴኬ ገልለ ዉድየ ዬሴ ቤ ነዝረቴ ከተማ ኡ ማዾ።
42002040	ዬ ዬሌን ኦርጄነ ኤረ ኬንጌሰ ማዽ ድጭየካረ ቦሄየካረ ኤ ዬቸ። ዎንቶ ኣፌን ኤ ገረ ዬቸ።
42002041	ማረምየረ ዮሴፍየረይ ኡድ ቤረ ኣሎ ገሮ መሰለሴ ዬሩሰሌምየከ ኡ ሀንግቸ።
42002042	ዬሱሰ ቤረይ ተመ ለምኤ ማቁሱኔ ሀዴ ቤ ሎሶኬ ገሮ መሰለ ኩሤሴ ኡ ሀንዶ።
42002043	መሰለይ ገርዶ ጌዴ ማረምየረ ዮሴፍየረይ ቤ ዘወ ዸድ ማቁሱኔ ዬሱሰይ ዬሩሰሌሜ አቶ። ኡስን ዬነ ኤ አቶሰ ኤርዶ በድ
42002044	ኦገሣረ ዮኔሰ ኤ ብሽኔ ብዝ ዎንቴ ኦጌ ሀንግስኔ ኡ ፌይሾ። ዬ ኤ ጌዴ ቤ ለግት ፌቃካረ እግንት ገወካረ ዎርጌ ኡ አይቶ።
42002045	ዬ ገንደ ቤ ዼዶ ጌዴ ዎርግስኔ ሴኬ ዬሩሰሌሜ ኡ ማዾ።
42002046	ሀይሶ ዎንቴ ጌዴ ዎንቶ ሀይለ ዘዋከ ኡ ዴጌሶ። ዬሱሰን ኤሩስቸ ኤረሥት ፌቀ ኡት ኡ ዜሬ ሀይስ ሲድ ኦይቼ ኡሱሴ ኤ ኡቁስቸ።
42002047	ሲኔስት ቤ ኡድነ ኤ ገሡሳረ ሴኬ ኤ መህቾ ኡተናረ ኡ ምጭቸ።
42002048	አድየረ እንዶወረይ ኤሰ ቤድ ኡ ምጮ። ዬንየከ ኤስንዶይ «ተ ዬሌ! አሜ ዬይስ ኑምበ ኔ ህሶ? ታረ ንየድየረይ ኔምበ ዎርግስኔ ኦርጄኮ ኑ መዹንዶ» ህድ እ ህዶ።
42002049	ዬሱሰን «አሜ ተምበ ዎርጌሴ ህ ደንደዾ? ኑወዴ ዘዋ ዬሴ ተምበ ኤ ዎርጉሴንኬ ዋን ኤሬ ህ ዼዶ?» ህድ ኤ ህዶ።
42002050	ኡሱሴ ዬ ኤ ዜርዶ ዜሬይ ጌሌ ኤ ዼዶ።
42002051	ዬ ኤ ጌዴ ዬሱሰይ ኡሳረ ነዝረቴ ከተማ ዸድ ኤ ሀንዶ። ኡሱሴን ኤ ዎሱትቸ። ኤስንዶን ሃንጽ ዜሬ ኡድነ ቤ ሙጹሮወ እ ገድቸ።
42002052	ዬሱሰን አሥ ቡሮን ማቄ ዎንቶ ቡሮ ኤሁትስኔ ኤራረ አቾወረ ቤ ገረ ኮስስኔ ኤ ድጮ።
42003001	ሮመ ካት(10) ጽበርዮሴይ ካቶ ተመ እችቾ ቤራ ጴንጼነሥ ጵላጾሴይ ይሁደ ዉዴ አሄሰ፥ ሄሮድሴይ ገልለ ዉዴ አሄሰ፥ ዬይድዎ ሄሮድሴይንዶ ነእ ፍልጶሴይ እቱርየስየረ ትረኮንዶስየረ አሄሰ፥ ሊሰኖሴን አብላንሴ አሄሰ ኡ ማቅቸ።
42003002	ሃናረ ቀያፋረይ ከህንቱሴ አፈነ አድተ ኡ ማቅቸ። ዬንየን ዘከራሴ ነእ ዮሀንሴይ ሰሀ ሜላ ዬሱኔ ዎንቶ ከቶይ ኤሱኮ ዮዶ።
42003003	ህኔ ዮሀንሴይ ዮርደኖሴ ዋሥ ሴምፈ ሀምፈ ኡድ ጎዶ ሀንት «ህ ጩቦ ዸድ ማዽ ጸመቁቱወይቴ። ዬይድ ህ ማቄቴ ዎንቶይ ህ ጩቦ ‹አቱወዬ› ህድኮ ኤ ህኔ» ህድ ኦህየ ኤ ዬቸ።
42003004	ዬይድን ኤ ማዾስ ካየሥ እሰየሴይ ዮሀንሴሴ ዲዜቾ ካዮይ እቶሮሰኮ። ዬ ኤስን «ሰሀ ሜላ ኡወረ አሥ ከቶይ ‹ላሥ ኦጌ ነቁወይቴ፥ ሞዹስ ግዙሱወይቴ።
42003005	ሾሬይ ኩንድ ሸንከ ኤ ማቄ፥ በካረ ዴንታረይ ቤ ኡድነ ዬኬ ኡለ ህወዬ። ኦጌ ዶመይ ግዙወዬ፥ ቁንእ ዽጌ ኦጌን ሞዹወዬ።
42003006	አሥ ቤ ኡድነ ዎንቶይ ሎሉሴሰ ቤወዬ› ዬይድኮ ኤ ህኔ» ዬይድ እሰየሴይ ህዴቾሸኮ ኤ ማቅቸ።
42003007	ህኔ ዮሀንሴይ ጸመቁቴሴ ቤኮ ዮደ አሥተ «ህኑኖ ገፈሽ ነይሽቶ! ቃሩሴስቶ! ‹ዎንቶኮፈ ዮኔ ሁላፈ ኬሶኮ ኑ ኬሴ› ህድ ወይድ ህ መሤ?
42003008	ህ ጩቦ ዸድ ህ ማዾስ ኤሱነ ኤሩቴ ሀንተ ሀንቱወይቴ ባከ ‹ኑን አብረሃሜ ነይሹኮ› ህድ ጬኡቶፍተ! ህኑሴ ኦሆኮ ተ ኦሄ። ዎንቶይ ሀ ሹሻፈ ኤት አብረሃሜሴ ነይሼ መሄሱኮ ኤ ደንደኤ።
42003009	ፌቶ ሀቴ ምሥተ ኤ ጸጶወፈ ቡርስ ደፌሴ ገንዴይ ነቁትኮ ኤ ዬሴ። ዮነሴ ሞዼ ኣፌ ከጹወ ምሥት ኡድነ ቡርድኮ ተማ ኡ ደፉቴ» ህድ ኤ ህዶ።
42003010	ህኔ አሥትን ዮሀንሴ «ህኔ ዋን ኑ ህዬ?» ህድ ኡ ኦይጮ።
42003011	ኤስን «ለምእ ማኦ ኬንጌስ ለኮ አሡሴ እንጉወዬ። ከሠ ኬንጌስን ፌዳረ ዎልኮ ሸሁወዬ» ህድ ኤ ህዶ።
42003012	አስ ቀረጸ ቀረጽቸሽትን ጸመቁቴሴ ኤሱኮ ዮድ «ላሦ፥ ኑን ህኔ ዋ ኑ ህዬ?» ህድ ኡ ኦይጮ።
42003013	ኤስን «ሸሙሼሼ ኤ ዎርጉሴሱሜ ገርስ አሤ ሸሙሾፍተ» ህድ ኤ ህዶ።
42003014	ካት ቶረሥትን ዮድ «አም ኑን ሀንቶ?» ህድ ኡ ኦይጮ። ኤስን «ኦሰነ አሥ ሚዤ ኤቶፍተ፥ ዛዴነ አሤ ሉቶፍተ። ህኑሴ ህ ሀንተ ግሸ ህ ኤኬስ ኤለኮ ኤሌ» ህድ ኤ ህዶ።
42003015	ዬንየከ አሥት ኡድነ ብዝ አበኮ ከክስኔ ዮሀንሴ ግሸ ቤ ብዝ ብዝነ ቤ ሙጹሮወነ «ሀ ኤስ ሜስህየን?» ህድ ኡ መሥቸ።
42003016	ዮሀንሴን «ተንመይ ህኑምበ ዋሡነኮ ጸመቄ። ታሜ ገሬስ ዬ ኤስ ዮተኮ ኤ ዮኔ። ተን ፌቶ ኤ ኮጰ ቱፌ ብርቼሼ ብሹወ አሡኮ። ኤስ ህኑምበ አያነ ጌሹናረ ተመናረኮ ኤ ጸመቄ።
42003017	አይዳ ዬሴ ከሠ ኤሱነ ፈላፈ ሸሄሴ ሀጾሌኮ ቤ ኩችየ ኤ አይቴሴ። ቤ ጌሾ ጌዴ ሞዼ ከሠ ልእየኮ ኤ ጌልሴ። ፈለ በዬሴ ደንደኡወ ተመነኮ ኤ ሜጌ» ህድ ኤ ህዶ።
42003018	ዬይድዎ ዮሀንሴይ አሤ ለገ ኦጌነ ነርስኔ ሞዼ ኦዶ ኤ ኦህቸ።
42003019	ገልለ ዉዴ አህቸ ሄሮድሴይ ቤይንዶ ነእ መቾ ሄሮድየደ ኤቶሱናረ ፌዴ ኢተ ለገ አበኮ ኤ ሀንቶሱናረ ዮሀንሴይ ኤሰ ሙርዶ።
42003020	ሀቴን ሄሮድሴይ ዮሀንሴ አይኩስ ቱፌ ዘወ ጌልሱሴነ ኢተ ገረ ኢተ ፌቶ ኤ ኮሶ።
42003021	አሥ ኡድነ ጸመቁቶንየ ዬሱሰን ጸመቁቶ። ጸመቁት ዎንቶ ሽእየ ኤ ዬሱኔ አፈይ ዶኡትኔ
42003022	አያነ ጌሽን ኤ ገረይ ሀዴ ዎየ ብሼሼሸ ማዽ ኤ በካ ሆዾ። ዬንየከን «ተ ኤሄ ተ ዬሌይ ኔምበኮ። ኔነ መገኮ ተ መጌ» ዬይድ ህኔ ከቶይ አፋፈ ስንቶ።
42003023	ዬሱሰይ ኤ ቤረይ ሀይዝ ተሜ ኤሌሰ ማዼሱኔ ኤሩሴ ኤ አይቶ። ኤስን አሡሴ ብሽቾሽ ዮሴፌይ ዬሎሰኮ። ዬ ኤስን ዮሴፌ ዬለስ ኤሌ፥
42003024	ኤሌ ዬለስ ማቴ፥ ማቴ ዬለስ ሌዌ፥ ሌዌ ዬለስ ምልኬ፥ ምልኬ ዬለስ ዮነ፥ ዮነ ዬለስ ዮሴፌ፥
42003025	ዮሴፌ ዬለስ ማተትዮ፥ ማተትዮ ዬለስ ኣሞጼ፥ ኣሞጼ ዬለስ ነሆሜ፥ ነሆሜ ዬለስ ኤስሊሜ፥ ኤስሊሜ ዬለስ ናጌ፥
42003026	ናጌ ዬለስ ሜኣቴ፥ ሜኣቴ ዬለስ ማተትዮ፥ ማተትዮ ዬለስ ሴይሜ፥ ሴይሜ ዬለስ ዮሴፌ፥ ዮሴፌ ዬለስ ዮደ፥
42003027	ዮደ ዬለስ ዮነ፥ ዮነ ዬለስ ሬሴ፥ ሬሴ ዬለስ ዜሩበቡሌ፥ ዜሩበቡሌ ዬለስ ሴለትየ፥ ሴለትየ ዬለስ ኔሬ፥
42003028	ኔሬ ዬለስ ምልኬ፥ ምልኬ ዬለስ ሃዴ፥ ሃዴ ዬለስ ቆሳሜ፥ ቆሳሜ ዬለስ አልሞዳሜ፥ አልሞዳሜ ዬለስ ኤሬ፥
42003029	ኤሬ ዬለስ ዮሴኤ፥ ዮሴኤ ዬለስ አልኤዜሬ፥ አልኤዜሬ ዬለስ ዮረሜ፥ ዮረሜ ዬለስ ማቴ፥ ማቴ ዬለስ ሌዌ፥
42003030	ሌዌ ዬለስ ስሞኔ፥ ስሞኔ ዬለስ ይሁደ፥ ይሁደ ዬለስ ዮሴፌ፥ ዮሴፌ ዬለስ ዮናኔ፥ ዮናኔ ዬለስ ኤልየቅሜ፥
42003031	ኤልየቅሜ ዬለስ ሜልየ፥ ሜልየ ዬለስ መይነኔ፥ መይነኔ ዬለስ መታቴ፥ መታቴ ዬለስ ናታኔ፥ ናታኔ ዬለስ ደውቴ፥
42003032	ደውቴ ዬለስ እሴዬ፥ እሴዬ ዬለስ ዮቤዴ፥ ዮቤዴ ዬለስ ቦኣዜ፥ ቦኣዜ ዬለስ ሰልሞኔ፥ ሰልሞኔ ዬለስ ነአሶኔ፥
42003033	ነአሶኔ ዬለስ አምናደቤ፥ አምናደቤ ዬለስ ራሜ፥ ራሜ ዬለስ አርኔ፥ አርኔ ዬለስ ሄጽሮኔ፥ ሄጽሮኔ ዬለስ ፈሬሴ፥ ፈሬሴ ዬለስ ይሁደ፥ ይሁደ ዬለስ የይቆቤ፥
42003034	የይቆቤ ዬለስ ይሳቄ፥ ይሳቄ ዬለስ አብረሃሜ፥ አብረሃሜ ዬለስ ታረ፥ ታረ ዬለስ ናኮሬ፥ ናኮሬ ዬለስ ሰሩጌ፥
42003035	ሰሩጌ ዬለስ ሬኡ፥ ሬኡ ዬለስ ፌሌጌ፥ ፌሌጌ ዬለስ አቤሬ፥ አቤሬ ዬለስ ሳለ፥
42003036	ሳለ ዬለስ ቀይናኔ፥ ቀይናኔ ዬለስ አርፈሰዴ፥ አርፈሰዴ ዬለስ ሴሜ፥ ሴሜ ዬለስ ኖሄ፥ ኖሄ ዬለስ ላሜ፥
42003037	ለሜ ዬለስ መቱሰለ፥ መቱሰለ ዬለስ ሄኖኬ፥ ሄኖኬ ዬለስ ያሬዴ፥ ያሬዴ ዬለስ ሜሀላሌ፥ ሜሀላሌ ዬለስ ቀይናኔ፥
42003038	ቀይናኔ ዬለስ ሄኖሴ፥ ሄኖሴ ዬለስ ሴቴ፥ ሴቴ ዬለስ አዳሜ፥ አዳሜ ሜዸስ ዎንቶኮ ህድኮ ኤ ማቅቸ።
42004001	ዬሱሰይ አያነ ጌሹነ ኩንድ ዮርደኖሴ ዋሳፈ ዸድ ማዽኔ ዬ አያነ ጌሽ ሰሀ ሜላከ ዱርት ኤት ሀንዶ።
42004002	ኦይድ ተም ቀመን ዎንተን ሁምበዬይ ናዽ ቤሱኔ የሀ ኤ ዶዶ። ዬንጽ ኣሎ አበን ኤ ሙዶ ባ ግሸ ኣልጭረ ገረ ናዬይ ኤሰ ኦይጮ።
42004003	ሁምበዬይ ዬሱሰ «ዎንቶ ዬሌ ማቆአይኮ ሀ ሹቼ ‹ቦረ ማቁወዬ› ህድ ህወ!» ዬይድ ኤ ህዶ።
42004004	ዬሱሰን «ዎንቶ ከቶወ ‹አሥ ዬሴስ ቦረነዎ ማቁወሶ› ህድኮ ኤ ዲዙቴሴ» ህድ ህስኔ ኤ መቶ።
42004005	ዬ ኤ ጌዴ ሁምበዬይ ዬሱሰ ኬደይዴሴ ጎዶወ ኤት ኬስ ሀ ሰሀ ገረ ቤ ካቴቶነ ካቴቶነ ዬሴ ዉድተ ኡድ ኣፌ ቅጴነ ቤይስ
42004006	«ሀ ኤስ ኡድ ታሱኮ እንጉቴሴ። ተንን ተ ኤሄሱሴ እንጌሱኮ ተ ደንደኤ። ሀ ኤ ግሸ ሃንጾ ኡድ ኢተነ ሞዼሴ ኩሠ ፉለ ኬንጌ ዉድተ ኔሴ እንገኮ ተ እንጌ።
42004007	ኔን ተ ቡሮ አክሩወ፥ ኡድ ኔሱኮ ኤ ማቄ» ህድ ኤ ህዶ።
42004008	ዬሱሰን «ዎንቶ ከቶወ ‹ኔ ላሡሴ ኔ ዎንቶሴ አክሩወ፥ ኤሰዎ ኩሡወ› ህድኮ ኤ ዲዙቴሴ» ህድ ኤ ህዶ።
42004009	-
42004011	ዬ ኤ ጌዴ ሀቴን ሁምበዬይ ዬሱሰ ዬሩሰሌሜ ኣንድ ዎንቶ ሀይለ ዘወ ቅኖወ ኬስ ኤ ኤሶ። ኤስን «ዎንቶ ከቶወከ ‹ንየ ኡ ከፎሮንኬኮ ዎንቶይ ቤ ዎሰሥቱኮ ኤ ኦሄ፥ ኔ ቶኬይ ሹች ገረ ኦጼሱሜ ቤ ኩቼነኮ ንየ ዎኬ ኡ አይኬ› ዬይድኮ ኤ ዲዙቴሴ። ሀ ኤ ግሸ፥ ሜ፥ ዎንቶ ዬሌ ማቆአይኮ ሀየፈ ሰሀ ዶንጉወ» ህድ ኤ ህዶ።
42004012	ዬሱሰን «ሀይለ ፍሸሮወ ‹ኔ ላሤ ኔ ዎንቶ ናዽ ቤዶፉነ!› ህድኮ ኤ ዲዙቴሴ» ህድ ኤ መቶ።
42004013	ሁምበዬን ዬሱሰ ለገ ኦጌነ ናዽ ቤ ቤዶ ጌዴ ፌዴ ብሼሼ ዎገ ቤ ዴጌሦሮ ኣሎ ደት ዸድ ኤ ሀንዶ።
42004014	ዬሱሰን አያነ ጌሽ ኦሰነ ኩንድ ገልለ ዉድየ ሀንኬ ኤ ዮዶ። ኤ ኦዶይ ዬ ዉዴ ኡድ ስንቶ።
42004015	አይሁደ ጵክሎ ዘዋ ጌል ኤ ኤሩስቸ። ዬ ኤ ኤሩሶሱነ ኡድ ኤሰ ኬደ ኬደ ኡ ህሶ።
42004016	ዬ ኤ ጌዴ ዬሱሰይ ኤሰ ቤ ድጬቾ ነዝረቴ ኤ ሀንዶ። ዘጌ ቤ ሎሶኬ ሰንበተ ዎንቴ አይሁደ ጵክሎ ዘዋ ጌል ሀይለ ፍሸሮ ዜሩሴሴ ኤ ዴንድኔ
42004017	ኡስን ካየሥ እሰየሴ ፍሸሮ ኡ እንዶ።
42004018	ኤስን ኤ ጻሰፈ ብርሽ «ዎንቶ አያነይ ተ ገረኮ ዬሴ፥ ዥእቱሴ ሞዼ ኦዶ ተ ኦሆሮንኬ ታ ትሽኮ ኤ ዬሴ፥ ቱፉቴሴስቱሴ ኡ ብርቹቶሮንኬ በልእቱሴ ኡ ቤዮሮንኬ፥ ኡሱሴ ተ ኦሆሮሰ ማኬቴሴስተን ሸዎ ተ ኬሶሮንኬኮ ተ አንሡቴሴ።
42004019	ዬይድዎ ዎንቶ አሤ ሎሉሴሴ ሞዼ ቤረ ተ ኦሆሮንኬ አንሡትኮ ተ ዬሴ» ዬይድ ህኔ ጎዶ ዴጌስ ኤ ዜሩሶ።
42004020	ዬ ፍሸሮ ሀንኬ ጻጽ የሀ መረሡኮ እንድ ኤ ኡቶ። ዬ ጵክሎ ዘዋ ዬሴ አሥ ኣፌይ ኡድ ኤ ገረ ዬቸ።
42004021	ኤስን «ሀቴ ተ ዜሩሱሱኔ ህ ሲዶ ሀይለ ፍሸሮወ ዘጌ ኦሁቴቸሽ ሀይ ሀቴኮ ህ ቡሮ ኤ እቶ» ህድ ኤ ህዶ።
42004022	ኤ ግሸ ቤ ኡድነ ሴኬ ሀንኬ ሞዼዎ ኡ ዜርቸ። ኢተነ ሶቄ ዜሬ ኤ ዜርድኔ ምጭ «ሀ ኤስ ሀ ዮሴፌ ነኤ ማቁወዬ?» ህድ ኡይዶ።
42004023	ዬሱሰን ኡሱሴ «ህኑን ታኮ ‹ዶ፥ ኔኖ ዸልየዴ፥ ኔምበ ሎሉሱወ!› ህድ ሂኔሳረ ዬይድዎ ‹ቅፍርነሆሜ ኔ ሀንቶይድ ህሱኔ ኑ ሲዶሰ ሜ ሀ ኔ ዉድየን ሀንቱወ!› ህድ ታ ህ ሂኔሳረ ኤረኮ ተ ኤሬ።
42004024	ኣዴዎኮ ህኑሴ ተ ኦሄ፥ ካየሥ ኤሰ ቤ ዬሉቶ ዉድየ ኩሠ ኬንጉወሶ።
42004025	ዬቦ ስወይቴ! ኣዴዎ ተ ዜሬቴ ኦሎ ካየሥ ኤላሴ ቤራኮ ሀይዝ ቤራ እዙፍ አጉነይድ እረይ ቡኬ ዼድኔ ሰሀይ ጾርዶ። ህኔኮ አሥ ናይዴቸ። ዬንየከን እስረኤሌ ዉድየ ኡድ ኡ አድየጽ ባዴሴ እንዶወጽ ለገኮ ኡ ዬቸ።
42004026	ዬንየከ ኤላሴይ ሲዶነ ዉድየ ሰረፍተ ሱንጌ ጎዶ እ አዴይ ባዴሴ ብዝ እንዶሶዎ ኤ አንሡቶሰ ባከ ዬ ለገ እንዶወጽቱኮ ኦኔኮን አንሡቶ ባሶ።
42004027	ዬይድዎ ካየሥ ኤልሰኤ ቤራከን ኮምኤ ሀርጌ ኬንጌ ለገ አሥቱኮ እስረኤሌ ዉድየ ዬቸ። ማቄ ባከ ኡሳፈ ሶርየሥ ንእማኔ ባከ ፌቶ ብዝን ሎል ጌዠይ ባሶ» ዬይድ ኤ ህዶ።
42004028	ዬ ጵክሎ ዘወ ዬቸ አሥት ቤ ኡድነ ኤ ዜርዶሰ ሲድ ኢተነ ኡ ሁሎ።
42004029	ኡስን ዴንድ ዬሱሰ ከተመሜ ዉዴ ኡ ኬሶ። ጋጋነ ኡርእ ኤሰ ደፌሴ ዎርድ ዬ ከተመይ ዬቾ ኬደ ገረ ጋገ ዴሞወ ኡ ኣንዶ።
42004030	ማቄ ባ ዬሱሰይ ኡ ፌቃነ ገርድ ዸድ ኤ ሀንዶ።
42004031	ዬ ኤ ጌዴ ዬሱሰይ ገልለ ዉድየ ዬሴ ቅፍርነሆሜ ከተማ ዬኬ ኤ ዮዶ። የሀን አሥተ ሰንበተ ዎንቴ ኤ ኤሩስቸ።
42004032	ኤሩስስኔን ቤ አዴቶነ ኤ ኤሩስቾ ግሸ ኤ ኤሩስቾሹነ ኡ ምጭቸ።
42004033	ኡ ጵክሎ ዘዋከ ኡ ፌቃ ጾዝ ኤ ገረ ዬሴ አሥ ኤ ዬቸ። ኤስን ኬደይስ ፋዝ
42004034	«ነዝረተሥ ዬሱሰ! አም ኑከ ንየ ጌልሴሰ? ኑምበ በይሴሱወ ኔ ዮዶ? ተን ኦኔ ኔ ማቄሰ ኔምበ ኤረኮ ተ ኤሬ። ኔን ዎንቶ ማቄ ሀይለኮ» ዬይድ ህስኔ ኤ ኡይዶ።
42004035	ዬሱሰን ዬ ጾዜ «ምክ ህወ! ኤ ገረፈ ኬሱወ!» ህድ ኤ ከሾ። ጾዝን ኤሰ ሚዾ በድ የሀ ኡ ግዳ ኦል ዸድ ኤ ገረፈ ኤ ኬሶ።
42004036	ቤ ኡድነ ምጭ ሴኬ ሀንኬ «አበ ብሸ ዜሬወ ሀ ኤስ? ቤ አዴቶናረ ቤ ኦሰናረ ጾዜ ኤ ጎዴ፥ ኡስን ኤሱሴ ሲድ ደኬ» ህድ ኡይዶ።
42004037	ዬሱሰይ ነሹቶስ ዬ ዉዴ ጎጌ ኡድነ ስንቶ።
42004038	ዬሱሰይ ጵክሎ ዘዋፈ ኬስ ስሞኔሶ ኤ ሀንዶ። ዬ ዘወን ስሞኔ መችንዶይ ኢተነ ሀርድ ምሽ ዎይእየ እ ዬቸ። ህኔ ኤ ሎሉሶሮሰ ዬሱሰ ኡ ሽዾ።
42004039	ኤስን እሱኮ ገርድ እ ደኣ ኤዽ ዬ ምቸ ሀርጌ «ዸጉወ» ህድ ኤ ከሾ። ዬ ሀርጌን ዬንየዎ ደትኔ ዴንድ ኡሱሴ ዎርጉሴሰ እ ሀንቶ።
42004040	ቆስ ጌሌሴ ህሱኔ አሥ ለገይ ቤ ብሸነ ብሸነ ሀርድ ዬቸ አሥተ ዬሱሰኮ ኡ ኦዶ። ኤስን ኡ ብዝ ብዝ ገረ ቤ ኩቼ ገድ ሎሉሶ።
42004041	ጾዘጼን ኤሰ «ኔን ፌቶ ዎንቶ ዬሌኮ» ዬይድ ህስኔ ፋዝ ለገ አሤ ደት ዸድ ኡ ሀንግቸ። ኤስ ቤሴ ሜስሄ ማቄንኬ ኡ ኤርዴቾ ግሸ ኦኔኮን ኡ ኦሁወንኬ ምንስ ኤ ኦቶ።
42004042	ሰሀይ ዎንቱሱኔ ኬስ ዬሱሰይ አሥ ባ ጎዶ ኤ ሀንዶ። አሥት ኤሰ ዴጌሤሴ ኡ ዎርግቸ። ዎርድ ቤ ዴጌሶ ጌዴን «ኑ ዉዴፈ ዸድ ሀንዶፉነ» ህድ ኡ ሽዾ።
42004043	ዬሱሰን «ፌዴ ከተምታ አስ ሀንድ ዎንቶ ካቴቴሴ ሞዼ ኦዶ ኦሄኮ ተምበ ኤ ዎርጉሴ፥ ተ አንሡቶስ ኤሱሱኮ» ህድ ኤ ህዶ።
42004044	ህኔ ገልለ ዉድየ ሴየ ሀየ ሀንት አይሁደ ጵክሎ ዘዋ ኡሶ ኤ ኤሩስቸ።
42005001	ዬሱሰይ ብዝ ዎንቴ ጌንሴሬጼ በገዴ ደኣ ኤዽ ዎንቶ ከቶ ኤ ኦህቸ። ለገ አሥት ስዬሴ ዎለ ኡርእቸ።
42005002	ኤስን በገዴ ደኣ ኤእየ ዬሴ ለምእ ዘጰ ኤ ቤዶ። ጉልጼ አይክቸ ጌርትን ኤሳፈ ኬስ ዬ ጉልጼ ኤሱነ ቤ አይኬ ማረቤ ኡ ሾህቸ።
42005003	ዬ ዘጳፈ ብዝከ ስሞኔሰ ጌል ኤ ኡቶ። ስሞኔኮን «ሰሃፈ ኦዼዎ ሴኬ በገድየ ሺሹወ» ህድ ኤ ህዶ። ዬ ኤ ጌዴን ዬ ዘጳ ኡት አሥተ ኤሩሴ ኤ አይቶ።
42005004	ቤ አልሶ ጌዴ ስሞኔኮ «ዘጰ ሴኬ በገዴ ግዳ ሺሽ ኔረ ዬሴ ጌራረ ጉልጼ አይኬሴ ህ ማረቤ በገድየ ደኩወይቴ» ህድ ኤ ህዶ።
42005005	ስሞኔን «ላሦ፥ ዬቦ ኑን ኦንሤ ቀመ ማረቤ ዋሳ ደክ ደክ ህድኮ ብዞን አይቶ በድ ኑ አዾ። ሀቴ ኔ ኦቶ ግሸኮ ኑ ደኬ» ህድ ኤ ህዶ።
42005006	ማረቤ በገድየ ቤ ደቶ ጌዴ ኢተነ ለዴሴ ጉልጼ ማረቤይ ፌዹቶሮ መኮ ኡ አይቶ።
42005007	ህኔ ፌዴ ዘጳፈ ኡሳረ ቤ ሀንትቾሽተ ኤ ቀንኦ። ኡስን ዮድኔ ለምእ ዘጰይ ኩንድኔ በገዴይ ኦዼሴ ህዮሮ ኣሎ ጉልጼ ኡ ኩንሶ።
42005008	-
42005009	ስሞኔ ሱንግቸ ጴጽሮሴይ ቤረ ዎልኮ ዬቸ ጌራረ ኡድ ቤ አይቶ ጉልጼ ለጌቴ ቤ ቤዶ ዎጋከ ኢተነ ኡ ምጮ። ስሞኔን ዬሱሰ ቡሮ ቦጩንት «ላሦ፥ ጩበሤ ተ ማቄ ግሸ ታኮፈ ሀንጉወ» ህድ ኤ ህዶ።
42005010	ዬይድዎ ስሞንየረ ሀንትቸ ዘብዶሴ ነአጼይ የይቆብየረ ዮሀንስየረይ ምጭየ ኡ ዬቸ። ዬሱሰይ ስሞኔኮ «ኣዴኮይድ ዠሾፉነ። ሀ ኤ ጌዴ ሴኬ ጉልጼ ኔ አይኬንኬ አሡኮ ኔ ኦኔ» ህድ ኤ ህዶ።
42005011	ኡስን ቤ ዘጵተ በገድየፈ በዴ ገረ ቤ ኬሶ ጌዴ ኡድ አበኮ ዸድ ዬሱሳረ ኡ ሀንዶ።
42005012	ብዝ ዎንቴ ዬሱሰይ ብዝ ከተመ ግዳ ዬሱኔ ኮምኤ ሀርጌይ አይትኔ መደዎ ማዼሴ ብዝ አዴይ ኤሱኮ ኤ ዮዶ። ኤስን ዬሱሰ ቤ ቤዶንኬዎ ዴሞነ ኤ ቡሮ ኡንድ «ኦዴ፥ ኤሀአይኮ ተ ሀርግየፈ ታ ጌሼሹኮ(11) ኔ ደንደኤ» ዬይድ ዬት ኤ ሽዾ።
42005013	ዬሱሰን ቤ ኩቼነ አንስ አይት «ኤሀኮ ተ ኤሄ፥ ጌዡወ» ዬይድ ኤ ህዶ። ዬንየዎ ዬ አዴይ ቤ ሀርግየፈ ኤ ጌዦ።
42005014	ዬ ኤ ጌዴ ዬሱሰይ ዬ አዴ «ሀ ኤሰ ሀልየ ኦኔኮን ኦዱሶፉነ፥ ሴየ ሀየ አርቴ ባከ ሀንድ ዎንቶ ዘወ ከህኔሴ ኔምበ ቤይሱወ። ሎል ኔ ጌዦ ግሸ ሙሴ ዎገነ ኦሁቴሴ ካሸ ኡቁሱወ፥ ዬ ኤስን አሡሴ አቶኮ ኤ ማቄ» ህድ ምንስ ኤ ኦቶ።
42005015	ዬሱሰይ ነሹቶ ኦዶ አሥት ፌቶ ቡሮሜን ገርስ ኡ ሲዶ። አሥ ለገይ ቤ ሀርግየፈ ሎሌምየረ ኤ ኦሄሰ ስዬምየረ ኤሱኮ ኡ ጵክሉትቸ።
42005016	ኤስመይ ለገ ዎገ አሥ ባ ጎዶ ቤሴ ሀንድ ዎንቶ ኤ ሽእቸ።
42005017	ብዝ ዎንቴ ዬሱሰይ ኤሩስየ ኤ ዬቸ። ገልላፋረ ይሁደ ዉድየፋረ ኡድ ዬይድዎ ዬሩሰሌሜ ከተማፈን ዮደ ፈረሰሥታረ ሙሴ ዎገ ኤሩሴስታረይ የሀ ኡትየ ኡ ዬቸ። ሀርገሥተ ኤሱነ ኤ ሎሉሴ ዎንቶ ኦሰይ ዬሱሳረ ዬቸ።
42005018	ህኔ ዬሱሰይ ዬቾ ጎዶ አሥት ብዝ ዶንዴሴ አዴ አበኮ ገረ ዎይስ እድ ኡ ኦዶ። ዬሱሰይ ዬሴ ዘወ ጌልስ ኤ ቡሮ ገዴሴ ዎርድ ኡይኔ
42005019	አሥ ኢተነ ለዴቾ ግሸ ዬ ሀርገሤ ጌልሴይ ኡሶ ኢሾ። ህኔ ኬሥ ገረ ኤት ኬስ ዬሱሰይ ዬቾ አዳነ ኬሤ ዣዽ ዬ ኤ ገረ ቤ ዎይሴቾሹነ ኤ ቡሮ ኡ ሆሶ።
42005020	ዬሱሰን ዬ ኦደ ጌሩሳረ ዬ ዶመሳረ ኡ ኣዴሦ ቤድ ዬ ዶመ «ዶ፥ ኔሱኮ ተ ኦሄ፥ ኔ ጩቦይ ‹አቱወዬ› ህድ ህዩትኮ ዬሴ» ህድ ኤ ህዶ።
42005021	ዬንየ ሙሴ ዎገ ኤሩሴስታረ ፈረሰሥታረይ «ሀ ዬይድ ዎንቶ ጨሼሽ ሀ ኤስ ኦኔነ? አሥ ጩቦ ‹አቱወዬ› ህድ ህዬሴ ደንደኤስ ዎንቶ ባከ ፌደይ ኦኔወ?» ዬይድ ኡ መሶ።
42005022	ዬሱሰን ዬይድ ህስኔ ኡ መሤሰ ኤርድ «ሀ ኤሰ አበሱወ ህ ሙጹሮወነ ህ መሤ?
42005023	‹ኔ ጩቦይ «አቱወዬ» ህድ ህዩትኮ ዬሴ› ህድ ህዬኮፋረ ‹ዴንድ ዸድ ሀንጉወ!› ዬይድ ህዬኮፋረ ኣሰነ ሸዉከይ?
42005024	ዜሬይ ማቁሱኔ ተን አሥ ዬሌይ አሥ ጩቦ ‹አቱወዬ› ህድ ህዬሴ ሀ ሰሀ በካ አዴቶ ተ ኬንጌሰ ኤሩወይቴ!» ዬይድ ህስኔ ዬ ዶንዴቸ አዴ «ዶ፥ ኔንኮ ተ ኦሄ፥ ዴንድ ኤ ገረ ንየ እድ ኡ ኦዴቾሸ ኤት ኔሶ ሀንጉወ!» ዬይድ ኤ ህዶ።
42005025	ዬንየዎ ዬ አዴይ ዴንድ አሥ ቤሱኔ ኤ ገረ እድ ኡ ኦዴቾሸ ኤት ዎንቶ ኬደ ኬደይስስኔ ዸድ ቤሶ ኤ ሀንዶ።
42005026	የሀ ዬቸ አሥት ቤ ኡድነ ኢተነ ዱኤይድ «ሀንዞ ምጩሼ አበኮኮ ኑ ቤዶ» ህድ ህስኔ ምጭ ዎንቶ ኬደ ኬደ ኡ ህሶ።
42005027	ዬሱሰን የሀፈ ኬስ ሀንግችኔ ሌዌ ሱንጌ ቀራጬ ቀረጸ ጎዶወ ኤ ኡትቾይኔ ቤድ «ታረ ኣዹወ!» ህድ ኤ ህዶ።
42005028	ሌዌን ዬንየዎ ኡድ በሴ ዸድ ዴንድ ኤሳረ ሀንዶ።
42005029	ዬ ኤ ጌዴ ሌዌይ ቤ ዘወ ኬደይዴሴ ተቶ ዬሱሰሴ ኤ ነዾ። ዬ ተቶ ገረን ቀራጭታረ ፌዴ ለገ አሥታረይ ኡ ዬቸ።
42005030	ፈረሰሥታረ ኡ በዴ ማቄ ሙሴ ዎገ ኤሩሴስታረይ ዬሱሰይ ኤሩስቾሽተ «ሀ ቀራጭታረ ሀ ጩበችታረ አበሱነ ህ ሙኔ ህ ኡሼ?» ህድ ኡ ኦይጮ።
42005031	ዬሱሰን ኡሱሴ ሴኬ «ሀርገሡሴ ባከ ሞዼ ዬሴ አሡሴ ዸልየዴ ዎርጉሱወሶ።
42005032	ተን ኤሱሜ ዮዶስ ጩበችቱኮ ‹ህ ጩቦ ዸድ ማቁወይቴ› ህድ ህዬሴ ባከ፥ ‹ግዞኮ ኑን› ህድ ህኔስቱኮ ‹ህ ጩቦ ዸድ ማቁወይቴ› ህድ ህዬሴ ማቁወሶ» ህድ ኤ ህዶ።
42005033	ዬ ኤ ጌዴ ፈረሰሥታረ ኡ በዴ ማቄ ሙሴ ዎገ ኤሩሴስታረይ ዬሱሰኮ «ጸመቅቸ ዮሀንሴይ ኤሩስቾሽታረ ፈረሰሥቱሳረይድ ኡድ ዎገኮ ኡ ጾንጌ፥ ዎንቶን ኡ ሽኤይድኮ። ኔ ኤሩሴስት ኡድ ዎገ ኡ ሙኔሳረ ኡ ኡሼሻረይ አበሱወ?» ህድ ኡ ኦይጮ።
42005034	ዬሱሰን «ኩለሴ ታፉቴሴስት ኤኬ ነእ ኡሳረ ዬሱኔ ጾማ ኡ ጾንጌ?
42005035	ኤኬ ነእ ኡ ገረፈ ሸሁቴ ዎንተይ ዮተኮ ኤ ዮኔ፥ ዬንየ ዬ ዎንቴኮ ኡ ጾንጌ» ህድ ኤ መቶ።
42005036	ዬሱሰን ሀ ኤሰ ብሼሼ ብዝ ዜሬ ኡሱሴ ኤ ዜርዶ። «ዶጬሼ ደንደኤ ማኦ ክሌ ገረፈ ፌዽ ጭመ ገረ ኦሌስ ባሶ። ዬይስ ኦሌስ ዬሰአይኮመ ምኬዎኮ ክሌ ማኦ ኤ ፌዼ፥ ክሌ ኦሌይ ጭማረ ዎለ ኤኩወሶ።
42005037	ዬ ኤሱኬዎ ጭንዴሴ ኦጎሮወ ክሌ ዳኑቴሴ ዌይኔ ዳነ ጉስ ገዴስ ባሶ። ጉስ ኤ ገደአይኮ ዌይኔ ዳነይ ኦጎሮኮ ኤ ዹሴ። ህኬቴኮ ዬ ዳነይ ዎረ ጉት ዬ ኦጎሮን ጎኡወሰ ኤ ማቄ ህድኮ።
42005038	ዬ ኤ ግሸ ክሌ ዌይኔ ዳነ ክሌ ኦጎሮወ ገዴኮ ኤ ዎርጉሴ።
42005039	ዶዴሴ ዌይኔ ዳነ ቤ ኡሾ ጌዴ ‹ሀ ዶዴሴሰኮ ታሴ ብሼሸ› ህድ ቤይኔ ግሸ ክሌ ዌይኔ ዳነ ኡሼ ዎርጌስ ኦኔን ባሶ» ህድ ኤ ህዶ።
42006001	ሰንበታፈ ብዝ ዎንቴ ዬሱሰይ ትሼሼ ጎሰ ግዳነ ኤ ገሩሱኔ ኤ ኤሩስቾሽት ዬ ትሸ ቤ ኩቼነ ሽርት ዾጌ ኡ ጌሎ።
42006002	ፈረሰሥታፈ ብዝ ብዝት «ሰንበተ ዎንቴ ዎገይ ቱጬሼሸ አበሱወ ህ ሀንቴ?» ህድ ኡ ኦይጮ።
42006003	ዬሱሰን ኡሱሴ «ደውትየረ ኤሳረ ዬቸ አሣረ ናዬይ ኡሶ ኦይጭኔ አበ ኤ ሀንቶሰ ፍሸሮዋፈ ዜሩሶበይቱወ?
42006004	ኤስን ዎንቶ ዘዋከ ጌሌነዎ ዎንቶ ዘወ ከህንተዎ ባከ ኦኔን ሙወንኬ ዎገይ ቱጬቾሸ ዎንቶ ቡሮ ገዱቴቸ ሀይለ ቦረ ኤት ኤ ሙዶ። ቤረ ዬቸሽቱሴን ኤ እንዶ» ህድ ኤ ህዶ።
42006005	ዬይድ ቤይዶ ጌዴ «ተን አሥ ዬሌይ ሰንበተሴን አዴቶኮ ተ ኬንጌ» ህድ ኤ ህዶ።
42006006	አስ ፌዴ ሰንበተ ዎንቴ አይሁደ ጵክሎ ዘወ ጌል ኤ ኤሩሶ። የሀን ብዝ አሥ ኤ ኦሽች ኩቼይ ዶንዴሴስ ኤ ዬቸ።
42006007	ሙሴ ዎገ ኤሩሴስታረ ፈረሰሥታረይ ዬሱሰ ኤሱነ ቤ ሉኬሰ ዎርድ «ሜ፥ ሰንበተ ዎንቴ ኤ ሎሉሴሰ ኑ ቤዬሴ» ህድ ኡ ከክቸ።
42006008	ኤስን ዬይስ ኡ መሤሰ ቤሴዎ ኤርድ ዬ ኩቼ ዶመሴ «ዴንድ አሥ ፌቃ ኤኡወ» ህድ ኤ ህዶ። ዬ ዶመን ዴንድ አሥ ፌቃ ኤዾ።
42006009	ዬሱሰን ዬ ጌርተ «ሜ፥ ህኑምበ ተ ኦይጬሼ። ሰንበተ ዎንቴ ‹ሀ ኤሰ ሀንቱወይቴ› ህድ ህዩቴሴስ ኢተ ሀንትየን ሞዼ ሀንተወ? አሤ ሀይቦወፈ ማርየን ኦኦይኔ አሤ ዎዼነ?» ህድ ኤ ኦይጮ።
42006010	ኤስን ቤ ጎጌ ዬቸ አሥተ ኡድነ ቤ ቤዶ ጌዴ ዬ ዶመ «ኔ ኩቼ ግዙሱወ!» ህድ ኤ ህዶ። ኤስን ቤ ኩቼ ግዙስኔ ሎል ሀዴ ቡሮ ኤ ኩቼኬዎ ኤ ፍድሎ።
42006011	ሙሴ ዎገ ኤሩሴስታረ ፈረሰሥታረይ ኢተነ ሁል «ኤሱሴ አም ን ሀንቶ?» ህድ ሴኬ ሀንኬ ዎለ ኡ ኦይጭቸ።
42006012	ዬሱሰይ ዬ ዎገ ብዝ ዎንቴ ዎንቶ ሽኤሴ ብዝ በከ ገረ ኤ ኬሶ። የሀን ሽእስኔዎ ቀመ ኩሜ ኤ አዾ።
42006013	ሰሀይ ዎንቶ ጌዴ ቤ ኤሩስቾሽተ ቤኮ ኡ ዮዎሮሰ ኤ ኦቶ። ኡ ዮኔ፥ ኡሳፈ ተመ ለምኤ ኤ ጸርዶ። ኡሶን «አንሡታስተ» ህድ ኤ ሱንሶ።
42006014	ዬ ኡስን ስሞኔ ጴጽሮሴይድ ኤ ሱንሶሰ፥ ኤስንዶ ነእ እንድራሴ፥ የይቆቤ፥ ዮሀንሴ፥ ፍልጶሴ፥ በርቴሌሞሴ፥
42006015	መቶሴ፥ ቶማሴ፥ እልፍዮሴ ነእ የይቆቤ፥ ብየዴ ዉዴሴ ኤዼቸ ስሞኔ፥
42006016	የይቆቤ ነእ ይሁደ፥ ዬሱሰ ገርስ እንደ አስቆሮተሥ ይሁደ ዬይድኮ ኡ ማቅቸ።
42006017	ዬሱሰይ ቤ ኤሩስቾሽታረ በከ ገረፈ ሆዽችኔ ብዝ ሸንካ ኤ ኤዾ። ለግት ኤ ኤሩስቾሽትን የሀ ኡ ዬቸ። ይሁደ ዉድየፈ ኡድ ዬሩሰሌሜ ከተማፈን፥ መለ በገዴ ደኣ ዬሴ ጽሮስየፈን፥ ሲዶነ ከተማፈን ዮደስት ኢተነ ለገ አሥተ ኡ ማቅቸ።
42006018	ኡስን ኤ ኦሄሰ ስዬሳረ ቤ ሀርግየፈ ሀርግየፈ ሎሌሳረ ዎርድ ኡ ዮዴቸ። ጾዝ አይቴቾሽትን ዮድ ሎልቸ።
42006019	ሎሉሴ ኦሰይ ኤ ገረፈ ኬስ አሤ ሎሉስቾ ግሸ አሥ ቤ ኡድነ ዬሱሰ ዶሌሴ ኡ ከርዱትቸ።
42006020	ዬሱሰይ ቤ ኤሩስቾሽቱኮ ማዽ ቤድ «ህኑኖ ዥእቶ፥ መጉወይቴ! ዎንቶ ካቴቶወኮ ህ ዬሴ።
42006021	ህኑኖ ሀቴ ናዬስቶ፥ መጉወይቴ! ቡሮ ገረኮ ህ ምሼ። ህኑኖ ሀቴ ዬኬስቶ፥ መጉወይቴ! ቡሮ ገረኮ ህ ሚጬ።
42006022	ታ አሥ ዬልየረ ዎልኮ ሀምየ ህ ዬሴ ግሸ አሥ ህኑምበ እንጸኡሱኔ፥ ‹ኑረ በይተኮ› ህድ ሸሁሱኔ ኡ ጨሹሹኔ፥ ህ ሱንሤን ኡ በይሱሱኔ ህኑሴ መጉወይቴ!
42006023	አፈ ካቴትየ ህ ዎመይ ኦርጄኮ። ፌቶ ዬ ዎንቴ መጉወይቴ! ኬደይስ መጉወይቴ! ኦሎ ኡሰድትን ዬይስኮ ካየሥት ገረ ኢተ ሀንቴቸ።
42006024	ህኑኖ ዎዱምቶ፥ ህኑምበ ዶዡሼሸ ህ ዴጌሴሴ ግሸ በዱፉ ህኑምበ!
42006025	ህኑኖ ሀቴ ምሼሼሽቶ፥ ቡሮ ገረ ህ ናዬ ግሸ በዱፉ ህኑምበ! ህኑኖ ሀቴ ሚጬሽቶ፥ ቡሮ ገረ ህግለን ዬፈን ሂኔ ግሸ በዱፉ ህኑምበ!
42006026	አሥት ህኑምበ ገለቱሱንየረ ህኑሴ ሞዼዎ ዜሩሱንየረ ኦሎ ህነድትን ዛደሥ ካየሥቱሴ ዬይስዎ ኡ መህቾ ግሸ ህኑምበ በዱፉ!
42006027	ታሴ ሲኔ ህኑሴ ኦሆኮ ተ ኦሄ። ህ ኢለሤ ኤሁወይቴ። ህኑምበ እንጸኤሱሴ ሞዼ ሀንቱወይቴ።
42006028	ህኑምበ ኣጬሸ ሱዙወይቴ፥ ህኑምበ ሚዼስቱሴ ዎንቶ ሽኡወይቴ።
42006029	ኔ ወቆወ በቄሱሴ ለኮ በዴ ወቆ ኤ በቆሮንኬ አርስ ቤይሱወ። ቶየ ማኦ ኔ ገረፈ ኤኬሱሴ ፌዴ ማኦ ኮስ እንጉወ።
42006030	ኔምበ ሽኤሱሴ ኤ ሽኤ አበኮ ኡድነ እንጉወ። ኔ ሚዤ ተልእ ኤኬሱሴ ሀንኬ ኔሴ ኤ መሆሮንኬ ኦይጮፉነ።
42006031	አሥት ህኑሴ መሆሮሰ ህ ዎርጌሰ ህኑንን ዬ ኤሱኬዎ አሡሴ መሁወይቴ።
42006032	ህኑምበ ኤሄስተዎ ህ ኤሀአይኮ አበ ዎመነ ህ ኬንጌ? ጩበችትን ፌቶ ቤምበ ኤሄስተዎኮ ኡ ኤሄ።
42006033	ህኑሴ ሞዼ ሀንቴሱሴዎ ሞዼ ህ ሀንተአይኮ አበ ዎመነ ህ ዴጌሤ? ጩበችትን ቤሴ ዬይድዎኮ ኡ ሀንቴ።
42006034	‹ተ ሚዤ መሆኮ ኤ መሄ› ዬይድ ሂኔሱሴዎ ተልአአይኮ አበ ዎመነ ህ ዴጌሤ? ጩበችን ዬ ቤ ተልኤቾ ሚዤ መት ኤፌሴ ፌዴ ጩበችቱሴ ተልአኮ ኡ ተልኤ።
42006035	ህኑንመይ ህ ኢለሥተ ኤሁወይቴ። ሞዼቴ አሡሴ ሀንቱወይቴ። ‹ሀጋ ሀንኬ ታሴ ኤ መሄ?› ህድ ጎቤ ኬንጉወሰ ህኑን ተልኡወይቴ። ህ ዴጌሤ ዎመይ ኦርጄኮ። ኡድሜ አፈነ ማቄ ዎንቶ ነይሹኮ ህ ማቄ። ዬ ኤስን ዎንቶይ ቤምበ ገለቱወስቱሴን ማቄ ኢትቱሴ ዤርገሡኮ።
42006036	አፋ ዬሴ ህነዴይ ማሬሰ ማቄንኬ ህኑንን ዬይድዎ ማሬሰ ማቁወይቴ።
42006037	ኦኔ ገረን ያዾፍተ። ህ ገረን ያኡቱወሶ። ፌደ ‹በይሰሤ› ህድ ህዶፍተ፥ ህኑን ‹በይሰሤ› ህድ ህዩቱወይተኮ። አሡሴ ‹አቱወዬ› ዬይድ ህወይቴ ህኑሴን ‹አቱወዬ› ዬይድኮ ኤ ህዩቴ።
42006038	አሡሴን እንጉወይቴ ህኑሴን እንጉቶኮ ኤ እንጉቴ። ህ መኬሱነኮ መት ህኑሴ ኤ መኩቴ። ፌቶ ሞዹስ ኖጭ ሲዽ ኤ ቅኖወነ ገርስ መት ህኑሴ ኤ እንጉቴ» ዬይድ ኤ ህዶ።
42006039	ሴኬን ዬሱሰይ ኡሱሴ መመኮነ «በልአይ በልአ ዱርኩወ ኤ ዱርኬ? ዱርኮአይኮ ቤ ለምኡነ ሆቦሎወከ ኡንጉቱወዬ ሜ?
42006040	ኤሩሱቴስ ኤሩሴሱሜ ገሩወሶ። ኤርየ ዬሴስ ሞዹስ ቤ ኤርዶ ጌዴ ሀዴ ኤሩሴሱኬኮ ኤ ማቄ።
42006041	ሀነ ኔ ኣፍየ ዬሴ ሙዱኖ ቤዶ በድ አበሱወ ሴ ኔይንዶ ነእ ኣፍየ ዬሴ ዲረ ኔ ቤኔ?
42006042	አስዎ ሀነ ኔ ኣፍየ ዬሴ ሙዱኖ ቤዶ በድ አበሱነ ‹ኑንዶ ነኤ፥ ሴ ኔ ኣፍየ ዬሴ ዲረ ኬስ ተ ኦሦሬ› ዬይድ ወይድ ህዬሴ ኔ ደንደኤ? ኔኖ አውሸቾ! ቡሩስ ኔ ኣፍየ ዬሴ ሙዱኖ ኦሡወ፥ ዬ ኤ ጌዴኮ ኔይንዶ ነእ ኣፍየ ዬሴ ዲረ ኦሤሴ ሞዹስ ኔ ቤኔ።
42006043	ሞዼ ምሥ ኢተ ኣፌ ከጹወሶ። ኢተ ምሥ ሞዼ ኣፌ ከጹወሶ።
42006044	ምሥት ቤ ኡድነ ቤ ኣፌነኮ ኡ ኤሩቴ። አንኬ ገረፈ ቤሌሴ ኣፌይ መጹቱወሶ፥ ምሥ ዹሸ ገረፈ ዌይኔ ኣፌይ መጹቱወሶ።
42006045	ሞዼ አሥ ሞዼ ቤ ሙጹሮዋከ ጵክሉቴሴሳፈኮ ሞዼ ዜሬ ኤ ዜሬ። ኢተ አሥ ኢተ ቤ ሙጹሮወከ ጵክሉቴሴሳፈኮ ኢተ ኤ ዜሬ። አሥ ቤ ኑነነ ኤ ዜሬስ ቤ ሙጹሮዋከ ኩንድ ገርደሰፈኮ።
42006046	ህኑሴ ተን ኦሄሰ ህ ሀንቱወሰ አበሱነ ተምበ ‹ላሦ፥ ላሦ!› ህድ ህ ጼይጌ?
42006047	ታኮ ዮድ ተ ኦሄሰ ሲድ ከኬስ አበ ኤ ብሼሸ ህኑሴ ተ ኦሄሴ።
42006048	ዬ ኤስ ካቾ ሞዹስ ካሽ ቃቀ ገረ ኬጸ አሡኮ ኤ ብሼ። ዉልቀይ ዮድ ዬ ዘወ ኡርኦ። ሞዼ ካቾ ገረ ቤ ኬጹቴሴ ግሸ ኤንኤሴ ደንደዾ ባሶ።
42006049	ተ ከቶ ሲድ ሀንተ ገረ ፌይሹወስ ካቾ ሞዹስ ካሾ በድ ምኬ ሰሀ ገረ ኬሤ ኬጸ አሡኮ ኤ ብሼ። ዉልቀይ ዮድ ኡርእኔ ዬ ዘወይ ዬንየዎ ኤ ኡንዶ። ኤ ኡንጌን ኦርጄነ ኢቶ» ህድ ኤ ህዶ።
42007001	ዬሱሰን ኡድ ሃንጽ ዜሬ አሥቱሴ ዜርድ ቤ አልሶስ ጌዴ ቅፍርነሆሜ ከተማ ዸድ ሀንድ ኤ ጌሎ።
42007002	ዬ ከተማከን ብዝ ሮመሥ ጺሥ ገረ አፈነ ማገይ ኤ ዬቸ። ኤ ኤህቾ ብዝ ኤ ማለይ ኢተነ ሀርድ ሉቦሴዎ ኤ ዬቸ።
42007003	ኤስን ዬሱሰ ኦዶ ቤ ሲዶ ዎገ ዮድ ኤ ሎሉሶሮሰ አይሁደሥት ገቴ ጭምተ ኤሱኮ አንስ ኤ ሽዾ።
42007004	-
42007005	ዬ ጭምትን ዬሱሰኮ ሀንድ «ሀ ሮመሥ ን አሤ ኤሀኮ ኤ ኤሄ። ፌቶ ን ጵክሎ ዘወን ኬጽኮ ኤ ዬሴ። ኤሶ ሀንድ ኤ ማለ ኔ ሎሉሶሮንኬ ብሼ አሡኮ» ህድ ምንስ ኡ ሽዾ።
42007006	ህኔ ዬሱሰይ ኡሳረ ሀሜ ኤ ጌሎ። ሀንድ ኤ ዘወ ኡዽ ኦዼ ኤ ሸቴሱኔ ዬ ጺሥ ገረ አፈነ ማገን ቤ ለግተ ዬሱሰኮ አንስ «ተ ላሦ! ተ ዘወ ዮዌሴ ገቶፉነ! ተን ተ ዘወ ኔ ጌሌ አሤ ማቁወሶ።
42007007	ተንን ታሴ ኔኮ ሀሜሴ ኤሌሴሰ ተ ማቁወንኬኮ ተ መሶ። ዬ ኤ ግሸ የሀዎ ዬስኔ ከቶዎ ዜሩወ ተ ማለይ ሎለኮ ኤ ሎሌ።
42007008	ታሴን ተምበ ዎሴሰኮ ተ አፈነ ዬሰ፥ ዬይድዎ ተ ዎሴ ቶረሥተኮ ተ ኦሞነ ዬሰ። ኡሳፈ ብዞ ‹ሀንጉወ!› ህድ ተይኬቴ ኤ ሀንጌ፥ ፌደን ‹ዮወ!› ህድ ተይኬቴ ኤ ዮኔ። ተ ማለን ‹ሀ ኤሰ ሀንቱወ!› ህድ ተይኬቴ ኤ ሀንቴ» ህድ ኤ ህዶ።
42007009	ዬሱሰን ዬ ዜሬ ቤ ሲዶ ጌዴ ኤ ምጮ። ቤረ ሀምየ ዬቸ አሥቱኮን ማዽ ቤድ «ኣዴዎኮ ህኑሴ ተ ኦሄ። ሀ ኤ መኮ ኣዴሦ ኬንጌ አሤ ፌቶ ተን እስረኤሌ ግዳ ዴጌስ ኤሩወሶ» ህድ ኤ ህዶ።
42007010	ዎሶ አንሡቴቸ ጌርት ዬ ጺሥ ገረ አፈነ ማገሶ ዬ ኤ ማለን ሎሌሱኔ ዮድ ኡ ቤዶ።
42007011	ጌዴ ዎንቴ ዬሱሰይ ነይኔ ሱንጌ ብዝ ከተማ ኤ ሀንዶ። ኤ ሀንጉሱኔ ኤሳረ ዎልኮ ኤ ኤሩስቾሽታረ ለገ አሥታረይ ኡ ሀንዶ።
42007012	ዬሱሰይ ሀገዎ ከተማ ጌሌሴ ህሱኔ አሥት አሀ እድ ዬ ከተማፈ ኬስየ ኡ ዬቸ። ዬ ሀይዸስን ቤይንዶሴ ብዝ ዬሌዎ ኤ ማቅቸ። ኤስንዶን እ አዴይ ባዴሴ እንዶ እ ማቅቸ። ዬ ከተመ አሥት ለገይ እሳረ ዎልኮ ኡ ዬቸ።
42007013	ላሥ ዬሱሰን እሶ ቤ ቤዶ ዎገ ህግል «ኣዴኮይድ ዬቶፉነ!» ህድ ኤ ህዶ።
42007014	ዬ አሀኮ ኡዽ ዘጰ ኤ ዶሎ። ዬ አሀ እድቸ ጌርን ኤዾ። ኤስን «ዶ፥ ኔሱኮ ተ ኦሄ፥ ዴንዱወ!» ህድ ኤ ህዶ።
42007015	ዬ ሀይዼቸሽን ዴንድ ኡት ዜሬ ጌሎ። ዬ ኤ ጌዴ ዬሱሰይ ዬ እንዶሴ «ዬይ፥ ኔ ዬሌይ!» ህድ ኤ ህዶ።
42007016	አሥት ቤ ኡድነ ኢተነ ዠሽ «ኦርጄ ካየሥ ኑ ግዳፈ ዴንድኮ ዬሴ። ዎንቶይ አሤ ሎሉሴሴ ዮድኮ ዬሴ» ዬይድ ህስኔ ዎንቶ ኬደ ኬደ ኡ ህሶ።
42007017	ዬሱሰ ኦዶይ ይሁደ ዉዴ ዎሱላፈ ኤ ዎሱለ ኣሎ ኤ ጎጌ ዬሴ ዉድታን ኡድ ኤ ስንቶ።
42007018	ጸመቅቸ ዮሀንሴይ ኤሩስቾሽት ዬሱሰ ኦዶ ኡድነ ዮሀንሴኮ ኡ ኦቶ። ኤስን ኡሳፈ ለምኤ ቤኮ ጼይድ
42007019	« ‹ኤ ዮኔ ህድ ህዩቴቸ ሜስሄይ ኔምበን ፌዳረ ኑ ከፌ?› ህድ ኦይጩወይቴ» ህድ ህስኔ ላሥ ዬሱሰኮ ኤ አንሶ።
42007020	ኡስን ኤሱኮ ሀንድ ቤ ኤሎ ጌዴ « ‹ሀንድ «ኤ ዮኔ ህዩቴቸ ሜስሄይ ኔምበን ፌዳረ ኑ ከፌ?» ህድ ኦይጩወይቴ› ህድ ህስኔኮ ጸመቅቸ ዮሀንሴይ አንስኔ ኑ ዮዶ» ህድ ኡይዶ።
42007021	ዬሱሰይ ኤሱኮ ኡ ዮዶንየ ለገ አሥተ ኡ ሀርግየፈ ሀርግየፈ ሎሉስየ ኤ ዬቸ፥ ለገ ጾዜ አሥ ገረፈ ኤ ጎድቸ፥ ለገ በልእተን ኡ ቤዮሮንኬ መህየ ኤ ዬቸ።
42007022	ዬሱሰን ዬ ዎሰሥቱኮ «ሴኬ ሀንድ ዮሀንሴሴ ቤየ ህ ዬሴሳረ ስየ ህ ዬሴሳረ ኡድ ኦሁወይቴ። ‹በልእትን ቤየ ኡ ዬሴ፥ ዶምትን ግዝ ሀምየ ኡ ዬሴ፥ ኮምኤ ሀርገሥትን ሎል ጌዥየ ኡ ዬሴ፥ ዸግትን ስየ ኡ ዬሴ፥ ሀይዼቸሽትን ዴንድየ ኡ ዬሴ፥ ዥእቱሴ ሞዼ ኦዶይ ኦሁትየ ኤ ዬሴ።
42007023	ተምበ ኤት ዹሙቱወስ ሱዙቴሴሰኮ› ህድ ኦሁወይቴ» ህድ ኤ ህዶ።
42007024	ዮሀንሴ ዎሰሥት ዸድ ሀንዶ ጌዴ ዬሱሰይ ጸመቅቸ ዮሀንሴ ግሸ አሡሴ ዜርስኔ «አም ቤየ ሰሀ ሜላ ህ ዮዶ? አጌሥ ኤንኡሴ ሸንከ ገሌ ቤዬሱወን?
42007025	ህኔ አም ቤዬሴ ህ ኬሶ? ቤንቱወ ሞዼ ማኦ ማዼሴ አሡወን? ዬ ኤሱኬ ዬሴ ማኦ ማዼሴስታረ ኦኬት ዬሴስታረይ ካተጼሶኮ ኡ ቤንቴ!
42007026	ሜ፥ ህኔ አም ቤዬሴ ህ ኬሶ? ካየሤ ቤዬሱወን? ኤወ፥ ካየሡሜ ገሬሰኮ ህ ቤዶ።
42007027	ሀ ኤስን ሀይለ ፍሸሮወ ‹ኔ ቡሮ ኔ ቡሮይድ ሀንድ ኦጌ ነቀረ ተ ዎሰሡኮ ኔ ቡሮ ተ አንሤ› ዬይድ ዲዙቴቸሽ ኤሱሱኮ።
42007028	ኣዴኮ ህኑሴ ተ ኦሄ። ሀ ሰሀ ገረ ዬሉተሳፈ ኡድ ዮሀንሴ ገሬስ ብዝን ባሶ። ማቄ ባ ዎንቶ ካቴትየ ኡድሜ ኤሮ ማቄስ ኤሰ ገሮኮ ገሬ» ህድ ኤ ህዶ።
42007029	አሥት ቤ ኡድነ ቀራጭየረይድ አቶ በድ ዬይድ ኤ ዜርዶሰ ቤ ሲዶንያከ ዮሀንሴይ ኡሶ ጸመዼቾ ግሸ ዎንቶ ሀንተይ ግዞ ኤ ማቄሰ ኡ ገጾ።
42007030	ፈረሰሥታረ ሙሴ ዎገ ኤረሥታረመይ «ንን ዮሀንሴ ኩችየ ጸመቁቱወንጽኮ» ህድ ዎንቶ መሦ እንጸዽ ኡ ዬቸ።
42007031	ሴኬን ዬሱሰይ «ሀ ቤረ አሥተ አበይድነ ተ ህዬ? አም ኡ ብሼ?
42007032	ኡስን ብሼሽ ጉባ ኡቴ ነይሹኮ። ሴኬ ሀንኬ ዎለ ጼይድ ‹ህኑምበ መጉሴ ኦሴ ኑ ሲስኔ ዾሎበይተኮ፥ ዬፎ ቶሼ ኑ ቶሽኔ ዬቶበይተኮ› ዬይድ ህኔስተኮ ኡ ብሼ።
42007033	ዬ ኤሱኬ ጸመቅቸ ዮሀንሴይ ከሠ ሙዶ በድየረ ዌይኔ ዳነ ኡሾ በድየረ ኤ ዬሱኔ ‹ጾዙኮ ኤ ገረ ዬሰ› ህድ ሂኔ።
42007034	ተን አሥ ዬሌይ ዮድ ምየካረ ኡሽየካረ ተ ዬስኔ ‹ሀ ኤስ ምዮወረ ኡሻረ ኤሄ ገወሡኮ፥ ቀራጭቱሳረ ጩበችቱሳረ ኡ ለጌኮ› ህድ ሂኔ።
42007035	ዜሬይ ማቁሱኔ ዎንቶ ገሥ ኣዴ ማቄስ ኤሩቴስ ዎንቶይ እንዶ ገሡነ ዬሴስቱነኮ» ዬይድ ኤ ህዶ።
42007036	ብዝ ፈረሰሥ ዬሱሰ ቤሶ ጼይድኔ ዬ ፈረሰሡሶ ጌል ተቶ ገረ ኤ ኡቶ።
42007037	ዬ ከተማከ ብዝ ጩበጽ ዛኮይንዶይ እ ዬቸ። እስን ዬ ፈረሰሡሶ ዬሱሰይ ተቶ ገረ ዬሴሰ ቤ ሲዶንየ ሽቶይ ኤሰ ኩንዴሴሰ አልበስጽሮስየፈ ሀንቱቴሴ ብልቃጼ ኤት እ ዮዶ።
42007038	ዬሱሰ ጌዴነ ኤ ቶኬ ደኣ ኤዽ ዬክስኔ ኤ ቶኬ ኣፉንሡነ ትሙስ ቤ ቅኖነ እ ኡጭቸ። ኤ ቶኬን ሙጽስኔ ሽቶነ እ ትሽቸ።
42007039	ዬ ቤሶ ኤሰ ጼይዴቸ ፈረሰሥ ዬ ኤሰ ቤ ቤ�� ዎገ «ሀ ኤስ ካየሤ ማዸኮ ሀ ቤምበ ዶለ እንዶይ ኦኔ እ ማቄንክየረ አበ ብሸ እንዶ እ ማቄንክየረ ኤረኮ ኤ ኤራኔ። እስመይ ቤሴ ጩበሡኮ» ህድ ቤ ሙጹሮወነ ኤ መሶ።
42007040	ዬሱሰን «ስሞኔ፥ ኔሴ ተ ዜሬ ዜሬኮ ብዝ ዬሰ» ህድ ኤ ህዶ። ኤስን «ላሦ፥ ዜሩወ፥ ስየኮ ተ ዬሴ» ህድ ኤ ህዶ።
42007041	ዬሱሰን ዜርስኔ «ብዝ አዴ ገረፈኮ ለምእ ጌር ሚዤ ኡ ተልኤቸ። ኡስን ብዝ እችች ኩመ ብሬ ለኮይ እችች ጺሥ ብሬይስ(12) ኡ ተልኦ።
42007042	ቤ ለምኡነ ዬ ሚዤ መሄይ ኡሶ ኢሽኔ ዬ ኡሱሴ ተልኤቸ አዴይ ዬ ሚዤ ‹አቱወዬ› ህድ ኤ ዸዶ። ህኔ ዬ ሚዤ ተልእ ኤ ገረፈ ኤቴቸ ለምእ ጌሩካ ዬ ተልአ አዴ ገርስ ኤሄስ አኤሰነ ንየ ኤ ብሼ?» ህድ ኤ ኦይጮ።
42007043	ስሞኔን «ለገ ሚዤይ ኤ ገረ ዬቾይኔ ‹አቱወዬ› ህድ ኤ ዸዶሰኮ ታ ኤ ብሼ» ህድ ኤ መቶ። ዬሱሰን «ኣዴኮ ኔ መቶ» ህድ ህዶ።
42007044	ዬ ኤ ጌዴ ዬሱሰይ ዬ እንዶኮ ማዽ ቤድ ስሞኔኮ «ሀ እንዶ ቤየከ ኔ ዬሴ? ኔሶ ተን ጌሎንኬ ኔን ተ ቶኬሴ ዋሤ ኡቁሶ በድኮ ኔ ዬቸ። ሀ እስመይ ተ ቶኬ ቤ ኣፉንሡነ ሾትኮ ቤ ቅኖነ እ ኡጮ።
42007045	ተምበ ኔ ሞቶንየ ታ ሙጾ ባነኮ፥ እስመይ ሀ ዘወ ተ ጌሎወፈ አይት ተ ቶኬ ሙጼ ዸዶ በድኮ እ ዬሴ።
42007046	ፌቶ ኔን ዘይቴነን ተ ቅኖ ትሾ ባነኮ፥ እስመይ ሽቶነኮ ተ ቶኬ እ ትሾ።
42007047	ሀ ኤ ግሸ ኔሴ ኦሆኮ ተ ኦሄ። ለገ እ ጩቦይ ‹አቱወዬ› ህድ ህዩቶንኬኮ ፌቶ ኢተነ ገርስዎ እ ኤሄ። ኦዼ ጩቦይ ‹አቱወዬ› ህድ ህዩቶስ ኦዼዎኮ ኤ ኤሄ» ህድ ኤ ህዶ።
42007048	ዬ ኤ ጌዴ ዬሱሰይ ዬ እንዶ «ኔ ጩቦይ ‹አቱወዬ› ህድ ህዩትኮ ዬሴ» ህድ ኤ ህዶ።
42007049	ዬሱሳረ ዎልኮ ተቶወ ምየ ዬቸሽት «ፌቶ ፌደይ የሀ ዬሱኔ አሥ ጩቦ ‹አቱወዬ› ህድ ህኔስ ሀ ኤስ ኦኔነ?» ህድ ቤ ሙጹሮወነ መሤ ኡ ጌሎ።
42007050	ዬሱሰይ ዬ እንዶ «ኔ ኣዴሦነ ዎንቶይ ኔ ጩቦወፈ ንየ ማርድኮ ኤ ዬሴ፥ ሰዎነ ዸድ ሀንጉወ» ህድ ኤ ህዶ።
42008001	ዬ ኤ ጌዴ ዬሱሰይ አየ ከተመን ማቄ አየ ገይቴን ሀንግስኔ ዎንቶ ካቴቶሴ ሞዼ ኦዶ ኦህስኔ ኤ ገርቸ። ኤ ኤሩስቾ ተመ ለምእን ኤሳረ ኡ ዬቸ።
42008002	ጾዜ ኡ ገረፈ ኤ ጎድቾሽታረ ቤ ሀርግየፈ ሎልቸ እንዶወጽታረይ ዬሱሳረ ዎልኮ ኡ ሀንግቸ። ዬ ኡስን ላፍ ጾዝተ እ ገረፈ ኤ ጎዴቾ መግዶለጾ ህድ ህዩቴ ማረሜ፥
42008003	ሄሮድሴይ ማጌሴቾ አፈነ ማገ ማቅቸ ኩዘ መች ዮሃነ፥ ሶሳናረ ፌዴ ፌዴ ለገ እንዶወጽታረይድ ኡ ዬቸ። ዬ እንዶወጽት ዬሱሳረ ኤ ኤሩስቾ ተመ ለምኣረ ቤ ኬንጌሱነ ኡ መርቸ።
42008004	አሥት ሴ ከተማፈ ሀ ከተማፈ ኡድ ኤሱኮ ዮድ ጵክሉቶንየ ሀ መመኮን ኡሱሴ ኤ መመቶ።
42008005	«ብዝ አዴይ አይለ አይሌሴ ኤ ኬሶ። አይልየ ኤ ዮሱኔ ብዝ ብዝ ሞርእት ኦግየ ኡንድኔ አሥ ኤ ገረነ ዼዽ ገርዶ። ከፍትን መጽ ሙዶ።
42008006	ፌዴ ሞርኤይ አበኮ ቤ ኦሞ ኬንጉወ ቃቀ ገረ ኡንድ ቤ ሙዾ ጌዴ ሰሀ ቤ ኦሞ ትመ ቤ ኬንጉወዴቾ ግሸ ኤ ምጮ።
42008007	ፌዴ ሞርኤይ አንኬ ዹሸ ግደ ኤ ኡንዶ። አንኬይ ኤሳረ ድጭ ግት ኦሶ።
42008008	ፌዴ ሞርኤይ ሞዼ ሰሃ ኡንድ ኤ ሙዾ። ዬ ሙአን ድጭ ጺሥ ደኬ ኤ ከጾ» ህድ ኤ ህዶ። አስ ሴኬ ቤ ከቶ ኬደይስ «ኤ ስዮሮሰ ወሼይ ዬሴስ ነዽ ስወዬ!» ህድ ኤ ህዶ።
42008009	ኤ ኤሩስቾሽትን «ሀ መመኮ ብርቼይ አን በሱወ?» ህድ ኡ ኦይጮ።
42008010	ኤስን «ህኑሴ ዎንቶ ካቴቶ ኣሽ ቤ ገዴቾሸ ህ ኤሮሮንኬ መትኮ ኤ ዬሴ። ፌድቱሴመ ቤስኔ ነዽ ኡ ቤወንኬ ሲስኔ ነዽ ኡ ገጹወንኬ ዜሬይ ቤ ኡድነ መመኮነዎኮ ኤ ዜሩቴ።
42008011	ሀ መመኮ ብርቼይ ዬይድ ህኔሰኮ። ሞርኤይ ዎንቶ ከቶኮ።
42008012	ኦግየ ኡንደ ሞርኤይ ቤይሴስ ዎንቶ ከቶ ዎገሴዎ ሲኔ አሥቱኮ። ስዩቱወዬ ባከ ቤ ሲዶሰ ‹ኣዴኮ› ህድ ኤት ኡ ሎሉወንኬ ሁምበዬይ ዮድ ዎንቶ ከቶ ኡ ሙጹሮወፈ ኤ ኤኬ።
42008013	ቃቀ ገረ ኡንደ ሞርኤይ ቤይሴስ ከቶ ሲድ መገነ ኤኬ አሥቱኮ። ኤፉቱወዬ ባከ ‹ኣዴኮ› ህድ ኡ ህኔስ ዬ ዎገሴዎኮ። ጸጶ ቤ ኬንጉወዴቾ ግሸ ናኡት ቤ ቤዩቴንየ ዬንየዎ ቤ ኤቴቾሸ ኡ ዸጌ።
42008014	አንኬ ዹሸ ግዳ ኡንደ ሞርኤይ ቤይሴስ ዎንቶ ከቶ ሲኔ አሥቱኮ። ስዩቱወዬ ባከ ዬስየዎ ኡ ዬሱኔ ሀ ሰሀ መሦወረ ዎዱንትየረይ ሀ ሰሀ ዬሶ ኦኬቴይ ግት ኣፌ ኡ ከጹወንኬ ኤ ኦሤ።
42008015	ሞዼ ሰሃ ኡንደ ሞርኤይ ቤይሴስ ዎንቶ ከቶ ሲድ ሞዼሴ ግዞ ሙጹሮዋከ ገድ ደንደዽ ኣፌ ከጼ አሥቱኮ» ህድ ኤ ህዶ።
42008016	ሴኬ ዬሱሰይ «ፈቄ ፈዽ ኦተ ኤ ገረ ጉፉንሤስ ኦኦይኔ ኤ ገረ ቤ ጌሄስ ኦሞ እዣ ገዴስ ኦኔን ባሶ። ዘወ ጌሌ አሥ ኤ ፎኤ ቤዮሮንኬ ፌቶ አዳኮ ኤ ገዱቴ።
42008017	እዤይደ አበኮይ ኡድ አዴይዶ በድ አቴስ ብዝን ባሶ። ኣሽ ገዴቾ አበኮይ ኡድ ፎእየ ቤንትኮ ኤ ኤሩቴ።
42008018	ሀ ኤ ግሸ ዎንቶ ከቶ ወይስ ህ ሲኔሰ ህኑምበ ነዽ ከኩወይቴ። ዬ ኤስን ኬንጌሱሴ ኮሱትኮ ኤ እንጉቴ። ኬንጉወሱሴ ‹ኬመኮ ተ ኬንጌ› ህድ ኤ ህቾሽ ላቀን አቶ በድኮ ኤ ኤፉቴ» ህድ ኤ ህዶ።
42008019	ዬሱሰይንዶወረ ኤስንዶ ነአጽየረይ ዬሱሰኮ ኡ ዮዶ። አሥት ኢተነ ለድኔ ኤሳረ ሙሄይ ኡሶ ኢሾ።
42008020	ህኔ አሥት ዬሱሰኮ «ኔይንዶወረይድ ኔይንዶ ነአጽየረይድኮ ዉዴነ ዬስኔ ኔምበ ዎርጌሰ» ህድ ኡ ኦቶ።
42008021	ዬሱሰን «ዎንቶ ከቶ ሲድ ኤ ኦቶንኬ ሀንቴስ ቤ ኡድነ ኑንዶወረ ኑንዶ ነአጽየረይ ዬ ኡሶኮ» ህድ ኤ ህዶ።
42008022	ብዝ ዎንቴ ዬሱሰይ ቤ ኤሩስቾሽታረ ዘጳ ጌል «በገዴ ሴምፈ ኑ ፎቴሴ» ህድ ኤ ህዶ። ኡስን ፎቴሴ ዴንድ ኣዾ።
42008023	በገዴ ገረነ ሸርድ ኡ ሀንጉሱኔ ዬሱሰ ጌሁንሥ አይትኔ ኤ ጌቶ። ዬንየዎ ዥረሆይ ዋሥ ገረ ዴንድኔ ዘጳከ ዋሥ ጌሌ አይት ኡሳረ ኦዼሴ ህኔ መዹምየ ኡ ዬቸ።
42008024	ኤ ኤሩስቾሽት ዬሱሰ ጌሁንሳፈ ብርኩስ «ላሦ፥ ላሦ፥ ባዱንጽመ!» ህድ ኡ ህዶ። ኤስን ዴንድ አጌሣረ ዥረሆወረ ኤ ከሾ። አጌሣረ ዥረሆወረይ ዬንየዎ ዽም ህዶ፥ ፌቶነዎ ምኩ ኤ ህዶ።
42008025	ኤስን ቤ ኤሩስቾሽተ «ህ ኣዴሦይ አይ ኤ ዬሴ?» ህድ ኤ ህዶ። ዠሽየረ ምጭየረ ሴኬ ሀንኬ ዎልኮ «አጌሤን ዥረሆን ኤ ዎሴ፥ ኡስን ኤ ኦሄንኬዎ ኤሱሴ ዎሱቴ። ህኔ ሀ ኤስ ኦኔወ?» ህድ ኡይዶ።
42008026	ገልለ ሴምፈ በዴ ዬሴ ጌረሴኖኔ ዉዴ በገዴ ፎት ኡ ኤሎ።
42008027	ዬሱሰይ ዘጳፈ ኬሶንኬ ብዝ አዴይ ጾዘጼይ አይቴሴስ ከተማፈ ኬስ ኤሳረ ዎልኮ ኤ ሙቶ። ለገ ቤራፈ አይት ማኦ ማኤ ባሰዎ ዘወ ማቁወሰ ቦሰይ ዬሴ ጎዶዎ ኤ ዬቸ።
42008028	-
42008029	ዬሱሰ ቤ ቤዶንየከ ኬደይስ ኤ ኡይዶ። ዬሱሰይ ጾዜን «ዬ አዴ ገረፈ ኬሱወ!» ህድ ምንስ ኤ ከሼቾ ግሸ ዬ አዴይ ኤ ቡሮ ኡንድ ኦርጄ ከቶነ «ኡድሜ አፈነ ማቄ ዎንቶ ዬሌ ዬሱሰ፥ አም ታሰ ንየ ጌልሴሰ? ኦዴ፥ ታ መዹንሶፉነ!» ህድ ኤ ህዶ። ዬ ኤሱሜ ቡሮ ዬ አዴ ገረ ጾዝ ለገ ዎገ ኤ ዴንድቸ። ሰንሰለተናረ ቶኬ ቱኬ ቀንገናረ ቱፉት ከፉትየ ኤ ዬቸ። ቱፉቶሴ ባከ ዬ ቶኬ ቱኬ ቀንገ ሜይስ ደትየረ ሰንሰለተ ቡርስየረኮ ኤ ዬቸ። ጾዝን ኤሰ ኤት ሰሀ ሜላነ ባቸ።
42008030	ዬሱሰን ኤሰ «ኦኔነ ኔ ሱንጌ?» ህድ ኦይጮ። ኤስን ለገ ጾዝ አይቴቾ ግሸ «ተ ሱንሥ ዱለኮ» ህድ ኤ ህዶ።
42008031	ጾዝን ዬሱሰ «ኦዴ ኑምበ ‹ዬዴነ ኢተነ ዘርዴሴ ቢሥ ቦኮወ ሀንጉወይቴ› ህድ ህዶፉነ» ህድ ምንስዎ ኡ ሽዾ።
42008032	የሀን ቦችት ገረ ግርሜ ለገይ ዬሙትየ ዬቸ። ኡስን «ህኔ ኦዴ፥ ሴ ግርምቱካ ሀንድ ኑ ጌሌሴ!» ዬይድ ኡ ህዶ። ኤስን «ጌሉወይቴ!» ህድ ኤ ህዶ።
42008033	ህኔ ኡስን ዬ አዴ ገረፈ ኬስ ሀንድ ዬ ግርምቱካከ ኡ ጌሎ። ዬ ግርምትን ዬ ቦቼ ዎጽ ሆዽ በገድየ ጌል ኡ ባዶ።
42008034	ዬ ግርምተ ዬንግቸሽት ማዸሴ ቤድ ዸድ ዎጽ ከተማከን ከተመሜ ዉዴን ሀንድ አሥቱሴ ኡ ኦዱሶ።
42008035	አሥትን ዬ ማዸሴ ቤዬሴ ኬስ ዬሱሰኮ ኡ ዮዶ። ዬ አዴን ጾዝ ደትኔ ቤምበን ኤርድ ሞዽ ቤ ማኦ ማዽ ዬሱሰ ቡሮ ኤ ኡቱሱኔ ቤድ ኡ ዱኤይዶ።
42008036	ኤሰ ቤዴቻሽት ዋ ወይድ ኤ ሎሎሰ ቤየ ዮደ አሥቱሴ ኡ ኦዱሶ።
42008037	ዬ ጌረሴኖኔ ዉዴ አሥት ቤ ኡድነ ዬሱሰ ኦርጄነ ቤ ዠሾ ግሸ ቤ ዉድየፈ ዸድ ኤ ሀሞሮንኬ ኡ ሽዾ። ህኔ ዬሱሰይ ዘጳ ጌል ዸድ ኤሰፈ ቤ ዮዴቾ ዉዴ ኤ ሀንዶ።
42008038	-
42008039	ጾዝተ ኤ ገረፈ ኤ ጎዴቾ አዴይ «ኦዴ፥ ኔረ ተ ሀሜሴ» ህድ ዬሱሰ ኤ ሽዾ። ኤስን «ዸድ ኔሶ ሀንድ ዎንቶይ ኔሴ ዋኬሴ መለ ሀንተ ኤ ሀንቶሰ ኦዱሱወ!» ህድ ኤ አንሶ። ዬ አዴን ዎንቶይ ቤሴ ሀንቶ መለ ሀንተ ኡድ ከተማ ኣሎ ሀንት ኦዱስስኔ ኤ ሀንዶ።
42008040	ዬሱሰይ ሀንኬ ማዽ ዮሱኔ ለገ አሥት ኤሰ ከፍየ ቤ ዬቾ ግሸ መገነ ኡ ሞቶ።
42008041	-
42008042	ብዝ አዴይ አይሁደ ጵክሎ ዘወሴ አፈነ ማገ ማቅቸሽ የእሮሴ ሱንጌስ ኤ ዮዶ። ኤ ቡሾን እ ቤረይ ተመ ለምኤ ማዼሴን ሀርድ ሉቦሴዎ እ ዬቾ ግሸ ዬሱሰ ቶኬ ገረ ኡንድ «ተ ዘወ ኣዹወ» ህድ ኤ ሽዾ። ዬሱሰን የእሮሴሶ ሀምየ ዬሱኔ ኤሳረ ሀምየ ዬቸ አሥት ለገ ቤ ማቅቾ ግሸ ኤሰ ኡርእ ኡ መዹንሥቸ።
42008043	ተመ ለምእ ቤረ ኣሎ ሱሥ ዮድ እሶ መዹንሥቾ ብዝ እንዶይ እ ዬቸ። [እስን ቤ ኬንግቾ ሚዤ ኡድነ ዸልየድቱሴ ሸንድ እ አልስኔ] ኦኔን እሶ ሎሉሴሴ ደንደዾ በዴቸ።
42008044	ዬ እንዶን ዬሱሰኮ ዮድ ጌዴነ ኡዽ ኤ ማኦ ብረ እ ዶሎ። ዬንየዎ ዬ እ ሱሥ ቤ ጉክቾሸ ኤ ኤዾ።
42008045	ዬሱሰን «ታ ዶለስ ኦኔወ?» ህድ ኤ ኦይጮ። ኡስን ቤ ብዝ ብዝነ «ተን ዶሎ ባሶ! ተን ዶሎ ባሶ!» ህድ ኡይዶ። ጴጽሮሴን «ላሦ፥ ሃንጽ አሥት ኔ ጎጌ ኩንዴሴስት ኔምበ ኡርኤሰ ቤስንየ ‹ታ ዶሎሰ ኦኔነ?› ህድ ኔ ህኔ?» ህድ ኤ ህዶ።
42008046	ዬሱሰን «ኦሰይ ታኮፈ ኬሶሰ ኤረኮ ተ ኤሬ። ኣዴዎ አሥ ታ ዶልኮ ዬሴ» ህድ ኤ ህዶ።
42008047	ዬ እንዶን ኣችየ ቤ አቱወሰ ቤ ኤርዶ ጌዴ ዬሱሰኮ ኮቡርስኔ ዮድ ኤ ቶኬ ገረ እ ኡንዶ። የሀ ዬቸ ለጋዴሴን ኡድነ አበሴ ዮድ ዬሱሰ ቤ ዶሎንክየረ ዋ ወይድ ዬንየዎ ቤ ሎሎንክየረ ሞዹስ እ ኦቶ።
42008048	ኤስን «ኑንዴ፥ ተምበ ኔ ጎዶሱነ ሎልኮ ኔ ዬሴ። ሰዎነ ዸድ ሀንጉወ!» ህድ ኤ ህዶ።
42008049	ዬይድ ሀገ ዜርየ ኤ ዬሱኔ ዬ ማገ ማቄ የእሮሴሶፈ ብዝ አሥ ዎሱት ዮድ የእሮሴኮ «ኔ ቡሾይ ባድኮ ዬሴ። ላሤ ሀ ኤ ጌዴ ምኬ ገፉሶፉነ» ህድ ኤ ህዶ።
42008050	ዬሱሰይ ዬ ኤ ኦሄሰ ሲድ «ኣዴኮይድ ዱኤይዶፉነ! ‹ሎሉሰኮ ኤ ሎሉሴ› ህድ ህወ ኔሴ፥ ኔ ቡሾይ ሎለኮ እ ሎሌ» ህድ ኤ ህዶ።
42008051	ሀንድ ዘወ ጌልስኔ ጴጽሮሴ፥ የይቆቤ፥ ዮሀንሴ፥ ዬ ቡሹወዴ፥ ዬ ቡሾይንዶ ዬይድ ባከ ኦኔን ዘወ ጌሉወንኬ ኤ ኦሶ።
42008052	የሀ ዬቸ አሥት ቤ ኡድነ ዬ ቡሽ ግሸ «አይ! ኡይ!» ህድ ኡውስኔ ኡ ዬክቸ። ዬሱሰይ «ዬቶፍተ! ሀ ቡሽ ጌቴሴሰ ባከ ባዶ ባንኮ» ህድ ኤ ህዶ።
42008053	ዬ ቡሽ ሀይዼሴሰ ቤ ኤርቾ ግሸ ቆዞዝ ኡ ሚጮ።
42008054	ኤስን እ ኩቼ አይት «ቡሼ፥ ዴንዱወ!» ህድ ኬደይስ ኤ ህዶ።
42008055	እ ከሥ ሀንኬ ዮኔ ኡኬነዎ እ ዴንዶ። ዬሱሰን «እ ሙኔሰ እንጉወይቴ» ህድ ኤ ህዶ።
42008056	እሶ ዬለ ጌር ኡ ምጮ። ኤስን ሀ ማዸ አበኮ ኦኔኮን ኡ ኦሁወንኬ ምንስ ኤ ኦቶ።
42009001	ዬሱሰይ ተመ ለምኤ ቤኮ ጼይድ ጾዜ ኡድ ኡ ጎዶሮሰ ሀርጌ ሎሉሴ ኦሳረ አዴቶወረ እንድ
42009002	ዎንቶ ካቴቶ ግሸ ኡ ኦሆሮሰ ሀርገሥተ ኡ ሎሉሶሮሰ ኤ አንሶ።
42009003	ኡሶ አንሥስኔን «ህ ኦጌሴ ማቄ አበኮ አበን አይቶፍተ። ከሎን፥ ስግሬን፥ ገለን፥ ሚዤን፥ አርሠሴ ማኦን ማቄ አበን አይቶፍተ።
42009004	ቦርሰ ማዽ ህ ጌሌ ዘዋከ ከተማፈ ህ ኬሴ መኮ የሀ ኡቱወይቴ።
42009005	ብዝ ገቴ አሥት ኦኔን ‹ህኑምበ ኤኩወንጽኮ› ህድ ኡ ህተአይኮ ዬ ከተማፈ ኬስስኔ ጹሬ ህ ቶክየፈ ፍት ጉሱወይቴ። ዬ አቶይ ኡሱሴ ከሾኮ ኤ ማቄ» ህድ ኤ ህዶ።
42009006	አንሡታስትን የሀፈ ዸድ ኬስ ሞዼ ኦዶ ኦህስንየረ ሀርገሥተ ሎሉስስንየረ ሴየ ሀየ አሥ ዬሴ ገንደ ኣሎ ኡ ሀንትቸ።
42009007	ገልለ ዉዴሴ አፈነ ማገ ማቅቸ ሄሮድሴይ ዬሱሰይ ሀንቶ ኦዶ ኡድ ኤ ሲዶ። ብዝ ብዝ አሥት «ጸመቅቸ ዮሀንሴኮ ሀይቦወፈ ዴንደ» ህድ ኦዱስየ ኡ ዬቾ ግሸ ኤ ቡሮ ኤ ባዶ።
42009008	ዬይድዎ አስ ብዝ ብዝት «ካየሥ ኤላሴኮ ማዽ ዮደ» ህድ ህሱኔ ፌድትን አስ «ኦሎ ካየሥታፈ ብዝኮ ሀይቦወፈ ዴንደ» ህድ ኡ ህቸ።
42009009	ሄሮድሴን ቤሴ ቤ በዴነ «ዮሀንሴመ ኤ ባለ ቡርሱስኮ ተ ዬቸ። ህኔ ሃንጽ አበኮ ኡድነ ኤ ሀንቴይድ ኦዱሱቴ አሥ ሀ ኤስ ኦኔነ?» ህድ ኤ ዜርቸ። ፌቶ ቤዬሴን ኤ ዎርግቸ።
42009010	አንሡታስትን ሀንኬ ማዽ ቤ ዮዶ ጌዴ ቤ ሀንቶ አበኮ ኤ ኡድነ ዬሱሰኮ ኡ ኦዱሶ። ኤስ ቤቴሰይደ ከተመ ደኣ አሥ ባ ጎዶወ ኡሶዎ ኤት ኤ ሀንዶ።
42009011	አሥትን አየ ኤ ዬሴሰ ቤ ኤርዶ ዎጋ ኤ ጌዴ ሀንድኔ ዬ ሀንደ አሥተ ዎንቶ ካቴቴሴ ኤ ኤሩሶ። ሀርግየፈ ሎሌሴ ዎርደ አሥተ ኤ ሎሉሶ።
42009012	ኤ ኤሩስቾሽት ቀሜሴ ኤ ህሱኔ ኤሱኮ ኡዽ «ኤሳ ን ዬሴ ጎዶይ ሰሀ ሜለኮ። ሀ ኤ ግሸ አሥት ሀ ጎጌ ዬሴ ከተማከን ከተማሜ ዉዴን ሴየ ሀየ አሥት ዬሴ ገትየ ቡዱት ሀንድ ከሣረ አቁስ ጎዶወረ ኡ ዴጌሦሮሰ አሤ ቡዱወ» ህድ ኡ ህዶ።
42009013	ዬሱሰን «ህኑን ኡ ሙኔሰ እንጉወይቴ!» ህድ ኤ ህዶ። ኡስን «ኑ ኬንጌስ እችች በቼ ቦራረ ለምእ ጉልጽየረዎኮ። ሀ ኤ ግሸ ሀንድ ሃንጽ አሤ ኤሌሰ ከሠ ኑ ዎንዶ ባሰ ደንደኡቱወሶ» ህድ ኡይዶ።
42009014	አሥት ለጌቴይ አሰንሡዎይ እችች ኩመ ኤሌሰኮ ኡ ማቅቸ። ዬሱሰን ቤ ኤሩስቾሽቱኮ «አሥተ እችች ተሜ እችች ተሜይስ ኡቱሱወይቴ» ህድ ኤ ህዶ።
42009015	ኡስን ኤ ኦቶንኬይስ አሤ ኡድ ኡ ኡቱሶ።
42009016	ዬ ኤ ጌዴ ዬሱሰይ እችች ቦራረ ለምእ ጉልጽየረ ኤት ዎኬ አፋ ቤድ ዎንቶ ኤ ገለቶ። ሜይስን አሡሴ ኡ ተጎሮሰ ቤ ኤሩስቾሽቱኮ ኤ እንዶ።
42009017	አሥት ቤ ኡድነ ሙድ ኡ ምሾ። ኤ ኤሩስቾሽት አተ በሤ ጵክል ተመ ለምእ ኮፈ ኩሜ ኡ ዴንሶ።
42009018	ብዝ ዎንቴ ዬሱሰይ ቤ ጎሼዎ ዎንቶ ኤ ሽእቸ። ኤ ኤሩስቾሽት ኤ ደኣ ዬቾይኔ «አሥት ተምበ ኦኔኮ ህድን ኡ ህኔ?» ህድ ኤ ኦይጮ።
42009019	ኡስን « ‹ጸመቅቸ ዮሀንሴኮ› ህድኮ ኡ ህኔ፥ ፌድትን አስ ‹ኤላሴኮ› ህድኮ ኡይኔ፥ ‹ኦሎ ካየሥታፈኮ ብዝ ሀይቦወፈ ዴንዴሴ› ዬይድ ህኔስትን ዬሰኮ ኡ ዬሴ» ህድ ኡ መቶ።
42009020	«ህኔ ህኑን ተምበ ኦኔይድን ሂኔ?» ህድ ኤ ኦይጮ። ጴጽሮሴን «ኔን ዎንቶኮፈ አንሡተ ሜስሄኮ» ህድ ኤ መቶ።
42009021	ዬይድ ኦኔኮን ኡ ኦሁወንኬ ምንስ ኤ ኦቶ።
42009022	አስ ዬሱሰይ ቤ ኤሩስቾሽቱኮ «ተን አሥ ዬሌይ መዸ ለገ ኤፎሮንኬኮ ኤ ዎርጉሴ። ገቴ ጭምትን፥ ከህንቱሴ አፈነ ማግትን፥ ሙሴ ዎገ ኤሩሴስትን ታ ኡ እንጸኤ፥ ኡ ዎዼ። ዎዹቱወዬ ባከ ሀይቦወፈ ሀይሶ ዎንቴኮ ተ ዴንዴ» ህድ ኤ ህዶ።
42009023	አስ ዬሱሰይ ኡድየዴሴ «ታረ ሀሜሴ ዎርጌስ ዬሰአይኮ ቤምበ ዸጉወዬ! ኡድ ዎንቴ ኣሎ ሱሥ ምሤ እድ ታረ ዮወዬ።
42009024	ቤ ዬሶ ከፌሴ ዎርጌስ በይሰኮ ኤ በይሴ። ቤ ዬሶ ታሜ ህስኔ ገርስ እንጌስ ኡድነ ቤ ዬሶ ከትኮ ኤ ዬሴ።
42009025	አሥ ሀ ሰሀ ዎዱንቴ ኡድነ ዴጌሠ ቤምበ በይሰ ኦኦይኔ ሚዸ ኤ ህደኮ አም ኤሰ ኤ ጎኤ?
42009026	ታናረ ተ ከቶናረ ቦርሴሰ ኡድነ ተን አሥ ዬሌይ ተ ኩሠ ፉለናረ ኑወዴ ኩሠ ፉለናረ ዬይድዎ ዎንቶ ዎሰሥት ኩሠ ፉለነ ተ ዮኔ ዎጋ ኤሱነ ቦርሰኮ ተ ቦርሴ።
42009027	ኣዴዎኮ ህኑሴ ተ ኦሄ። ሀቴ ሀየ ዬሴ አሥታፈ ብዝ ብዝት ዎንቶ ካቴቶ ቤ ቤዶ ባ ኣሎ ፌቶ ሀይኡወስተኮ ዬሰ» ዬይድ ኤ ህዶ።
42009028	ዬይድ ቤ ዜርዶሱሴ ሀዙፍ ዎንተ ኤሌሰ ቤ ዴጮ ጌዴ ጴጽሮሴ፥ ዮሀንሴ፥ የይቆቤ ዬይስ ኤት ዎንቶ ሽኤሴ ብዝ በከ ገረ ኤ ኬሶ።
42009029	ሽእየ ኤ ዬሱኔ ኤ ኣፉሸይ ፌደ ብሾ፥ ኤ ማኦን ኢተነዎ ለጭ ለጭድ ፈዽ ቦሤ ኤ ማዾ።
42009030	መሶ በድ ኡ ዬሱኔ ለምእ አሥት ዮድ ዬሱሳረ ዜርየ ኡ ዬቸ። ኡስን ሙስየረ ኤላስየረኮ ኡ ማቅቸ።
42009031	ኡ ብሸን ኢተነ ሞዽ ኩሠ ፉለ ኬንጌሰ ኤ ማቅቸ። ዜርየ ኡ ዬቾሽን ዬሱሰ ገረ ዬሩሰሌሜ መዸይ ዮኔንክየረ ኤ ሀይኤንክየረኮ ኤ ማቅቸ።
42009032	ዬንየከን ጴጽሮስየጼ ጌሁንሥ ኢሾ። ጌሁንሳፈ ቤ ብርቶንየከ ዬሱሰይ ኤ ብሸይ ኢተነ ሞዽ ኩሠ ፉለ ኬንጌሰ ማዽ ኤሳረ ለምእ አሥ ዬሱኔ ኡ ቤዶ።
42009033	ኤሳረ ዜርየ ዬቸ ጌርት ኤ ገረፈ ዸድ ሸሁቱሱኔ ጴጽሮሴይ ዬሱሰኮ «ላሦ፥ ሀየ ዬሴይ ኒሴ ወይድን ኤ ሞዼ! አሽተ ሀየ ኔሴ ብዞ፥ ሙሴሴ ብዞ፥ ኤላሴሴ ብዞ ዬይስ ህኑሴ ሀይዝ አሽተ ኑ ኬጼሴ» ህድ ኤ ህዶ። ጴጽሮሴን አበ ዜርየ ቤ ዬሴሰ ኤሩወድኮ ኤ ዬቸ።
42009034	ጴጽሮሴን ዬ ኤሰ ዜርየ ዬሱኔ ዹመይ ዮድ ኡሶ ፈሾ። ዬ ዹመን ኡ ጎጌ ጎድኔ ኡ ዠሾ።
42009035	ዬ ዹማነ «ተ ጸርዶ ተ ዬሌይ ሀ ኤሰኮ፥ ኤሱሴ ስወይቴ!» ዬይድ ህኔ ከቶ ኡ ሲዶ።
42009036	ዬ ከቶይ ስንቶ ጌዴ ዬሱሰይ ቤ ጎሼዎ አቶ። ኡስን ዬ ቤ ቤዶሰ ዬ ዎገ ኦኔኮን ኦዱሴ ባከ ምኩ ኡይዶ።
42009037	ኬትየ ዬሱሳረ ሀይዝ ኤ ኤሩስቾሽታረይ በከ ገረፈ ዬኬ ሆዹሱኔ ለገ አሥት ዬሱሳረ ኡ ሙቶ።
42009038	ዬ አሥት ግዳፈ ብዝ አዴይ «ላሦ፥ ሀ ተ ዬሌይ ብዞ ማቄ ግሸ ኦዴ፥ ታሴ ቤወ!
42009039	ጾዝ ተ ዬሌ ኡድ ዎገ ዮድ አይትኮ ዴዸ ኤ ኡዉሴ፥ አሻነ ጎፉንቶይ ዮዎሮ ኣሎ ኤ ፈርዱንሤ። ኤ ገረ መዱስ ለገ ከርዴ ጌዴዎ ኤ ዸጌ።
42009040	ኔ ኤሩስቾሽተ ጾዜ ኡ ጎዶሮሰ ተ ኦይጭኔ ደንደኤ ኡ ዼዶ» ህድ ኬደይስ ኤ ኦቶ።
42009041	ዬሱሰን «ህኑኖ ዶምቶ! ዎንቶ ኣዴሡወ ሀ ቤረ አሥቶ! ህኔ አን መክነን ህኑናረ ተ ዬሴ፥ ህኑምበን ተ ደንደኤ? ሜ፥ ኔ ዬሌ ሀነ ኦወ!» ህድ ኤ ህዶ።
42009042	ዬ ዬሌን ሀንኬ ዬሱሰኮ ኡዽኔ ጾዝ ዬ ዬሌ ኦል ፈርዱንሶ። ዬሱሰይ ጾዜ ከሽ ዬ ዬሌን ሎሉስ ኤሰዴኮ «ዬይ፥ ኔ ዬሌይ» ህድ ኤ ህዶ።
42009043	አሥት ቤ ኡድነ ዎንቶ መሌቴ ቤድ ምጮ።
42009044	«ሀ ኤሰ ህኑን ህ ወሼ ኦል ሲድ ገጹወይቴ! ተን አሥ ዬሌይ አሥ ኩችየኮ ገርድ ተ እንጉቴ» ዬይድ ኤ ህዶ።
42009045	ኡስን ዬይድ ኤ ኦቶሰ ገጼ ዼድ ዬ ኤ ብርቼን ኡሱሴ ቤ ጌሉወንኬ ኣቹንት ኤ አቶ። ቤ ኦይጩወንኬን ኡ ዠሾ።
42009046	ኤ ኤሩስቾሽት «ኑካፈ ኦኔወ ገሬሰ?» ዬይድ ዎልኮ ቤርሴ ኡ ጌሎ።
42009047	ዬሱሰን ቤ ገወ ኡ መሴሴሰ ኤርድ ብዝ ዬሌ ኦዼ ኦድ ቤ ደኣ ኤስ
42009048	«ኦኔን ሀ ዬሌ ተ ሱንሡነ ሞኬስ ታ ሞከኮ ኤ ሞኬ፥ ታን ሞኬስ ታ አንሰሴ ሞከኮ ኤ ሞኬ። ህ ኡድካፈ ኤሮኮይድ ህዩቴስ ዬ ኤሰኮ ኡድሜ ገሬሰ» ህድ ኤ ህዶ
42009049	ዮሀንሴን «ላሦ፥ ብዝ አዴይ ኔ ሱንሡነ ጾዜ ጎዱሱኔ ቤድ ኑካፈ ኤ ማቁወ ግሸ ኑ ኦሶ» ህድ ኤ ህዶ።
42009050	ዬሱሰን «ህኑምበ ኢሉወስ ህ በዴ ማቄ ግሸ ዸጉወይቴ ኦሶፍተ» ህድ ኤ ህዶ።
42009051	ዬሱሰይ ዸድ አፋ ኬሴ ዎገይ ኤሎ ጌዴ ዬሩሰሌሜ ሀሜሴ ብዝ ሙጹሮነዎ ኤ ኣዾ።
42009052	ዎሰሥተ ቤ ቡሮ ኤ አንሶ። ኡስን ኡድ አበኮ ነቄሴ ሰመርየ ዬሴ ብዝ ገንደ ኡ ሀንዶ።
42009053	ሀሙቶሴ ባከ ዬ ገንደ አሥት ዬሱሰይ ዬይነ ገርድ ዬሩሰሌሜ ሀሜሴ ህኔሰ ቤ ኤርቾ ግሸ ኡሶ ሞኬ ኡ እንጸዾ።
42009054	ኤ ኤሩስቾ የይቆብየረ ዮሀንስየረይ ሞኬ ኡ እንጸዾሰ ቤ ቤዶ ዎገ «ላሦ፥ ‹አፋፈ ተመይ ሆዽ ኡሶ ሙወዬ› ህድ ኑ ህዮሮሰ ኤሀ ኔ ኤሄ?» ህድ ኡ ኦይጮ።
42009055	ዬሱሰይ ሀንኬ ኡሱኮ ማዽ ገይል [«ህኑን አበ ብሸ አያነነ ዬይድ ህ ዜሬሰ ህኑምበ ኤሩወይተኮ። ተን አሥ ዬሌይ ዮዶስ አሥ ሉቦ ማሬሱኮ ባከ በይሴሴ ማቁወሶ» ዬይድ ቤ ህዶ ጌዴ]
42009056	የሀፈን ዴንድ ፌዴ ገንደ ኡ ሀንዶ።
42009057	ዬሱሳረ ኤ ኤሩስቾሽታረይ ኦጌ ሀምየ ዬሱኔ ብዝ አዴይ ዬሱሰ «ተን ኔረ አየ ኤ ማቆአይኮን ሀሜ ዎርጎኮ ተ ዎርጌ» ህድ ኤ ህዶ።
42009058	ኤስን መህስኔ «ጌደልት ኤሰ ቤ ዬሴ ጎጎ፥ ከፍትን ኤሰ ቤ ጌሌ ኬሤ ኬመኮ ኡ ኬንጌ። ተን አሥ ዬሌይ ኤሳ ጌል ከሤ ተ ኤኬ ጎዶ ኬንጉወሶ» ህድ ኤ ህዶ።
42009059	ፌዴ አዴሴ «ኔን ታረ ዮወ!» ህድ ኤ ህዶ። ዬ አዴን «ላሦ፥ ኔረ ሀሜሜ ቡሮ ዘወ ሀንድ ኑወዴ ገድችኔ ታድ ተ ዮዌሴ» ህድ ኤ ህዶ።
42009060	ዬሱሰን «ሀይዼሴስት ቤ ሀይብተ ሞጎሮንኬ ዬ ኤሰ ዸጉወ! ኔሴ ሀንድ ዎንቶ አፈ ካቴቴ ግሸ አሥቱሴ ኦሁወ» ህድ ኤ መቶ።
42009061	አስ ፌዴ አዴይ «ላሦ፥ ኔረ ሀሜ ተን ዎርጎኮ ዎርጌ። ቡሮነ ተ ዘወ ጌረ ሀንድ ‹ሰዎነ ዬሱወይቴ› ህድ ተ ዮዌሴ» ህድ ኤ ኦይጮ።
42009062	ዬሱሰን «ዎተ ዎትስኔ እርፌ አይት ቤ ጌዴ ቤኔ አሥ ኦኔን ዎንቶ ካቴቴሴ ብሹወሾ» ህድ ኤ መቶ።
42010001	ዬ ኤ ጌዴ ላሥ ዬሱሰይ ፌድተ ላፍ ተመ ለምእ አሥተ ኤ ጸርዶ። ቤሴ ሀሜ ቤ መሴሴ ከተመካረ አሥ ዬሴ ገትተካረ ኡድ ቡሮ ለምኤ ለምኤይስ ኤ አንሶ።
42010002	ኤስን ኡሶ አንሥስኔ «ገትየ ከጼሴ ከሠይ ለገኮ፥ ማቄ ባከ ዬ ከሠ ሀንኬ ጵክሌ ሀንተሥት ኤሮኮ። ሀ ኤ ግሸ ዬ ከሣዴ ‹ከሠ ጵክሌ ሀንተሥተ አንሡወ!› ህድ ሽኡወይቴ!
42010003	ዮነሴ ዸድ ሀንጉወይቴ! ሀዴ ዶርቱኬኮ ሱዸምት ግደ ህኑምበ ተ አንሤ።
42010004	ህ ኦጌሴ ሚዤ ኤሰ ህ ገዴሰ ስግሬን፥ ቶኬ ኮጰን አይቶፍተ፥ ኦግየ ኤዽ ሰዎ ኤክስኔ ዎገ በይሶፍተ።
42010005	ህ ጌሌ ዘዋ ኡድ ቡሩስ ‹ዎንቶይ ሞዼቴ ህኑሴ እንጉወዬ!› ዬይድ ዬ ዘወ ሱዙወይቴ።
42010006	ሞዼቴ ኤሄ አሥ ዬ ዘወ ዬሶ ዬ ሞዼቴይ ኡሱሱኮ ኤ ማቄ። ዬ ዘወ ዬሴ ኤ ዼበአይኮ ዬ ሞዼቴይ ሀንኬ ህኑኮኮ ኤ ማቄ።
42010007	ሀንተሥቱሴ ኡ ሀንቶ ዎመ ኤ ዎርጉሴ ግሸ ህ ጌሌ ዘዋከ ህኑሴ ኡ እንጌሰ ሙስንየረ ኡሽሽንየረ ዴጩወይቴ፥ ሴ ዘወ ሀ ዘወ ሀንቶፍተ።
42010008	አየ ከተማከን ህ ጌሌቴ ኡ ሞከአይኮ ህኑሴ ኡ እንጌሰ ሙወይቴ።
42010009	ዬ ከተማከ ህ ቡሮ ቤንቴ ሀርገሤ ሎሉሱወይቴ፥ ኡሱሴ ‹ዎንቶ ካቴቶይ ህኑኮ ኡዽኮ ዬሴ› ህድ ኦሁወይቴ።
42010010	አየ ከተማከን ህ ጌሉሱኔ አሥት ህኑምበ ሞኬ ዼበአይኮ ዸድ ዬ ከተማፈ ትዽየ ህ ኬሶይነ
42010011	ኡሱኮ ‹ሀይ ኑ ቶኬ አይቴቸ ህ ከተመ ጹሬ ሴኬ ህ ገረ ፍትኮ ኑ ጉሴ። ማቄ ባ ዎንቶ ካቴቶይ ህኑኮ ኡዾሰ ኤሩወይቴ› ህድ ህወይቴ።
42010012	ህኑሴ ኦሆኮ ተ ኦሄ። ያአ ዎንቴ ዬ ከተመሜ ሶዶሜ ከተመ ገረ ማዸ ያአኮ ሸዉከይ» ዬይድ ኤ ህዶ።
42010013	ሴኬን ዬሱሰይ «በዱፉ ኔምበ ኮረዝኔ ከተመ! በዱፉ ኔምበ ቤቴሰይደ ከተመ! ህኑካ ሀንቱተ ምጩሼ አበኮይ ጽሮሴ ከተማን ሲዶነ ከተማን ሀንቱተሴ ማዼሰኮ ዬ ከተምታ ዬቸ አሥት ዬፎ ማኦ ማዽ ሙቆወ ኡትኮ ኦሎዎ ቤ ጩቦ ዸድ ኡ ማቃኔ።
42010014	ሀ ኤ ግሸ ያአ ዎንቴ ህኑኮፈ ጽሮሴሳረ ሲዶነሳረኮ ያአይ ሸዉኬሰ።
42010015	ኔኖ ቅፍርነሆሜ ከተመ፥ ኔን ኬደ ህድየ አፈ ኤሌሴ ኔይኔን? ፌቶ ዬኬኮ ስኦሌ ሆቦሎወ ኔ ሆዼ።
42010016	ህኑሴ ሲኔስ ታሱኮ ኤ ሲኔ፥ ህኑምበ እንጸኤስ ተምበኮ ኤ እንጸኤ፥ ተምበ እንጸኤስ ተምበ አንሰሴን እንጸአኮ ኤ እንጸኤ» ዬይድ ኤ ህዶ።
42010017	ላፍ ተመ ለምእ ጌርት ቤ አንሡቴቾ ጎዶፈ መገነ ማዽ ዮድ «ኑ ላሦ፥ ኔ ሱንሡነ ፌቶ ጾዝን ኑ ኦቶንኬኮ ኤ ማዾ» ህድ ኡይዶ።
42010018	ዬሱሰን «ሁምበዬይ አፋፈ ሀዴ ዜሉንሡኬይድ ኡንጉሱኔ ተ ቤዶ።
42010019	ሀይ ሾሼን ማቄ ቆጶሮን ህ ዼቆሮንኬ ኢለሥ ኦሰ ኡድ ህ ኢቾሮንኬ አዴቶ ህኑሴ እንድኮ ተ ዬሴ። ህኑምበ ሚዼ አበኮይ አበን ባሶ።
42010020	ፌቶ ህ ሱንሥ ዎነ አፋ ዲዙቶ ግሸ መጉወይቴ ባከ ጾዝ ህኑሴ ህ ኦቶንኬ ማቄ ግሸ መዶፍተ» ህድ ኤ ህዶ።
42010021	ዬንየከ ዬሱሰይ አያነ ጌሹነ ኩንድ ኤ መዶ። ኤስን «ኑወዴ፥ አፈሴን ሰሀሴን ላሤ ማቄዮ! ሃንኬ ዬሴሰ ገሠሥቱምየረ ኤረሥቱምየረ ኣሽ ጸህቱሴ ኔ ቤይሶ ግሸ ንየ ገለተኮ ተ ገለቴ። ኤወ ኑወዴ፥ ሀ ኤሰ ሀንቴሴ ሞዼ ኔ መሦ ማዽኮ ኤ ዬሴ።
42010022	ኡድ ዜሬይ ኑወዴኮፈ ታሴ እንጉትኮ ኤ ዬሴ። አዴ ባከ ዬሌይ ኦኔ ማቄንኬ ኤሬስ ፌደይ ባሶ። አዴ ኤሬስ ዬልየረ ዬሌይ ኤ ኤሮሮንኬ መቶሳረ ባከ ፌደይ ባሶ» ህድ ኤ ህዶ።
42010023	ዬሱሰይ ሴኬ ቤ ኤሩስቾሽቱኮ ቤ ጎሼዎ ኡ ዬሱኔ «ቤየ ህ ዬሴሰ ቤኔስት ዋኬይድ ሱዙቴሴስተነ!
42010024	ህኑሴ ኦሆኮ ተ ኦሄ፥ ለገ ካየሥታረ ካተጽታረይ ሀቴ ቤየ ህ ዬሴሰ ቤዬሴ ጮልእኮ ኡ ዬቸ፥ ቤዩቶ ባሶ። ስየ ህ ዬሴሰ ስዬሴ ጮልእኮ ኡ ዬቸ፥ ስዩቶ ባሶ» ህድ ኤ ህዶ።
42010025	ብዝ ዎንቴ ብዝ ሙሴ ዎገ ኤረሥ ዬሱሰ ናዽ ቤዬሴ ዎርድ ዴንድ «ላሦ፥ ኮሎ መክነ ዬሶ ዴጌሤሴ አም ተ ሀንቶ?» ህድ ኤ ኦይጮ።
42010026	ኤስን «ሙሴ ዎገ ፍሸሮወ አበይድን ኤ ዲዙቴሴ? ወይስ ዜሩስየ ኔ ዬሴ?» ህድ ኤ ህዶ።
42010027	ዬ አዴን «ዎገመይ ‹ኔ ላሤ ኔ ዎንቶ ፌቶ ኔ ሙጹሮነ፥ ፌቶ ኔ ሉቦነ፥ ፌቶ ኔ ኦሰነ፥ ፌቶ ኔ መሦነ ኤሁወ!› ዬይድዎ ‹ፌዴ አሤ ኡድነ ንየ ኔ ኤሄንኬይስ ኤሁወ!› ዬይድኮ ኤ ህኔ» ህድ ኤ ህዶ።
42010028	ዬሱሰን «ኣዴዎኮ ኔ መቶ። ዬቦ፥ ኔንን ዬይስ ሀንቱወ፥ ኮሎ መክነ ዬሶኮ ኔ ዴጌሤ» ህድ ኤ ህዶ።
42010029	ዬ ሙሴ ዎገ ኤረሥ ግዞ ኦይቼ ቤሴ ኦይጬሸ ብሽ « ‹ፌዴ አሤ› ህድ ኤ ህሱኔ አበይድ ህዮን?» ህድ ኤ ኦይጮ።
42010030	ዬሱሰን «ብዝ አሥ ዬሩሰሌሜፈ የርኮ ኤ ሀንግቸ። ኦግየ ሀምየ ኤ ዬሱኔ ፉልት አይት ዱርድ ኤ ማኦን ኤ ገረፈ ኤት ሉቦዎ ሸት ዸድ ኡ ሀንዶ።
42010031	ዬ ኦግየነ ዴዸ ብዝ ዎንቶ ሀይለ ዘወ ከህኔይ ኤ ሀንግቸ። ዬ ዱሩት ኡንዴሴ አዴ ቤስኔ ኤ ደኣነ ጎድ ገርድ ዸድ ኤ ሀንዶ።
42010032	አስ ከህንቱሴ ኡ በዴ ማቄ ሌወሥ ዬይነ ኤ ዮዶ። ዬ ኤስን ዬይድዎ ዬ አዴ ቤስኔ ጎድ ገርድ ዸድ ኤ ሀንዶ።
42010033	አስዎ ዬይነ ፌዴ ብዝ ሰመረሥ ኦጌ ሀንግቸሽ ኤ ዮዶ። ዬ ኡንድ ዬሴ አዴ ቤ ቤዶ ዎጋ ኤ ህግሎ።
42010034	ኤሱኮ ሀንኬ ኡዽ ዸሌ ማቄስተ ዘይትየረ ዌይኔ ዳናረ ኤ መዳ ኤ ጉሶ። ዬ ኤ መደን ጨርቀነ ሞዹስ ኤ ቱቶ። ቤ ሀሬ ገረ ኡቱስ ቦርሰይ ኤሰ አቅቾ ዘወ ኤት ኤ ሀንዶ። የሀን ኤ ዎርጉሴንኬ ኤሱሴ ኤ መቶ።
42010035	ዬ ሰመረሥን ኬትየ ሾኤ ዴንድ ዬ ቦርሰይ ኤሰ አቅቾ ዘዋዴኮን ዎንተሴ ማቄ ሚዤ ለምኤ(13) እንግስኔ ‹ኦዴ፥ ሀ ሀርገሤ ሞዹስ ቤድ ሀርጉሱወ። ዮስኔኮ ሀ ሚዤ ገረ ኔ ኮሰአይኮ ተን ኔሴ መሄ› ህድ ኤ ህዶ።
42010036	ህኔ ዬ ፉልት ዱርድኔ ኦግየ ኡንዴቸ አድየረ ሙተ ሀይዝ ጌሩከፈ ዬ ኡንዴቸ አዴ ቤንኬይስ ኤተስ ኡሳ አኤሰነ ኔምበ ኤ ብሼ?» ህድ ኤ ኦይጮ።
42010037	ዬ ዎገ ኤረሥ «ዬ ህግል ዬ አዴ መርደሴመ» ህድ ኤ መቶ። ዬሱሰን «ዬቦ፥ ኔንን ሀንድ ኤ ሀንቶንኬ ሞዼቴ ሀንቱወ» ህድ ኤ ህዶ።
42010038	ዬሱሰይ ቤ ኤሩስቾሽታረ ኦጌ ሀንግስኔ ብዝ ገንደ ሀንድ ኤ ኤሎ። የሀ ብዝ መርተ ሱንጌ እንዶይ ዬሱሰ ቤ ዘወ እ ሞቶ።
42010039	ዬ መርተን ማረሜ ሱንጌ ቤይንዶ ቡሾ እ ኬንግቸ። ማረሜይ ዬሱሰ ቡሮ ኡት ኤ ኤሩሶቾሸ እ ሀይስቸ።
42010040	መርተን ቦርሰሴ ሀንተነ ኢተነ እ ገቴቸ። ህኔ ዬሱሰኮ ኡዽ «ላሦ፥ ሀ ኑንዶ ቡሾይ ዘወነ ሀንተ ተ ገረዎ ደትኔ ተ ጎሼዎ ተ ገኩሱኔ አሜ ቤድ ምኩ ኔይኔ? ኦዴ፥ ኦሁወ፥ ታ መሬን» ህድ እ ህዶ።
42010041	ላሥ ዬሱሰን «መርተ! መርተ! ኔን ለገ በሱነኮ ኔ መዹንጌ ኔ ሆዴ።
42010042	አሡሴ ዎርጉሴስ ብዝ ዜሬዎኮ። ማረሜይ ሞዼ አበኮኮ እ ጸርዴሴ እ ጸርዴሴሰን እሱኮፈ ኤኬስ ባሶ» ህድ ኤ መቶ።
42011001	ዬሱሰይ ብዝ ጎዶ ዎንቶ ሽእየ ኤ ዬቸ። ኤ ሽዾ ጌዴ ኤ ኤሩስቾሽታፈ ብዝ «ላሦ፥ ጸመቅቸ ዮሀንሴይ ቤ ኤሩስቾሽተ ኤ ኤሩስቾንኬ ኔንን ዎንቶ ወይስ ኑ ሽኦሮሰ ኑምበ ኤሩሱወ!» ህድ ኤ ኦይጮ።
42011002	ዬሱሰን «ዎንቶ ህ ሽኤንየ ‹[አፋ ዬሴ] ኑወዴ፥ ሀይለ ኔ ሱንሥ ኩሡቱወዬ። ኔ ካቴቶይ ዮወዬ።
42011003	ሀንዞሴ ማቄ ቦረ ኑሴ እንጉወ።
42011004	ኑ ሚዸስቱሴ ኡድ «አቱወዬ» ህድ ኑ ህኔ ግሸ ኔንን ኑ ጩቦ «አቱወዬ» ዬይድ ህወ። ናዽ ቤኔ አበኮ ኑ ገረ ኦዶፉነ› ህድ ሽኡወይቴ» ህድ ኤ ህዶ።
42011005	ሴኬ ዬሱሰይ «ህኑካፈ ብዝ አሥ ለጌኮ ኤ ኬንጌ ህድ ኑ ህዬሴ። ኤኬ ዎዸከ ቤ ለጌሶ ሀንድ ‹ዶ፥ ተ ለጌ! ኦዴ፥ ሀይዝ በቼ ቦረ ታሴ ተልኡወ።
42011006	ብዝ ቦርሰኮ ዘረፈ ዮኔ ኤሱሴ ተ እንጌ አበኮ አበን ዘወ ተ ዼዶ› ህድ ኤ ህደኮ
42011007	ህኔ ዬ ኤ ለጌይ ዘወ ዬስኔ ‹ኦዴ፥ ታ መዹንሶፉነ! ገሰን ኪዹትኮ ዬሴ፥ ነይሻረን ህሥየ ዎልኮ ኑ ጌቴሴ፥ ሀ ኤ ግሸ ዴንድ ኔ ዎርጌ ቦረ ኔሴ እንጌሴ ደንደኡወሶ› ህድ ህተ ኤ ህኔ?
42011008	ህኑሴ ኦሆኮ ተ ኦሄ። ቤ ለጌ ኤ ማቄ ግሸ እንጌ ዼደኮን ቤ ኤቶ ባ ኣሎ ዸቤ እንጸዽ ኤ ኩሉሴ ግሸ እንገኮ ኤ እንጌ።
42011009	ሀ ኤ ግሸ ተን ህኑሴ ህኔስ ሽኡወይቴ፥ እንጉቶኮ ኤ እንጉቴ፥ ዎርጉወይቴ፥ ዴጌሠኮ ህ ዴጌሤ፥ ሱማ ኤዽ ጼይጉወይቴ፥ ህኑሴ ገሰ ዶኡቶኮ ኤ ዶኡቴ።
42011010	ዬ ኤስን ሽኤሱሴ ኡድኮ ኤ እንጉቴ፥ ዎርጌስን ዴጌሠኮ ኤ ዴጌሤ፥ ሱማ ኤዽ ጼይጌሱሴን ገሰ ኤ ዶኡቴ ግሸኮ።
42011011	ህ ግዳፈ አዴ ማቅስኔ ዬሌይ [ቦረ ገዸኮ ሹቼ እንጌስ ኦኔነ?] ጉልጼ ኤ ገዸኮ ሾሼ እንጌስ ኦኔነ?
42011012	ጱጱሌ ኤ ገዸኮ ቆጶሮ እንጌስ ኦኔወ?
42011013	ህኑን ኢትተ ማቅስኔ ህ ነይሹሼ ሞዼ አበኮ እንጌ ህ ኤሩሱኔ ህኑሜ አፈነ ገርስ አፋ ዬሴ ህነዴመይ ብየ ሽኤሽቱሴ አያነ ጌሼ ወይስ ኤ እንጉዋኔ?» ዬይድ ኤ ህዶ።
42011014	ብዝ ዎንቴ ዬሱሰይ ብዝ አዴ ገረፈ ዜሩሱወዴቸ ጾዜ ኤ ጎዶ። ጾዝ ደትኔ ዬ ሙሞይ ዜሬ ኤ ጌሎ። አሥት ዬ አዴይ ዜርድኔ ኢተነ ኡ ምጮ።
42011015	ብዝ ብዝት «ሀ ጾዜ ኤ ጎዴስ ጾዙሴ አፈነ ማገ ማቄ ብኤልዜቡሌነኮ» ህድ ኡይዶ።
42011016	ኡሳፈ ፌድትን አስ ኦኔኮፈ ኤ ማቄሰ ኤሬሴ ዎርድ አፋፈ ዬረጎ ኤ ቤይሶሮሰ ኡ ኦይጭቸ።
42011017	ዬሱሰይ ኡ መሦ ኤርድ «ብዝ ካቴቶወ ዬሴ አሥት ሴኬ ሀንኬ ዎለ ሸሀአይኮ ኡድ ዬ ካቴቶይ ሜለኮ ኤ አቴ። ዬይድዎ ብዝ ዘወ አሥት ዎሉከ ብሬ ጌልሰአይኮ ኡንጎኮ ኡ ኡንጌ።
42011018	ህኔ ሁምበዬ ካቴቶይ ሴኬ ሀንኬ ዎለ ሸሀአይኮ ዋንድ ሚንድ ዬሴሴ ኤ ደንደኤ? ህኔ ተምበ ‹ኤስ ጾዜ ጎዴስ ብኤልዜቡሌነኮ› ህድ ህየ በይቱወ?
42011019	ተን ጾዜ ብኤልዜቡሌነ ጎዴሰ ማዸኮ ህ በዴ አሥት አበነዉ ኡ ጎዴ? ሀ ኤ ግሸ ኡሶኮ ህ ገረ ያኤሰ።
42011020	ዬቦ፥ ተን ዎንቶ ኦሰነ ጾዜ ተ ጎደአይኮመ ዬይ ዎንቶ ካቴቴይ ህኑካ ዮዶሶ ህድ ህዮኮ።
42011021	ብዝ አሥ ኦሰሥ ሞዹስ ግጽ ቤ ዘወ ከቶ ጌዴ ኤ ሚዤይ ቦንቁቱወሶ።
42011022	ማቄ ባ ዬ አሡሜ ኦሰሥ ዮድ ኢሸኮመ ጎድ ኤ ዬቾ ኤ ግሤ ኤፈኮ ኤ ኤኬ። ኤ ሚዤን ኡድነ ቦንእኮ ፌዳረ ኤ ሸሄ።
42011023	ተ በዴ ማቁወስ ኡድ ተምበ እንጸአኮ ኤ እንጸኤ። ታረ ዎልኮ ጵክሉወስ ቡዶኮ ኤ ቡዴ።
42011024	ጾዝ አሥ ገረፈ ጎዱት ቤ ሀንዶ ጌዴ ከሤ ኤፌሴ ሴየ ሀየ ኤ ሀንቴ። ኤ ሀንቴ ጎዶን ዋሥ ኤሰ ባ ሸንከ ሜለ ኡድ ኤ ማዾይነ ኤሰ ከሤ ቤ ኤኬ ጎዶ ኤ ዼጌ። የሀፈን ‹ተ ጎዱቴቾ ዘዋ ማዽ ተ ሀሜሴ› ህድ ኤ ህኔ።
42011025	ማዽ ሀንኬ ኤ ዮሱኔ ዬ ዘወይ ፍቱት ጌዥ ነቁት ኤ ዬሱኔ ኤ ዴጌሤ።
42011026	ሀንድ ቤሜ ገሬ ኢተ ላፍ ጾዘጼ ኤት ዮድ ጌል የሀ ኤ ዬሴ። ዬ አሡሴ ጌዴ ዬሶይ ቡሮሜ ፌቶ ኤ ኢቴ» ህድ ኤ ህዶ።
42011027	ዬሱሰይ ዬይድ ዜርየ ዬሱኔ አሥት ግዳፈ ብዝ እንዶይ ቤ ከቶ ኬደይስ «ኔምበ ዬል ቤ ዸንሤ ዸሙሰ እንዶይ ዋኬይድ ሱዙቴሴንዮወ!» ህድ እ ህዶ።
42011028	ዬሱሰመይ «ዬ ኤሱሜ ሱዙቴሴስት ዎንቶ ከቶ ሲድ ሀንተ ገረ ፌይሼሽተኮ» ህድ ኤ ህዶ።
42011029	አሥ ለገይ ጵክሉት ቤ ገረ ኮስ ኮስ ሀምየ ዬሱኔ ዬሱሰይ «ሀ ዎገ አሥት ኢተ አሥተኮ። ምጩሼ ሀንተ ቤዬሱኮ ኡ ዎርጌ። ካየሥ ዮነሴ ገረ ሀንቱተ ምጩሼ ሀንተሜ ፌዴ ምጩሼ ሀንተይ ኡሱሴ ቤይሱቱወሶ።
42011030	ዮነሴይ ዬረጎ ኔኔዌ ከተመ አሥቱሴ ማዾንኬ ተን አሥ ዬሌይ ሀ ዎገ አሥቱሴ ዬረጎኮ ተ ማቄ።
42011031	ኦሞ በዴ ካቴ ማቅቸ እንዶ ሳበይ ሰለሞኔይ ኤረነ ዜሬሰ ስዬሜ ህስኔ ሀ ሰሀ ዎሱላፈ ዴንድ እ ዮዶ ግሸ ያአ ዎንቴ ሀ ቤረ አሥታረ ዴንድኮ ሴኬ ኡ ገረ እ ያኤ። ስወይቴ፥ ሰለሞኔ ገሬሰኮ ሀይ ሀየ ዬሰ።
42011032	ዬይድዎ ኔኔዌ ከተመ አሥት ያአሴ ሀ ዎገ አሣረ ዴንድኮ ኡ ገረ ኡ ያኤ። ዬ ኤስን ዮነሴይ ኦቶሰ ሲድ ቤ ጩቦ ዸድ ኡ ማዾ ግሸኮ። ስወይቴ፥ ዮነሴ ገሬሰኮ ሀይ ሀየ ዬሰ።
42011033	ፈቄ ፈዽ እዣከ ኦኦይኔ ጉፉንሡቴሴ ኮፈ ኦሞ ገዴስ ባሶ። ዘወ ጌሌ አሤ ኤ ቤይሶሮንኬ ትዽየኮ ኤ ገዴ።
42011034	ኔ ኣፌይ ገረሴ ሀዴ ፈቄኬ ዬሴሰኮ። ኔ ኣፌይ ሞዼ ዬሴሰ ኤ ማዸኮ ኔ ገረይ ኩሜነ ፎኤኮ ኤ ማቄ። ኔ ኣፌይ ሀርገሤ ማዾይነ ኔ ገረይ ኡድ ጬንቸኮ ኤ ማቄ።
42011035	‹ተ ገረ ዬሴስ ፎኤኮ› ህድ ህየ ኔ ዬሴስ ሀልየ ጬንቸ ኤ ማቄሱሜ ኔምበ ነዽ ከኩወ።
42011036	ኔ ገረይ ኡድነ አበን ጬንቸ ኬንጉወሰ ፎኤነ ኩንዴሴሰ ኤ ማዾይነ ሀዴ ኡድ አበኮይ ሞዽ ፈቄንኬይድ ፎእየ ቤንቴ ገረኮ ኤ ማቄ» ዬይድ ኤ ህዶ።
42011037	ዬሱሰይ ዬይድ ዜርየ ዬሱኔ ብዝ ፈረሰሥ ኤሰ ቦልቶሴ ኤ ኦቶ። ዬ ፈረሰሥ ዘዋ ጌል ቦልቶ ምዬሴ ተቶ ገረ ኤ ኡቶ።
42011038	ፈረሰሥ ዬሱሰይ ቤ ኩቼ ሾቶ በድ ከሠ ሙኔሰ ቤድ ኤ ምጮ።
42011039	ህኔ ላሥ ዬሱሰይ ኤሱሴ «ህኑን ፈረሰሥት ቡርጩቆወረ ሰንቅየረ ዉዴነኮ ሾት ህ ጌሼ፥ ህ ገዋከ ቦንእ ኤፍየረ ኢቴትየረኮ ኩንዴሰ።
42011040	ህኑኖ ሙይቶ! ዉዴነሴ ሜዸስ ገወነሴን ሜዾ በዬ?
42011041	ዬቦ፥ ዬ ቡርጩቆ ገዋካረ ሰንቄ ገዋካረ ዬሴሰ ዥእቱሴ እንጉወይቴ፥ ዬንየከ ኡድ አበኮይ ጌሹኮ ኤ ማቄ።
42011042	ህኑኖ ፈረሰሥቶ፥ ህኑምበ በዱፉ! ከሠ ኡንጌ ሰዌ ዸሌኮፋረ ጸተለኮፋረ ቤ ብሸነ ብሸነ ዬሴ ሰዌስታፈኮ ዎንቶሴ ተንሦ ተንሦ ህ እንጌ፥ ፌዴ በዴነመ ግዞ ሀንታረ ዎንቶ ኤሃረ ዸድኮ ህ ዬሴ። ዎንቶሴ ዬ ተንሦ እንግስኔ ሀ ኤሰን ዸቤ ህኑምበ ዎርጉሱወድኮ ኤ ዬቸ።
42011043	ህኑኖ ፈረሰሥቶ፥ ህኑምበ በዱፉ! አይሁደ ጵክሎ ዘዋከን ኩሠ ጎዶወከ ኡቴሴዎ ህ ዎርጌ ግሸ ህኑምበ በዱፉ! ዬ ኤሱኬ ገዼሳከ ዬሴ ጎዶዋ ኡድነ አሥት ህኑሴ ኩሠ ሰዎ ሰዉሶሮሰኮ ህ ዎርጌ።
42011044	ኬለ ኬንጉወ ቦሰ ህ ብሼ ግሸ ህኑምበ በዱፉ! አሥት ኤርዶ በድኮ ዬ ቦሰ ገረነ ኡ ሀንቴ» ህድ ኤ ህዶ።
42011045	ሙሴ ዎገ ኤረሥታፈ ብዝ «ላሦ፥ ዬይድ ኔ ህሱኔ ኑምበ ጨሽየመ ኔ ዬሴስ» ህድ ኤ ህዶ።
42011046	ዬሱሰን «ህኑኖ ሙሴ ዎገ ኤረሥቶ፥ ህኑምበ በዱፉ! አሥት ገረ ዴጾ እደ ህ እዱሴ፥ ዬ እደ ህኑን ብዝ ግልአ ብረነን ዶሉወይተኮ።
42011047	ዬይድዎ ህነድየጽት ዎዾ ካየሥት ኬለ ብሹሽ ህ ነቄ ግሸ ህኑምበ በዱፉ!
42011048	ህነድየጽት ዎዼቾ ካየሥቱሴ ኡ ቦሰ ኬለ ሀንቴነ ህኑን ህነድየጻረ ሀንቴሴ ዎልኮ ኩመሥታረ ኡሱሴ አቶወረኮ ህ ማዼሴ።
42011049	ሀ ኤሱሜኮ ዎንቶይ ቤ ኤረነ ‹ካየሥታረ አንሡታስታረ ኡሱኮኮ ተ አንሤ፥ ኡሳፈ ኡ ዎዼ፥ ፌድተን ኡ ጎዴ› ህድኮ ኤ ህኔ።
42011050	ሀ ዎገ አሥት ሀ ሰሀይ ሜዹቶወፈ ዴንስ ጉቴሴ ካየሥት ሱሡሴ ያአ ዎንቴ ኦይጩቶኮ ኡ ኦይጩቴ።
42011051	ኣዴዎኮ ህኑሴ ተ ኦሄ። ኦሎ ጉተ ኣቤሌ ሱሳፈ ዴንስ ዎንቶሴ ኤ ገረ ካሹሾሹሼን ዎንቶ ሀይለ ዘወሴን ግዳ ጉተ ዘከራሴ ሱሥ ኣሎ ኡድነ ጉተ ካየሥት ሱሡሴ ሀ ዎገ አሥት ያአ ዎንቴ ኦይጩቶኮ ኡ ኦይጩቴ።
42011052	ሙሴ ዎገ ኤረሥቶ፥ ህኑምበ በዱፉ! ኤረሴ ኤ ገሰ ዶኤሰ ኤትኮ ህ ዬሴ፥ ህ ኩችየ ኤ ዬሴሰ ባከ ፌቶ ህኑሴን ጌሎበይተኮ። ጌሌሴ ዎርጌስተ ኡ ጌሉወንኬ ህ ኦሶ» ህድ ኤ ህዶ።
42011053	-
42011054	የሀፈ ዴንድ ኤ ሀንጉሱኔ ሙሴ ዎገ ኤሩሴስታረ ፈረሰሥታረይ ዬሱሰ ገረ ኢተነ ዴንድ ኤ ዜሬነ ኤሰ ቀጼሴ ኤ ኑናፈ ዎርድ ለገ ኤ ዜሮሮንኬ ኦይቼ ኤሱኮ ኡቁስ ኤሰን ኡ ከክቸ።
42012001	ዬንየከ ለገ አሥት ኢተነዎ ሰሀ ፈሽ ዮድ ቤ ለጌትየፈ ዴንደሱነ ዎል ገረ ኡ ዶንግቸ። ዬሱሰን ቡሩስ ቤ ኤሩስቾሽቱኮ «ፈረሰሥት እራጭቴ ገረፈ ህኑምበ ከኩወይቴ። ኡ እራጭቴን ኡ አውሸኮ።
42012002	እዣ ዬሴ አበኮይ ትዽየ ኬሶ በድ ኣቹቴሴስ ኤሩቶ በድ አቱወሶ።
42012003	ሀ ኤ ግሸ ጬንቻከ ህ ዜርዴቾ ዜሬይ ኡድ ፎእየኮ ኤ ስንቴ። ገሰ ህ ገረ አይስ ዎል ወሽየ ካሹንት ህ ዜርዴቾሽ ጉበኮ ትዽየ ኤ ኦሁቴ።
42012004	ህኑኖ ተ በድቶ! ህኑሴ ኦሆኮ ተ ኦሄ። አቾ ቤ ዎዼ ኣሎዎ ባከ ዬ ኤሱሜ ፌደ አበን ሀንቴሴ ደንደኡወስተ ዠሾፍተ።
42012005	ኦኔ ዠሼ ህኑምበ ኤ ዎርጉሴሰ ህኑሴ ተ ኦሄሴ። ህ ዠሾሮስ ቤ ዎዾ ጌዴ ጋነምየ ደፌሴ አዴቶ ኬንጌ ዎንቶኮ። ኣዴዎ ኤሰዎ ዠሹወይቴ።
42012006	እችች ከፎ ግዽት ለምእ ሳንቴ ዘልኡትየ በዬ? ዬ ከፍታፈ ብዝን ዎንቶይ ዸዴሴስ ባሶ።
42012007	ህኑሴ ፌቶ ህ ቅኖ ኡፉሥን ታቡትኮ ኤ ዬሴ። ሀ ኤ ግሸ ዠሾፍተ። ህኑን ፌቶ ለገ ከፎ ግዸሜ ገሮኮ ህ ገሬ» ህድ ኤ ህዶ።
42012008	ሴኬ ዬሱሰይ «አሥ ቡሮ ‹ክርስቶሰ በዴኮ ተን› ህድ ህኔሱሴ ተን አሥ ዬሌይ ዎንቶ ዎሰሥ ቡሮ ‹ተ በዴኮ ኤስ› ህድኮ ተይኔ።
42012009	አሥ ቡሮ ተምበ ‹ተን ኤሰ ኤሩወሶ› ህድ ህኔሱሴ ተን ዎንቶ ዎሰሥ ቡሮ ‹ተን ኤሰ ኤሩወሶ› ህድኮ ተይኔ።
42012010	ታ አሥ ዬሌ ገረ ኢተ ከቶ ዜሬሱሴ ኦኔሴን ኤ በይሶይ ‹አቱወዬ› ህድኮ ኤ ህዩቴ። አያነ ጌሼ ጨሼሹሼመ ኦኔሴን ኤ በይሶይ ‹አቱወዬ› ህድ ህዩቱወሶ።
42012011	አሥት ህኑምበ ጵክሎ ዘወ አይት ኣንጉሱኔ አሥተ አሄስት ቡሩወካረ አፈነ ማግት ቡሩወካረ ያኤሴ ህኑምበ ኡ ኡቁሱሱኔ ‹ኑ ቅኖ ኬሴሴ አም ኑ ኦሄ? አበይድወ ኑ ዜሬ?› ህድ መዹንዶፍተ።
42012012	ዬ ዎጋከ አበ ዜሬሴ ህኑምበ ኤ ዎርጉሴሰ አያነ ጌሹኮ ህኑሴ ኦሄሰ» ዬይድ ኤ ህዶ።
42012013	አሥ ለገ ግዳፈ ብዝ አዴይ ዬሱሰኮ «ላሦ፥ ኑወዴ ቤ ዻሎሰ ኑንዶ ነእ ታሴ ሸሆሮንኬ ኦሁወ» ህድ ኤ ህዶ።
42012014	ዬሱሰን «ዶ፥ ሀ አሦ! ህ ዻሎ ህኑሴ ተ ሸሆሮንኬ አም ህ ግደ ታ ጌልሴሰ? ኦን ታ ያኤሰ ማጌሰ?» ህድ ኤ ህዶ።
42012015	ዬ ኤ ጌዴን ኡድነ አሡሴ «አሥ ዬሶይ ዎዱንቴ ለጌቴነ ማቁወሶ፥ ሀ ኤ ግሸ ሀቡ ሀቡ ህዬ ገረፋረ ሀንጋወ ገረፋረ ህኑምበ ከኩወይቴ፥ ኦሴይወይቴ» ህድ ኤ ህዶ።
42012016	ሴኬን መመት «ብዝ አዴ ዎዱመሴ ኤ ዎታን ለገ ከሠይ ከጾ።
42012017	ኤስን ገዋነ ‹ዋ ተ ህዬ? ሃንጽ ከሠ ኤሰ ተ ጵክሌ ጎዶ ኬንጉወሶ› ህድ ቤ መሶስ ጌዴ
42012018	‹ዬቦ፥ ዬይድ ተ ህዮሮስ፥ ተ ጎተርተ ዎዱስ ፌዴ መለ ጎተርተኮ ተ ኬጼ። ኤሳከ ተ ከሠን ተ ኬንጌ አበክተን ኡድነ ጵክል ተ ገዴ።
42012019	ታሴ ተምበ «ለገ ቤረሴ ማቄ ለገ ዎዱንቴኮ ኔ ጵክሌሴ፥ ዮነሴ ኔ ከሤ ኤኩወ፥ ሙወ፥ ኡሹወ፥ ኦኬት መጉወ!» ህድኮ ተ ህኔ› ዬይድ ዎዱመይ ህዶ።
42012020	ዎንቶመይ ‹ዶ፥ ኔኖ ሀ ሙየ! ጌዴ ቀመኮ ኔ ከሥ ኤፉቴ፥ ህኔ ሀ ኔ ጵክሎ ዎዱንቴይ ኦኔሴን ኤ ማቄ?› ህድ ኤ ህዶ።
42012021	ቤሴዎ ሀ ሰሀ ገረ ዎዱንቴ ኤሉሴስ ዎንቶ ቡሮ ዥኦ ማዼሴ አሥ ዬ ኤሱኬኮ ኤ ማቄ» ህድ ኤ ህዶ።
42012022	-
42012023	ዬ ኤ ጌዴ ዬሱሰይ ቤ ኤሩስቾሽቱኮ «ሀ ኤ ግሸ ህኑሴ ኦሆኮ ተ ኦሄ። ከሠሜ ዬሶይ ማኦሜ ገረይ ገሬ ግሸ ‹አም ኑ ሚዬ? አም ኑ ማኤ?› ህስኔ ህ ዬሶሴ መዹንዶፍተ።
42012024	ሜ፥ ቁረፍተ ቤወይቴ። አይሉቱወሶ፥ አጩቱወሶ፥ ከሠ ኤሰ ቤ ጵክሌ ጎዶ ፌቶ ጎተረን ኬሙቱወሶ፥ ዬንጾ ኡ ዼደኮን ዎንቶኮ ኡሶ ሙሴሰ። ህኑን ዬ ከፍቱሜ ፌቶ ገሩወይቱወ?
42012025	ሜ፥ ህ ግዳፈ መሤናረ መዹሜናረ ቤ ቤረ ገረ ብዝ ዎንቴ ኮሴስ ኦኔነ?
42012026	ህኔ ዬ ኦዼ አበኮ ሀንቴሴ ህ ደንደኡወሰ ኤ ማዾ ጌዴ አበ ግሸነ ፌዴ ፌዴ አበኮነ ህ መዹንጌ?
42012027	ሜ፥ ጉባ ዬሴ ፊርተ ዋኬ ዋኬይድ ኡ ድጬሸ ቤወይቴ! ሀንት ገፉቱወሶ፥ ዙቁቱወሶ፥ ሀንቴ ኡ ዼደኮን ኢተነ ሞዼሴ ማኦ ማዸ ኩሠ ፉለ ኬንግቸ ካት ሰለሞኔን ፌቶ ኡሳፈ ሀዴ ብዝኬይስ ማዾ ባሶ።
42012028	ህኔ ዎንቶይ ሀንዞ ቤንቶ ጉተ ተማከ ደፉቶይኔሰ ጉበ ዬሴ ማተ ዬይስ ሴሎ ኤ ገረ ጉስ መይሶ ጌዴ ህኑምበ ፌቶ ገርስ አሜ ኤ መይሱዋኔ? ህኑን ዎንቶ ህ ጎቤስ ዋክድ ኦዼ ኤ ማዾ!
42012029	ዬ ኤ ግሸ ህኑን ‹አም ኑ ሚዬ? አም ኑ ኡሼ?› ዬይድ ህስኔ መሦነ መዹንዶፍተ!
42012030	ዬይስ ዴጌሤሴ ሀ ሰሀ ገረ ዬሴ አሥት ዬይድኮ ኡ መዹንጌ፥ ህኑሴ ሃንጾ ኤ ዎርጉሴሰመ አፋ ዬሴ ህነዴይ ኤረኮ ኤ ኤሬ።
42012031	ዬይድ ህ መዹንጌሱሜ አፈ ካቴቴሴ ከርዱቱወይቴ፥ ሃንጽ በሴን ኡድኮ ህኑሴ ኤ እንጌ።
42012032	ህኑኖ በሬተ ጌርቶ፥ ዠሾፍተ! አፋ ዬሴ ህነዴይ ቤ ካቴቶ ህኑሴ እንጌሴ ሞዼ መሦ መትኮ ኤ ዬሴ።
42012033	ህ ኬንጌሰ ኡድ ዘልኡወይቴ፥ ዥእቱሴ እንጉወይቴ። ሚዤይ ኤሰ ገዱቴ ጭንጉወ ስግሬ ነዽ ህ ዎዱንቴ ከይሶይ ከይሱወ ጎዶ ቆቀነይ(14) ሙወ ጎዶወረ ኮሎ መክነ ኤ ኣሉወ ጎዶወረ አፈ ካቴትየ ኤሉስ ገዱወይቴ!
42012034	ኤሱሜ ዬይድ ተ ህኔስ ኤሌሴ ህ ዎዱንቴይ ዬሴ ጎዶ ህ መሦይ የሀከ ዬሴ ግሸኮ» ዬይድ ኤ ህዶ።
42012035	ሴኬን አስ ዬሱሰይ «ሀቱስ ግጽ ኡድ ዎገ ሀንተሴ ነቁቱወይቴ። ህ ፈቄን ፈዼሴሰ ማቁወዬ!
42012036	ዬ ኤሱኬዎ ሀዴ ቤ ላሥ ኩላፈ ዮሱኔ ከኬ ዬ ዘዋዴ ማልቱኬ ማቁወይቴ። ኡስን ቤ ላሥ ዮድ ጼይጌንየ ገሰ ዶኤሴ ነቁትኮ ኡ ከኬ።
42012037	ዬ ኤሱኬዎ ነቁት ኡ ከኩሱኔ ኡ ላሥ ዴዸ ዮድ ዴጌሤስ ዬ ማልት አበኬይድ ሱዙቴሴስቱነ! ኣዴዎኮ ህኑሴ ተ ኦሄ። ኤስን ሀንተ ማኦ ማዽኮ ተቶወ ኤ ኡቱሴ ኡዽን ኡሶ ሀንት ኤ ሙሴ።
42012038	ኡ ላሥ ኤኬ ዎዸከ ኦኦይኔ ዎንተሶ ኤ ዮሱኔ ብርት ከኬ ኤ ማልት ወይድ ሱዙቴሴስተወ!
42012039	አስ ህ ኤሮሮሰ ተ ዎርጌስ አሥ ቤሶ ከይሶይ አን ዎገ ዮድ ከይሴሰ ሸት ኤርዴሴሰ ማዸኮ ቤ ዘወ ቦት ኤ ጌሉሱኔ ዸጉወድኮ ኤ ዬቸ።
42012040	ተን አሥ ዬሌይ ህ መሶ ባ ዎጋኮ ዴዸዎ ተ ዮኔ፥ ሀ ኤ ግሸ ህኑን ነቁት ከኩወይቴ» ህድ ኤ ህዶ።
42012041	ጴጽሮሴን «ላሦ፥ ሀ መመኮ ኔ መመቶስ ኑሱወን፥ ኡድየዴሱነ?» ህድ ኤ ኦይጮ።
42012042	ላሥ ዬሱሰን «ዘወ አሥተ ሞዹስ ኤ አሆሮሳረ ኡሱሴ ኤ ዎገነ ዎገነ ከሠ ኤ እንጎሮንክየረ ላሥ ማጌሤ ሙጹረሤ ማቄ አዴ ኦሞነ ዘወ አሄ ገሠሥ ኦኔነ?
42012043	ላሥ ቤ ዮኔ ዎገ ዬይድ ሀንትየ ኤ ዬሱኔ ዴጌሤ ዬ ማለይ ገለቱቴሴሰኮ።
42012044	ኣዴዎኮ ህኑሴ ተ ኦሄ። ኡድ ቤ ኬንጌ አበኮ ገረኮ ኤሰ ኤ ማጌሤ።
42012045	ማቄ ባ ዬ ማለይ ‹ተ ላሥ ኡኬ ዮወሶ› ህድ ቤ ሙጹሮወ መስ ሙተ ኡሾ ጎዦ ህስኔ አሰንሤን ማቄ ማቾ ኤ ማልተ ኤ ዱሩሱኔ
42012046	ዬ ኢተ ማለሴ ኤ ላሥ ኤ መሶ ባ ዎንትየካረ ኤ ኤርዶ ባ ሳትየካረኮ ኤ ዮኔ። ዬ ቤ ማለ ገረ ላሥ ኬደይዴሴ ያአኮ ኤ ያኤ፥ ጎኡወ አሥቱከ ኤ ደኬ።
42012047	ላሥ ዎሴቾ ዎሶ ኤርስኔ ሀንቶ ባስ ነቁቶ ባስ ዬ ማለይ ኦርጄነኮ ኤ ዱሩቴ።
42012048	ማቄ ባ ኤርዶ ባስመይ ያአ ቤ ገረ ኦኔ አበኮ ኤርዶ በድ ኤ ሀንተኮ ያአይ ኤ ገረ ሸዉከኮ ኤ ሸዉኬ። ዬ ኤስን ለገ ቤ እንዶ አሥ ገረፈ ለገኮ ኤ ዎርጌ፥ ‹ኦዴ፥ ታሴ ሀንቱወ› ዬይድ ህስኔ ለገ ቤ ኦቶ አሥ ገረፈ ኬደይስኮ ለገ ኤ ኦይጬ» ህድ ኤ ህዶ።
42012049	ሴኬን ዬሱሰይ «ተን ሀ ሰሀ ገረ ዮዶስ ተመነ ሜጌሱኮ። ህኔ ኡኬ ኤ ኤጸኮ ዋኬይድ ታሴ ኤ ሞዸሼሽ።
42012050	ማቄ ባ ተ ጸመቁቴ መዸ ጽንቀቴኮ ታሴ ዬሰ። ዬ ኤስ ኣሎሮ መኮ ጌሁንሤ ኬንጉወሶ።
42012051	ሀ ሰሀ ገረ ተ ኦዶስ ሞዼትየ ህኑምበ ኤ ብሼ? ህኑሴ ኦሆኮ ተ ኦሄ፥ ተንመይ ኦዶስ ሸሆኮ ባከ ሞዼቴ ማቁወሶ።
42012052	ሀትየፈ አይት ብዝ ዘወ ግዳ ዬሴ እችች አሥት ሀይዝ ዎል በዴ ማዽ ለምእ ገረ ኡ ዴንዴ፥ ለምእ ዎል በዴ ማዽ ሀይዝ ገረ ዴንደይድኮ ዎለ ኡ ሸሄ።
42012053	አዴይ ቤ ዬሌ ገረ፥ ዬሌይ ብየዴ ገረ፥ እንዶይ ቤ ቡሾ ገረ፥ ቡሾይ ቤይንዶ ገረ፥ ቦልት ቤ ነእ መች ገረ፥ ነእ መች ቤ ቦልት ገረ ብሬ ዴንስ ዎለ ኡ ሸሄ» ዬይድ ኤ ህዶ።
42012054	አስ ዬሱሰይ አሥቱሴ «ዹመይ ሀዱርስ በዴነ ዮኔሰ ህ ቤኔንየ፥ ዬንየዎ ‹እረይ ሀንዞ ቡከኮ ቡኬ› ህድኮ ሂኔ፥ ኣዴዎ ዬይድ ኤ ማቄ።
42012055	አጌሥ ኦሞ በዴፈ ዎኬ አጌቴሰ ህ ቤኔንየ ‹ሀንዞ አወይ ኢተነኮ አዌ› ዬይድ ሂኔ፥ ኣዴዎ ኤ ማቄ።
42012056	ህኑኖ አውሸችቶ! አፈሳረ ሀ ሰሀሳረ ኡ ብሸ ቤድ አበ ዎንተይ ማቄሰ ኤሬሱኮ ህ ደንደኤ። ህኔ አሜ ሀ ቤረ ብሸ ቤድ አበ ኤ ማቄሰ ኤሬሴ ህ ደንደኡዋኔ?» ህድ ኤ ህዶ።
42012057	ሴኬን አስ ዬሱሰይ «ወይድ ህኑሴ ኣዴ ዜሬ ኤርድ ህ ያኡዋኔ?
42012058	ኔ ኢለሥ ኔምበ ሉት ያኤስ ቡሮ ኣንጌንየከ ኦግየ ዎልኮ ሀንግስኔ ነቁቴሴ ኔሴ ከርዱቱወ! ነቁቴ ኔ ዼበአይኮ ያኤሱሴ ኔምበ ጎሽ ኤ እንጌቴ ያኤስ ኔምበ ገርስኮ ቱኬሱሴ እንድ ቱፌ ዘወ ንየ ኤ ጌልሱሴ።
42012059	ኔሴ ኦሆኮ ተ ኦሄ፥ ኔ ገረ ኡንደ ሚዤ ኡድ ላቀን ሸቶ በድ ሸንድ ኔ አልሶሮ ኣሎ የሀፈ ኬሴሴ ደንደኡወነኮ» ህድ ኤ ህዶ።
42013001	ዬ ዎጋከ ብዝ ብዝ አሥት ዬሱሰኮ ዮድ «ገልለ ዉዴ አሥት ዎንቶሴ ካሸ ኡ ካሽቾይኔኮ ጵላጾሴይ ኡሶ ዎዽ አልሶ። ኡ ሱሥን ኡ ካሻረ ዎልኮ ዎርቁቶ» ህድ ኡ ኦዱሶ።
42013002	ዬሱሰን «ህኔ ዬ አሥት ዬ ኤ ጌዴ በይሶይ ኡ ገረ ኤሎስ ፌዴ ገልለ ዉዴ አሥቱሜ ኡድ ገርድ ጩበቼ ኡ ማቅቾሹወ ህኑምበ ኤ ብሼ?
42013003	ፌቶ ማቁወሶ ህድኮ ተይኔ። ህ ጩቦ ዸድ ማቄ ህ ዼበአይኮ ህኑንን ሀዴ ኡሱኬኮ ህ ማቄ።
42013004	ስሎሜ ሹች ዘወይ ኡ ገረ ዎድ አልሶ ተመ ሀዙፍ አሥቱሴ አም ህ መሤ? ዬ ተመ ሀዙፍ አሥት ዬሩሰሌሜ ዬሴ አሥቱሜ ኡድ ገርዴሴ ጩበችቱወ ህኑምበ ኡ ብሼ?
42013005	ፌቶ ገሩቱወሶ ህድኮ ተይኔ። ህ ጩቦ ዸድ ማቄ ህ ዼበአይኮ ህኑን ሀዴ ኡሱኬኮ ህ ባኔ» ዬይድ ኤ ህዶ።
42013006	ዬ ኤ ጌዴ ዬሱሰይ ብዝ መመኮ ኤ መመቶ። ዬ ኤስን «ብዝ አሥ ቤ ገትየ ቶቴቾ ብዝ ምሥ ቤሌሴ ሱንጌስ ኤ ዬቸ። ዬ ምሥ ገረፈ ኣፌ መጼሴ ሀንድ ብዞን ኤ ዼዶ።
42013007	ህኔ ዬ ኤ ግሸ ዬ ገቴ ሀንትቸ አዴ ‹ሀ ምሥ ገረፈ ኤ ኣፌ መጼሴ ሀይዝ ቤረ ኣሎ ማዽ ማዽ ተ ዮዶ። ብዝ ኣፌን ሀቴ ኣሎ ኤ ገረፈ ዴጌሶ ባሶ። ዮነሴ ኤሰ ቡርስ ኦሡወ፥ አበሱነ ሰሀ አይት ጎዶ ኤ ቱጬ?› ህድ ኤ ህዶ።
42013008	ዬ ጎዶ ሀንትቸሽን ‹ላሦ፥ ሜ፥ ሀ ቤረሴ ዸጉወ! ሞዹስ መዼት እግሰ ኤ ባለ ጉስ ተ ቤዬሴ።
42013009	ዮኔ ቤረሴ ኣፌ ኤ ከጾአይኮ ሞዼኮ፥ ከጼ ኤ ዼበአይኮመ ቡሮኮ ኤ ቡሬ› ህድ ኤ መቶ» ህድ ኤ ህዶ።
42013010	አይሁደ ሰንበተ ዎንቴ ዬሱሰይ ብዝ ጵክሎ ዘዋ ኤሩስየ ኤ ዬቸ።
42013011	ህኔ የሀን ተመ ሀዙፍ ቤረ መኮ ጾዝ እሶ አይት ዶሙሴቾ እንዶይ እ ዬቸ። እ ዘሄይ ዶንድኔ ግዝ ሀንቴ ኤሩወድ እ ዬቸ።
42013012	ዬሱሰን እሶ ቤ ቤዶ ዎገ ጼይድ «ኑንዴ፥ ኔ ሀርጌይ ኔምበ ደቶሶ» ህድ ኤ ህዶ።
42013013	ኩቼነ እሶ ኤ ዶልኔ ዬንየዎ ግዝ ኤዽ ዎንቶ ኬደ ኬደ እ ህሶ።
42013014	አይሁደ ጵክሎ ዘወሴ አፈነ ማገይ ሰንበተ ዎንቴ ኤ ሎሉሶ ግሸ ሁል የሀ ዬቸ አሥቱሴ «ብዝ ሰምንቴ ግዳ ሀንተ ኤሰ ሀንቱሶ እዙፍ ዎንተይ ዬሰኮ ዬሴ፥ ዬንጽ ዎንተ ኣሎ ዮድ ሎሉወይቴ! ሰንበተ ዎንቴ ሎሌ ዎርጉሱወሶ» ህድ ኤ ህዶ።
42013015	ላሥ ዬሱሰን ኤሱሴ «ህኑኖ አውሸችቶ! ህ ብዝ ብዝካፈ ሰንበተ ዎንቴ ህ መይዶ ሶላፈ ብርሽ ሀሬ ዘወፈ ኬስ ዋሤ ኤ ኡሾሮሰ ኣንጉወስ ኦኔን ዬሰ?
42013016	አብረሃሜ ነይሻፈ ማቄ ሀ እንዶይ ተመ ሀዙፍ ቤረ ኣሎ ሁምበዬይ አይት ቱት መዹንሡሱኔ ዶድኮ እ ዬቸ። ህኔ ኤሱነ ቱፉት ቤ ዬቾ ሀርግየፈ ሰንበተ ዎንቴ ብርቹቴ እሶ ዎርጉሱወዬ?» ዬይድ ኤ ህዶ።
42013017	ዬይድ ኤ ዜርድኔ ዬ ኢልቻሽት ኡድነ ኡ ቦርሶ። አሥትመይ ዬሱሰይ ሀንቶ ምጩሼ ሀንተ ኡድ ቤድ ኡ መዶ።
42013018	ዬሱሰይ አስ «ዎንቶ ካቴቴይ አም ኤ ብሼ? ፌቶ አበ ገረወ ዬረድ ተ ኦሆ?
42013019	ብዝ አሥ ቤ ገትየ ባሎ ብዝ ሴነፍጬ ሱንጌ ምሥ ኣፌ ላቅዮኮ ኤ ብሼ። ዬ ኤስን ድጭ ምሥ መለ ኤ ማዾ። ከፍትን ኤ ሀንጌ ገረ ኬጽ ኡቶ» ህድ ኤ ህዶ።
42013020	ዬሱሰን ሴኬ «ዎንቶ ካቴቴ አበ ገረወ ዬረድ ተ ኦሆ?
42013021	ብዝ እንዶይ ሀይዝ ዠልአ ዺላከ እራጭቴ ኤት ኤሳረ እ ዾንኦ። ህኔ ኣልጭራከ ዬ ዺለይ ቤ ኩሜነ ዴንዶሰኮ ኤ ብሼ» ዬይድ ኤ ህዶ።
42013022	ዬ ኤ ጌዴ ዬሱሰይ ዬሩሰሌሜ ኤ ኣዾ። ሀንግስኔን ከተመ ግዳነን ከተመሜ ዉዴ ዬሴ አሥት ግዳነን ኤሩስስኔ ኤ ሀንግቸ።
42013023	ብዝ አዴይ «ላሦ፥ ዎንቶይ ሎሉሴ አሥ ለጋን ኦዼነ?» ህድ ኤ ኦይጮ። ዬሱሰን ኤሱሴ
42013024	«ጹሞ ሱማነ ጌሌሴ ከርዱቱወይቴ! ህኑሴ ኦሆኮ ተ ኦሄ፥ ዬ ጹሞ ሱማነ ጌሌሴ ዎርጌስት ለገኮ፥ ማቄ ባ ጌሌሴ ደንደኡቱወሶ።
42013025	ዬ ዘዋዴይ ዴንድ ገሰ ኤ አይቶ ጌዴ ህኑን ሱማከ ኤዽ ገሰ ዶልስኔ ‹ላሦ፥ ኦዴ፥ ገሰ ኑሴ ዶኡወ!› ዬይድ ህዬ ህ አይኬ። ኤስን ‹አየፈ ህ ዮዶሰ ኤሩወሶ› ህድ ኤ መሄ።
42013026	ዬንየ ህኑን ‹ሀ ኑንች ኔረ ዎልኮ ሙተ ኡሾ ኑ ግዳን አሤ ኤሩሰ ኔ ህቾሽ?› ዬይድ ሂኔ።
42013027	ሀቴን ኤስ ‹አየፈ ህ ዮዶሰ ተን ኤሩወሶ። ህኑኖ ኢተ ሀንቴስቶ፥ ሀየፈ ኡኬ ሀሩወይቴ› ዬይድኮ ኤ ህኔ።
42013028	ህኑንመይ ዉዴነ ህ አቴ። አብረሃሜን፥ ይሳቄን፥ የይቆቤን ካየሥተ ኡድነ ዎንቶ ካቴትየ ህ ቤኔንየከ ዬንየን ህ ዬኬ፥ ገጎን ህ ቂጬ።
42013029	ለገ አሥት ኦሽች በዴፈ፥ ሀዱርስ በዴፈ፥ አፈ በዴፈ፥ ኦሞ በዴፈ ዮድ ዎንቶ ካቴቶወ ተቶ ገረ ኡ ኡቴ።
42013030	ኣዴዎኮ ጌዴ ዬሴስታፈ ብዝ ብዝት ቡሮሴ ኡ ማቄ፥ ቡሮ ዬሴስታፈ ብዝ ብዝት ጌዴሴ ኡ ማቄ» ዬይድ ኤ መቶ።
42013031	ዬንየዎ ብዝ ብዝ ፈረሰሥት ዬሱሰኮ ዮድ «ሄሮድሴይ ኔምበ ዎዼሴ ዎርጌ ግሸ ሀየፈ ዸድ ሀንጉወ!» ህድ ኡይዶ።
42013032	ዬሱሰን «ዬ ፈየንከ ጌደለኮ ሀንድ ‹ «ሀንዞወረ ጉታረኮ ጾዜ ተ ጎዴ፥ ሀርገሤ ተ ሎሉሴ፥ ተ ሀንተ ሀይሶ ዎንቴኮ ተ አልሴ» ህድ ኤ ህዶ› ህድ ኤሱኮ ኦሁወይቴ።
42013033	ማቁወዬ ባከ ካየሤ ሀይኤ ኤ ዎርጉሴስ ዬሩሰሌሜ ባከ አሬ ኤ ዎርጉሱወ ግሸ ሀንዞ ጉተ ህንቶ ኦጌ ገረ ዬሴኮ ታ ኤ ዎርጉሴ።
42013034	ዬሩሰሌሜ፥ ዬሩሰሌሜ! ካየሥተ ዎዼዮ! ኔከ አንሡቴቻሽተን ሹቹነ እጬዮ! ሉከል ቤ ፈንጌ ኦሞ ቤ ነይሽተ ጵክሌንኬ ኣንጽ ዎገን ኔ አሥተ ጵክሌሴ ተ ዎርዶ። ህኑንመይ ‹ኤሁወንጽኮ› ዬይድ ሂዶ።
42013035	ሀ ኤ ግሸ ህ ገቴይ ከየኮ ኤ አቴ። ህኑሴ ኦሆኮ ተ ኦሄ፥ ህኑን ‹ዎንቶ ሱንሡነ ዮኔስ ሱዙቴሴሰኮ› ዬይድ ህ ህዮሮ መኮ ኮሎ ታ ቤወይተኮ» ዬይድ ኤ ህዶ።
42014001	ሰንበታፈ ብዝ ዎንቴ ዬሱሰይ አፈነ ማገ ማቄ ብዝ ፈረሰሣረ ከሠ ምዬሴ ኤሶ ኤ ጌሎ። ፈረሰሥት አበ ኤ ሀንቴሰ ቤዬሴ ኡ ከክቸ።
42014002	ብዝ አዴይ ኤ ገረይ ኩሜነ ክጼሴስ የሀ ኤ ቡሮ ዬቸ።
42014003	ዬሱሰን ሙሴ ዎገ ኤረሥታረ ፈረሰሥታረ «ሰንበተ ዎንቴ ሀርገሤ ሎሉሴሴ ዎገይ ቱጫ ኤ ቱጬን ቱጩወንኬን ኤ ህዶ?» ህድ ኡሶ ኤ ኦይጮ።
42014004	ኡስን ምክ ኡይዶ። ዬ አዴን አይት ሎሉስ ኤ አንሶ።
42014005	ዬሱሰን «ህኑካፈ ኤ ዬሌይ ኦኦይኔ ኤ መይዶይ ዋሡሴ ቦቴቾ ሆቦሎወ ኡንደኮ ሰንበተ ዎንቴ ኬሱወስ ኦኔወ ዬሰ?» ህድ ኤ ኦይጮ።
42014006	ዬ ኤሰን መሄ ኡ ዼዶ።
42014007	ዬሱሰይ መሰለሴ ጼይጉቴቸ አሥት ኩሠ ጎዶወ ኡቴሴ ከርዱቴሰ ቤድ ኡሱሴ ብዝ መመኮ ኤ መመቶ።
42014008	«አሥ ኩለ ዘወ ጼይጌንየ ኩሠ ጎዶወ ኡቶፉነ! ሀኖ ኔሜ ኩሡቴሴ አሤ ጼይዴሴሰኮ ኤ ማቄ።
42014009	ኔምበን ማቄ ኤሰ ጼይዴቸ አዴይ ዮድ ‹ሀ ጎዶወፈ ዴንድ ሴ ኤሱሴ ደኩወ!› ህድኮ ኤ ህኔ። ዬንየከ ኢተነ ቦርስስኔ ዴንድ ኡለ ጎዶወ ኔ ኡቴ።
42014010	ማቄ ባ ኩለ ዘወ ኔ ጼይጉቶሮንየከ ኔሴ ሀንድ ኡለ ጎዶወ ኡቱወ! የሀ ኔ ኡቱሱኔ ኔምበ ጼይዴቸ አዴይ ኔኮ ዮድ ‹ኑንዶ ነኤ፥ ዴንድ ሴ ኬደ ጎዶወ ኡቱወ!› ህድኮ ኔምበ ኤ ህኔ። ዬንየኮ የሀ ጼይጉት ዮዴቸ አሥት ደኣ ኩሠ ኔ ዴጌሤ።
42014011	ዬ ኤስን ቤምበ ኬደ ኬደ ህሴስ ኡድ ኡለ ኡለኮ ህኔ፥ ቤምበ ኡለ ኡለ ህሴስ ኬደ ኬደይድ ኤ ህኔ ግሸኮ» ዬይድ ኤ ህዶ።
42014012	ዬሱሰይ ዬ ጼይዴቸ አዴሴ «መሰለ ነዽ ቦልቶሴን ማቄ ቀሜቴሴን አሤ ኔ ጼይጌንየከ ኔ ለግተ፥ ኔይንዶ ነአጽተ፥ ኔ እግንተ፥ ዎዱንዴሴ ኔ ዶድተ ጼይዶፉነ! ዬ ኡስት ሴኬ ኔምበ ጼይድኮ ኔ ዎመ ሸሜሴ ኡ ደንደኤ።
42014013	ኔንመይ መሰለ ኔ ነዾ ጌዴ ዥእተ፥ ኩቼ ቶኬ ፈጬሼሽተ፥ ዶምተ፥ በልእተ ጼይጉወ!
42014014	ኔሴ ኡ መሄስ ባ ግሸ ሱዙቴሴሰኮ ኔ ማቄ። ግዞ አሥት ሀይቦወፈ ዴንዴንየኮ ዬ ኔ ዎመ ዎንቶይ ኔሴ ሸንጌ» ዬይድ ኤ ህዶ።
42014015	ዬ ተቶወ ኡትየ ዬቸ አሥታፈይ ዬሱሰይ ዬይድ ዜርዶሰ ሲድ «ዎንቶ ካቴቶ ተቶወ ኡቴሴ ደንደኤስ አበኬይድ ሱዙቴሴሰነ!» ህድ ኤ ህዶ።
42014016	ዬሱሰን «ብዝ አዴይ ኦርጄ ተቶ ነዽ ለገ አሥተ ኤ ጼይዶ።
42014017	ተቶይ ነቁቶ ጌዴ ቤ ጼይዴቾ አሥተ ‹ኡድ በስ ነቁትኮ ዬሴ፥ ዮወይቴ!› ህድ ኡ ኦሆሮሰ ቤ ማለ ኡሱኮ ኤ አንሶ።
42014018	ቤ ኡድነዎ ዮዌ እንጸዽ ጎይሙቴ ኡ ጌሎ። ቡሮነስ ‹ሰሀኮ ተ ዎንዴሴ፥ ሀንድ ተ ቤዮሮሰኮ ተምበ ኤ ዎርጉሴ። ተምበ የሀ ኤሉሱወሶ። ኦዴ፥ ታ ኢሎፉነ› ህድ ኤ ህዶ።
42014019	ፌደይ ‹እችች ጽማዴ መይደጼኮ ተ ዎንዴሴ፥ ኡሶ ቤዬሴ ታ ኤ ዎርጉሴ ግሸ ኦዴ፥ ተምበ የሀ ኤሉሱወሶ፥ ታ ኢሎፉነ› ህድ ኤ ህዶ።
42014020	አስ ፌደይ ‹መቾ ሀገ ተ ኤቴሴ ግሸ ኤሉሱወሶ› ህድ ኤ ህዶ።
42014021	ዬ ኤ ማለን ሀንድ ሃንጾ ኡድነ ቤ ላሡኮ ኤ ኦቶ። ዬንየከ ላሥ ሁል ‹ኡኬዎ ከተማ ኡድ ኦጌይ ዬሴ ኣሎ ሀንጉወ! ዥእተ፥ ቶክየፈ ኩችየፈ ቡርዴሴስተ፥ በልእተ፥ ሀሜሴ ደንደኡወስተ ሀነ ኦት ኤት ዮወ!› ህድ ኤ ህዶ።
42014022	ዬ ኤ ማለን ሀንድ ዮድ ‹ላሦ፥ ኔ ኦቶንኬ ኤት ዮዱሶ። ጎዶመይ ኩንዶ ባሶ› ህድ ኤ ህዶ።
42014023	ላሥን ‹ተ ዘወይ ኩሞሮንኬ ከተመሜ ዉዴ ኡድ ኦጌይ ዬሴ ኣሎ ሀንድ ኡ ዮዎሮንኬ ምንስ ኦሁወ።
42014024	ህኑሴ ኦሆኮ ተ ኦሄ፥ ቡሮነ ጼይጉቴቸሽታፈ ብዝን ፌቶ ሀ መሰላፈ ደደኡቱወሶ› ህድ ኤ ህዶ» ዬይድ ኤ ዜርዶ።
42014025	ለገ አሥት ዬሱሳረ ሀምየ ኡ ዬቸ። ኤስን ኡሱኮ ማዽ
42014026	«ታኮ ዮኔስ ኡድ ብየዴን፥ ቤይንዶን፥ ቤ መቾን፥ ቤ ነይሼን፥ ቤይንዶ ነአጼ፥ ቤይንዶ ቡነይጬ፥ ፌቶ ቤ ዬሶን ዸዶ በድ ታሜ ገርስ ኤሄስ ታረ ሀንጌሰ ማቄሴ ደንደኡወሶ።
42014027	ቤ ሱሥ ምሤ እድ ተ ጌዴ ዮወስ ታረ ሀንጌሰ ማቄሴ ደንደኡወሶ።
42014028	ብዝ ህኑካፈ ሹች ዘወ ኬጼሴ ዎርደኮ ዬ ዘወ ኬጽ አልሴሴ ቤ ሚዤይ ኤሌሰ ኤ ማቄሰ ኡትኮ ኤ መሤ።
42014029	ካቾ ካሽ ኬጼ አይቴችኔ ኬሤ ኬጾ በድ ኤ ዸበአይኮ ዬ ቡሮ ኬጼ ኤ አይቴቾሸ ቤዴቻሽት ኡድ ኤ ገረ ቆዞዝኮ
42014030	‹ኦዴ፥ ሀ አሥ ዘወ ኬጼሴ አይቴቾይኔኮ ኤሰ ኤ ኢሾ!› ህድኮ ኡ ዻዴ።
42014031	አስ ዬ ኤሱኬ ብዝ ዉዴ ካት ተም ኩመ ቶረሤ ደርጌሰ ኬንጌስ ቶረ ኬሴሴሰ ማዸኮ ፌዴ ዉዴ ካት አስ ለምእ ተም ኩመ ቶረሤ ደርጌሰ ኬንጌስ ኤሱኮ ዮኔሰ ማቆ ህደኮ ተም ኩመ ቶረሤ ኬንጌ ካት ቡሩስ ቤሴ ኡት ሴኤሰ ኢቼሼ ቤ ደንደኤሰኮ ቤ አሣረ ኤ ኩንጌ።
42014032	ኦሰይ ደርጌሴ ደንደኡወሰ ማቄሰ ቤ ኤርዶ ጌዴ ዘረ ኤ ዬሱኔ ቤ ዎሰሤ አንስኮ ነቆ ኤ ኦይጬ።
42014033	ዬ ኤሱኬ ቤሴ ቤ ኬንጌሰ ኡድ ዸዶ ባ አሥ ኦኔን ታረ ሀንጌሰ ማቄሴ ደንደኡወሶ» ዬይድ ኤ ህዶ።
42014034	ሴኬን አስ ዬሱሰይ «ሶጎይ ሞዼኮ። ሎኤ ኤ ዼደኮ አበነው ሴኬ ሎኡሴሴ ኤ ደንደኡቴ?
42014035	ዬ ሎኡወ ሶጎይ ዎተ ሰሀይ ልት ከሠ እንጎሮንኬን ማቄ ኦሻረ ዎርቁት እግሰሴን ጎኡወሰ ቤ ማቄ ግሸ ዬንየዎኮ ዉዴ ኬስ ዎረ ኤ ደፉቴ። ኤ ስዮሮሰ ወሼይ ዬሴስ ነዽ ስወዬ!» ዬይድ ኤ ህዶ።
42015001	ዬንየከ ቀራጭታረ ጩበችታረይ ኡድነ ዬሱሰይ ኤሩሴሰ ስየ ኤ ደኣ ኡ ጵክሉትቸ።
42015002	ፈረሰሥታረ ሙሴ ዎገ ኤሩሴስታረይ ዬ ኤሰ ቤድ «ሀ ኤስ ጩበችታረኮ ኤ ፌይሼ፥ ኡሳረ ዎልኮኮ ከሠ ኤ ሙኔ» ህድ ሴኬ ሀንኬ ኡምቡ ኡምቡ ኡይዶ።
42015003	ዬ ኤ ግሸ ዬሱሰይ ኡሱሴ ብዝ ዜሬ ዜርስኔ
42015004	«ብዝ አሥ ህኑካፈ ጺሥ ዶሬ ኬንጌሰ ማዸኮ ዬ ዶርታፈ ብዝ ባደኮ ኦዱፍ ተመ ኦዱፌ ጉበ ደት ቤ ዴጌሦሮ መኮ ዎርግየ ሀንጉወዬ?
42015005	ቤ ዴጌሶ ጌዴ ኢተነ መግስኔኮ ቤ ኦንታ እድ ኤ ኦኔ።
42015006	ቤ ዘወ ኤት ቤ ዮዶ ጌዴ ቤ ለግተን ቤ ዶድተን ጼይድ ‹ተ ዶሬ ባዴቸሼ ዴጌሱሶ። ጌሬ፥ ታረ ዎልኮ መጉወይቴ!› ዬይድኮ ኤ ህኔ።
42015007	ተንን ህኑሴ ኦሆኮ ተ ኦሄ። ዬይድዎ ማሮ ኤሱሴ ኤ ዎርጉሱወ ‹ግዞኮ ኑን› ህድ ህኔ ኦዱፍ ተመ ኦዱፉሜ ቤ ጩቦ ዸድ ማዸ ብዝ አሥ ግሸ አፋከ ዬሴስት ኬደይስኮ ኡ መጌ» ዬይድ ኤ ህዶ።
42015008	ሴኬን ዬሱሰይ «ዬ ኤሱኬዎ ዎርቅየፈ ሀንቱቴሴ ብሬ ተሜ ኬንግቸ ብዝ እንዶይ ብዝ ኤሳፈ ባደኮ አም እ ሀንቴ? ቤ ፈቄ ፈዽ ቤ ዘወ ኡድነ ፍት ኤ ቤንቶሮ ኣሎ ሞዹስኮ እ ዎርጌ።
42015009	ዬ ቤ ሚዤ ቤ ዴጌሶ ጌዴ ቤ ለግተ፥ ቤ ዶሥተ ብዝነ ጼይድኮ ‹ባድ ዬቸ ተ ሚዤይ ቤንቶሶ፥ ህኑንን ታረ መጉወይቴ› ህድኮ እ ህኔ።
42015010	ዬይድዎ ቤ ጩቦ ዸድ ማቄ ብዝ ጩበች ግሸ አፋ ዬሴ ዎንቶ ዎሰሥትን መገኮ ኡ መጌ» ዬይድ ኤ ህዶ።
42015011	አስዎ ዬሱሰይ «ብዝ አዴይ ለምእ ነአጼ ኤ ኬንግቸ።
42015012	ህኔኮ በርስ ብየዴ ‹አበዮ፥ ኔ ዎዱንትየፈ ሸት ኔ ጌዴ ታ ኤልቸሼ ሀቴዎ ታሴ እንጉወ!› ህድ ኤ ህዶ። ህኔ ኤሰዴይ ዬ ቤ ዎዱንቴ አንጉሱሴን በርሱሴን ኤ ሸቶ።
42015013	ኦዼ ዎንተ ጌዴ በርስ ቤምበ ኤለ ሚዤ ኡድ ጵክል ኤት ዸድ ዘረ ዉዴ ኤ ሀንዶ። ቤ ሀንዶ ዉድየ ዬ ቤ ሚዤ ኡድነ ማቁወ ኦጌነ ሴየ ሀየ ኤ በይሶ።
42015014	ዬ ሚዤ ቡድ ቤ በይሶ ጌዴ ዬ ዉድየ ኢተ ናዬይ ኡንድኔ መዻ ኤ ጌሎ።
42015015	ህኔ ዬ ዉዴ አሤ ማቄ ብዝ አዴሶ ኤ ጌልኔ ዬ አዴን ግርምተ ኤ ዬሞሮሰ ኤሰ ጉበ ኤ አንሶ።
42015016	ኤስን ናዬይ ኤሰ ኢተነ ኦይጮ ግሸ ዬ ግርምት ሙኔሳፈ ምዬሴ ኢተነ ኤ ጮልእቸ። ዬ ኤሰፈን ኤሱሴ እንጌስ በድኮ ዬቸ።
42015017	ዬንየን ዬ ነእ ቤምበ ኤርድ ‹ኑወዴ ዘዋ ዎመ ኤፌሴ ሀንቴ ሀንተሥት ቦረ ምሽ ቤ ዸቦሮ መኮኮ ኡ ሙኔ። ተን ሀየ ናዬነኮ ሀይኤ።
42015018	ዮነሴ ዴንድ ኑወዴኮ ሀንድ «አበዮ፥ ዎንቶሳረ ኔሳረ በይስኮ ተ ዬሴ።
42015019	ሀ ኤ ጌዴመ ሴኬ ‹ሀ ኤስ ተ ዬሌኮ› ህድ ኔ ህኔሰ ታ ብሹወሾ። ኔ ዘዋ ዎመነ ሀንቴ ሀንተሥቱካፈ ሀዴ ብዝኬ መት ተምበ ታኩወ!» ህድኮ ተ ህዬ› ህድ ኤ ህዶ።
42015020	ዴንድ ብየዴኮ ኤ ዮዶ። ዬሌይ ሴነዎ ዘረ ዬሱኔ አዴይ ኤሰ ቤድ ህግል ኤሱኮ ዎጽ ሀንድ ቤ ፌንጋ አይት ኤ ሙጾ።
42015021	ዬ ዬሌን ‹አበዮ፥ ሀ ኤ ጌዴመ ሴኬ «ሀ ኤስ ተ ዬሌኮ» ህድ ኔ ህኔሰ ተምበ ብሹወሾ። ዎንቶሴን ኔሴን በይስኮ ተ ዬሴ› ህድ ኤ ህዶ።
42015022	አዴይ ቤ ማልተ ጼይድ ‹ኡድ ማኦሜ ገርድ ሞዼሴ ማኦ ኦድ መይሱወይቴ፥ ኤ ግልኣከን ቁጴ ኤ ቶኬሴን ኮጰ ኦድ ጌልሱወይቴ!
42015023	መሌሴ መይዶ ኦድ ሹኩወይቴ፥ ኑ ምዬሴ፥ ኑ መጎሴ።
42015024	ኤሱሜ ተይኔስን ሀ ተ ዬሌይ ሀይዽ ዬችኔ ሴኬን ሀይ ኤንአኮ ኤ ዬሴ፥ ባድ ዬችኔ ሀይ ቤንትኮ ኤ ዬሴ› ዬይድ ህድ መጌ ኡ ጌሎ።
42015025	ነእ አንጉስ ዬንየ ዎታ ዬችኔ ዮድ ዘወ ኡቅስኔ ኦስየረ ዝምቤ ከቶወረ ኤ ሲዶ።
42015026	ማልታፈ ብዞ ጼይድ ‹አበ ኦሴነ ሀ ኦሴይ?› ህድ ኤ ኦይጮ።
42015027	‹ኔ በርስ ዮኔኮ አዴይ ሞዼነ ኤሰ ቤ ዴጌሶ ግሸ መሌሴ መይዶ ኤ ሹቴሴ› ህድ ኤ ህዶ።
42015028	አንጉስን ሁል ዘወ ጌሌ ኤ እንጸዾ። አዴይ ዘወፈ ኬስ ኤ ጌሎሮሰ ሽዾ።
42015029	ነእን ‹አበዮ፥ ብዞ ስወ! ሃንጽ ቤረ ኣሎኮ ኔ ዘወ ሀዴ መረሡኬ ተ ሀንቶ፥ ኔ ዎሶሴ ብዝ ዎንቴን ተ ጌዴ ገረ ህዶ ባሶ። ህኔ ብዞን ተ ለግታረ ዎልኮ ተ ካኦሮሰ ብዝ ኦርጌን ታሴ ሹት ኤሩወነኮ።
42015030	ሀ ኔ ነእመይ ኔ ዎዱንቴ ለጌቴስታረ ዎልኮ ቡድ በይስ ሀንኬ ኤ ዮኔ መሌሴ መይዶ ኤሱሴ ኔ ሹቶ› ህድ ኤ ህዶ።
42015031	አዴን ‹ተ ዬሌ፥ ኔንመይ ኡድ ዎገዎኮ ታረ ዎልኮ ኔ ዬሴ። ታስ ቤ ኡድነ ኔሴዎኮ።
42015032	ሀ ኔ በርስ ሀይዽ ዬችኔ ኤንአ ኤ ማዾ ግሸ ባድ ዬችኔ ኤ ቤንቶ ግሸ መገን ሙተን ኡሾን ህዬኮ ኑምበ ኤ ዎርጉሴ› ህድ አዴይ ህዶ» ዬይድ ዬሱሰይ ኤ መመቶ።
42016001	አስ ዬሱሰይ ቤ ኤሩስቾሽቱኮ «ብዝ አዴ ዎዱመይ ቤ ኦሞነ ዘወ አሄሰ ኤ ኬንግቸ። አሥት ኤሱኮ ‹ሀ ሀንተሥ ኔ ሚዤኮ ቡድ በይሴ› ህድ ኡ ኦቶ።
42016002	ዬ ዘዋዴን ኤሰ ቤኮ ጼይድ ‹ሀ ኔ ግሸ ተ ሲኔ ኦዶይ አበነ? ዮነሴ ተ ሚዤነ ኔ ሀንቶሰ ኤ ብዝ ብዝነ ኦወ! ሀንዞወፈ ሴኬ ተ ዘወ አሄሴ ደንደኡወነኮ› ህድ ኤ ህዶ።
42016003	ዬ ዘወ አሄስን ቤ ሙጹሮወነ ‹ሀይ፥ ተ ላሥን ተ ሀንታፈ ታ ጎዴሱኮ ህኔ። ዋ ተ ህዬ? ዎተ ዎቴሴ ኦሰ ኬንጉወሶ፥ ሽዽ ምዬን ፌቶ ታ ቦርሱሰኮ ኤ ቦርሱሴ።
42016004	ዬቦ፥ ተ ሀንተ ገረፈ ታ ኤ ኦሤቴን አሥት ቤ ዘዋ ዘዋ ታ ሞኮሮንኬ ተ መሄሰ ኤረኮ ተ ኤሬ› ህድ ኤ ህዶ።
42016005	ህኔ ኤስ ዬ ቤ ላሥ ጌሌይ ኡ ገረ ዬቾ አሥተ ኡ ብዝ ብዝነ ቤኮ ጼይድ ቡሮነሴ ‹ተ ላሥ ጌሌይ ኣንጹነ ኔ ገረ ኤ ዬሴ?› ህድ ኤ ኦይጮ።
42016006	‹ጺሥ ኦተ ዘይቴኮ ተ ገረ ዬሰ› ህድ ኤ መቶ። ህኔ ዬ አዴን ‹ኡኬ ኡት «እችች ተሜ» ህድ ሸት ዲዙወ!› ህድ ኤ ህዶ።
42016007	ፌደ አስ ‹ኔንች? ኔ ገረ ኣንጹነ ዬሰ?› ህድ ኤ ኦይጮ። ‹ጺሥ ደዶ(15) ጎሰኮ ተ ገረ ዬሰ› ህድ ኤ መቶ። ‹ሂኤ፥ «ሀዙፍ ተም ደዶ» ህስኔ ሸት ዲዙወ› ህድ ኤ ህዶ።
42016008	ኤ ላሥን ኤ ሀንተይ ዶመ ማቄ ዬ ዘወ አህቸሽ ቤሴ ቤ ቅኖሴ ኤ መቶ ፈየንኬቴ ቤድ ኤ ነሾ። ሀ ሰሀ አሥት ዎንቶ አሥቱኮፈ ሀ ሰሀ ገረ ቤ ዬሴ ዬሶነ ፈየንከ ኡ ማቄንኬኮ ኤ ቤይሴ» ህድ ኤ ህዶ።
42016009	ሴኬን ዬሱሰይ «ህኑሴ ኦሆኮ ተ ኦሄ፥ ሀ ሰሀ ገረ ቤንቴ ሚዤነ ህኑሴ ለጌ አይኩወይቴ። ዬይስ መሄሰ ህ ማቆአይኮ ዬ ህ ሚዤይ እቶ ጌዴኮ ኮሎ መክነ ዬሴ ዘዋ ህኑምበ ኡ ሞኬ።
42016010	ላቅ አበኮሴ ሙጹረሤ ማዸስ ዬይድዎ ኦርጄ አበኮሴን ሙጹረሡኮ ኤ ማቄ። ኦዼ አበኮሴ ሙጹረሤ ማቄ ዼደስ ኦርጄ አበኮሴን ሙጹረሤ ማቁወሶ።
42016011	ህኔ ሀ ሰሀ ገረ ቤንቴ ሚዤሼ ሙጹረሤ ማቄ ህ ዼደኮ ኦን ህኑሴ ኣዴነ ዎዱንቴ እንጌሰ?
42016012	አሥ ሚዤ አይኬነ ሙጹረሤ ማቄ ህ ዼዶ ጌዴ ህኑሴ ማቄሰ ኦን እንጌሰ?
42016013	ብዝ መረሥ ለምእ ላሡሴ ዎሱቴሴ ደንደኡወሶ። ሀ ኤሰ ኤ እንጸኤ፥ ሴ ኤሰ ኤ ኤሄ። ሀ ኤሱሴን ኡዽ ኤ ዎሱቴ፥ ሴ ኤሰ ኤ ሃሴ። ሚዤ ህ ዎንቶኬይስ ህ መቶ ጌዴ ዎንቶሴ ዎሱቴሴ ደንደኡወይተኮ» ዬይድ ኤ ህዶ።
42016014	ሚዤ ኤህቸ ፈረሰሥት ዬሱሰይ ዜርዶሰ ኡድ ሲድ ኡ ቆዞዞ።
42016015	ሴኬን ኡሱሴ «ህኑሴ ህኑምበኮ አሥ ቡሮ ግዞ ህ መሄ። ዎንቶመይ ህ ሙጹሮ ኤረኮ ኤ ኤሬ። አሥ ቡሮ ኩሡቴስ ዎንቶ ቡሮ ደርሴሰኮ» ዬይድ ኤ ህዶ።
42016016	ዬሱሰን ሴኬ «ሙሴ ዎገን ማቄ ካየሥት ፍሸሮይ ጸመቅቸ ዮሀንሴይ ዮኔ ኣሎኮ ሀንትስኔ ኤ ዬቸ። ጸመቅቸ ዮሀንሴይ ዮዶ ዎጋፈ ሀንኬ ዎንቶ ካቴቶሴ ሞዼ ኦዶኮ ኦሁትስኔ ዬሰ። አሥት ቤ ብዝ ብዝነ ዬ ካቴቶወ ጌሌሱኮ ኢተነዎ ኡ ከርዱቴ።
42016017	ሙሴ ዎጋፈ ፌቶ ብዝ ላቅ ፎጹቴሴስን ባኔሱሜ አፋረ ሰሃረይ ባደኮኮ ኤ ሸዉኬ።
42016018	ቤ መቾ ደት ፌዴ መቾ ኤኬስ ኡድ ለጌተኮ ኤ ለጌቴ። ዬይድዎ ቤ አዴሶፈ ኬስ ዮደንዮ ኤኬስ ለጌተኮ ኤ ለጌቴ» ዬይድ ኤ ህዶ።
42016019	ሴኬን ዬሱሰይ «ብዝ አዴ ዎዱመይ ኤ ዬቸ። ኤ ማኦን ኤ ዎመይ ኬደይዴሴሰ ሉጹጹ ህዴሴ ዞኦ ማኦ ኤ ማቅቸ። ዎንተነ ዎንተነ ኤሱሴ ኤ ብሽኔ ኦኬት ኤ ዬቸ።
42016020	ፌደይ አስ ኢተነ ዥኦይ ኤ ገረይ ኡድነ መደዎ ማዼሴስ ኣለዘሬ ሱንጌስ ዬ ዎዱመሶ ሱማ ኤ ዎይእቸ።
42016021	ዬ ዥኦን ዬ ዎዱመ ተቶ ጎጌ ሜዽ ጉተሴ መጽ ምዬሴ ኤ ጮልእቸ። ከንት ቤሴ ዮድ ኤ መደ ላእቸ።
42016022	ህኔ ዬ ዥኦይ ሀይዽኔ ዎንቶ ዎሰሥት ዮድ አብረሃሜ ደኣ ኤት ኡ ኣንዶ። አስ ዬ ዎዱመን ሀይዽ ኤ ሞጉቶ።
42016023	ስኦሌ ሆቦሎወ መዹምየ ዬስኔ ዎኬ ቤችኔ አብረሃሜ ዘረ ኤ ቤዶ። አብረሃሜ ደኣ ኣለዘሬይ ዬቸ።
42016024	ዬ ዎዱመን ቤ ከቶ ኬደይስ ‹ኑወዴ አብረሃሜ፥ ተምበ ማሩወ! ሀ ተመ ሎጼነኮ መዹምየ ተ ዬሴ። ኣለዘሬ ታሴ አንሡወ፥ ቤ ግልአ ብረ ዋሳከ ጌልስ ተ ኡርጹሜ ላጉሴሴ› ህድ ኤ ሽዾ።
42016025	አብረሃሜን ‹ተ ዬሌ፥ ኔን ሰሀ ገረ ኔ ዬቾንየከ ኔሴ ማቄ ሞዼ አበኮ ዴጌስ ኔ ዬቾሸ ነዽ ገጹወ! ዬንየከ ኣለዘሬይ መዻከኮ ኤ ዬቸ። ሀቴ ሀየ ኤ ኣፉንሥ ኡጩትኔ መግየ ኤስ ዬሱኔኮ ሀ ኔን ኢተነ መዹንጌስ።
42016026	ዬ ኤሰዎን ኤ ማዾ ባኔ ፌቶ ኔሴን ኑሴን ኑ ፌቀ ኦርጄ ጋገኮ ዬሰ። ሀ ኤ ግሸ ኑኮፈ ህኑኮ ፎቴሴ ዎርጌስ ዬሰአይኮ ፌቶ ፎቴሴ ደንደኡቱወሶ። ህኑኮፈ ኑኮ ፎቴሴ ደንደኡቱወሶ› ዬይድ ኤ ህዶ።
42016027	ዬ ዎዱመን ‹ህኔ ኦዴ፥ ኑወዴ፥ ዬ ኣለዘሬ ኑወዴሶ አንሡወ!
42016028	የሀ እችች ኑንዶ ነአጼኮ ታሴ ዬሰ። ኡስን ሀ ተ ቤዶ መዸ ዮድ አስ ቤወንኬ ኡሱኮ ኦሄሴ› ህድ ኤ ህዶ።
42016029	አብረሃሜን ‹ኡሱሴ ኦሄስ ሙሴሳረ ካየሥት ፍሸሮወረይ ዬዴነ ዬሰኮ ዬሴ። ዬ ኡሱሴ ስዩቱወዬ› ህድ ኤ ህዶ።
42016030	ዬ ዎዱመን ‹ኑወዴ፥ አብረሃሜ፥ ዬ ኤስመይ ኤሉወሶ! ሀይቦወፈ ዴንድ ብዝ ሀንደኮዎኮ ቤ ጩቦ ዸድ ኡ ማቄ› ህድ ኤ ህዶ።
42016031	‹ሙሴሳረ ካየሥት ፍሸሮወረይ ኦቶሰ ስወሰ ቤ ማዾ ጌዴመ ብዝ አሥ ፌቶ ሀይቦወፈ ዴንድ ሀንደኮን ኣዴኮይድ ኡ ህዮሮሰ መሄሴ ደንደኡቱወሶ› ህድኮ አብረሃሜይ ህዶ» ህድ ዬሱሰይ ህዶ።
42017001	ዬሱሰይ ቤ ኤሩስቾሽቱሴ «አሥቱሴ ዹሞ ማዽ ጩቦወ ጌልሴ ዜሬይ ዮዶ በድ አቱወሶ። ዬ ዹሞ ኦኔ አሤ ኤሰ በዱፉ!
42017002	ሀ ግዽታፈ ብዞ ዹሙሴኮፈ ፌቶ ዎጸ ቤ ኦንተ ገረ ቱት በገድየ ኤ ደፉተኮኮ ኤ ብሻኔ።
42017003	ህኑን ህኑምበ ከኩወይቴ። ኔይንዶ ነእ ኔምበ ሚዸአይኮ ገይሉወ! ቤ ጩቦ ዸድ ኤ ማቆአይኮ ‹አቱወዬ› ህድ ህወ።
42017004	ብዝ ዎንተ ላፍ ዎገ ኔምበ ሚዸ ላፍ ዎገ ኔኮ ዮድ ‹ኔሴ በይስኮ ተ ዬሴ› ህድ ህተ ኤ ህደኮ ‹አቱወዬ› ህድ ህወ!» ህድ ኤ ህዶ።
42017005	አንሡታስትን ዬሱሰ «ኦዴ፥ ሀ ኤሱሜ ገርስ ኑ ኣዴሦሮንኬ መሁወ!» ህድ ኡይዶ።
42017006	ላሥ ዬሱሰን «ሀዴ ሳሞ ኣፌ ጌዴ ላቅ ኣዴሦይ ህኑሴ ዬሰኮ ሀ ምሥ መለ ‹ሀየፈ ሾዱት ሀንድ በገድየ ቶፉቱወ!› ህድ ሂደኮ ህኑሴ ዎሱቶኮ ኤ ዎሱቴ» ህድ ኤ ህዶ።
42017007	ሴኬን ዬሱሰይ «ህኑከ ዎተ ዎቴሰን ማቄ ኬሞ ዬንጌ ማለ ኬንጌስ ዬሰኮ ቤ ፌይሾ ጎዶፈ ኤ ዮሱኔ ዬንየዎ ‹ዮነሴ ኡት ከሠ ሙወ!› ዬይድ ህኔስ ኦኔነ?
42017008	ፌቶ ኤ ህኔስ ‹ቀሜቴ ታሴ ከሡወ! ተ ምዮሮ ተ ኡሾሮ መኮ ሀንተ ማኦ ማዽ ታሴ ዎርጉሴ አበኮ ሀንቱወ። ዬ ኤ ጌዴኮ ኔሴ አስ ኔ ሙኔ› ዬይድ ማቁወዬ ኤ ህኔስ?
42017009	ዬ ቤ ማለ ቤ ዎሶ ኤ ሀንቶ ግሸ ገለታ ኤ ገለቴ?
42017010	ዬ ኤሱኬዎ ህኑንን ህ ዎሱቶሰ ኡድ ህ ሀንቶ ጌዴ ‹ኑሴ አበ ገለተን ኤ ዎርጉሴ? ኑ ሀንቶስን ኑ ገረፈ ዎርጉተሴዎኮ› ዬይድ ህወይቴ» ህድ ኤ ህዶ።
42017011	ዬሱሰይ ዬሩሰሌሜ ሀንግስኔ ገልለሳረ ሰመርየሳረ ኡ ፌቃነ ኤ ገርቸ።
42017012	ብዝ ከተማ ሀንድ ኤ ኤሎ። የሀ ተም ጌርት ኮምኤ ሀርገሥት ዮድ ዘረ ኤዽ
42017013	«ላሦ፥ ዬሱሰ! ኦዴ፥ ኑሴ ህግሉወ!» ህድ ቤ ከቶ ኬደይስ ኡ ኡይዶ።
42017014	ዬሱሰን ኡሱኮ ቤድ «ሀንጉወይቴ፥ ህ ገረ ዎንቶ ዘወ ከህንተ ቤይሱወይቴ!» ህድ ኤ ህዶ። ኡስን ሀንግስኔ ኦግየ ቤ ኮምኤ ሀርግየፈ ሎል ኡ ጌዦ።
42017015	ብዝ ኡሳፈ ቤ ሎሎሰ ቤ ቤዶ ጌዴ ኦርጄ ከቶነ ዎንቶ ኬደ ኬደይስስኔ ኦግየፈ ሀንኬ ዬሱሰኮ ኤ ማዾ።
42017016	ኤስን ገለትስኔ ቤ ዴሞነ ኤ ቶኬ ገረ ኤ ኡንዶ። ዬ አሥን ሰመረሡኮ ኤ ማቅቸ።
42017017	ዬሱሰን «ኮምኤ ሀርግየፈ ሎል ጌዠሽት ተሜ ማቁወድየ ኡ ዬቸ? ህኔ ኦዱፍ አይ ዬሴ?
42017018	ዎንቶ ገለቴሴ ሀንኬ ማዽ ዮደስ ሀ ናጰ አሤዎ ባከ ፌደይ አይ ኤ ዬሴ?» ዬይድ ኤ ህዶ።
42017019	ዬ አሡሴን «ተምበ ጎቤ ኔ መቶሱነ ሎልኮ ኔ ዬሴ። ዮነሴ ዴንድ ኔ ዘወ ዸድ ሀንጉወ» ዬይድ ኤ ህዶ።
42017020	ፈረሰሥት ዬሱሰ «ዎንቶ ካቴቶይ አይዴነ ዮኔ?» ህድ ኡ ኦይጮ። ዬሱሰን «ዎንቶ ካቴቶ ዮዌይ ብዝ አበኮ ቤድ ‹ሀይ ዮዶሶ› ህድ ህዮሮንኬ ማቁወሶ።
42017021	ዎንቶ ካቴቴይ ሀይ ህ ግዳከ ኤ ዬሴ ግሸ ‹ሀየኮ ኤ ዬሴ› ኦኦይኔ ‹ሴየኮ ኤ ዬሴ› ዬይድ ሂኔሰ ማቁወሶ» ዬይድ ኤ ህዶ።
42017022	ሴኬን ቤ ኤሩስቾሽቱኮ «ተን አሥ ዬሌይ ካቴ ዎጋፈ ብዝ ዎንተ ቤዬሴ ፌቶ ህ ጮልኦሮ ዎገኮ ዮኔሰ፥ ማቄ ባ ቤወይተኮ።
42017023	አሥት ህኑምበ ‹ክርስቶሰይ ሀይ ሀየኮ ዬሴ› ፌደይ ‹ሴይ ሴየኮ ኤ ዬሴ› ህድኮ ኡ ህኔ። ኡሳረ ሀንዶፍተ ኡ ጌዴ ዎጾፍተ።
42017024	ዜሉንሥ ዜሉንግስኔ ሀ ሰሀ ዎሱለ ኣሎ ኡድነ ዜሉንድ ኤ ቤንቴንኬኮ ተን አሥ ዬሌይ ዮኔ ዎንቴይ ዬይድዎ ኤ ማቄ።
42017025	ቡሩስ ለገ መዸይ ታ አሥ ዬሌ ገረ ዮኔሳረ ሀ ቤረ ዬሴ አሥት ታ ኡ እንጸኤሳረይ አቱወሰኮ።
42017026	ሀዴ ኖሄ ቤራ ቤ ማዼቾንኬ ዬይድዎ ተን አሥ ዬሌይ ዮኔ ቤረን ማቆኮ ኤ ማቄ።
42017027	ኖሄይ መርከብየ ጌሎ ዎንቴ ኣሎ አሥ ምየ ኡሽየ ኤፍየ ጌልየ ኡ ዬቸ። በይሶ ዋሥ ዮድ ኡ ኡድነ ፍት ኤ በይሶ።
42017028	ዬይድዎ ሎጼ ቤራ ቤ ማዾንኬኮ ኤ ማቄ። ዬ ዎጋከን አሥት ምየ ኡሽየ ዘልእየ ዎምየ ቶፍየ ኬጽየ ኡ ዬቸ።
42017029	ዬይድ ዬሴሰ ኡ ማዸኮን ሎጼይ ሶዶሜ ከተማፈ ኬሶ ዎንቴ ተማረ ተመ ሹቻረይ አፋፈ ቡት ኡ ኡድነዎ ኤ በይሶ።
42017030	ተን አሥ ዬሌይ ዮድ ቤንቴ ዎንቴ ዬይድኮ ኤ ማቄ።
42017031	ዬ ዎንቴ ሹች ዘወሴ ኤ ቅኖወ ዬሴ ጎዶወ ዬሴ አሥ ቤ ዘዋ ዬሴ አበኮ ኤፌሴ ሆዽ ዘወ ጌሎፌ! ዬይድዎ ዎታ ዬሴ አሥ ቤ ዘወ ማዽ ዮዶፌ።
42017032	ሎጼ መቾ ገጹወይቴ!
42017033	ቤ ሉቦ ማሬሴ ዎርጌስ ኦኔን በይሰኮ ኤ በይሴ። ቤ ሉቦ ገርስ እንጌስ ቤ ሉቦ ከፈኮ ኤ ከኬ።
42017034	ህኑሴ ኦሆኮ ተ ኦሄ፥ ዬ ቀማ ለምእ አሥ ብዝ ጎዶ ዎልኮ ኡ ጌሄ፥ ብዝ ኤ ኤፉቴ፥ ለኮይ የሀ ኤ አቴ።
42017035	ለምእ እንዶወጽ ዎልኮ ብዝ ጎዶ ኡ ጋጬ። ብዝ ኤፉቴ፥ ለኮይ የሀ እ አቴ። [
42017036	ለምእ አሥት ዎልኮ ዎታ ኡ ዬሱኔ ብዝ ኤፉቴ ለኮይ የሀ ኤ አቴ]» ዬይድ ኤ ህዶ።
42017037	ኤ ኤሩስቾሽት «ላሦ፥ ኤት አይ ኡ ኣንጌ?(16)» ህድ ኡ ኦይጮ። ኤስን «አየን አሀይ ዬሴ ጎዶኮ አልኣንቴይ ጵክሉቴ» ህድ ኤ መቶ።
42018001	ቤ ጎቦ ቡርሴ ባከ ዎንቶ ኡድ ዎገ ሽኤ ኡሶ ኤ ዎርጉሴንኬ ኤሩሴሴ ዬሱሰይ ብዝ መመኮ ኤ መመቶ።
42018002	ዬ ኤስን «ብዝ ከተማ ብዝ ያአ ያኤስ ኤ ዬቸ። ኤስን አሤን ማቄ ዎንቶን ዠሹወሸ ኤ ማቅቸ።
42018003	አስ ብዝ እ አዴይ ባዴሴ እንዶይ ዬ ከተማከዎ እ ዬቸ። እስን ዬ አዴኮ ኡድ ዎገ ዮድ ‹ሀ ተ ሉኬ አሥ ገረ፥ ኦዴ፥ ታሴ ያኡወ!› ህድ እ ህቸ።
42018004	ዬ አዴን ያዾ በድ ለገ ዎንተ ኣሎ ዶድ ገድ ‹ፌቶ ተን ዎንቶን ማቄ አሤ ዠሼ ዼደኮን
42018005	ሀ እ አዴይ ባዴሴ እንዶይ ታ ኩሉሴ ግሸ እሱሴ ያአኮ ተ ያኤ። ያኤ ተ ዼበአይኮ ኡድ ዎገዎኮ ዮድ ታ እ ገፉሴ› ዬይድ ኤ መሶ» ህድ ኤ ህዶ።
42018006	ሀቴን ላሥ ዬሱሰይ «ዬ ያአ ያኤ ኢተ አሥ ዜርዶሰ ገጽወይቴ!
42018007	ህኔ ዎንቶይ ቀመን ማቄ ዎንታ ኡውስኔ ቤምበ ሽኤ ጸሩቴሴ ቤ አሥቱሴ ያኡወዬ ሜ? ኖቁትየ ቤ መረሼሸ ኤ ዶጌ?
42018008	ህኑሴ ኦሆኮ ተ ኦሄ፥ ዴጮ በድኮ ኡሱሴ ኡኬነዎ ኤ ያኤ። ተን አሥ ዬሌይ ተ ዮኔንየከ ሀ ሰሀ ገረ ዎንቶ ኣዴሤ አሤ ዴጌሠ ተ ዴጌሤ?» ዬይድ ኤ ህዶ።
42018009	ሴኬ አስ ዬሱሰይ «ግዞኮ ተን» ህድ ቤምበ ነሼሹሻረ ፌደ ሃሴሱሳረ ብዝ መመኮ ኤ መመቶ። ዬ ኤስን
42018010	«ለምእ አሥ ኡ ዬቸ። ዎንቶ ሽኤሴ ዎንቶ ሀይለ ዘወ ኡ ሀንዶ። ብዝ ፈረሰሤ ለኮይ ቀራጬይድ ኡ ማቅቸ።
42018011	ፈረሰሥ ዴንድ ኤዽ ቤ ገዋነ ዎንቶ ሽእስኔ ‹ዎንቶ! ተን ፌዴ አሥቱኬይድ ሾድ ኤኬሰ ብረሤ ለጌቴሰ ፌቶ ሀ ቀራጬኬ ዬሴሰ ተ ማቁወ ግሸ ኔምበ ገለተኮ ተ ገለቴ።
42018012	ተን ላፍ ዎንታፈ ለምእ ዎንተ ኣሎኮ ተ ጾንጌ። ተ ዴጌሤሳፈ ኡድ ተንሦ ተንሦኮ ተ እንጌ› ህድ ኤ ሽዾ።
42018013	ቀራጬመይ ሽእስኔ ዘረ ኤዽ ፌቶ ኬደይድ ዎኬ አፋ ቤዬሴን ዎርዶ በድ ዬስኔ ህግልሰነ ቤ ፌንጋ በዽ ዎንቶ ሽእስኔ ‹ዎንቶ፥ ተምበ ጩበቼ ማሩወ!› ዬይድ ኤ ህቸ።
42018014	ህኑሴ ኦሆኮ ተ ኦሄ። ግዜቴ ዴጌስ ኡሳ ቤ ዘወ ሀንደይ ዬ ቀራጬኮ ባከ ዬ ፈረሰሤ ማቁወሶ። ዬይድን ማቄሴ ኤ ደንደዾስ ቤምበ ኬደ ኬደ ህሴስ ኦኔን ኡለ ኡለኮ ኤ ህኔ፥ ቤምበ ኡለ ኡለ ህሴስ ኬደ ኬደኮ ኤ ህኔ» ዬይድ ኤ ህዶ።
42018015	አሥት ቤ ነይሽ ግዽተ ዬሱሰይ ኩቼ ኡ ገረ ገድ ሱዞሮሰ ኤሱኮ ኡ ኦዶ። ማቄ ባ ኤ ኤሩስቾሽት ዬ ነይሼ ኦደ ጌርተ ቤ ቤዶንየ ኡ ገይሎ።
42018016	ዬሱሰይ ሀንኬ ቤኮ ነይሼ ጼይድ «ዎንቶ ካቴቶይ ሀ ኡሱኬ ዬሴስቱሴ ኤ ማቄ ግሸ ነይሽ ግዽት ታኮ ዮዉቱወዬ፥ ኦሶፍተ!
42018017	ኣዴዎኮ ህኑሴ ተ ኦሄ። ዎንቶ ካቴቴ ሀዴ ዬሌ ኦዼኬ ማዽ ኤኩወስ ፌቶ ጌሉወሶ» ዬይድ ኤ ህዶ።
42018018	ብዝ አይሁደ አፈነ ማገይ ዬሱሰኮ ዮድ «ሞዼ ተ ላሦ፥ ኮሎ መክነ ዬሶ ዴጌሤሴ አም ተ ሀንቶ?» ህድ ኤ ኦይጮ።
42018019	ዬሱሰን «አበሱወ ታ ‹ሞዼ› ህድ ኔይኔ? ብዝ ዎንቶ ባከ ኦኔን ሞዼይ ባሶ።
42018020	ዎንቶ ዎስተ ኤረኮ ኔ ኤሬ። ዬ ኡስን ‹ለጌቶፉነ፥ ዎዾፉነ፥ ከይሶፉነ፥ ዛዴ አቴይዶፉነ፥ ንየድየረ ኔይንዶወረ ኩሡወ› ዬይድ ህኔስተኮ» ህድ ኤ ህዶ።
42018021	ኤስን «ሃንጾመ ኡድ ተ ዬሌትየፈ አይትኮ ተ ከቴሴ» ህድ ኤ ህዶ።
42018022	ዬሱሰን ዬ ኤሰ ሲድ ዬ አዴ «ብዝ በሱዎኮ ኔ ሸቴሴ። ኔ ኬንጌሰ ኡድ ዘልእ ዬ ኔ ሚዤ ዥእቱሴ እንጉወ። አፋከ ጵክሉቴሴ ዎዱንቴኮ ኔ ዴጌሤ። ዬ ኤ ጌዴ ዮድ ታረ ሀንጉወ!» ዬይድ ኤ ህዶ።
42018023	ዬ አዴይ ኢተነ ዎዱመ ቤ ማቅቾ ግሸ ዬ ኤሰ ቤ ሲዶ ዎገ ኦርጄነ ኤ ህግሎ።
42018024	ዬሱሰን ዬ አዴይ ህግሎሰ ቤድ «ዎዱምቱሴ ዎንቶ ካቴትየ ጌሌይ ወይድ መዹንሤሰን!
42018025	ፌቶ ዎዱመይ ዎንቶ ካቴትየ ጌሌሱሜ ጋሎይ ነርፌ ዉላነ ገሬሰኮ ሸዉኬሰ» ዬይድ ኤ ህዶ።
42018026	ዬ ኤሰ ሲደ አሥት «ህኔ ኦን ሎሌሴ ደንደኤሰ?» ህድ ኡይዶ።
42018027	ዬሱሰይ «አሡሴ ደንደኡቱወ በስ ዬይ ዎንቶሴ ደንደኡቶኮ ኤ ደንደኡቴ» ህድ ኤ ህዶ።
42018028	ጴጽሮሴን «ቤወ፥ ኑ ኬንግቾሸ ኡድነኮ ዸድ ኔኮ ኑ ዮዶ» ህድ ህዶ።
42018029	ዬሱሰን «ኣዴዎኮ ህኑሴ ተ ኦሄ፥ ዎንቶ ካቴቴሜ ህስኔ ቤ ዘወ፥ ቤ መቾ፥ ቤይንዶ ነአጼ፥ ቤምበ ዬለ ጌርተ፥ ቤ ነይሼን ኤ ማቆአይኮ ዸደስ
42018030	ሀቴ ሀ ሰሃከ ለገ ደኬነኮ ኤ ኤኬ። ፌቶ ዮኔ ክሌ ሰሃከን ኮሎ መክነ ዬሶኮ ኤ ዴጌሤ» ዬይድ ኤ ህዶ።
42018031	ዬሱሰይ ተመ ለምኤ ኡ ጎሹነ ቤኮ ገዽ «ሀይ፥ ዬሩሰሌሜኮ ን ሀንጌ፥ ካየሡነ ታ አሥ ዬሌ ግሸ ዲዙቴቸሽ ኡድኮ ኤ ኣሌ።
42018032	አይሁደ ማቁወስቱሱኮ ገርስ ኡ እንጌ፥ ተ ገረ ኡ ቆዞዜ፥ ኡ መዹንሤ፥ ተ ገረ ኡ ጩቴ።
42018033	ቤ ዱርዶስ ጌዴ ኡ ዎዼ፥ ማቄ ባ ሀይቦወፈ ሀይሶ ዎንቴኮ ተ ዴንዴ» ዬይድ ኤ ህዶ።
42018034	ሃንጾ ኤ ዜርዶስ ኡድ ኤ ኤሩስቾሽቱሴ ጌሌ ኤ ዼዶ፥ ኤ ብርቼይ ኡሱሴ ኣቹንት ዬቾ ግሸ አበይድ ኤ ህዶስ ጌሎ በድ አቶ።
42018035	ዬሱሰይ የርኮ ከተመ ዮድ ኡቁሱኔ የሀ ብዝ አዴ በልአይ ኦጌ ደኣ ኡት ሚዤ ኤ ሽእቸ።
42018036	ዬ በልአይ ቤ ደኣነ ገሬ ለገ አሥ ከቶ ሲድ «አም ኡንደ?» ህድ ኤ ኦይጮ።
42018037	አሥትን «ነዝረተሥ ዬሱሰኮ ገሬሰ» ህድ ኡ ኦቶ።
42018038	ኤስን «ደውቴ ዬሌ ዬሱሰ! ኦዴ፥ ተምበ ማሩወ!» ዬይድ ኤ ኡይዶ።
42018039	ዬሱሰሴ ኤ ቡሮ ቡሮይድ ሀንግቸሽት «ምክ ህወ!» ህድ ኡ ገይሎ። ኤስን ዬነዎ ቤ ከቶ ኬደይስ ለጉስዎ «ደውቴ ዬሌ፥ ኦዴ፥ ታ ማሩወ!» ህድ ኤ ኡይዶ።
42018040	ዬሱሰን ኤዽ «ሀነ ታኮ ኦሁወይቴ፥ ዮዌሴ» ህድ ኤ ህዶ። ዬ በልአይ ዮዶ ጌዴ
42018041	«አም ኔሴ ተ ሀንቶሮሰ ኔ ዎርጌ?» ህድ ኤ ኦይጮ። ዬ በልአን «ኦዴ፥ ተ ላሦ፥ ቤዬኮ ተ ዎርጌ» ህድ ኤ ህዶ።
42018042	ዬሱሰን «ኔ ኣፌይ ቤወዬ! ተምበ ኔ ጎዶሱነ ሎልኮ ኔ ዬሴ» ህድ ኤ ህዶ።
42018043	ዬ በልአን ዬንየዎ ኤ ቤዶ። ዎንቶ ኬደ ኬደይስስኔ ዬሱሳረ ዎልኮ ኤ ሀንዶ። አሥትን ኡድ ሀ ኤሰ ቤ ቤዶ ዎገ ዎንቶ ኡ ገለቶ።
42019001	ዬሱሰይ ሀንድ የርኮ ከተማ ጌል ዬ ከተማነን ዸድ ገርየ ዬሱኔ
42019002	የሀን ዘኮሴ ሱንጌ ብዝ ቀራጬይ ኤ ዬቸ። ኤስን ቀራጭቱሴ አፈነ ማገ ማቅስኔ ዎዱመ ኤ ማቅቸ።
42019003	ዬሱሰይ ኦኔ ማቄሰ ኤሬሴ ኤ ዎርግቸ። አሥት ኢተነ ለገ ማቅቾ ግሻረ ሀተ አሤ ቤ ማቅቾ ግሻረ ዬሱሰ ቤዬይ ኤሰ ኢሾ።
42019004	ዬሱሰን ዬይነ ገርቾ ግሸ ዘኮሴይ ኤሰ ቤዬሴ አሥት ቡሮ ዎጽ ገርድ ብዝ ምሥ መለ ገረ ኤ ኬሶ።
42019005	ዬሱሰን ዬ ምሥ ኦሞ ቤ ኤሎ ጌዴ ዎኬ አፋ ቤድ «ዘኮሴ! ሀንዞ ኔ ዘወኮ ፌይሼ ታ ኤ ዎርጉሴ፥ ኡኬ ኡኬይድ ሆዹወ» ህድ ኤ ህዶ።
42019006	ዘኮሴን አሌይድ ሆዽ ዬሱሰ መገነ ቤ ዘወ ኤ ሞቶ።
42019007	ዘኮሴይ ሞቶሰ አሥት ቤ ኡድነ ቤድ «ዬሱሰይ ጩበችታረ ዎልኮኮ ፌይሽየ ኤ ጌሎ» ህድ ሴኬ ሀንኬ ኡምቡ ኡምቡ ኡይዶ።
42019008	ዘኮሴን ኤዽ «ላሦ፥ ተ ኬንጌ ዎዱንትየፈ ኡድ ኤ በዴ ዥእቱሱኮ ተ እንጌ፥ ብሹወ ኦጌነ አሥ ገረፈ ተ ኤቴቾ ሚዤ ኦኔሴን ኦይድ ደኬነኮ ተ መሄ» ህድ ኤ ህዶ።
42019009	ዬሱሰን «ሀ አሥን አስ አብረሃሜ ዬሌ ኤ ማቄ ግሸ ሀንዞ ሀ ዘወ አሥተ ዎንቶይ ሎሉስኮ ኤ ዬሴ።
42019010	ተን አሥ ዬሌይ ኤሱሜ ዮዶስ ባዴቸሼ ዎርጌሳረ ዴጌስ ሉቦ ማሬሳረኮ» ዬይድ ኤ ህዶ።
42019011	አሥት ኤ ዜሬሰ ስየ ኡ ዬሱኔ ዬሱሰይ ዬሩሰሌሜ ዮድ ኤ ኡዼቾ ግሸ አሥት ዎንቶ ካቴቶይ ዬንየዎ አዴይኔሰ ኡሶ ኤ ብሼቾ ግሸ ሀቴን ዜርስኔ ብዝ መመኮ ኡሱሴ ኤ መመቶ።
42019012	መመክስኔ «ብዝ አፈነ ማገይ ኤ ዬቸ። ካቴ ማዽ ዮዌሴ ዘረ ዉዴ ሀሜሴ ኤ ዴንዶ።
42019013	ቤ ሀንጌሱሜ ቡሮ ቤ ማልታፈ ተም ጌርተ ቤኮ ጼይድ ኡ ብዝ ብዝሴ ለገ ኩመ ኩመይስ(17) ብሬ እንግስኔ ‹ሀንኬ ተ ዮዎሮ መኮ ሀ ኤሱነ ሀንቱወይቴ› ህድ ኤ ህዶ።
42019014	ህኔ ዬ ኤ ዉዴ አሥት ኤሰ ቤ እንጸእቾ ግሸ ‹ኑ ገረ ኤ ካቶሮሰ ኑን ዎርጉወንጽኮ› ዬይድ ህስኔ ዎሶ ኤ ጌዴ ኡ አንሶ።
42019015	ዬ አዴን ካት ሀንኬ ኤ ዮዶ። ቤ ዮዶ ጌዴ ቤ እንዴቾ ሚዤ ሀንት አየ ኡ ኤሉሶሰ ኤሬሴ ቤ ማልተ ኤ ጼይጉሶ።
42019016	ቡሮነስ ኡዽ ‹ላሦ፥ ኔ እንዴቾሸ ሀንት ተም ደኬ ኤ ገረ ኮስኮ ተ ገዴሴ› ዬይድ ህዶ።
42019017	ካትን ‹ሀሹ፥ ኔን ሞዼ ተ ማለኮ! ኦዼ በሱሴ ሙጹረሤ ማዽ ኔ ቤንቶ ግሸ ኔን ተም ከተመ ገረ አፈነ ማገ ማቁወ!› ህድ ኤ ህዶ።
42019018	ለኩንሦ ኤ ሀንተሥ ኡዽ ‹ላሦ፥ ኔ እንዶ ሚዤነ ሀንት እችች ደኬኮ ተ ኮሴሴ› ህድ ኤ ህዶ።
42019019	ካት ዬ ኤሰን ‹ኔምበን አስ እችች ከተመ ገረ ማጌስኮ ተ ዬሴ› ህድ ኤ ህዶ።
42019020	ፌደይ አስ ዮድ ‹ላሦ፥ ኔ እንዴቾ ሚዤ ሂኤ፥ ኤኩወ! ሀይ ጨርቀነኮ ቱት ተ ገዴቸ።
42019021	ኔን ኔሴ ማቁወሰ ኔ ገዶ ባሰ ኤኬሰ፥ ኔ አይሎ ባ ጎዶፈ ጵክሌሰ ደንደኡቱወ ጨሞ ኔ ማቄሰ ኤርድ ተ ዠሾ ግሸኮ ተ ገዴቸ› ዬይድ ኤ ህዶ።
42019022	ካትን ‹ኔን ኢተ ማለኮ! ኔ ዜሬነኮ ኔ ገረ ተ ያኤ። ተን ታሴ ማቁወሰ ተ ገዶ ባሰ ኤኬሳረ ተ አይሎ ባ ጎዶፈ ጵክሌሴ ደንደኡቱወ ኢተ ተ ማቄሳረ ኤርደኮ
42019023	ተን ዮድ ኤ ዬሎወረ ኤፎሮንኬ ህኔ አበሱወ ሚዤነ ሀንቴስቱኮ እንጌ ኔ ዼዶ?› ዬይድ ኤ ህዶ።
42019024	የሀ ዬቸ አሥተ ‹ሀ ሚዤ ኤ ገረፈ ኤት ተም ደኬ ኦደሱሴ እንጉወይቴ› ዬይድ ኤ ህዶ።
42019025	ኡስን ‹ላሦ፥ ኤስመይ ሀይ ተሙኮ ኤ ኬንጌ› ዬይድ ኡ ህዶ።
42019026	ኤስን ‹ህኑሴ ኦሆኮ ተ ኦሄ፥ ኬንጌሱሴ ኦኔሴን ኮሱቶኮ ኤ ኮሱቴ፥ ኬንጉወስ ገረፈ ፌቶ ዬ ኤ ኬንግቾንዮኮ ኤፉቴሰ።
42019027	ዬ ኡ ገረ ተ ካቱወንኬ እንጸዸ ተ ኢለሥተ ዬ ኡሶ ሀነ ኦድ ተ ቡሮ ዎዹወይቴ!› ዬይድኮ ኤ ህዶ» ህድ ዬሱሰይ ኤ መመቶ።
42019028	ዬ ኤሰ ቤ ዜርዶ ጌዴ ዬሩሰሌሜ ቤ ኤሩስቾሽት ቡሮ ቡሮይድ ገርድ ኤ ሀንግቸ።
42019029	ዬሱሰይ ዘይቴ በከ ደኣ ዬሴ ቤቴፋግየካረ ቢተንየካረ ቤ ኡዾ ጌዴ ቤ ኤሩስቾሽታፈ ለምኤ ቡሮ ኤ አንሶ።
42019030	ኤስን አንሥስኔ «ህ ቡሮ ዬሴ ከተማ ሀንጉወይቴ! የሀን ህ ኤሎ ጌዴ ጰንቁት ኤ ህኔ አሥ ኤ ገረ ኡት ኤሩወ ሀሬ ደርሜኮ ህ ዴጌሤ። ዬ ኤሰን ብርሽ ሀነ ኦወይቴ።
42019031	አሥ ኦኔን ‹አሜ ህ ብርቼ?› ህድ ኡ ኦይጮአይኮ ‹ላሡሴ ኤ ዎርጉስኔኮ› ህድ ህወይቴ» ዬይድ ኤ ህዶ።
42019032	ዎሱተ ጌርት ሀንድ ሀዴ ዬሱሰይ ኦቶንኬዎ ኡ ዴጌሶ።
42019033	ሀሬ ደርሜ ኡ ብርቹሹኔ ዬ ሀርየድት «አሜ ህ ብርቼ?» ህድ ኡ ኦይጮ።
42019034	ኡስን «ላሡሴ ኤ ዎርጉስኔኮ» ህድ ኡይዶ።
42019035	ዬ ሀሬ ደርሜን ዬሱሰኮ ኡ ኦዶ። ቤ ማኦ ኤ ዘህየ ኦል ዬሱሰይ ኤ ገረ ኡቶሮሰ ኡ መቶ።
42019036	ኤ ሀንጉሱኔ አሥት ቤ ማኦ ኦግየ ኡ ኦልቸ።
42019037	ዘይቴ በከ ሱሌ ሀንድ ኤ ኡዾንየከ ኤሳረ ሀንግቸ አሥት ኡድነ ኢተነዎ መግስኔ ቡሮ ቤ ቤዴቾ ምጩሼ ሀንተ ግሸ ኡድ ቤ ከቶ ኬደይስ ዎንቶ ገለቴ ኡ አይቶ።
42019038	ኡስን «ላሥ ሱንሡነ ዮኔ ካት ሱዙቴሴሰኮ! ሞዼቴይ አፋከ ማቁወዬ፥ ኩሠይ ዎንቶሴ ዎነ አፋከ ማቁወዬ!» ዬይድ ኡ ኡውቸ።
42019039	አሥት ግደ ዬቸ ፈረሰሥታፈ ብዝ ብዝት «ላሦ፥ ሀ ኔረ ሀንጌስት ኡዌሰ ምክ ህሱወ!» ህድ ኡ ህዶ።
42019040	ኤስን «ህኑሴ ኦሆኮ ተ ኦሄ፥ ኡስ ምኩ ህኔሰ ማዸኮን ሹችተኮ ኡዌሰ» ዬይድ ኤ ህዶ።
42019041	ዬሱሰይ ዮድ ኡቅስኔ ዬሩሰሌሜ ቤ ቤዶ ዎገ ዬ ከተመ ግሸ ዬክስኔ
42019042	«ፌቶ ሀንዞ ኔ ሞዼቴሴ ዎርጉሴ አበኮ ኔ ኤርዴሰኮመ ሞዼኮ ኤ ማቃኔ! ዬ ሞዼቴመይ ሀቴ ኔ ቡሮወፈ ኣቹንትኮ ዬሴ።
42019043	ኔ ኢለሥት ኔ ጎጌ ቤ ዴሜ ዴንድ ኡድ በዴነ ኔምበ ጎድ ኡ ቱጬ ዎገይ ኔ ገረ ዮተኮ ኤ ዮኔ።
42019044	ዎንቶይ ኔምበ ቤድ ሎሉሴሴ ዮኔ ዎገ ኤሬ ኔ ዼዶ ግሸ ኔረ ኔ ግዳከ ዬሴ ኔ ነይሻረ ሰሃከ ኦልኮ ኡ በይሴ፥ ብዝ ሹችን ዎዶ በድ ቤ ጎዶወ አቱወሶ» ዬይድ ኤ ህዶ።
42019045	ዬሱሰይ ዎንቶ ሀይለ ዘወ ቄይሽ ግዳ ጌል ኤሰ ዘልእየ ዬቸሽተን ጎድ ኬሴ ኤ ጌሎ።
42019046	ኤስን « ‹ተ ዘወይ ዎንቶ ሽኤ ዘወኮ ኤ ማቄ› ዬይድኮ ኤ ዲዙቴሴ ህኑንመይ ከይስት ጎጎኮ ህ መቶ» ዬይድ ኤ ህዶ።
42019047	ዬሱሰይ ዎንተነ ዎንተነ ዎንቶ ሀይለ ዘዋ ኤ ኤሩስቸ። ከህንቱሴ አፈነ ማግትን ሙሴ ዎገ ኤሩሴስታረ አሥተ ዱርክቸ አፈነስታረይ ኤሰ ዎዼሴ ዎርድኔ
42019048	አሥት ቤ ኡድነ ኤሱሴዎ ስዬሴ ኣፌ ኤ ገረ ገዴቾ ግሸ ኤ ገረ ቤ ሀንቴሰ ኡ ዼዶ።
42020001	ብዝ ዎንቴ ዬሱሰይ ዎንቶ ሀይለ ዘወ ቄይሽ ግዳ አሥተ ኤሩስየ ሞዼ ኦዶ ኦህየ ኤ ዬቸ። ከህንቱሴ አፈነ ማግት፥ ሙሴ ዎገ ኤሩሴስት፥ ገቴ ጭምታረይድ ኤሱኮ ዮድ
42020002	«ሀ ዜርተ ኔ ሀንቴስ አን አዴቶነነ? ኦን ኔሴ ሀ አዴቶ እንደ? ሜ፥ ኑሴ ኦሁወ» ህድ ኡ ኦይጮ።
42020003	ኤስን «ህኔ ተንን ብዝ ኦይቹኮ ህኑምበ ተ ኦይጬ። ሜ፥ ህኑን ታሴ መሁወይቴ።
42020004	ዮሀንሴይ ዎንቶኮፈ ዴንድየ ኤ ጸመቅቸን አሡኮፈን?» ዬይድ ኤ ኦይጮ።
42020005	ኡስን ዎልኮ ሴኬ ሀንኬ ዜሬ ኡ አይቶ። « ‹ዎንቶኮፈኮ› ህድ ኑ ህተአይኮ ‹ህኔ አሜ «ኣዴኮ» ህድ ኤሰ ኤፌ ህ ዼዶ?› ህድኮ ኤ ህኔ።
42020006	‹አሡኮፈኮ› ህድ ኑ ህተአይኮ አሥ ቤ ኡድነ ‹ዮሀንሴይ ካየሡኮ› ህድ ቤ ህኔ ግሸ ሹቹነዎኮ ኑምበ እጭ ኡ ዎዼ» ዬይድ ኡ ህዶ።
42020007	ዬ ኤ ግሸ «ኤ ጽንቀቴይ አየፈ ማቄሰ ኑን ኤሩወንጽኮ» ህድ ኡ መቶ።
42020008	ዬሱሰን «ህኔ አን አዴቶነ ሃንጾ ተ ሀንቴሰ ህኑሴ ኦሁወሶ» ህድ ኤ ህዶ።
42020009	ዬ ኤ ጌዴን ዬሱሰይ አሥቱሴ ብዝ መመኮ ኤ መመቶ። «ብዝ አዴይ ቤ ገትየ ዌይኔ ዙሴ ኤ ቶቴቸ። ሚዤ ኤፌሴ ሀንቴስቱሴ ኡ ሀንቶሮሰ እንድ ፌዴ ዉዴ ዸድ ሀንድ ለገ ቤረ ኣሎ የሀ ኤ ሻጮ።
42020010	ዬ ዌይኔይ ከጾ ጌዴ ኤ ከጻፈ ኡ አንሦሮሰ ብዝ ቤ ማለ ሀንተሥቱኮ ኤ አንሶ። ኡስን ኤሰ ዱርድ ብዝ አበኮን ኬንጉወሰ ኩቼ ሜለ ሀንኬ ኡ አንሶ።
42020011	ሴኬን አስዎ ፌዴ ቤ ማለ ኤ አንሶ። ዬ ኤሰን ዬይስዎ ዱርድ ኤርስ ኩቼ ሜለ ኡ ጎዶ።
42020012	አስዎ ሀይሶ ኤ አንሶ። ዬ ኤሰን ዘይድ አሬ ኬስ ኡ ደቶ።
42020013	ዬ ዌይንየዴን ‹ዋን ተ ህዬ? ሀ ተ ኤህቾ ተ ዬሌዎኮ ተ አንሦ፥ ሀልየከ ሀ ተ ዬሌ ዠሾኮ ኡ ዠሼ› ዬይድ ኤ ህዶ።
42020014	ዬ ሀንተሥትን ዬ ዬሌ ቤድ ሴኬ ሀንኬ ዎልኮ ዜርስኔ ‹ሀ ኤስመይ ኤ ዻለሡኮ፥ ዮወይቴ፥ ዎዽኔ ኤ ሀይዾ ጌዴ ሀ ጎዶይ ኒሱኮ ኤ ማቄ› ህድ ዎለ ኡ ኩንዶ።
42020015	ህኔ ዬ ዬሌ ዬ ዌይኔ ጎዶሜ አሬ ኬስ ኡ ዎዾ። ህኔ ዬ ዌይኔ ቶቴቸ አዴይ ኡሱሴ አም ኤ ሀንቴ?
42020016	ኤ ሀንቴስ ቤሴዎ ዮድኮ ዬ ሀንተሥተን ዎዽ ዬ ዌይኔን ፌዴ ሀንተሥቱሴ ኤ እንጌ» ዬይድ ኤ ህዶ። የሀ ዬቸ አሥትን ዬ ኤሰ ቤ ሲዶ ዎገ «ሀ ኤ ብሸይ ዘሩወዬ!» ህድ ኡይዶ።
42020017	ዬሱሰን ኡሱኮ ቤድ « ‹ሹቹነ ኬጽቸሽት ሃስ ደቴቾ ሹች ሀዴ ቦሬይ ኬሤ አይኬንኬ ዘወ አይኬ ሹቼ ኤ ማዾ› ህድ ዲዙቴቸሽ አም ኤ ቤይሴ?
42020018	ኦኔን ሀ ሹች ገረ ኡንጌስ ሜዽኮ ኤ ጉኬ፥ ዬ ሹች ኤ ገረ ኡንጌ አሥ ፌቶነዎኮ ነጹት ኤ ባኔ» ዬይድ ኤ ህዶ።
42020019	ሙሴ ዎገ ኤሩሴስታረ ከህንቱሴ አፈነ ማግታረይ ዬሱሰይ ዜርዶ መመኮይ ቤ ገረ ኤ ማቄሰ ኤርድ ዬንየከ ኤሰ አይኬሴ ዎርዴችኔ አሥተ ዠሽ ኡ ዸዶ።
42020020	ዬሱሰ አይኬሴን ኤ ብሼ ዎገ ኡ ከክቸ። ዬ ዉዴ አሄ አዴይ ቤ አዴቶነ ኤ ገረ ያኦሮሰ ዎርድ ግዞ አሥተ ብሽ ኤ ዜሬነ ኤሰ ቀጼሴ ደንደኤ ዎቼሽተ ኡ አንሶ።
42020021	ኡስን ዬሱሰኮ ሀንድ «ላሦ፥ ኔ ዜሬሳረ ኔ ኤሩሴሳረይ ኣዴ ማቄንኬ ኤረኮ ኑ ኤሬ። አሥ ኣፉሸ ቤዶ በድዎኮ ፌቶ ዎንቶ ኦጌን ኣዴነዎ ኔ ኤሩሴ።
42020022	ኑ ዎገይ ሮመ ካቱሴ(18) ጋሎ ኑ ጋሎሮሰ ቱጨ ኤ ቱጬን ቱጩወንኬን ኤ ህዶ?» ህድ ኡ ኦይጮ።
42020023	ዬሱሰን ኡ ፈየንኬቴ ኤርድ
42020024	«ሜ፥ ሚዥየፈ ብዞ ኦድ ታ ቤይሱወይቴ» ህድ ኤ ህዶ። ኡ ኦኔን «ህኔ ሀ ሚዤ ገረ ዬሴ ብሻረ ዲዙቴሴ ሱንሣረይ ኦኔሱነ?» ህድ ኤ ኦይጮ። ኡስን «ሮመ ካቱኮ» ህድ ኡይዶ።
42020025	ዬሱሰን «ሮመ ካቱሴ ማቄሰ ሮመ ካቱሴ፥ ዎንቶሴ ማቄሰን ዎንቶሴ እንጉወይቴ!» ህድ ኤ ህዶ።
42020026	ኡስን አሥት ቡሮ ዜሬነ ኤሰ ቀጼሴ ደንደኤ ኡ ዼዶ። ኡሱሴ ኤ መቶ ኡተ ግሸ ምጭ ምኩ ኡይዶ።
42020027	ሶዶቀሥት «ሀይዸስት ዴንዱወሶ» ህድ ኡ ህቸ። ኡሳፈን ብዝ ብዝት ዬሱሰኮ ዮድ
42020028	«ላሦ፥ ሙሴይ ኑሴ ዲዝስኔ ‹ብዝ አሥ መቾ ኤቴችኔ ዬሎ በድ ባተአይኮ ዬ ባደስንዶ ነእ ዬ ኤ መቾ ዻል ኤሱሴ ዬሌ ዬል ኤ ዻለሤ መሁወዬ› ህድኮ ኤ ህዴቸ።
42020029	ህኔ ብዝ እንዶ ነአጼይ ላፍ ኡ ዬቸ። ኡሳፈ አንጉስ መቾ ኤቴችኔ ዬሎ በድ ዬስኔ ኤ ባዶ።
42020030	-
42020031	ለኮን ሀይሶን ዬይድዎ ሴ ኤስ ዻለ ባተ፥ ሀ ኤስ ዻለ ባተ ህስኔ ቤ ላፉነ ኡድ ዬሎ በድ ኡ ኣሎ።
42020032	ኣልጭራ እስን ባዶ።
42020033	ዬ ላፍ ቤ ኡድነዎ እሶ ኤቴቾ ግሸ ሀይዸስት ዴንዴ ዎንቴ አኤስ መቾነ እ ማቄ?» ዬይድ ኡ ኦይጮ።
42020034	ዬሱሰን ኡሱሴ መህስኔ «ሀ ሰሃከ ዬሴ አሥት ኡ ኤኬ ኡ ጌሌይድኮ።
42020035	ዮኔ ክሌ ሰሃከ ዬሴሴ ሀይቦ ዴንሦይ ኡሱሴ ብሼሼሽት ኤፉቱወሶ ጌሉቱወሶ።
42020036	ሀዴ ዎንቶ ዎሰሥቱኬ ኡ ማቄ ግሸ ሀይኡቱወሶ፥ ሀይቦወፈ ቤ ዴንዴ ግሸ ኡስ ዎንቶ ነይሽተኮ።
42020037	አሥት ሀይቦወፈ ዴንዴሰ ሙሴይ ተመይ ኤሰ ኤጽቾ ዹሸሼ ቤ ዲዞ መመኩወ ቤይስኮ ኤ ዬሴ። የሀን ሙሴይ ላሤን ‹አብረሃሜ ዎንቶ፥ ይሳቄ ዎንቶ፥ የይቆቤ ዎንቶ› ህስኔ ጼይድኮ ኤ ዬሴ።
42020038	ዎንቶሴ ኡድ አሥ ዬሶነ ዬስኔ ኡ ቤንቴ ግሸ ዎንቶይ ኤንአ ዬሴስቱሴ ኡ ዎንቶኮ ባከ ሀይዸስቱሴ ኡ ዎንቶ ማቁወሶ» ህድ ኤ ህዶ።
42020039	ሙሴ ዎገ ኤሩሴስታፈ ብዝ ብዝ አሥት «ላሦ፥ ሞዼኮ ኔ ዜርዶ» ህድ ኡይዶ።
42020040	ሴኬ ዬ ኤ ጌዴ ዬሱሰ ኦይጬሼ ናሰይ ብዝን ባሶ።
42020041	ዬ ኤ ጌዴ ዬሱሰይ «ዋክድን ሜስሄይ ‹ደውቴ ዬሌኮ› ህድ ኤ ህዩቴ?
42020042	-
42020043	ደውቴይ ቤ ዲዞ ዝንገሌ ፍሸሮወ ‹ዎንቶይ ተ ላሡሴ «ኔ ኢለሥተ ኢሽ ኔ ቶኬ ኤ ገረ ኔ ገዴሰ ተ መሆሮ ኣሎ ተ ኦሽሻ ኡቱወ!» ህድኮ ኤ ህዶ› ዬይድ ኤ ህዶ።
42020044	ዬቦ፥ ደውቴይ ሜስሄ ‹ተ ላሦ› ህድ ጼይዶ ጌዴ ህኔ ሜስሄይ ወይድን ደውቴሴ ኤ ዬሌ ማቄ?» ዬይድ ኤ ኦይጮ።
42020045	አሥት ቤ ኡድነ ሲሱኔ ዬሱሰይ ቤ ኤሩስቾሽተ
42020046	«ሙሴ ዎገ ኤሩሴስት ገረፈ ህኑምበ ከኩወይቴ! ኡስን ኤ ዎመይ ኬደይዴሴ ገለለ ማኦ ማዽ ሴይነ ሀይነ ሀንቴኮ ኡ ኤሄ፥ ገዼሳከ ኩሠ ሰዎ ዎርድ ጵክሎ ዘዋን ሀየጼይ ኡትቾ ጎዶወ ኡቴሱኮ ኡ ዎርጌ፥ መሰላከ ኩሠ ጎዶዎኮ ኡ ኤሄ፥
42020047	ኡ አዴይ ባዴሴ እንዶወጽት ዘወ ኡ ቦንቄ፥ ዬ ኤሰ ፈሼሜ ህስኔ ገለልስ ኡ ሽኤ። ሀ ኤ ግሸ ገርዴሴ ያአኮ ኡ ገረ ያኡቴሰ» ዬይድ ኤ ህዶ።
42021001	ዬሱሰይ ቤ ጎጌ ቤችኔ ዎዱምት ቤ እንጎ ኦድ ሚዤይ ኤሰ ደፉትቾ ሳጽንየ ኦሉሱኔ ኤ ቤዶ።
42021002	ብዝ እ አዴይ ባዴሴ እንዶ ዥኦይ ለምእ ሳንቴ ኤሌሰ ለምእ ላካፈ ሀንቱቴሴ ሚዤ ኦድ እ ኦሉሱኔ ኤ ቤዶ።
42021003	ዬሱሰን «ኣዴዎኮ ህኑሴ ተ ኦሄ፥ ሀ እ አዴይ ባዴሴ ዥኦ እንዶይ ሀ ሳጽንየ ሚዤ ኦልየ ዬሴ ኡድየዴሜ ገርስኮ እ እንዶ።
42021004	ሀ ኤስን ፌዴስት ኡድነ ኡ እንዶስ ቤ ኬንግቾ ዎዱንትየፈኮ። እስመይ ዥኦ ማቅስኔ ቤሴ ሸቶ በድ ቤ ኬንግቾሸ ኡድኮ እ እንዶ» ዬይድ ኤ ህዶ።
42021005	ብዝ ብዝ አሥት «ሀ ዎንቶ ሀይለ ዘወይ ወይድ ኤ ሞዼስ፥ ኣፌሴ ሞዼሴ ሹቹናረ ዎንቶሴ እንዶ እንጎናረኮ ሞዽ ኤ ኬጹቶ» ህድ ዜርየ ኡ ዬሱኔ
42021006	ዬሱሰን «ሀ ህ ቤኔ ሹች ሹች ገረ ብዝን የሀ አቱወሶ። ቤ ኡድነ ኤ ዎዴ ዎገኮ ዬሰ» ዬይድ ኤ ህዶ።
42021007	ኡስን «ላሦ፥ ህኔ አይዴወ ኤ ማቄ? ሀ ኤስ ማቄሴ ህሱኔ ኤሱነ ኑ ኤሬ ዬረጎይ አሙነ?» ህድ ኡ ኦይጮ።
42021008	ዬሱሰን «ሀሉሡቴኮፈ ህኑምበ ነዽ ከኩወይቴ! ለግት ‹ተምበኮ ክርስቶሰይ፥ ሀይ ዎገይ ኡዾሶ› ህድ ህስኔ ተ ሱንሡነ ዮተኮ ኡ ዮኔ፥ ኡሳረ ሀንዶፍተ።
42021009	ቶረ ግሻረ ኮይስ ግሻረ ህ ሲኔንየ ዱኤይዶፍተ! ሀ ኤስ ቡሮነ ማቄሴ ፌቶነ አቱወሶ። ማቄ ባከ ኣልጭረይ ኡኬ ማቁወሶ» ህድ ኤ ህዶ።
42021010	ሴኬ አስ ዬሱሰይ «ብዝ ዉዴ አሥት ፌዴ ዉዴ አሥት ገረ ዴንዴ፥ ብዝ ዉዴ ካትን ዬይድዎ ፌዴ ዉዴ ካት ገረ ዴንዴ።
42021011	ኢተነ ሀ ሰሀይ ኤ ኤንኤ፥ ሴየ ሀየ ናዬን፥ ለገ አሤ አልሴ ሀርጌን ኤ ማቄ። አፈ ገረ ዠሹሼ አበክታረ ምጩሼ ዬረጎወረይ ኤ ቤንቴ።
42021012	ሃንጽ ኡድ ማቄሱሜ ኤ ቡሮ አሥት ህኑምበ ኡ አይኬ፥ ህ ገረ ኡ ጨንጌ፥ ያአሴ ጵክሎ ዘዋካረ ቱፌ ዘዋካረ ገርስ ኡ እንጌ። ታሜይድ ህስኔ ካተጼ ቡሩወካረ አሄስት ቡሩወካረ ኡ ኣንጌ።
42021013	ተ ግሸ ህ ኦዱሶሮንኬ ኦጌይ ዬ ኤሰ ኤ ማቄ።
42021014	ሀ ኤ ግሸ ‹ተ ቅኖ ኬሴሴ አም ተ ኦሆ?› ዬይድ ህስኔ ህ ሆዱወንኬ ቡሩስ ህ ሙጹሮወከ ገዱወይቴ።
42021015	ዬ ኤስን ህ ኢለሥ ኡድ ህኑምበ ኢቼሻረ ህኑናረ ቤርሴሳረ ኡ ደንደኡወ ዜርየረ ኤራረኮ ህኑሴ ተ እንጌ።
42021016	ህኑምበ ፌቶ ዬለ ጌርትን፥ ህንንዶ ነአጽትን፥ ህ እግንትን፥ ኤሳረ ህ ፌይሽቾሽትን ህኑምበ ኣስዎኮ ኡ እንጌ። ህኑካፈ ብዞ ብዞን ኡ ዎዼ።
42021017	ተ ግሸ አሥ ኡድነ ህኑምበ ኢተነ ኡ እንጸኤ።
42021018	ዬይድ ኤ ማዸኮን ህ ቅኖ ኡፉሳፈ ብዝን በዬሴ ደንደኡወሶ።
42021019	ደንደኦነ ኤኤነኮ ህ ሉቦ ህ ማሬ» ዬይድ ኤ ህዶ።
42021020	ሴኬን ዬሱሰይ «ዬሩሰሌሜ ኢለሥት ጎድ ዬሱኔ ህ ቤኔንየከ ዬ ከተመይ በዬሴ ኤ ኡዾሰ ኤሩወይቴ።
42021021	ዬ ዎጋከ ይሁደ ዉድየ ዬሴስት በክታ በኡቱወዬ፥ ከተማከ ዬሴስትን ዸድ ኬሱቱወዬ! ዉዴ ዬሴስትን ሀንኬ ከተማ ጌሉቶፌ።
42021022	ዬሩሰሌሜ ግሸ ዲዙቴሴ ካዮይ ኡድነ እቶሮንኬ ዬ ዎገይ ኬደይዴሴ ገኖ ኬሴ ዎገኮ።
42021023	ዬ ዎጋከ ገዋረ ዬሴ እንዶወጻረ ዬሌ ዸሙስየ ዬሴ እንዶወጻረ ኡሶ በዱፉ! ሀ ሰሀ ገረ ኢተ መዸኮ ዮኔሰ፥ ዎንቶ ሁለይ ሀ አሥት ገረኮ ኤ ማቄ።
42021024	ኡሳፈን ሰተተነ ኣሌ፥ ፌድተን አይሁደ ማቁወስት ሴየ ሀየ ቤ ዉድየ ዉድየ ድዽ ኤት ኡ ሀንጌ። ድኡት ኡ ሀንዶ ቤርት ኣሎሮ መኮ አይሁደ ማቁወስት ዬሩሰሌሜ ቤ ዎርዶንኬይስ ኡ ዤቼ» ዬይድ ኤ ህዶ።
42021025	ሴኬን ዬሱሰይ «ቆስ ገረ አጉነ ገረ ጾልንቴ ገረ ዱኡሴ ዬረግት ኡ ቤንቴ። ሀ ሰሀ ገረን ቤ ዉዴ ዉዴ ዬሴ አሥት ኡድነ በገዴ ኦሻረ ዥረሆ ከቶወረ ሲድ ዱኤይድ ኡ መዹንጌ።
42021026	አፋ ዬሴስት ኦሰይ ኤንኤ ግሸ አሥት ሀ ሰሀ ገረ ዮኔስተ ከፌ ዠሽ ዱኤዬነ ኡ ሜሌ።
42021027	ዬ ኤ ጌዴ ተን አሥ ዬሌይ ኦሰናረ ኬደይዴሴ ኩሠ ፉለናረ ዹማነ ተ ዮሱኔ ኡ ቤኔ።
42021028	ሃንጽ ሀገ ማቄ ኤ አይኩሱኔ ህ ዎዙቴ ዎገይ ዮድ ኡዾ ግሸ ሚንድ ኤዽ ዎኬ ኬደይድ ቤወይቴ» ዬይድ ኤ ህዶ።
42021029	ሴኬን ዬሱሰይ ኡሱሴ ዜርስኔ «ቤሌሴ ሱንጌ ምሣረ ፌዴ ምሥታረ ኡድ ገጽ ቤወይቴ።
42021030	ኤ ወሼይ ሀገ ዎኬ ጩልቱሱኔ ህ ቤዶ ጌዴ በርጎይ ዮድ ኡዾሰኮ ህ ኤሬ።
42021031	ዬ ኤሱኬ ሃንጽ ኡድ ማቁሱኔ ህ ቤኔንየከ ዎንቶ ካቴቶይ ዮዌሴ ኡዼሴንኬ ኤሩወይቴ።
42021032	ኣዴዎኮ ህኑሴ ተ ኦሄ። ሀ ዬሉቴይ ገሬሱሜ ቡሮ ሃንጽ ኡድኮ ኤ ኣሌ።
42021033	አፈን ሰሀን ባተኮ ኡ ባኔ፥ ተ ከቶመይ ሚንድ ኮሎ መክነኮ ኤ ዬሴ» ዬይድ ኤ ህዶ።
42021034	ሴኬን ዬሱሰይ «ህኑን ገዌቴናረ ኡሽ ጎዤናረ ህኑሴ ህ ዬሶሴ መዹሜናረ ህ መሦ ህ ቡዴሜ ህኑምበ ነዽ ከኩወይቴ። ሀ ኤስን ዬይድ ማቄ ኤ ዼበአይኮ ዬ ዎንተይ ዴዸዎኮ ሀዴ ሀርጰኬ ኤ ኡንጌ።
42021035	ዬ ዎንተን ሀ ሰሀ ገረ ኡድ ዬሴ አሡሴ አቶ በድኮ ኤ ዮኔ።
42021036	ዬቦ፥ ሀ ዮዌሴ ህኔ ሃንጽኮፈ ዸድ ቱልጽ ታ አሥ ዬሌ ቡሮ ኤኤሴ ኦሰ ህ ዴጌሦሮንኬ ዎንቶ ሽእስኔ ኡድ ዎገ ኦሴይድ ህኑምበ ከኩወይቴ» ዬይድ ኤ ህዶ።
42021037	ዬሱሰይ ዎንተነ ዎንተነ ዎንቶ ሀይለ ዘዋ ኤ ኤሩስቸ። ቀመ ቀመ ከተማፈ ኬስ ዘይቴ በከ ገረ ኤ አቅቸ።
42021038	አሥት ቤ ኡድነ ኤ ኦሄሰ ስዬሴ ኬትየ ሾኤ ዴንድ ኤሱኮ ዎንቶ ሀይለ ዘዋ ኡ ሀንግቸ።
42022001	ገሮ መሰለ ቡሮነ ኩሡትቸ ሄልቶ ቦረ መሰለይ ኡዾ።
42022002	ከህንቱሴ አፈነ ማግታረ ሙሴ ዎገ ኤሩሴስታረይ ዬሱሰ አይኬሴ አሥተ ቤ ዠሾ ግሸ እዣነ ወይስ ኤሰ ቤ በይሴ ኦጌ ኡ ዎርግቸ።
42022003	ዬንየከ ዬሱሰይ ኤሩስቾሽታፈ ብዞ ማቅቸ አስቆሮተሥ ይሁዳከ ጾዝ ካት ሁምበዬይ ጌሎ።
42022004	ኤስን ዎንቶ ሀይለ ዘወ ከህንቱሴ አፈነ ማግቱኮወረ ዎንቶ ሀይለ ዘወ ከኬስቱሴ አፈነ ማግቱኮወረ ዬሱሰ ዋንስ ቤ አይሤንኬ ሀንድ ኡሳረ ኤ ኩንዶ።
42022005	ኡስን መዶ፥ ኤ አይኩሶሮ ግሸ ሚዤ ኤሱሴ እንጌሴ ኤሳረ ኡ ኩንዶ።
42022006	ይሁደን «ኤሀኮ ተ ኤሄ፥ ሞዼኮ» ህድ ኤ ህዶ። ኤስን አሥት በዴሱኔ ገርስ እንጌሴ ብሼ ዎገ ኤ ዎርግቸ።
42022007	ዬ ኤ ጌዴ ገሮ መሰለሴ ዶሬ ኡ ሹኬ ሄልቶ ቦረ መሰለይ ኤልኔ
42022008	ዬሱሰይ ጴጽሮስየረ ዮሀንስየረ «ገሮ መሰለ ቀሜቴ ን ምዮሮሰ ሀንድ ነቁወይቴ!» ህድ ህስኔ ኤ አንሶ።
42022009	ኡስን «ህኔ አየው ኑ ነቆሮሰን ኔ ዎርጌ?» ህድ ኡ ኦይጮ።
42022010	ኤስን «ከተማከ ሀንድ ህ ጌሉሱኔ ዋሤ ኦተነ እዴ አዴኮ ህ ቤኔ። ኤሳረ ዎልኮ ኤ ሀንጌ ዘወ ሀንጉወይቴ።
42022011	ዬ ህ ሀንጌ ዘዋዴን ‹ላሥ «ተ ኤሩሴስታረ ዎልኮ ገሮ መሰለ ቀሜቴ ኤሰ ኑ ምዮሮ ቦርሰ ዘወይ አይን ዬሴ?» ህድኮ ኤ ህኔ› ህድ ኦይጩወይቴ።
42022012	ኤስን ሹች ዘወሴ ኤ ቅኖወ ዬሴ ፌዴ ዘወ ኣኮኮ ኤሳ ዎርጉሴ አበኮይ ኩንዴሴሰ ኤ ቤይሴ። የሀ ነቁወይቴ» ዬይድ ኤ ህዶ።
42022013	ኡስን ሀንድ ሀዴ ዬሱሰይ ኦቶንኬዎ ኡ ዴጌሶ። የሀን ዬ መሰለ ምዬሴ ኡ ነዾ።
42022014	ዬሱሰን ቀሜቴ ምዮ ዎገይ ኤልኔ አንሡታስታረ ዎልኮ ተቶ ገረ ኤ ኡቶ።
42022015	ኡሱሴን «መዸይ ተ ገረ ኤሌሱሜ ቡሮ ሀ ገሮ መሰለ ቀሜቴ ህኑናረ ዎልኮ ምዬሴ ኦርጄኮ ተ ጮልእቸ።
42022016	ህኑሴ ኦሆኮ ተ ኦሄ። ዎንቶ ካቴቶወከ ሀ ቀሜቴ ምዮ ብርቼይ አዴይድ ቤንቶሮ መኮ ሀ ኤ ጌዴ ሴኬ ህኑናረ ዎልኮ ቀሜቴ ሙወሶ» ዬይድ ኤ ህዶ።
42022017	ዬ ኤ ጌዴ ዬሱሰይ ኤሳ ኡሹሾሸ ዴንስ ዎንቶ ኤ ገለቶ። ኡሱሴን «ሂኤይቴ፥ ሀ ኤሰ ሸት ዎሉሴ ኤሉሱወይቴ።
42022018	ህኑሴ ኦሆኮ ተ ኦሄ፥ ሀትየፈ አይት ዎንቶ ካቴቶይ ዮዎሮ መኮ ሀ ዌይኔ ዳነ ሴኬ ኡሹወሾ» ዬይድ ኤ ህዶ።
42022019	ሴኬን ቦረ ዴንስ ዎንቶ ገለት ሜይስ ኡሱሴ እንድ «ህኑሜ ህስኔ ተ እንጌ ተ ገረይ(19) ሀ ኤሰኮ። ተምበ መሤሴ ሀ ኤሰ መሁወይቴ!» ህድ ኤ ህዶ።
42022020	ዬይድዎ ቀሜቴ ኡ ሙዶ ጌዴ ኤሰ ኡሹሾ ሚዤ ዴንስ «ሀ ኡሽ ህኑሜ ህስኔ ጉኬ ተ ሱሡነ ኤዸ ክሌ ጫቆኮ።
42022021	ሀይ ተምበ ገርስ እንጌስ ኩችየረ ዎልኮ ተቶወከ አንሥየኮ ኑ ዬሴ።
42022022	ዎንቶይ ‹ሀ ኤስ ኤ ገረ ማቁወዬ!› ህድ ኤ ህዶስ ታ አሥ ዬሌ ገረ ማቆኮ ኤ ማቄ። ማቄ ባ ታ ኣስ እንጌ ዬ አሤ በዱፉ!» ዬይድ ኤ ህዶ።
42022023	ኡስን «ንየ ኣስ እንጌ አሥ ኦኔነ ኑከ?» ህድ ሴኬ ሀንኬ ዎለ ኦይጬ ኡ ጌሎ።
42022024	ኤ ኤሩስቾሽት ግዳ «ኦን ኑከ ገሬሰ?» ህድ ቤርሰይ ዴንዶ።
42022025	ዬሱሰን ኡሱሴ «ሀ ሰሀ ገረ ዬሴ ካተጼይ ቤ አሥተ ኦሰነኮ ኡ አሄ። ዬይስ አሄስተ አሥት ‹ሞዼ ሀንተሥተኮ› ህድኮ ኡይኔ።
42022026	ህኑንመይ ሀዴ ኡሱኬ ማቄ ዎርጉሱወሶ። ፌቶ ህ ግዳ አንጉሴ ማቄስ ሀዴ በርሱኬ ማቁወዬ። ህኑምበ ዱርኬሰ ማቄስ ሀዴ ኦሞነ መረሡኬ ማቁወዬ።
42022027	ተቶ ገረ ኡት ሙኔሱምየረ ኤዽ ሙሴሱምየረ አኤሰነ አንጉስ? አንጉሴ ማቄስ ተቶ ገረ ኡቴሰ ማቁወዬ? ተንመይ ህ ግደ ሀዴ መረሡኬ ዬሴሰኮ።
42022028	ህኑን ተ መዸ ኣሎ ታረ ዎልኮ ሚንድ ኤዽኮ ህ ዬሴ።
42022029	-
42022030	ተ ካቴቶወከ ተቶወ ኡትኮ ህ ሙኔ ህ ኡሼ፥ ተመ ለምእ እስረኤሌ ኦምት ገረ ካቴ ማዽ ህ ያኦሮሰ ኑወዴይ ታሴ እንዶንኬኮ ተንን ህኑሴ ካቴቴ ተ እንጌ» ህድ ኤ ህዶ።
42022031	ዬሱሰን «ስሞኔ! ስሞኔ! ሁምበዬይ ኔምበ ሀዴ ጎሰ ፉንጉሶንኬ ፉንድ ናዽ ቤዬሱኮ ኤ ዎርጌ።
42022032	ተን ዬንየከ ኔ ኣዴሦይ ባኔሱሜ ኔ ግሸ ዎንቶ ሽዽኮ ተ ዬሴ። ኔን ህግል ሀንኬ ታኮ ኔ ማዾ ጌዴ ኔይንዶ ነአጼ ምንሡወ!» ህድ ኤ ህዶ።
42022033	ጴጽሮሴን «ተ ላሦ፥ ኔምበ ቱፌ ዘወ ኣንጉሶንየ ኔረ ቱፉቴሴ፥ ኔምበ ዎዼሴ ኣንጉሶንየ ኔረ ሀይኤሴ ነቁትኮ ተ ዬሴ» ህድ ኤ ህዶ።
42022034	ዬሱሰን «ጴጽሮሴ፥ ኔሱኮ ተ ኦሄ፥ ሀ ቀማከ ሉኮይ ኦሎ ባኔኮ ‹ተን ኤሰ ኤሩወሶ› ህድ ሀይዝ ዎገ ኔ ዛዴ» ህድ ኤ ህዶ።
42022035	ዬ ኤ ጌዴ ዬሱሰይ ቤ ኤሩስቾሽተ «ሚዤ ኤሰ ህ ገዴሰን ማቄ ስግሬ ኮጰን ህ ኤቶ ባኔ ተ አንሶንየከ ህኑሴ ፈጨ አበኮይ ዬሰ ኤ ዬቸ?» ህድ ኤ ኦይጮ። ኡስን «ፈጨይ ብዝን በድኮ ዬቸ» ህድ ኡ መቶ።
42022036	ኤስን «ሀቴመ ሚዤ ኤሰ ህ ገዴሰን ማቄ ስግሬ ኬንጌስ ቤ ኩችየ አይኩወዬ። ሰተተ ኬንጉወስ ቤ ማኦ ዘልእ ሰተተ ዎንጉወዬ!
42022037	ህኑሴ ኦሆኮ ተ ኦሄ፥ ዘጌ ኦሁቴቸ ሀ ካዮ ከቶይ ‹ብረሥታረኮ ኤ ታፉቴ› ዬይድ ህዩቴቸሽ ተ ገረ ሀቴ ኣሌኮ ኤ ዎርጉሴ። ኣዴዎኮ፥ ቡሮ ተ ግሸ ዲዙቴቸ ካዮይ ፌቶ ኣለኮ ኤ ኣሌ» ዬይድ ኤ ህዶ።
42022038	ኡስን «ላሦ፥ ሀይ ለምእ ሰተተኮ ዬሰ» ህድ ኡይዶ። ኤስን «ዬ ኤስ ኤለኮ ኤሌ» ህድ ኤ ህዶ።
42022039	ዬሱሰን ከተማፈ ኬስ ዘጌ ቤ ሎሶኬ ዘይቴ በከ ገረ ኤ ሀንዶ። ኤ ኤሩስቾሽትን ኤሳረ ሀንዶ።
42022040	የሀ ቤ ኤሎ ጌዴ ዬሱሰይ «ህ ኣዴሦወፈ ኦሌ ናኦይ ህኑምበ ኤሉወንኬ ዎንቶ ሽኡወይቴ!» ህድ ኤ ህዶ።
42022041	ኡሱኮፈ ዘርድ ሹች ደፉት ኤሌ መኮ ኤ ሀንዶ። የሀን ቦጩንት
42022042	«ኑወዴ፥ ኔ መሦ ኤ ማቆአይኮ ሀ ተ ገረ ኤሌ መዸ ኡሽ ታኮፈ ዘሩወዬ! ኔ መሦ ማቁወዬ ባከ ተ መሦ ማዾፌ» ዬይድ ዎንቶ ኤ ሽዾ።
42022043	ዬንየከ አፋፈ ዎንቶ ዎሰሥ ኤሰ ምንሤሴ ዮድ ኤ ቤንቶ።
42022044	ኤስን ኢተነዎ ሆድ መዹንድ ዎንቶ ኦሴይድ ኤ ሽእቸ። ኤ ቦይኔይ ሀዴ ሰሃ ጾኬ ሱሡኬ ኤ ጾክቸ።
42022045	ዎንቶ ሽእችኔ ዴንድ ቤ ኤሩስቾሽቱኮ ዮድ ኡስን ኦርጄነ ቤ ህግሎሰፈ ዴንስ ቤ ገቶ ግሸ ጌሁንሰ ኡ ዬሱኔ ኤ ቤዶ።
42022046	ኤስን «አበሱወ ህ ጌሄ? ዴንድ ህ ኣዴሦወፈ ኦሌ ናኦይ ህኑምበ ኤሉወንኬ ዎንቶ ሽኡወይቴ» ህድ ኤ ህዶ።
42022047	ዬይድ ሀገ ኤ ዜሩሱኔ ለገ አሥት ኡ ዮዶ። ተመ ለምኡካፈ ብዞ ማቅቸ ይሁደይ ኡሶ ዱርት ኤት ዮድ ዬሱሰ ሙጼሴ ኤሱኮ ኤ ኡዾ።
42022048	ዬሱሰይ «ይሁደ! ታ አሥ ዬሌ ሙጼና ገርስ ኔ እንጌ?» ህድ ኤ ህዶ።
42022049	ኤሳረ ዬቸሽትን አበሴ ኡ ዮዶሰ ኤርድ «ላሦ፥ ኡ ገረ ዴንድ ሰተተነ ኑ ቡርሶሴ» ህድ ኡይዶ።
42022050	ኡሳፈ ብዝ ከህንቱሴ አፈነ አዴ ማለ ገረ ዴንድ ኤ ኦሽች በዴ ወሼ ኤ ቡርሶ።
42022051	ዬሱሰን «ዸጉወይቴ! ዬይስ መቶፍተ!» ህድ ኤ ህዶ። ኤስን ዬ አዴ ወሼ ዶል ሎሉሶ።
42022052	ዬ ኤ ጌዴ ዬሱሰይ ቤምበ አይኬሴ ዮደ ከህንቱሴ አፈነ ማግቱሳረ ዎንቶ ሀይለ ዘወ ከኬስቱሴ አፈነ ማግታረ ገቴ ጭምቱሳረ «ተምበ አይኬሱወ ሀዴ ፉሎ አይኬሴ ዮኔ አሥቱኬ ሰተታረ ብካረ ኤት ህ ዮዶ?
42022053	ኡድ ዎንቴ ህኑናረ ዎልኮ ዎንቶ ሀይለ ዘወ ቄይሽ ግዳ ተ ዬቾንየ አይቶ በድኮ ህ ዬቸ። ሀቴመ ህ ዎጋረ ጬንቸ አዴቶ ዎጋረኮ» ህድ ኤ ህዶ።
42022054	ዬ ኤ ጌዴ አሥት ዬሱሰ አይት ኤት ከህንቱሴ አፈነ አዴሶ ኡ ኣንዶ። ጴጽሮሴይ ዘረ ዘረይድ ኤ ጌዴ ሀንግቸ።
42022055	ከህንቱሴ አፈነ አዴሶ ቄይሽ ግዳ ተመ ኤስ ከሽየ ዎልኮ ኡ ዬቸ። ጴጽሮሴን ዮድ ኡሳረ ኤ ኡቶ።
42022056	ጴጽሮሴይ ተመ ደኣ ፎእየ ኡቱሱኔ ብዝ ማክ እ ቤዶ። ኤ ኣፍየ ጨድ ቤድ «ሀ አሥ ዬሱሳረ ዬቸሹኮ» ህድ እ ህዶ።
42022057	ጴጽሮሴን «ቡሼ፥ ተን ኤሰ ኤሩወሶ» ህድ ኤ ዛዶ።
42022058	ኦዼ ኤ ዴጮ ጌዴ ፌዴ ብዝ አሥ ጴጽሮሴ ነዽ ቤድ «ኔን ኡሳፈ ብዝኮ» ህድ ኤ ህዶ። ጴጽሮሴን «ሀ አሦ፥ ተን ኡሳፈ ማቁወሶ» ህድ ኤ ህዶ።
42022059	ብዝ ሳቴ መኮ ኤ ዴጮ ጌዴ ፌደይ «ሀ አሥ ገልለሡኮ፥ ኣዴዎ ዬሱሳረ ዎልኮኮ ኤ ዬቸ» ህድ ምንስዎ ቤ ደኩወንኬዎ ኤ ዜርዶ።
42022060	ጴጽሮሴን «ሀ አሦ፥ ተን ሀ ኔ ዜሬሰ ኤሩወሶ» ህድ ኤ ህዶ። ዬይድ ኤ ህሱኔ ዬንየዎ ሉኮይ ኦሎ።
42022061	ዬንየዎ ላሥ ዬሱሰይ ጴጽሮሴ ማዽ ኤ ቤዶ። ጴጽሮሴን ዬሱሰይ «ሀ ቀመ ሉከል ኦሎ ባኔኮ ሀይዝ ዎገ ተምበ ‹ተን ኤሰ ኤሩወሶ› ህድ ኔይኔ» ህድ ኤ ህዴቾሸ ኤ መሶ።
42022062	ዸድ ዉዴ ኬስ ሱሥ ኣፉንሤ ኤ ዬቶ
42022063	ዬንየከ ዬሱሰ አይቴቸ ጌርት ዬሱሰ ገረ ቆዞዝ ዱርየ ኡ ዬቸ።
42022064	ኤ ኣፉሸ ፈሽ «ንየ በዸይ ኦኔወ? ሜ፥ ካየሤ ማቆአይኮ ኦሁወ» ህድ ኡ ህቸ።
42022065	ፌደ ለገ ኤ ገረ ዜርስኔ ኡ ጨሽቸ።
42022066	ሰሀይ ዎንቶ ጌዴ ገቴ ጭምት ከህንቱሴ አፈነ ማግታረ ሙሴ ዎገ ኤሩሴስታረይ ብዝ ጎዶ ዎልኮ ኡ ጵክሉቶ። ዬሱሰ ቤ ጵክሎወ ኡ ኡቁሶ።
42022067	ኡስን «ሜ፥ ኑሴ ኦሁወ! ኔን ሜስህየ?» ህድ ኡ ኦይጮ። ኤስን «ህኑኮ ተ ኦተኮ ‹ኣዴኮ› ህድ ህወይተኮ።
42022068	ህኑምበ ተ ኦይጨኮን መሁወይተኮ።
42022069	ተን አሥ ዬሌይ ሀትየፈ አይት ኦሰሥ ዎንቶ ኦሽሸኮ ተ ኡቴ» ህድ ኤ ህዶ።
42022070	ቤ ኡድነ «ህኔ፥ ኔን ዎንቶ ዬልየ?» ዬይድ ኡ ኦይጮ። ኤስን «ዎንቶ ዬሌ ተ ማቄንኬ ኦትኮ ህ ዬሴ» ህድ ኤ መቶ።
42022071	ኡስን «ህኔ፥ ሀ ኤ ጌዴ አበ አቶነ ኤ ዎርጉሴ? ሀይ፥ ንን ኒሴ ኤ ኑናፈ ኬሰሴ ሲድኮ ን ዬሴ» ህድ ኡይዶ።
42023001	አይሁደ ገቴ አሄስት ቤ ኡድነ ዴንድ ጵላጾሴ ቡሮ ዬሱሰ ኡ ኣንዶ።
42023002	ኤሰን ኤ ገረ ሉፌ ኡ ጌሎ። «ሀ አሥ ኑ አሥተ ሀሉሤ ኦጌ ኤ ኤሩሱሱኔኮ ኑ አይቶ። ኤስን ‹ሮመ ካቱሴ(20) ጋሎ ጋሎፍተ!› ህድን ኤ ህኔ። አስ ‹ተን ሜስሄኮ› ዬይድ ህዮን ካቱኮ ህድ ኤ ህቸ» ህድ ኡይዶ።
42023003	ጵላጾሴን ዬሱሰ «ኔን አይሁደ ካቱወ?» ህድ ኤ ኦይጮ። ዬሱሰን «ህድኮ ኔ ዬሴ» ህድ ህዶ።
42023004	ጵላጾሴን ከህንቱሴ አፈነ ማግቱሳረ አሥቱሳረ «ሀ አሥ ገረ ብዝ በይሶን ዴጌሶ ባሶ» ህድ ኤ ህዶ።
42023005	ኡስን ሴኬ ኤ ገረ ምንስ «ሀ አሥ ገልለ ዉዴፈ ዴንስ ፌቶ ሀ ኤ ኣሎ ይሁደ ዉዴ ኡድ አሥት ግደ ኤሩስስኔኮ ኤ ኮይሱሤ» ህድ ኡይዶ።
42023006	ጵላጾሴን ዬይድ ኡ ህሱኔ ቤ ሲዶ ጌዴ ኡሶ «ሀ አሥ ገልለሡወ?» ህድ ኤ ኦይጮ።
42023007	ጵላጾሴን ዬሱሰ ሄሮድሴይ አህቾ ዉዴፈ ኤ ማቄንኬ ኤርድ ሄሮድሴኮ ኤ አንሶ። ሄሮድሴን ዬንየ ዬሩሰሌሜኮ ኤ ዬቸ።
42023008	ሄሮድሴይ ዬሱሰ ግሸ ሲድ ኤሰ ቤዬሴ ለገ ዎገ ኦርጄ ጮልአ ኤ ኬንግቸ። ምጩሼ አበኮ ኤ ሀንቱሱኔ ቤ ኣፌነ ቤዬሴ ቤ ዎርግቾ ግሸ ኤሰ ቤድ ኦርጄነ ኤ መዶ።
42023009	ህኔ ሄሮድሴይ ዬሱሰ ለገ ኦይቼ ኤ ኦይጮ። ኤስን ኤ ኡተ ብዞን መሄ ኤ ዼዶ።
42023010	ከህንቱሴ አፈነ ማግታረ ሙሴ ዎገ ኤሩሴስታረይ የሀ ኤዽ ኢተነዎ ኡ ሉክቸ።
42023011	ሄሮድሴን ቤ ቶረሥታረ ዎልኮ ኤሰ ሃስ ኤ ገረ ቆዞዝ ዋሬ ማኦ መይስ ሴኬ ጵላጾሴኮ ኤ አንሶ።
42023012	ሄሮድሴን ጵላጾሴን ዬ ዎንቴዎ ዎለ ኤሄሰ ኡ ማዾ። ቡሮመ ዎለ እንጸእቸሹኮ ኡ ማቅቸ።
42023013	ጵላጾሴን ከህንቱሴ አፈነ ማግታረ ገቴሴ አፈነ ማግታረ አሥታረይስዎ ብዝነ ኤ ጼይዶ።
42023014	«ሀ አሥ ‹አሥት ግዳኮ ኮይሴ ኤ ዴንሤ› ህድ ህስኔኮ ታኮ ህ ኦዶ። ተን ሀይ ህ ኡቁሶ ሉፎነ ህ ቡሮ ኤ ብዝ ብዝነ ኦይጭ ተይኔ ኤ ገረ ብዝ በይሶን ዼዶ።
42023015	ዬይድዎ ሄሮድሴን ብዝ በይሶን ኤ ገረ ዴጌሤ ቤ ዼዶ ጌዴ ሀንኬ ኑኮ ኤ አንሶ። ህኑን ቤወይቴ፥ ሀ አሥ ቤምበ ሀይቦሴ ኤሉሴሰ ኤ ሀንቶስ ብዝን ባሶ።
42023016	ሀ ኤ ግሸ ኤሰ ዱሩስኮ ተ ደኬ» ህድ ኤ ህዶ። [
42023017	ጵላጾሴይ ገሮ መሰላነ ኡድ ቤረ ኣሎ ብዝ ቱፈሤ ኤ ብርቾሮንኬ አቱወሰ ኤ ማቅቸ።]
42023018	ህኔ አሥት ቤ ኡድነ «ሀ አሤ ኦሡወ! በርባኔ ኑሴ ብርቹወ!» ህድ ኡ ኮይሶ።
42023019	በርባኔይ ዬ ከተማከ ቶረ ኤ ዴንሶ ግሻረ አሥ ሀይዾ ግሻረ ቱፌ ዘዋ ጌሌቸሹኮ ኤ ማቅቸ።
42023020	ጵላጾሴን ዬሱሰ ብርሽ ደፌሴ ዎርድ ሴኬ አሥቱሴ ኤ ዜርዶ።
42023021	አሥትን «ኤሰ ሱጹወ! ሱጹወ!» ህድ ኡውየ ኡ ዬቸ።
42023022	ጵላጾሴን ሀይሶ «ሀ አሥ ፌቶ አም ኤ በይሴሴ? ተን ኤ ገረ ኤሰ ሀይቦሴ ኤሉሴ አበኮ ኤ ሀንቴሴሰ ተ ቤዶይ ባሶ። ሀ ኤ ግሸ ኤሰ ዱሩስኮ ተ ደኬ» ህድ ኤ ህዶ።
42023023	ኡስን «ኤሰ ሱጹወ! ሱጹወ!» ህድ ዸቤ ዼድ እንጸዽ ኬደይዴሴ ከቶነ ኡውየ ኡ ዬቸ። ኡ ኡወይ ሚንዶ።
42023024	ዬ ኤ ግሸ ጵላጾሴይ «ህ ዎርዶንኬ ማቁወዬ» ህድ ኤ ህዶ።
42023025	ዬ ኡ ሽዼቾ በርባኔ ቶረ ኤ ዴንሶ ግሻረ አሥ ሀይዾ ግሻረ ቱፉቴቸሼ ቱፌ ዘወፈ ኤ ብርሾ። ዬሱሰ ኡ ዎርዶንኬዎ ገርስ ኤ እንዶ።
42023026	ዬ ኤ ጌዴ ዬሱሰ ኤት ኡ ኣንዶ። ብዝ ቀረነ ዉዴ አሥ ስሞኔ ሱንጌ አዴይ አሬፈ ከተማ ኤ ዮቾይኔ ኤሳረ ሙት ኦሰነ አይት ሱሥ ምሤ ኤሰ እዱስ ዬሱሰ ጌዴ ኤ ሀሞሮንኬ ኡ መቶ።
42023027	ለገ አሥት ኤ ጌዴ ኣዾ። ኢተነ «ውይ ውይ» ህድ ብየ ሸት ሙስኔ ዬክስኔ እንዶወጽትን ኡሳረ ሀንግቸ።
42023028	-
42023029	ዬሱሰን ኡሱኮ ማዽ ቤድ «ሀ ዬሩሰሌሜ እንዶወጽቶ፥ አሜ ታሴ ህ ዬኬ? ‹ሜንሤ ማቅቸ እንዶወጽትን ዬሎ ባ ሹጰሻረ ዸሙቶ ባ ዸንሥታረይ አበኬይድ ሱዙቴሴስተነ› ዬይድ ህዮሮ ዎንተይ ዮኔ ግሸ ህኑሳረ ህ ነይሹሻረ ዬኩወይቴ!
42023030	ዬንየከ አሥት በክቱኮ ‹ኑ ገረ ዎዱወይቴ!› ዴንቱኮ ‹ኑምበ ኣቹወይቴ!› ዬይድኮ ህዬ ኡ አይኬ።
42023031	ዬቦ፥ ዬንጽ ኡድነ ምሥ ትመ ገረ ኤ ማዾ ጌዴ ሜለ ምሥ ዋን ኤዬ?» ዬይድ ኤ ህዶ።
42023032	ዬይድዎ ዬሱሳረ ሱጼሴ ፌዴ ለምእ ፉልተ አይት ኤት ኡ ኣንዶ።
42023033	ቄረንዮ ሱንጌ ጎዶ ኣንድ ቤ ኤሎ ጌዴ የሀ ዬሱሰ ኡ ሱጾ። ፉልተን ብዞ ኦሽሸ ብዞ ሀዱርሰይስ ኡ ሱጾ።
42023034	ዬሱሰን «ኑወዴ፥ ሀ ኡስት ሀንትየ ቤ ዬሴሰ ኤሩቱወሶ፥ ኡሱሴ ‹አቱወዬ› ህድ ህወ!» ህድ ኤ ህዶ። ኤ ማኦ ሸት ህጸ ኡ ኦሎ።
42023035	ለገ አሥት ኤዽ ኡ ቤቸ። አይሁደ አፈነ ማግትን «ፌደች ኤ ማርቾሽ፥ ህኔ ኤስ ዎንቶይ ጸርዴሴ ሜስሄ ማቆአይኮ ሜ ቤምበ ማሩወዬ!» ዬይድ ኤሰ ኡ ዻድቸ።
42023036	ዬይድዎ ቶረሥትን ኡ ዻድቸ። ኤሱኮ ኡዽን ዾቆ ኡሼ ኦድ
42023037	«ሜ፥ አይሁደ ካቴ ማኮ ኔምበ ማሩወ!» ዬይድ ኡ ህቸ።
42023038	ዬሱሰ ቅኖሴ አፈነ «ሀ ኤስ አይሁደ ካቱኮ» ዬይድ ዲዙቴሴስ ኤ ዬቸ።
42023039	ዬሱሳረ ሱጹተ ለምእ ፉልታፈ ብዝ «ኔን ሜስሄ ማቁወዬ? ሜ ኔምበን ኑምበን ሀ ኤሳፈ ማሩወ» ህድ ኤ ጨሾ።
42023040	ለኮን ኤሰ ገይልስኔ «ፌቶ ኔን ሀ ኤ ብሸ ያአ ግዳከ ዬስኔ ዎንቶ ዠሼ ኤሩወኑወ?
42023041	ንንመይ ን ሀንቶ ኢቴቴነ ያአ ን ገረ ኤፌኮ ኒ ኤ ዎርጉሴ፥ ኒስ ኣዴ ያአኮ። ሀ አሥመይ ኤ ሀንቶ በይሶይ ብዝን ባሶ» ዬይድ ኤ ህዶ።
42023042	ዬ ኤ ጌዴን «ዬሱሰ፥ ኔ ካቶሮንየ ተምበ ቦቶፉነ» ህድ ኤ ህዶ።
42023043	ዬሱሰን «ኣዴዎኮ ኔሴ ተ ኦሄ፥ ሀንዞዎኮ ታረ ዎልኮ ገነትየ ኔ ቤንቴ» ህድ ኤ ህዶ።
42023044	ዎንታፈ እዙፍ ሳቴ ኤ ማዾ። ዬንየፈ አይት ኦዱፍ ሳቴ መኮ ቆስ ፎኤይ ፈሹትኔ ሰሀይ ኩሜነ ኤ ጬንዶ።
42023045	ዎንቶ ሀይለ ዘወ ግዳ ሀዴ ግልበኬይስ ፈሽቸሽ ፌዹት ለምኤ ኤ ኬሶ።
42023046	ዬሱሰን ቤ ከቶ ኬደይስ «ኑወዴ፥ ተ ሉቦ ኔ ኩችየኮ ተ ገዴ» ህድ ኤ ህዶ። ዬይድ ቤ ህዶ ጌዴ ከሤ ኤ ኬሶ።
42023047	የሀ ዬቸ ጺሥ ገረ አፈነ ማገይ ማዸ አበኮ ኡድነ ቤድ «ሀ አሥ ኣዴዎ ግዞ አሡኮ ኤ ማቅቸ» ህድ ዎንቶ ኬደ ኬደ ኤ ህሶ።
42023048	ዬ ኤሰ ቤዬሴ የሀ ጵክሉቴቸ አሥት ኡድ ዬ ማዸ አበኮ ቤ ቤዶ ጌዴ ህግል ቤ ቅኖ ለምኡነ አይት ዬክስኔ ዸድ ቤ ዘወ ኡ ማዾ።
42023049	ዬሱሰ ሞዹስ ኤርቸ ኡድ አሥታረ ገልላፈ አይት ኤሳረ ሀንግቸ እንዶወጽታረይ ቤሴ ዘረ ኤዽ ሃንጾ ኡድ ኡ ቤቸ።
42023050	-
42023051	ብዝ አዴይ ዮሴፌ ሱንጌስ አይሁደ ከተማፈ ማቄ አርመተሥ ዎንቶ ካቴቴ ጎቤነ ከኬ ግዞወረ ሞዼ አሣረ ማቅስኔ አይሁደ ገቴ አሄስታፈ ኤ ማቅቸ። አይሁደሥት ዬሱሰ ገረ ኩንዶ ኩምየካረ ሀንተካረ ጌሌ ኤ እንጸዼቸ።
42023052	ኤስን ጵላጾሴኮ ሀንድ ዬሱሰ አሀ ኤ እንጎሮሰ ኤ ሽዾ።
42023053	አሀን ሆስ ተልባፈ ሜዹቴሴ ማኦነ ኤ አጮ። ኦኔን ኤሰ ሞጉት ኤሩወ ጎዶ ዎጭ ቦት ነዼቾ ቦኩቴሴ ሹሻ ጌልስ አሀ ኤ ዎይሶ።
42023054	ዬይስ ኤ መቶስ ሰንበተይ ጌሌሴ ህኔ ዬ ዎንቴይ ነቁቱሶ ዎንተ ኤ ማቅቾ ግሸኮ።
42023055	ገልላፈ ዬሱሳረ ዮዴቸ እንዶወጽት ዮሴፍየረ ሀንድ ዬ ቦሳከ አሀይ ዋ ወይስ ዎይሶንኬ ኡ ቤዶ።
42023056	ዬ እንዶወጽትን ሀንኬ ማዽ ዮድ ሰዌሳረ ትሼሻረ ኡ ነዾ። ሙሴ ዎገይ ኦሄንኬ ሰንበተ ዎንቴ ከሤ ኤት ኡ ፌይሾ።
42024001	እንዶወጽት ሁዴ ዎንቴ ኬትየ ሾኤ ቤ ነዼቾሸ ሰዌሰ ኤት አሀ ትሼሼ ኡ ሀንዶ።
42024002	ቦሰ ቱጬቸ ሹች ብዝ በዴ አንደርዴሱኔ ኡ ቤዶ።
42024003	ህኔ ዬ ቦሳን ጌል ዬሱሰ አሀ ኡ ዼዶ።
42024004	ኡስን አሀይ ዼድኔ «አም ኤተ?» ህድ ሴኬ ሀንኬ መሥየ ኡ ዬሱኔ ለምእ አሥት ዴዸዎ ለጭ ለጭ ህኔ ማኦ ማዽ ኡ ደኣ ኤዾ።
42024005	እንዶወጽት ዠሽ ሰሃ ጨድ ኡ ቤሱኔ ዬ አሥት ኡሱሴ «ኤንአ ዬሴሰ አሜ ሀይዼሴስት ግዳ ዮድ ህ ዎርጌ?
42024006	-
42024007	ሀየ ባሶ፥ ዸድ ዴንድኮ ኤ ዬሴ። ገልለ ቤ ዬቾንየ ዜርስኔ ‹ተን አሥ ዬሌይ ጩበችት ኩችየ ገርድ እንጉት ሱጹት ሀይዽ ሀይሶ ዎንቴ ዴንዴ ዎርጉሶኮ ኤ ዎርጉሴ› ህድ ኤ ዜርዴቾሸ ገጹወይቴ» ህድ ኡ ህዶ።
42024008	እንዶወጽትን ዬሱሰይ ገልለ ዬስኔ ዜርዴቾሸ ኡ ገጾ።
42024009	ዬ ቦሳፈን ሀንኬ ማዽ ዮድ ዬ ኤሰ ኡድ ተመ ብዙሳረ ፌድቱሳረ ኡድ ኡ ኦቶ።
42024010	ዬ ኦታስትን መግዶለጽ ማረሜ፥ ዮሃነ፥ የይቆቤ ዬለ እንዶ ማረምየረ ኡሳረ ዬቸ ፌዴ እንዶወጽተረይድኮ ኡ ማቅቸ።
42024011	ህኔ ዬ ኡ ዜርዶስን አንሡታስቱሴ ሀዴ ጎዡልት ኡ ዜርዶሰ ኤ ብሽኔ ዬ ኦሁተሴ «ኣዴኮ» ህድ ህስኔ ኤፌ ኡ ዼዶ።
42024012	ጴጽሮሴን ዴንድ ቦሳከ ዎጽ ሀንድ ዬ ቦሳከን ዙድ ቤችኔ አጬቸ ማኦዎ ኤ ቤዶ። ማዸ አበኮነ ምጭሽኔ ዘወ ዸድ ኤ ማዾ።
42024013	ዬ ዎንቴዎ ኤ ኤሩስቾሽታፈ ለምእ ኤመሁሴ ህድ ህሶ ከተማ ኡ ሀንግቸ። ኤመሁሴይ ዬሩሰሌሜሴ ዘሬስ ተመ ብዝ ኪሎ ሜትሬነኮ።
42024014	ሀንግቸ ለምእን ሀ ማዸ ዜሬ ኡድ ዎልኮ ዴንስ ሴኬ ሀንኬይስ ኡ ዜርቸ።
42024015	ዎለ ኡ ዜሩሱንየረ ብዝ ብዝ ዜሬ ሴኬ ሀንኬ ኡ አርሡሱንየረ ዬሱሰይ ቤሴ ሀንኬ ኡዽ ኡሳረ ኤ ሀንግቸ።
42024016	ማቄ ባ ኤሰ ኤ ማቄንኬ ኡ ኤሮሮሜ ኡ ኣፌይ ፈሹት ኤ ዬቸ።
42024017	ኤስን «ሀ ኦጌ ሀንግስኔ ሴኬ ሀንኬ አርስ ሀ ህ ዜሬ ዜሬይ አበው?» ህድ ኤ ኦይጮ። ኡስን ህግልስኔ ቤ በልየ ኡ ኤዾ።
42024018	ኡሳፈን ብዝ ቄሌዮጴ ሱንጌስ «ዬሩሰሌሜ ቦርሰ ማዽ ዮድ ዬስኔ ገርደ ዎንትት ግዳ ማዸ አበኮ ዋን ኤሬ ኔ ዼዶ?» ህድ ኤ ህዶ።
42024019	ኤስን «አም ማዸ?» ህድ ኤ ኦይጮ። ኡስን «ነዝረተሥ ዬሱሰ ገረ ማዸ ዜሬኮ ኑ ዜርቸ። ኤስን ዎንቶ ቡሮን ማቄ ኡድ አሥት ቡሮ ቤ ሀንተነን ማቄ ቤ ዜሬነ ኦሰሥ ካየሡኮ ኤ ማቅቸ።
42024020	ህኔኮ ከህንቱሴ አፈነ ማግታረ ገቴሴ አፈነ ማግታረይ ‹ሀይኡወዬ› ህድ ኤ ያኡቶሮንኬ ገርስ እንድ ኡ ሱጾ።
42024021	ኑንመይ ኑ በዴነ ‹እስረኤሌ ሎሉሰረስ ኤሰኮ› ህድ ጎቦ ኤ ገረ ኑ ገዴቸ። ማቄ ባከ ሃንጽ ዜሬይ ኡድ ኤ ገረ ኤሎይነይ ሀንዞይ ሀይሶ ዎንተኮ።
42024022	አስ ኑረ ዬቸ ብዝ ብዝ እንዶወጽት ኑምበ ምጩሼ ኦዶኮ ኦዱስየ ኡ ዬሴ። ኬቴ ቦሳከ ሀንዴችኔ
42024023	ዬሱሰ አሀ ቦሳ ዼድኮ ሀንኬ ኑኮ ኡ ዮዶ። ኡስን ‹ዎንቶ ዎሰሥተን ኑ ቤዶ። ዬ ዎሰሥትን «ዬሱሰይ ኤንአኮ ዬሴ» ህድ ኡይዶ› ህድ ህስኔኮ ኑኮ ኡ ኦቶ።
42024024	ኑካፈን ብዝ ብዝት ዬ ቦሳከ ሀንድ ኡ ኦቶንኬ ኣዴ ኤ ማዼሴሰ ኡ ቤዶ። ዬሱሰመ ቤዩቶ ባሶ» ህድ ኡይዶ።
42024025	ዬሱሰን «ህኑን ገጹወስታረ ካየሥት ዜርዴቾሸ ኡድነ ‹ኣዴኮ› ህድ ኤፌሴ ሙጹሮ ኬንጉወስታረኮ።
42024026	ሜስሄ ገረ ሃንጽ መዸይ ዮኔንክየረ ዬ መዸ ጌዴ ኦርጄ ኩሠ ፉለነ ኬደ ኬደ ኤ ህኔሳረ ማቄ ዎርጉሱወዬ?» ህድ ኤ ህዶ።
42024027	ዬ ኤ ጌዴ ሙሴሰፋረ ካየሥት ፍሸሮወፋረ ኡድነ ዴንስ ሀይለ ፍሸሮወፈ ኡድ ቤ ግሸ ኦህቸሼ ኡሱሴ ሞዹስ ብርሽ ኤ ኦቶ።
42024028	ኤሰ ኡ ሀንግቾ ገንደ ዎልኮ ቤ ኡዾ ዎገ ዬሱሰይ ዸድ ገርድ ሀንጉሶንኬ ህዶ።
42024029	ኡስን «ሀይ፥ ሰሀይ ቀንድኮ ዬሴ፥ ቆስን ጌሌሱኮ ህኔ፥ ኑረ አቁወ» ህድ ኢተነ ኤሰ ኡ ሽዾ። ዬ ኤ ግሸ ኡሳረ አቄሴ ኤ ጌሎ።
42024030	ህኔ ኡሳረ ዎልኮ ቀሜቴ ምዬሴ ኡት ቦረ ኤት ዎንቶ ገለት ሜይስ ኡሱሴ ኤ እንዶ።
42024031	ሀገዎ ኡ ኣፌይ ዶኡትኔ ዬሱሰ ኤ ማቄሰ ኡ ኤርዶ። ኤስን ኡ ኣፌ ቡሮፈ ዬንየዎ ዼዶ።
42024032	ኡስን ዎልኮ ዜርስኔ «ኦግየ ኒረ ዮስኔ ቤ ዜርቾንየ ሀይለ ፍሸሮወፈ ዴንስ ኤ ኦሁሱኔ ን ሙጹሮወ ለጭ ህድ ኤጽየ በድየ ኤ ዬቸ?» ህድ ኡይዶ።
42024033	ኡስን ዬንየዎ ዬ ቀመ ዴንድ ዸድ ዬሩሰሌሜ ማዽ ኡ ዮዶ። የሀን ተመ ብዝየረ ኡሳረ ዎልኮ ዬቸሽታረይ ጵክሉት ኡ ዬሱኔ ኡ ዴጌሶ።
42024034	ተመ ብዝትን «ኣዴዎ ላሥ ዴንድኮ ዬሴ፥ ስሞኔሴን ቤንትኮ ኤ ዬሴ» ህድ ኡ ህቸ።
42024035	ለምእ ኤ ኤሩስቾሽትን ቤ በዴነ ኦግየ ቤረ ሙተ ዜርየረ ላሥ ዬሱሰይ ቦረ ኡሱሴ ሜይስ እንዶንየ ኤሰ ወይስ ቤ ኤርዶንክየረ ኤ ብዝ ብዝነ ኡሱሴ ኡ ኦቶ።
42024036	ኡስን ሃንጽ ዜሬ ዎልኮ ዜርየ ዬሱኔ ዬሱሰይ ቤሴ ኡ ፌቀ ኤዽ «ሞዼቴይ ህኑሴ ማቁወዬ» ህድ ኤ ህዶ።
42024037	ኡስን «ጎመሡኮ ኑ ቤኔ» ህድ ዱኤይድ ኢተነ ኡ ዠሾ።
42024038	ዬሱሰን «አሜ ህ ዱኤይኔ? አሜ ህ ሙጹሮወነ ህ ኤዜ?
42024039	ተ ኩቼን ማቄ ተ ቶኬን ቤድ ታ ኤ ማቄንኬ ኤሩወይቴ፥ ፌቶ ዮድ አይት ታ ቤወይቴ። ጎመሥ አቾን ሜቄቴን ኬንጉወሶ። አቾወረ ሜቄትየረ ተ ኬንጌሰ ሀይ ህ ቤኔንኬኮ ተን» ህድ ኤ ህዶ።
42024040	ዬይድ ቤይዶ ጌዴ ቤ ኩቼን ቤ ቶኬን ኤ ቤይሶ።
42024041	ኡስን መጋፈ ዴንደሱነ ምጭ ኤሰ ኤ ማቄንኬ «ኣዴኮ» ህድ ህዶ በድ ኡ ዬሱኔ ዬሱሰይ «ሙሶ አበኮይ ዬሰ ዬሴ?» ህድ ኤ ኦይጮ።
42024042	ኡስን ምቹቴሴ ጉልጽየፈ ኤሱሴ ኡ እንድኔ
42024043	ኤት ኡ ቡሮ ኤ ሙዶ።
42024044	ዬሱሰን «ተን ህኑናረ ዎልኮ ተ ዬቾንየከ ‹ሙሴ ዎጋፈን ማቄ ካየሥቱሳፈን ዝንገሌሳፈን ሃንጽ ፍሸሮወፈ ኡድ ተ ግሸ ዲዙቴቸሽ ኡድነ ኤ ኣሎሮንኬኮ ኤ ዎርጉሴ› ህድ ተ ዜርዴቾሽ ሀ ኤሰኮ ኤ ማቅቸ» ህድ ኤ ህዶ።
42024045	ዬንየከ ሀይለ ፍሸሮወከ ዲዙቴቸሼ ኡ ገጾሮንኬ መሦ ኡሱሴ ኤ እንዶ።
42024046	ኡሱኮን «ሜስሄ ገረ መዸይ ዮኔንክየረ ሀይሶ ዎንቴ ሀይቦወፈ ኤ ዴንዴንክየረ ዘጌዎኮ ኤ ዲዙቴቸ።
42024047	ዬይድዎ ኤ ሱንሡነ ‹ህ ጩቦ ዸድ ማቁወይቴ፥ ዎንቶይ ህ ጩቦ «አቱወዬ» ህድኮ ኤ ህኔ› ዬይድ ዬሩሰሌሜፈ ዴንስ ቤ ዉዴ ዉዴ ዬሴ አሡሴ ኡድ ኤ ኦሁቴንኬ ዲዙትኮ ኤ ዬሴ።
42024048	ህኑንን ሃንጽ ዜሬሴ ታሴ አቶ ማዽ ኦሄስተኮ።
42024049	ስወይቴ፥ ኑወዴይ ‹ህኑሴ ተ እንጌ› ህድ ጎቡሴቾሸኮ ተ አንሤ። ኦሰይ አፋፈ ዮኬቴ ህ ኤፎሮ መኮ ዬሩሰሌሜ ከተማ ዴጩወይቴ» ህድ ኤ ህዶ።
42024050	ዬ ኤ ጌዴ ዬሱሰይ ኡሶ ኤት ቢተንየ ገንደ ኤ ኣንዶ። የሀን ቤ ኩቼ ዴንስ ኡሶ ኤ ሱዞ።
42024051	ኡሶ ሱዝስኔ ኡ ገረፈ ሸሁት አፋ ኤ ኬሶ።
42024052	ኡስን ኤሱሴ ድስ ኬደይዴሴ መገነ ዸድ ዬሩሰሌሜ ኡ ማዾ።
42024053	ዎንቶ ገለትስኔ ኡድ ዎገ ኣሎ ዎንቶ ሀይለ ዘዋዎ ኡ ዬቸ።
43001001	ኡድ አበኮይ በዴሱኔ ቡሮ ከቶይ ኤ ዬቸ። ዬ ከቶን ዎንቶ ደኣ ኤ ዬቸ። ዬ ከቶን ዎንቶ ኤ ማቅቸ።
43001002	ኤስን ኡድ አበኮይ በዴሱኔ ቡሮ ዎንቶ ደኣ ኤ ዬቸ።
43001003	ኡድ አበኮይ ሜዹቶስ ኤሱነኮ። ሜዹተሳፈ ኡድ ብዝ አበኮን ኤሰ ባከ ሜዹተስ ባሶ።
43001004	ኤስን ዬሶነ ኩንዴሴሰ ማቁሱኔ ዬ ዬሶን አሡሴ ፎኤ ኤ ማቅቸ።
43001005	ዬ ፎኤን ጬንቻከኮ ፈቅየ ኤ ዬሴ። ጬንቸን ፎኤ ፌቶ ኢቹወሾ።
43001006	ብዝ ዮሀንሴ ሱንጌስ ዎንቶይ ዎሶ አሥ ኤ ዬቸ።
43001007	ኤ ኦሄቴ አሥት ቤ ኡድነ ፎኤ ኣዴሦሮሰ ፎኤይ አበ ማቄንኬ ኤ ግሸ ኦሄሴ ኤ ዮዶ።
43001008	ዮሀንሴይ ፎኤ ግሸ ኦሄሴ ኤ ዮዶሰ ባከ ቤሴ ፎኤ ማቁወድኮ ኤ ዬቸ።
43001009	ኤሰዎይ ኣዴ ፎኤ ማቄ ፎኤይ ኡድ አሡሴ ፎኤ እንጌስ ሀ ሰሀ ገረ ዮውየ ኤ ዬቸ።
43001010	ዬ ፎኤን ሀ ሰሀ ገረ ኤ ዬቸ። ሀ ሰሀይ ሜዹቶስ ቤሴ ኤሱነ ማዼሰኮን ሀ ሰሀ አሥት ኤሰ ኤሬ ኡ ዼዶ።
43001011	ኤስ ቤ አሥቱኮ ኤ ዮዶ። ዮዌሴ ባከ ኤ አሥት ኤሰ ኤፌ ኡ እንጸዾ።
43001012	ማቁወዬ ባከ ቤምበ ኤተስቱሴ ኡድ ዬይድ ህዮን ቤምበ ኣዴሳስቱሴ ዎንቶ ነይሼ ኡ ማቆሮንኬ ጎዶ ኤ እንዶ።
43001013	ዬ ኡስትን ዎንቶኮፈ ኡ ዬሉቶሰ ባከ አሥ ቦህየፈ አቾ መሦወፋረ ጮልአፋረ ዬሉቶ ባሶ።
43001014	ከቶይ አሤ ኤ ማዾ፥ ኑ ግደን ኤ ዬሶ። ዎንቶይ አሡሴ ኬንጌ መሦ ሞዼትየረ ኣድየረይ ኤሳከ ኩንድኔ ብዝ ዬሌይ ብየዴ ደኣ ኬንጌ ኩሠኬዎ ኤ ኩሠ ፉለን ኑ ቤዶ።
43001015	ዮሀንሴን ኤ ግሸ ዜርስኔ « ‹ተ ጌዴ ዮኔስ ታሜ ቡሮ ዬቸሼ ኤ ማቄ ግሸ ታሜ ገሮኮ ኤ ገሬ› ዬይድ ተ ኦቴቾሽ ሀይ ሀ ኤሰኮ» ዬይድ ቤ ከቶ ኬደይስ ኤ ኦቶ።
43001016	ዎንቶይ ቤሴ ኩንድ ገርዴሴሳፈ ኑሴ ኡድ በሴ ሀንት ሴኬ ኮስ ኮስ ሞዼ ኤ ሀንቶ።
43001017	ዎንቶ ዎገይ ሙሴ በዴነኮ ኤ እንጉቶ። ዎንቶይ አሡሴ ኬንጌ መሦ ሞዼትየረ ኣድየረመይ ዬሱስ ክርስቶሰ በዴነኮ ኤ ቤንቶ።
43001018	ዎንቶ ቤዴሴስ ኮሎነ ባሶ። ኤሳረ ዎለ ሽጵ ህዴሴ ዎንቶ ማቄ ብዝ ኤ ዬሌዎኮ ኤሰ አዱሰ።
43001019	አይሁደ አፈነ ማግት ዬሩሰሌሜ ከተማፈ ከህንታረ ሌወሥታረ ጸመቅቸ ዮሀንሴኮ ዎሶ አንስ «ኔን ኦኔወ?» ህድ ኡ ኦይጩሾ።
43001020	ዮሀንሴን «ተን ሜስሄ ማቁወሶ» ህድ ሴኬ ሀንኬ ህዶ በድ ቤ ኣዴ ኤ ኦቶ።
43001021	ዎሰሥትን «ህኔ ኔን ኤላስየ?» ህድ ኡ ኦይጮ። «ኦኦ፥ ተን ኤላሴ ማቁወሶ» ህድ ኤ መቶ። «ህኔ ‹ኤ ዮኔ› ህድ ህዩቴቸ ካየሥ ኔምበ?» ህድ ኡይዶ። «ኦኦ፥ ተን ካየሤ ማቁወሶ» ህድ ኤ ህዶ።
43001022	«ህኔ ኔን ኦኔነ? ዎሶ ኔኮ ኑ አንሰ ጌሩሴ ኑ ኦሆሮንኬ ኔን ኔሴ ኔምበ ኦኔይድን ኔ ህኔ?» ህድ ኡይኔ
43001023	ኤስን «ካየሥ እሰየሴይ ኦቶንኬ ‹ላሥ ኦጌ ነቁወይቴ ዬይድ ህስኔ ሰሀ ሜላ ኡወረ አሥ ከቶ› ዬይድ ህዩቴቸይ ተምበኮ» ዬይድ ኤ ህዶ።
43001024	ዎሶ ሀንዴቸሽት ፈረሰሥታፈኮ ኡ ማቅቸ።
43001025	ኡስን «ህኔ ሜስሄ ኦኦይኔ ኤላሴ ኦኦይኔ ካየሤ ኔ ማቁወሰ አሜ ኔ ጸመቄ?» ህድ ኡ ኦይጮ።
43001026	ኤስን «ተን ዋሡነኮ ጸመቄ። ማቁወዬ ባከ ህ ኤሩወሰኮ ህ ግዳከ ኤዼሰ።
43001027	ኤስን ታሜ ጌዴኮ ኤ ዮኔ፥ ተን ፌቶ ኤ ኮጰ ቱፌ ብርቼሼ ኤሌሴሰ ማቁወሶ» ዬይድ ኤ መቶ።
43001028	ሃንጽ ኡድ ዬይድ ኤ ማዾስ ዮሀንሴይ ኤሰ ጸመቅቾ ዮርደኖሴ ዋሡሴ ቆስ ኬሴ በዴ ዬሴ ቢተንየ ከተመኮ ኤ ማቅቸ።
43001029	ጌዴ ዎንቴ ዮሀንሴይ ዬሱሰይ ቤኮ ዮኔሰ ቤድ «ሀይ ሀ ሰሀ ገረ ዬሴ አሥ ጩቦ ዴንስ ኦሤ ዎንቶ ዶር ሀ ኤሰኮ።
43001030	‹ተ ጌዴ ዮኔስ ታሜ ቡሮ ዬቸሼ ኤ ማቄ ግሸ ታሜ ገሮኮ ኤ ገሬ› ዬይድ ተ ኦቴቾሽ ሀ ኤሰኮ።
43001031	ተንን ኤሰ ኤሩወድኮ ዬቸ። ማቄ ባከ ኤስ እስረኤለሥቱሴ አዴዮሮንኬ ዮድ ዋሡነ ጸመቅየኮ ተ ዬሴ» ዬይድ ኤ ህዶ።
43001032	ዮሀንሴን ሴኬ አቴይስኔ «አያነ ጌሽ አፋፈ ሀዴ ዎየኬ ሆዽ ኤ ገረ ኡቱሱኔ ተ ቤዶ።
43001033	ተንን ታሴ ኤሰ ኤሩወድኮ ዬቸ። ማቄ ባከ ዋሡነ ተ ጸመቆሮንኬ ተምበ አንሰስ ኦህስኔ ‹አያነ ጌሽ ሆዽ ኤ ገረ ኡቱሱኔ ኔ ቤኔስ ኤሰኮ አያነ ጌሹነ ጸመቄስ› ዬይድ ታኮ ኦትኮ ኤ ዬቸ።
43001034	ዬይድ ኤ ማቁሱኔ ቤድኮ ተ ዬሴ። ዬ ኤ ግሸ ተን ዎንቶ ዬሌ ኤ ማቄንኬ ኤሱሴ አቶኮ» ዬይድ ኤ ህዶ።
43001035	ጌዴ ዎንቴ ዮሀንሴይ ቤ ኤሩስቾ ለምእ ጌርታረ ሴኬ ዬ ጎዶወ ኤ ዬቸ።
43001036	ዬሱሰይ ዬይነ ገሬሰ ቤድ «ሀይ ዎንቶ ዶር!» ዬይድ ኤ ህዶ።
43001037	ዬ ኤ ኤሩስቾ ለምእ ጌርት ኤ ኦቶሰ ሲድ ዬሱሰ ጌዴ ኡ ኣዾ።
43001038	ዬሱሰን ቤ ጌዴ ዬ ለምእ ጌርት ዮውየ ዬሴሰ ማዽ ቤድ ኡሶ «አም ህ ዎርጌ?» ህድ ኤ ኦይጮ። ኡስን «ረቤ! አየው ኔ ዬሴ?» ህድ ኡይዶ። (ረቤ ዬይድ ህዮይ ኤሩሴዮ ዬይድ ህዮኮ።)
43001039	ዬሱሰን «ሀነ ዮድ ቤወይቴ» ዬይድ ህዶ። ህኔ ኤሳረ ሀንድ አየ ኤ ዬሴሰ ኡ ቤዶ። ዬ ዎንቴ ዬንየ ኤሳረ ዎልኮ ኡ ዴጮ። ዬ ዎገን ተም ሳቴ ኤሌሰ ኤ ማቅቸ።
43001040	ዮሀንሴይ ኦቶሰ ሲድ ዬሱሳረ ሀንዴቸ ለምኡካፈ ብዝ ስሞኔ ሱንግቸ ጴጽሮሴሴ ኤስንዶ ነኤ እንድራሴኮ ኤ ማቅቸ።
43001041	ዬ እንድራሴይ ቡሮነ ቤይንዶ ነእ ስሞኔኮ ሀንድ «ሜስሄኮ ኑ ዴጌሶ» ህድ ኤ ኦቶ። (ሜስሄ ዬይድ ህዮይ ክርስቶሰ ትሹቴሴሰ ዬይድ ህዮኮ።)
43001042	ዬ ኤ ጌዴ እንድራሴይ ስሞኔ ዬሱሰኮ ኤ ኦዶ። ዬንየን ዬሱሰይ ስሞኔ ኣፍየ ጨድ ቤድ «ኔን ዮነ ነእ ስሞኔኮ፥ ሀ ኤ ጌዴ ሴኬ ኬፈኮ ኔ ሱንጌ» ዬይድ ኤ ህዶ። («ኬፈ» ዬይድ ህዮይ «ጴጽሮሴ» ኦኦይኔ «ሾሎ» ዬይድ ህዮኮ።)
43001043	ጌዴ ዎንቴ ገልለ ዉዴ ሀሜሴ ኤ ዎርዶ። ፍልጶስየረ ሙት «ታረ ዮወ» ህድ ኤ ህዶ።
43001044	ፍልጶሴን ሀዴ እንድራሴክየረ ጴጽሮሴክየረ ቤቴሰይደ ከተመ አሡኮ ኤ ማቅቸ።
43001045	ፍልጶሴን ነትነኤሌኮ ሀንድ «ሙሴይ ቤ ዎገ ፍሸሮወከ ካየሥት ቤ ካዮ ፍሸሮወ ዲዜቾሸኮ ኑ ዴጌሶ። ኤስን ዮሴፌ ነእ ነዝረቴ ከተመሥ ዬሱሰኮ» ዬይድ ኤ ህዶ።
43001046	ነትነኤሌን «ነዝረቴ ከተማፈ ሞዼ አበኮይ ቤንቴሴ ደንደኣ ደንደኤ?» ህድ ኦይጮ። ፍልጶሴን «ሀነ ዮድ ቤወ» ህድ ህዶ።
43001047	ዬሱሰይ ነትነኤሌይ ቤኮ ዮኔሰ ቤድ «ዶሜቴ ኬንጉወ ኣዴ እስረኤለሤ ህድ ህሶስ ሀ ኤሰኮ» ህድ ኤ ግሸ ኤ ህዶ።
43001048	ነትነኤሌን «አይ ታ ኔ ኤርቸ?» ህድ ኦይጮ። ዬሱሰን «ፍልጶሴይ ኔኮ ኦቶሱሜ ኤ ቡሮ ቤሌሴ ኦሞ ኔ ዬሱኔኮ ተ ቤዴቸ» ህድ ኤ ህዶ።
43001049	ዬንየን ነትነኤሌይ «ላሦ፥ ኔን ዎንቶ ዬሌኮ፥ ኔን እስረኤለሥቱሴ ኡ ካቱኮ» ህድ ኤ ህዶ።
43001050	ዬሱሰን «ተምበ ኔ ኣዴሶስ ‹ቤሌሴ ኦሞ ኔ ዬሱኔኮ ንየ ተ ቤዴቸ› ዬይድ ተ ህዶ ግሸ ማቁወዬ? ዬ ኤሰ ገሬ አበክተኮ ቡሮ ገረ ኔ ቤኔ።
43001051	ህኑሴ ተ ኦሄስ ፌቶ ኣዴኮ። አፈይ ዶኡቴሱኔ ዎንቶ ዎሰሥትን አሥ ዬሌ ህድ ህዩተስ ገረ ሆዾ ኬሶ ኡ ህሱኔኮ ህ ቤኔ» ህድ ኤ ህዶ።
43002001	ሀይሶ ዎንቴ ገልለ ዉድየ ዬሴ ቃነ ከተማከ ኩለይ ኤ ዬቸ። ዬሱሰይንዶይ የሀ እ ዬቸ።
43002002	ዬሱሳረ ኤ ኤሩስቾሽታረን ኩላከ ጼይጉት ዮድ የሀ ኡ ዬቸ።
43002003	ዬ ኩላከ ኡ ዬሱኔ ዌይኔ ዳነይ እቶ። ህኔ ዬሱሰይንዶይ ዬሱሰኮ «ሀይ ዌይኔ ዳነይ እቶሶ» ህድ እ ህዶ።
43002004	ዬሱሰን «ኑንዴ፥ አበ ሀንቱወይድን ኔ ህኔ? ተ ዎገይ ኤሎ በድኮ ኤ ዬሴ» ህድ ኤ ህዶ።
43002005	ኤስንዶን ዬንየ ዬ ኩለ ዘወ ሀንትቻሽቱኮ «ዬሱሰይ ኦሄንኬ ኡድ ሀንቱወይቴ!» ህድ እ ህዶ።
43002006	አይሁደሥት ቤምበ ጌሼ ዎገ ኡ ኬንግቾ ግሸ የሀን ኡሱሴ እዙፍ ሹች ድምቦይ ዬቸ። ዬ ድምቦን ቤ ብዝ ብዝነ ለምኤ ኦኦይኔ ሀይዝ ጎምቦ ዋሤ አይኬሰ ኤ ማቅቸ።
43002007	ዬሱሰን ዬ ዘወ ሀንትየ ዬቸሽተ «ሀ ድምብታ ዋሤ ኩንሡወይቴ!» ዬይድ ኤ ህዶ። ኡስን ዬ ድምብተ ኤ ኑነ ኣሎ ኡ ኩንሶ።
43002008	ዬ ኤ ጌዴ ዬሱሰይ ኡሶ «ዮነሴ ሾንእ ኩለሴ አዴ ማቄሱሴ እንጉወይቴ» ህድ ኤ ህዶ። ኡስን ሾንእ እንዶ።
43002009	ዬ ኩላዴን ዋሤ ማቅቸሽ ዌይኔ ዳናከ አርቶሰ ኡዽ ቤ ቤዶ ዎገ አየፈ ኤ ዮዶሰ ኤርዶ ባሶ። ዬንየን ዋሤ ሾንአስትመይ ኤረኮ ኡ ኤርቸ። ህኔ ዬ ኩላዴይ ኤኬ ነኤ(21) ቤኮ ጼይድ
43002010	«አሥት ቤ ኡድነ ቦርሰሴ ቡሮነ ኤ ኡቁሴስ ሶቄ ዌይኔ ዳነኮ፥ ኡ ጎዦ ጌዴኮ ሶቁወሰ ኤ ኡቁሴ። ኔንመይ ሀቴ ኣሎ ሶቄ ዌይኔ ዳነ አሜ እንጌ ኔ ዼዴቸ?» ዬይድ ኤ ህዶ።
43002011	ዬሱሰን ቤ ሀንቶ ምጩሼ ሀንትቱሜ አቸ ምጩሼ ሀንተ ኤ ሀንቶስ ገልለ ዉድየከ ዬሴ ቃነ ከተማከኮ ኤ ማቅቸ። ዬይስ ቤ ሀንቶሱነ ቤ ኩሠ ፉለ ኤ አዱስኔ ኤ ኤሩስቾሽት ኤሰ ኣዴሶ።
43002012	ዬ ኤ ጌዴ ዬሱሰይ ቤይንዶወረ ቤይንዶ ነአጽየረ ቤ ኤሩስቾሽታረ ዬኬ ቅፍርነሆሜ ከተማ ኤ ሀንዶ። ያከን ኦዼ ዎንተ ኣሎ ኡ ዴጮ።
43002013	ዬሱሰይ አይሁደ ገሮ መሰለይ ኡዼቾ ግሸ ዎኬ ዬሩሰሌሜ ኤ ዮዶ።
43002014	ዎንቶ ሀይለ ዘወ ቄይሽ ግዳከ መይደጼ፥ ዶርተ፥ ዎይታረይስ ዬ ኡስተ ዘልኤስት ዘልእየካረ ብሬ አርሤስት አርሥየካረ ኡ ዬሱኔ ኤ ቤዶ።
43002015	ዬንየን ገኔ ዎል ገረ ዙዽ ዥራፌ ነዽ ዶርተን መይደጽተን ኬሞ ኡድ ዎንቶ ሀይለ ዘወ ከራፈ(22) ጎድ ኤ ኬሶ። ኡ አርሥቾ ሚዤን ኤ ቡዶ። ኤ ገረ ገድ ኡ አርሥቾ ጸረጴዘን ኤ ጉፉንሶ።
43002016	ዎየ ዘልእቸ አሥተን «ሀ ኤሰ ሀየፈ ኦሡወይቴ! ኑወዴ ዘወ ገዼሰ መቶፍተ» ዬይድ ኤ ህዶ።
43002017	ዬንየከ ኤ ኤሩስቾሽት ዝንገሌ ፍሸሮወ «ኔ ዘወሴ ተ ኬንጌ ሞዼ ከርዶይ ሀዴ ተመኬኮ ተ ገዎ ኤ ሙኔ» ዬይድ ኤ ዲዙቴቾሸ ኡ ገጾ።
43002018	ዬ ኤ ጌዴ አይሁደሥቱሴ አፈነ ማግት «ሀ ኤሰ ዬይስ መሄሴ አዴቶ ኔ ኬንጌሰ ኤሱነ ኑ ኤሮሮሰ አበ ምጩሼ አበኮን ኑምበ ኔ ቤይሴ?» ህድ ኡ ኦይጮ።
43002019	ዬሱሰን «ሀ ዎንቶ ሀይለ ዘወ ዎዱሱወይቴ፥ ተን ሴኬ መትኮ ሀይዝ ዎንቴነ ተ ኬጼ» ህድ ኤ ህዶ።
43002020	ኡስን «ሀ ዎንቶ ሀይለ ዘወይ ኬጹትስኔ ኦይድ ተመ እዙፍ ቤረኮ ኤ አልሴቸ። ህኔ ኔን ‹ሀይዝ ዎንቴነኮ ሴኬ መት ተ ኬጼ› ህድ ኔ ህኔስ ዋክድነ?» ህድ ኡ ኦይጮ።
43002021	ዬሱሰመይ «ዎንቶ ሀይለ ዘወ» ህድ ኤ ዜርዶስ ቤ ግሸኮ ኤ ማቅቸ።
43002022	ዬሱሰይ ሀይቦወፈ ዴንዶስ ጌዴ ኤ ኤሩስቾሽት ዬ ኤ ዜርዴቾሸ ኡ ገጾ። ዬ ኤ ግሸ ሀይለ ፍሸሮወ ዜሩቴቸሻረ ዬሱሰይ ዜርዶሳረ «ኣዴኮ» ህድ ኡ ህዶ።
43002023	ዬሱሰይ ዬሩሰሌሜ ገሮ መሰላከ ዬሱኔ ኤ መቶ ምጩሼ አበኮ ቤድ ለገ አሥት ኤሰ ኣዴሶ።
43002024	ዬሱሰመይ አሥተ ኤ ኡድነ ቤ ኤርቾ ግሸ ቤ መሦ ኡድ ቤ ሙጹሮወፈ ኬስ ኡሱሴ ኦቶ ባሶ።
43002025	አሥ ሙጹሮወ ዬሴ በሴ ቤ ኤርቾ ግሸ ኦኔን አሥ ግሸ ኤሱኮ ኦሆሮሰ ዎርጉሱወድኮ ኤ ዬቸ።
43003001	ንቆዶሞሴ ሱንጌ ብዝ አዴይ ኤ ዬቸ። ኤስን ፈረሰሥታፈ ማቅስኔ አይሁደሥቱሴ አፈነ ማገፈ ብዞ ኤ ማቅቸ።
43003002	ብዝ ቀመ ዬሱሰኮ ዮድ «ላሦ፥ ዎንቶይ ኤሳረ ዬሴሰ ባከ ሀቴ ሀ ኔን ሀንትየ ዬሴ ምጩሼ ሀንተ ኦኔን ሀንቴሴ ደንደኡወሶ። ሀ ኤ ግሸ ዎንቶኮፈ ዮደ ላሤ ኔ ማቄንኬ ኤረኮ ኑ ኤሬ» ዬይድ ኤ ህዶ።
43003003	ዬሱሰን «ኔሴ ተ ኦሄስ ፌቶ ኣዴኮ፥ አሥ ሴኬ ቤ ዬሉቶ ባሰ ዎንቶ ካቴትየ ጌሌሴ ደንደኡወሶ» ዬይድ ኤ ህዶ።
43003004	ንቆዶሞሴን «ህኔ አሥ ቤ ጭንዶ ጌዴ ወይድ ዬሉቴሴ ኤ ደንደኤ? ሴኬ አስ ቤይንዶ ገዋ ጌል ዬሉቴሴ ደንደኣ ኤ ደንደኤ?» ህድ ኤ ኦይጮ።
43003005	ዬሱሰን «ኔሴ ተ ኦሄስ ፌቶ ኣዴኮ። አሥ ዋሡኮፋረ አያነ ጌሹኮፋረ ቤ ዬሉቶ ባሰ ዎንቶ ካቴትየ ጌሌሴ ደንደኡወሶ።
43003006	አሡኮፈ ዬሉተስ አሡኮ። አያነኮፈ ዬሉተስ አያነኮ።
43003007	ሀ ኤ ግሸ ‹ሴኬ ዬሉቴኮ ህኑምበ ኤ ዎርጉሴ› ህድ ተ ዜርዶሱነ ምጮፉነ።
43003008	አጌሥ ቤ ዎርጌ በዴኮ ኤ አጌቴ፥ ኤ ከቶን ኔ ሲኔ። ስወ ባከ አን በዴፈ ኤ ዮዶንክየረ አን በዴ ኤ ሀንጌንክየረ ኤሩወነኮ። አያነኮፈ ዬሉተስ ኡድ ዬ ኤሰኮ ኤ ብሼ» ህድ ኤ መቶ።
43003009	ንቆዶሞሴይ «ሀ ኤስ ወይድ ኤ ማቄ?» ህድ ኤ ኦይጮ።
43003010	ዬሱሰን «ኔን እስረኤለሥተ ኤሩሴሰ ማቅስኔ ሀ ኤሰ ኤሩወኑወ?
43003011	ኔሴ ተ ኦሄስ ፌቶ ኣዴኮ። ኑ ኤሬሰኮ ኑ ዜሬ፥ ኑ ቤዶሰኮ ኑ አቴይኔ፥ ህኑንመይ ኑ አቶ ‹ኣዴኮ› ህስኔ ኤቶበይተኮ።
43003012	ሀ ሰሀ ዜሬ ተ ዜሩሱኔ ‹ኣዴኮ› ህድ ህዬ ህ ዼዶ ጌዴ አፈ ዜሬ ተ ዜሩሱኔ ዋንድ ‹ኣዴኮ ኤ ዜርዶ› ህድ ህዬሴ ህ ደንደኣኔ?
43003013	አፋፈ ሆዸ አሥ ዬሌ ህድ ህዩቴሰ ባከ አፋከ ኬሰስ ኦኔን ባሶ።
43003014	-
43003015	አሥ ዬሌ ህድ ህዩቴሰ ኣዴሤስ ቤ ኡድነ ኮሎ መክነ ዬሶ ዴጌሦሮንኬ ሙሴይ ሰሀ ሜላከ ሾሼ ኬደይስ ሱጾንኬ ዬይድዎ ዬ አሥ ዬሌን ኬደይድ ሱጹቴኮ ኤሰ ኤ ዎርጉሴ።
43003016	ዎንቶይ ብዝ ቤ ዬሌ ቤ እንጎሮ መኮ ሀ ሰሀ ገረ ዬሴ አሥተ ኬደይስ ኤ ኤቶ። ዬ ኤ ግሸ ኤ ዬሌ ኣዴሤስ ኡድነ ኮሎ መክነ ዬሶ ኡ ዴጌሤሰ ባከ በዩቱወሶ።
43003017	ዎንቶይ ቤ ዬሌ ሀ ሰሀ ገረ ኤ አንሶስ ሀ ሰሀ ገረ ዬሴ አሥት ኤ ዬሌነ ሎሎሮንኬ ባከ ሀ ሰሀ ገረ ያኤሴ ማቁወሶ።
43003018	ኤሰ ኣዴሰስ ገረ ያኡቱወሶ። ኤ ዬሌ ኣዴሶ ባስመይ ብዞ ማቄ ዎንቶ ዬሌ ቤ ኣዴሶ ባ ግሸ ኦሎዎኮ ኤ ያኡቴሴ።
43003019	ፎኤይ ሀ ሰሀ ገረ ኤ ዮዶ። አሥት ኡ ሀንተይ ኢተ ማቅቾ ግሸ ፎኤሜ ጬንቸ ኡ ኤቶ። ዬ ኤስን ኡሱሴ ያአኮ።
43003020	ኢተ ሀንተ ሀንቴስ ቤ ኡድነ ፎኤኮ ኤ እንጸኤ፥ ኤ ሀንተ ኢተይ ትዽየ ኬሴሱሜ ፎእየከ ዮወሶ።
43003021	ኣዴ ሀንቴስመይ ኤ ሀንቴ ሀንተይ ዎንቶ መሦኬ ሀንቱቴሴሰ ኤ ማቄንኬ ኤ አዴዮሮሰኮ ፎእየከ ኤ ዮኔ» ዬይድ ኤ መቶ።
43003022	ዬ ኤ ጌዴ ዬሱሰይ ቤ ኤሩስቾሽታረ ዎልኮ ዸድ ይሁደ ዉዴ ሀንድ ኡሳረ ኦዼ ዎገሴ የሀ ኤ ዴጮ። አሥተን ኤ ጸመዾ።
43003023	ዮሀንሴን አስ ዬ ዎገ ሳሌሜ ኡኬ ዬሴ ሄኖኔ ሱንጌ ጎዶ ዋሥ ለገይ ዬቾ ግሸ አሤ ኤ ጸመቅቸ። አሥትን ጸመቁቴሴ ኡ ዮቸ።
43003024	ሀ ኤስ ዬይድ ኤ ማዾስ ዮሀንሴይ ቱፉቶሱሜ ቡሮኮ ኤ ማቅቸ።
43003025	ዮሀንሴይ ኤሩስቾሽታፈ ብዝ ብዝታረ ብዝ አይሁደሣረይ ቤምበ ጌሼ ዎገ ግሸ ዎልኮ ቤርሴ ኡ ጌሎ።
43003026	ዮሀንሴኮ ሀንኬ ኤ ኤሩስቾሽት ኡዽ «ላሦ! ዮርደኖሴ ዋሥ ሴምፈ ኔረ ዎልኮ ዬቸሽ ኔን ኤሱሴ አቴይዴቾሽ ዬ ኤስ ጸመቅየኮ ዬሴ። አሥትን ኡድ ኤሱኮ ሀምየኮ ዬሴ» ዬይድ ኡ ህዶ።
43003027	ዮሀንሴን «ኦኔን ዎንቶኮፈ ኤ እንጉቶ ባሰ አበን ኤት ሀንቴሴ ደንደኡወሶ።
43003028	‹ሜስሄሜ ቡሮ ተ አንሡቶሰ ባከ ተን ኤሰ ማቁወሶ› ዬይድ ህኑኮ ተ ዜሬዴቾንኬ ህኑን ታሴ አቶኮ።
43003029	ጌሌ ቡሾይ ኤኬሱኮኮ እ ሀንጌ። ጋነመይ ዬ ኤኬ ነእ ከቶ ኤ ደኣ ኤዽ ቤ ሲኔንየከ ኬደይስኮ ኤ መጌ። ዬ መጌስ ሀቴ ታ ማቁሱኔ ብዝ ሙጹሮነ ኬደይስኮ ተ መጌ።
43003030	ኤስ ኬደ ኬደ ህኬቴ ተንመይ ኡለ ኡለ ህዮሮሰኮ ኤ ዎርጉሴ።
43003031	ዎነፈ ዮኔስ ኡድሜ አፈነኮ። ሀ ሰሃፈ ማቄስ ሀ ሰሀኮ ኤ ብሼ፥ ሀ ሰሀ ዜሬኮ ኤ ዜሬ። አፋፈ ዮኔስ ኡድሜ አፈነኮ።
43003032	ኤስ ቤ ሲዶሳረ ቤ ቤዶሳረ ኤ ኦትኔኮ፥ ኤ ኦቶሰ ሲድ ኤኬስ ዼዶ።
43003033	ኤ ኦቶሰ ‹ኣዴኮ› ህድ ህስኔ ኤኬስመይ ዎንቶይ ኣደሤ ማቄንኬኮ ኤ አዱሴ።
43003034	ዎንቶይ ቤ አያነ ኤሱሴ ለጉስ ኤ እንጌ ግሸ ኤ አንሶስ ዎንቶ ከቶኮ ኤ ኦሄ።
43003035	አዴይ ቤ ዬሌ ኤሀኮ ኤ ኤሄ። ኡድ አበኮ ኤ ኩችየኮ ኤ እንዴሴ።
43003036	ኤ ዬሌ ኣዴሤስ ኮሎ መክነኮ ኤ ዬሴ። ኤ ዬሌሴ ዎሱቱወስመይ ዎንቶይ ኤ ገረ ሁሌሰ ባከ ዬሶወ ጌሉወሶ» ዬይድ ኤ ህዶ።
43004001	ዬ ዎጋከ ፈረሰሥት ዬሱሰይ ዮሀንሴሜ ገርስ ቤ ገረ አሤ መህየ ኤ ዬሴንክየረ ኤ ጸመቄንክየረ ኡ ሲዶ።
43004002	ማቁወዬ ባከ ኤ ኤሩስቾሽት ጸመቅቾሸ ባከ ኤስ ቤሴ ጸመቁወድኮ ዬቸ።
43004003	ዬሱሰን ዬ ኤሰ ፈረሰሥት ሲዶሰ ቤ ኤርዶ ጌዴ ይሁደ ዉዴ ዸድ ሴኬ ገልለ ሀሜሴ ኤ ዴንዶ።
43004004	ገልለ ኣንጌ ኦጌይ ሰመርየ ዉድየነ ገርሤሰ ኤ ማቅቾ ግሸ ዬይነ ገሬይ ዎርጉሴሰ ኤ ማዾ።
43004005	ህኔ ስካሬ ሱንጌ ሰመርየ ከተመከ ኤ ዮዶ። ዬ ከተመይ የይቆቤይ ቤ ነእ ዮሴፌሴ እንዴቾ ሰሀሴ ኤ ደኣኮ ኤ ማቅቸ።
43004006	የሀን የይቆቤይ ቦት ዋሤ ኤሳፈ ሾንቅቾ ኤ ሆቦሎይ ዬቸ። ዬሱሰይ ኦጌ ቤ ዮዶ ግሸ ገት የሀ ኤ ኡቶ። ዬንየን ሰሀይ ዎንታፈ እዙፍ ሳቴ ኤሌሰ ኤ ማቅቸ።
43004007	ህኔ ብዝ ዬ ዉዴ እንዶይ ዋሤ ሾንቄሴ የሀ እ ዮዶ። ዬሱሰን እሶ «ዋሤ ታሴ እንጉወ ተ ኡሼሼ» ህድ ኤ ህዶ።
43004008	ዬ ዎገን ኤ ኤሩስቾሽት ከሠ ዎሜሴ ከተማከ ዸድ ኡ ሀንዴቸ።
43004009	አይሁደሥት ሰመረሥታረ ኡድ ኦጌነ ዎለ ሙሁወሰ ኡ ማቅቾ ግሸ ዬ እንዶን ዬሱሰኮ «ኔን አይሁደሤ ማቅስኔ ወይድዉ ሰመረጽዮ ማቄ ታኮፈ ዋሤ ኡሼሼ ኔ ገኤ?» ህድ እ ህዶ።
43004010	ዬሱሰይ «ዎንቶይ አበ ብሸ እንጎ ኔሴ እንጌሳረ ‹ዋሤ ታ ኡሹወ› ህድ ህኔስ ኦኔ ማቄሳረ ኤርደኮ ኤሰ ኔ ገኤሰኮ ዬቸ፥ ህደኮኮ ኤስ ኔሴ ኮሎነ ዬሶ እንጌ ዋሤ እንጋኔ» ህድ ኤ ህዶ።
43004011	እስን «ላሦ፥ ዋሤ ኤሱነ ኔ ሾንቄ ሚዤ ሀይ ኬንጉወነኮ፥ ዋሥን ዬዴነ ዘረኮ ሆቦሎወ ዬሴ። ህኔ ዬሶ እንጌ ዋሤ አየፈን ኔ ዴጌሤ?
43004012	ሀ ዋሥ ሆቦሎ ኑሴ እንደ ኑ ዬለ አዴ የይቆቤሜ ኔን ገሩወ ገሬ? ኤስን ኤ ነይሽን ኤ ኬሞን ሀ ሆቦሎወፈ ዋሤ ኡሽኮ ዬቸ» ህድ እ ህዶ።
43004013	ዬሱሰን «ሀ ዋሳፈ ኡሼሽ ቤ ኡድነ ሴኬኮ ዋሤ ኤ ሰዜ።
43004014	ተን እንጌ ዋሤ ኡሼሽመይ ኮሎ መክነ ሰዙወሶ። ዬ ኤስን ኤሱኮፈ ኮሎ መክነ ዬሶይ ፎልኤ ቱልቶኮ ኤ ማቄ» ዬይድ ኤ ህዶ።
43004015	ዬ እንዶን «ላሦ፥ ሴኬ ዋሤ ተ ሰዜሱሜ ሀየን ሾንቅየ ተ ዮኔሱሜ ሀ ኔ ኦሄ ዋሤ ኦዴ ታሴ እንጉወ!» ዬይድ እ ህዶ።
43004016	ዬሱሰን «ሀንድ ኔሶ አዴ ኤት ዮወ!» ህድ ኤ ህዶ።
43004017	እስን «ተን አዴ ኬንጉወሶ» ህድ እ መቶ። ዬንየን ዬሱሰይ « ‹ተን አዴ ኬንጉወሶ› ህድ ኔ ህዶስ ኣዴኮ።
43004018	እችች አድየጹኮ ኔ ጌሌቸ፥ ሀቴ ኔረ ዎልኮ ዬሴስ ኤሩቴሴ ኔ አዴ ማቁወሶ። ዬ ኤ ግሸ ኣዴኮ ኔ ዜርዶ» ህድ ኤ ህዶ።
43004019	ዬ እንዶን «ላሦ፥ ዮነሴ ካየሤ ኔ ማቄንኬ ሀቴሴ ኤርዱሶ።
43004020	ኑምበ ዬለ ኑወድየጽት ሀ በከ ገረኮ ኡ ድስቸ። ህኑን አይሁደሥትመይ ‹አሥት ድሶሮሰ ኤ ዎርጉሴስ ዬሩሰሌሜኮ› ህድኮ ሂኔ» ዬይድ እ ህዶ።
43004021	ዬሱሰን «ኑንዴ! ሀ ኔሴ ተ ዜሬ ዜሬ ‹ኣዴኮ› ህድ ኤኩወ። ሀ በከ ገረ ኦኦይኔ ዬሩሰሌሜ አዴ ማቄ ዎንቶሴ ድሴሴ ህ መዹንጉወ ዎንቴኮ ዮኔሰ።
43004022	ህኑን ህ ኤሩወሱሱኮ ህ ድሴ፥ ኑንመይ ሎሎይ አይሁደ በዴፈ ኤ ዮኔ ግሸ ኑ ኤሬ ዎንቶሱኮ ኑ ድሴ።
43004023	ማቄ ባከ ‹ኣዴነዎ ድሶኮ ኡ ድሴ› ዬይድ ህዩቴስት አዴ ማቄ ዎንቶሴ አያነነ ዱርኩትየረ ኣዴናረ ኡ ድሴ ዎገኮ ዮኔሰ። ፌቶ ሀቴን ዮድኮ ኤ ዬሴ። አዴ ማቄ ዎንቶን ኤሄስ ዬይድ ድሴስተኮ።
43004024	ዎንቶይ አያነኮ፥ ዎንቶሴ ድሴ ዎርጌስት አያነናረ ኣዴናረ ድሴኮ ኡሶ ኤ ዎርጉሴ» ዬይድ ኤ ህዶ።
43004025	ዬ እንዶን «ክርስቶሰ ህድ ህዩቴ ሜስሄይ ዮኔሰ ኤረኮ ተ ኤሬ። ኤስ ቤ ዮኔንየከ ኡድ አበኮኮ ኑኮ ኤ ኦሄ» ዬይድ እ ህዶ።
43004026	ዬሱሰን «ሀይ ንየ ዜሩስየ ዬሴ ተን ዬ ኔ ኦሄሰኮ» ህድ ኤ ህዶ።
43004027	ዬንየን ኤ ኤሩስቾሽት ቤ ሀንዴቾ ጎዶፈ ኡ ዮዶ። ዬሱሰይ ዬ እንዶወረ ዜሩሱኔ ቤድ ኡ ምጮ። ማቁወዬ ባከ ኦኔን ዬ እንዶ «አም ኔ ዎርጌ?» ህድ ኦኦይኔ ኤሰ «አበሱነ ሀ እንዶወረ ኔ ዜሬ?» ዬይድ ኦይጮ ባሶ።
43004028	ዬ ኤ ጌዴ ዬ እንዶይ ቤ ዋሥ ኦተ የሀ ደት ዸድ ከተማከ ሀንድ አሥቱኮ
43004029	«ብዝ አሡኮ ተ ሀንቶ ሀንተ ኤ ኡድነ ሀንኬ መት ታሴ ዜርደስ ዬሰ። ዬ ኤሰ ዮድ ቤወይቴ። ሀኖ ኤስ ሜስሄ ማዾ በድ ዼጉወሶ» ህድ እ ህዶ።
43004030	አሥትን ከተማፈ ኬስ ዬሱሰኮ ኡ ዮዶ።
43004031	እ ሀንዶንየከን ኤ ኤሩስቾሽት ዬሱሰኮ «ላሦ፥ ቦልቶ ሙወ!» ህድ ኡ ህዶ።
43004032	ኤስን ኡሱሴ «ህኑን ኤሩወሰኮ ተን ሙኔ ከሠይ ዬሰ» ህድ ኤ ህዶ።
43004033	ሀ ኤ ግሸ ኤ ኤሩስቾሽት «ኤ ሙኔ ከሣኔሶ ሀኖ አሥ ኤሱሴ ኦድ እንዶ?» ህድ ዎልኮ ኡ ህዶ።
43004034	ዬሱሰን «ተ ምዮይ ተምበ አንሰስ መሦ ሀንትየረ ኤ ሀንተ አልስየረኮ።
43004035	ህኑን ‹ከሠ ጵክሌሴ ኦይድ አጉነኮ ዮነ አቴሰ› ዬይድ ማቁወዬ ሂኔስ? ተንመይ ህኑሴ ህኔስ ከሠ ነዽ ቤወይቴ። ሜል ጵክሉቴሴ ኤልኮ ኤ ዬሴ።
43004036	ከሠ አጬሽ ዬ ቤ አጬሽ ዎመ ኤፈኮ ኤ ኤኬ። ኮሎ መክነ ዬሴሴ ደንደኤ ኣፌኮ ኤ ጵክሌ። ዬ ኤ ግሸ አይሌስን አጬሽን ዎልኮ መገኮ ኡ መጌ።
43004037	ሀ ኤሳፈ ዴንደሱነ ‹ሀ ኤስ አይሌ፥ ሴ ኤስ አጬ› ዬይድ ህዩተ ዜሬይ ኣዴኮ።
43004038	ህ ገቶ ባሰ ህ አጮሮንኬ ተ አንሶ። ፌድት ሀንተነ ኡ ገቶ፥ ህኑንመይ ኡ ገፈ ግዳ ጌል ህኑሴ ህ ኤቶ» ዬይድ ኤ ህዶ።
43004039	ዬ እንዶይ «ተ ሀንቶ ሀንተ ኡድ ሀንኬ ታኮ ኤ ኦቶ» ህድ እ ህዶሱነ ዬ ሰመርየ ከተማፈ ለገ አሥት ኤሰ ኣዴሶ።
43004040	ኡስን ኤሱኮ ቤ ዮዶ ዎገ ቤረ ኤ ዴጮሮንኬ ኤሰ ኡ ሽዾ። ኤስን ለምእ ዎንቴ ኣሎ የሀ ኡሳረ ኤ ፌይሾ።
43004041	ኤ ኦቶሰ ሲድ ፌዴ ለገ አሥት ኤሰ ኣዴሶ።
43004042	ኡስን ዬ እንዶኮ «ሀ ኤ ጌዴ ኤሰ ኑ ኣዴሤስ ኔን ኑኮ ኦቶሱነዎ ኤ ማዾ ባኔ ኑን ኑሴ ኑ ሲዶ ግሻረ ኣዴዎ ሀ ሰሀ ገረ ዬሴ አሤ ሎሉሴሰ ኤ ማቄንኬ ኑ ኤርዶ ግሻረኮ» ዬይድ ኡ ህዶ።
43004043	ዬሱሰይ ሰመርየከ ለምእ ዎንቴ ቤ ፌይሾ ጌዴ የሀፈ ዸድ ገልለ ኤ ሀንዶ።
43004044	ቤሴዎ «ካየሥ ቤ ዉድየ ኩሡቱወሶ» ዬይድ ኤ ዜርዴቸ።
43004045	ገልለ ኤ ሀንዶንየከ አሥት ገሮ መሰለሴ ዬሩሰሌሜ ቤ ሀንዴቾ ዎገ የሀ ኤ ሀንቶ ለገ ሀንተ ኡድ ቤ ቤዴቾ ግሸ ኤሰ ሞዹስ ኡ ሞቶ።
43004046	ዬ ኤ ጌዴ ዬ ዉድየ ዬሴ ቃነ ከተማከ አስ ኤ ሀንዶ። ዬ ከተመን ቡሮ ዋሤ ዌይኔ ዳነ ኤ መቴቾ ከተመኮ ኤ ማቅቸ። ዬንየከን ቅፍርነሆሜ ከተማከ ኤ ዬሌይ ሀርዴሴ ብዝ ካት ማገይ ኤ ዬቸ።
43004047	ዬ ማገን ዬሱሰይ ይሁደ ዉዴፈ ገልለ ኤ ዮዶሰ ሲድ ኤሱኮ ሀንድ «ታረ ቅፍርነሆሜ ኣዹወ! ተ ዬሌኮ የሀ ሀርድ ሉቦሴዎ ዬሰ። ኦዴ ታሴ ሎሉሴነ!» ህድ ኤ ሽዾ።
43004048	ዬሱሰን «ህኑን ምጩሼ አበኮወረ ዱኡሴ አበኮወረ ህ ቤዶ ባሰ ፌቶ ‹ሎሉሰኮ ኤ ሎሉሴ› ህድ ታ ጎቡወይቱወ?» ህድ ኤ ህዶ።
43004049	ዬ ማገን «ላሦ፥ ኦዴ፥ ተ ዬሌይ ሀይዾ ባኔ ኡኬነዎ ዬዴነ ኣዹወ» ህድ ኤ ህዶ።
43004050	ዬሱሰን «ዸድ ኔ ዘወ ሀንጉወ! ኔ ዬሌይ ሎልኮ ዬሴ ሀይኡወሶ» ህድ ኤ ህዶ። ዬ ማገን «ዬሱሰይ ኦቶሰ ኣዴዎኮ» ህድ ህስኔ ቤ ዘወ ዸድ ኤ ሀንዶ።
43004051	ኦግየ ሀምየ ኤ ዬሱኔ ኤ ማልት ኤሳረ ኦግየ ሙት «ኔ ዬሌይ ሎልኮ ዬሴ» ዬይድ ኡ ኦቶ።
43004052	ዬ ማገን ዬ ቤ ዬሌይ ሎሎ ሳቴ ኤ ኦይጮ። ኡስን «ዝኔ ላፍ ሳቴነኮ ምቸይ ቶይድኔ ኤ ሎሎ» ህድ ኡ ህዶ።
43004053	ዬ ዬልየዴን ዬሱሰይ «ኔ ዬሌይ ሎልኮ ዬሴ ሀይኡወሶ» ህድ ህዴቾ ሳቴ ኤ ማቅቾንኬ ኤ ኤርዶ። ዬ ዎንትየፈ አይት ኤሳረ ኤ ዘወ አሥታረይ ኡድ ዬሱሰ ኣዴሶ።
43004054	ይሁደፈ ገልለ ዮድ ኤ ሀንቱሱኔ ሀ ኤስ ለኩንሦ ምጩሼ ሀንተኮ።
43005001	ዬ ኤ ጌዴ ዬሱሰይ አይሁደ መሰላፈ ብዝ ኩሡትቾ ግሸ ዬሩሰሌሜ ኤ ሀንዶ።
43005002	የሀን ዬሩሰሌሜ ከተመ ቄይሽ ግዳ ጌልሴ ሱምታፈ ብዝ «ዶርት ሱመ» ህድ ህሶ ሱመይ ኤ ዬቸ። ዬ ሱመ ቡሮ እብረይስቴ ኑነነ «ቤቴሰይደ»(23) ዬይድ ህሶ ዋሥ ኤለይ ኤ ዬቸ። ዬ ዋሥ ኤለ ኑነ እችች ጎዶ ኬሥ ጸንጌ ኦሞይ ኤ ዬቸ።
43005003	-
43005004	ዬ ኬሥ ጸንጌ ኦሞን በልእት፥ ሀሜሴ ደንደኡወስት፥ ኤ ኩቼይ ኤ ቶኬይ ሲሌሴስት ለገ ሀርገሥት ዎይእየ ኡ ዬቸ። [ብዝየ ብዝየ ዎንቶ ዎሰሥ አፋፈ ሆዽ ዬ ዋሤ ኤ ኤንኡስቸ። ዬ ዋሥ ኤለይ ኤንኦንኬዎ ቡሮነ ኤሳ ጌሌስ አበ ብሸ ሀርጌ ኤ ማዸኮን ቤ ገረ ዬሴ ሀርግየፈ ኤ ሎልቸ። ዬ ኤ ግሸ ዋሥ ኤንኤሰ ኡ ከክቸ።]
43005005	የሀን ሀይዝ ተመ ሀዙፍ ቤረ ኣሎ ሀርዴሴ ሀርገሥን ኤ ዬቸ።
43005006	ዬሱሰን ዬ አሥ ዎይእየ ዬሴሰ ኤ ቤዶ። ለገ ቤረ ኣሎ ኤ ሀርዴሴሰ ኤርድ «ሎሌ ዎርጉወ ኔ ዎርጌ?» ህድ ኤ ኦይጮ።
43005007	ዬ ሀርገሥን «ላሦ፥ ዋሥ ኤንኤንየ ተምበ ኣንድ ዋሳ ጌልሴ አሤ ኬንጉወሶ። ጌሌሴ ሀገ ተ ህኔንየኮ ታሜ ቡሮ ፌደይ ጌሌ» ህድ ኤ ህዶ።
43005008	ዬሱሰን «ዴንድ ኤ ገረ ኔ ዎይእቾሸ ኤት ዸድ ኔ ቶኬነ ሀንት ሀንጉወ» ህድ ኤ ህዶ።
43005009	ዬ አዴን ዬንየዎ ኤ ሎሎ። ኤ ገረ ቤ ዎይእቾሸን ኤት ቤ ቶኬነ ሀንት ሀሜ ኤ ጌሎ። ዬ ዎንተን ሰንበተ ዎንቴ ኤ ማቅቸ።
43005010	ህኔ አይሁደ አፈነ ማግት ዬ ሎለ አዴ «ሀንዞይ ሰንበተኮ። ኤሰ ኔ ዎይእቾሸ ኔ እዱወንኬ ዎገይ ቱጭኮ ዬሴ» ህድ ኡ ህዶ።
43005011	ዬ አዴን «ሀ ተምበ ሎሉሰሱኮ ‹ዴንድ ኤ ገረ ኔ ዎይእቾሸ ኤት ዸድ ኔ ቶኬነ ሀንት ሀንጉወ!› ዬይድ ህደ» ህድ ኤ ህዶ።
43005012	ኡስን «ዬይድ ኔምበ ህደስ ኦኔነ?» ህድ ኡ ኦይጮ።
43005013	ዬ ሎለ አዴን ዬሱሰይ አሥ ግዳከ ጌሌቾ ግሸ ቤምበ ሎሉሰስ ኦኔ ኤ ማቅቾንኬ ኤሬይ ኤሰ ኢሾ።
43005014	ዬይድ ኤ ማዾ ጌዴ ዬሱሰይ ዎንቶ ሀይለ ዘወ ቄይሽ ግዳ ዬ አድየረ ሙት «ሀቴሴመ ሎልኮ ኔ ዬሴ። ሀ ኤሱሜ ገርዴሴ ዤቴይ ኔ ገረ ዮኔሱሜ ሀንዞወፈ ሴኬ ጩቦ ሀንቶፉነ!» ህድ ኤ ህዶ።
43005015	ዬ አዴን ቤምበ ሎሉሰስ ዬሱሰ ማቄሰ ኤርድ ሀንድ አይሁደሥት አፈነ ማግቱኮ ኤ ኦቶ።
43005016	ኡስን ዬሱሰይ ዬ ኤሱኬ ሰንበተ ዎንቴ አሥተ ኤ ሎሉስቾ ግሸ ኤሰ ኡ መዹንሥቸ።
43005017	ዬሱሰን «ኑወዴይ ኡድ ዎገኮ ሀቴ ኣሎ ሀንተ ኤ ሀንቴ፥ ተንን ሀንተኮ ሀንቴ» ህድ ኤ መቶ።
43005018	ዬ ኤሱነ አይሁደሥት ዬሱሰይ ሰንበተ ዎንቴ ዎገይ «ሀንቶፍተ» ህድ ቱጬቾሸ ኤ ሀንቶሱነዎ ኤ ማዾባኔ ዎንቶ ኑወዴ ህድ ህዬነ ቤምበ ዎንቶ መኮ ኣንድ ኤ መቶሱነ ምንስ ኤሰ ዎዼሴ ኡ ዎርግቸ።
43005019	ዬሱሰን «ህኑሴ ተ ኦሄስ ፌቶ ኣዴኮ። አዴይ ሀንቱሱኔ ቤ ቤዶሱሜ ፌደ ዬሌይ ቤሴ ቤ አዴቶነ ኤ ሀንቴስ ብዝን ባሶ። አዴይ ሀንቶሰኮ ዬሌን ዬይድዎ ሀንቴ።
43005020	አዴይ ዬሌ ኤሀኮ ኤ ኤሄ። ቤ ሀንቴሰን ኡድኮ ቤ ዬሌ ኤ ቤይሴ። ህ ምጮሮንኬ ሀ ኤሱሜ ገርዴሴ ሀንተኮ ሀንት ኤ ቤይሴ።
43005021	አዴይ ሀይዸስተ ዴንስ ዬሶ ኡሱሴ ኤ እንጌንኬ ዬይድዎ ዬሌን ኤሱሴ እንጌሴ ቤ ዎርጌ አሡሴ ዬሶኮ ኤ እንጌ።
43005022	-
43005023	አሥት አዴ ቤ ኩሤንኬ ዬሌን ኡ ኩሦሮሰ አዴይ ኡድየዴ ገረ ኤ ያኦሮንኬ አዴቶ ዬሌሴ ኤ እንዴሴሰ ባከ አዴይ ብዝ ገረን ያኡወሶ። ዬሌ ኩሡወስ ዬ ዬሌ አንሰ አዴን ኩሡወሶ።
43005024	ህኑሴ ተ ኦሄስ ፌቶ ኣዴኮ። ተ ከቶ ሲድ ተምበ አንሰሴ ኣዴሤስ ኮሎ መክነ ዬሶኮ ኤ ኬንጌ። ዬ ኤስ ሀይቦወፈ ዬሶወ ኤ ገርዶሰ ባከ ኤ ገረ ያኡቱወሶ።
43005025	ህኑሴ ተ ኦሄስ ፌቶ ኣዴኮ። ሀይዸስት ዎንቶ ዬሌ ከቶ ኡ ሲኔ ዎገኮ ዮኔሰ። ዬ ዎገን ሀይ ኤልኮ ዬሴ። ሲኔስት ቤ ኡድነ ዬሶወከኮ ኡ ገሬ።
43005026	ዬይድን ማቄሴ ኤ ደንደኤስ አዴይ ዬሶሴ ቱልቶ ማቄንኬ ዬይድዎ ዬሌን ዬሶ ቱልቶ ማቆሮንኬ መትኮ ኤ ዬሴ።
43005027	ዬሌይ አሥ ዬሌ ህድ ህዩተሴ ኤ ማቄ ግሸ ያአ ኤ ያኦሮሰ አዴቶ ኤሱሴ አዴይ እንድኮ ኤ ዬሴ።
43005028	ዬ ኤሱነ ምጮፍተ። ቦሳከ ዬሴስት ኡድ ዎንቶ ዬሌ ከቶ ኡ ሲኔ ዎገኮ ዮኔሰ።
43005029	ሞዼ ሀንተስት ሀይቦወፈ ዴንድኮ ዬሶ ዴጌስ ኡ ዬሴ። ኢተ ሀንተስት ሀይቦወፈ ኡ ዴንዴ፥ ኡ ገረ ኤ ያኡቴ።
43005030	ተን ታሴ ተ አዴቶነ አበን ሀንቴሴ ደንደኡወሶ። ማቄ ባከ አዴኮፈ ተ ሲዶንኬኮ ተ ያኤ። ተምበ አንሰስ መሦ አልሴሴ ተ ዎርጌሰ ባከ ተ መሦ አልሴሴ ተ ዎርጉወ ግሸ ተ ያኤ ያአይ ግዞኮ።
43005031	ተን ታሴ ተ ቅኖሴ ዜርደኮ ተ ዜርዶሰ ‹ኣዴኮ› ህድ ኤኬስ ባሶ።
43005032	ማቄ ባከ ተ ግሸ ዜሬሰኮ ፌደይ ዬሰ። ኤስ ተ ግሸ ዜሬስ ኣዴ ኤ ማቄንኬ ተን ኤረኮ ኤሬ።
43005033	ህኑን ዮሀንሴኮኮ አሤ ህ ዎሴቸ። ዮሀንሴን ኣዴ ግሸ ዜርድኮ ኤ ዬቸ።
43005034	ሀ ኤሰ ተ ህዶስ ህ ሎሎሮሰ ባከ ታሴ አሥ ዜሮሮሰ ኤ ዎርጉስኔ ማቁወሶ።
43005035	ዮሀንሴይ ሀዴ ኤጽየ ዬስኔ ፎኤ እንጌ ፈቄኬ ዬሴሰኮ። ህኑን ኦዼ ዎገሴ ኤ ፎኤነ መጌሱኮ ህ ኤቶ።
43005036	ተንመይ ዮሀንሴይ ኦኔ ተ ማቄንኬ ዜርዶሱሜ ገርስ ታሴ ዜሬሰ ኬመኮ ተ ኬንጌ። ተ አልሶሮንኬ አዴይ ታሴ እንዶ ሀንተ ሀንትየ ተ ዬሴሰኮ አዴይ ተምበ አንሶንኬ ቤይሴሰ።
43005037	ተምበ አንሰ አዴይ ተ ግሸ ኦትኮ ኤ ዬሴ። ብዝየን ኤ ከቶ ህ ወሼነ ሲዶበይተኮ፥ ኤ ኣፉሸን ቤዶበይተኮ።
43005038	አዴይ አንሶሰ ህ ኣዴሡወ ግሸ ኤ ከቶይ ህ ሙጹሮወ ኡቱወሶ።
43005039	ህኑን ሀይለ ፍሸሮወከ ኮሎ መክነ ዬሶይ ዬሴሰ ህኑምበ ኤ ብሽኔኮ ዴጌሤሴ ዎርግየ ህ ዬሴ። ሀይለ ፍሸሮመይ ተ ግሸ ኦሄሰኮ።
43005040	ማቁወዬ ባከ ህኑን ዬሶ ዴጌሤሴ ታኮ ዮዌ ዎርጉወይተኮ።
43005041	ተን ኩሠ አሡኮፈ ዎርጉወሶ።
43005042	ዎንቶ ህ ኤሁወንኬ ህኑምበ ኤረኮ ተ ኤሬ።
43005043	ኑወዴ ሱንሡነ ተ ዮኔ ተምበ ኤቶበይተኮ። ፌደይ ቤሴ ቤ ሱንሡነ ዮደኮ ኤፈኮ ህ ኤኬ።
43005044	ዎለ ሴኬ ሀንኬ ህ ኩሤ፥ ብዝ ዎንቶ ገረፈ ቤንቴ ኩሠ ዎርጌ ህ እንጸዾ ጌዴ ወይድን ተምበ ኣዴሤሴ ህ ደንደኤ?
43005045	ተን አዴ ቡሮ ህኑምበ ሉኬንኬ ህኑሴ ብሾፌ! ህኑምበ ሉኬስ ብዝ ዬሰኮ ኤ ዬሴ። ኤስን ኤሰ ጎቤ ህ መሄ ሙሴኮ።
43005046	ሙሴይ ተ ግሸ ዲዜሴ ግሸ ኤሱሴ ‹ኣዴኮ› ህድ ህ ኤተኮ ታሴን ‹ኣዴኮ› ህድ ኤፈኮ ህ ኤፋኔ።
43005047	ኤ ዲዞሰ ‹ኣዴኮ› ህድ ኤፌ ህ ዼዶ ጌዴ ተ ኦቶሰ ወይስ ‹ኣዴኮ› ህድ ኤፌሴ ህ ደንደኣኔ?» ዬይድ ኤ ህዶ።
43006001	ዬ ኤ ጌዴ ዬሱሰይ ጽብርየዶሴ ህድ ህዩቴ ገልለ በገዴ ሴምፈ በዴ ኤ ፎቶ።
43006002	ለገ አሥት ሀርገሥተ ሎሉስ ኤ ሀንቶ ምጩሼ ሀንተ ቤ ቤዶ ግሸ ኤ ጌዴ ኡ ሀንዶ።
43006003	ኤስን በከ ገረ ኬስ ቤ ኤሩስቾሽታረ የሀ ኤ ኡቶ።
43006004	ዬንየን አይሁደ ገሮ መሰለይ ኡዽ ኤ ዬቸ።
43006005	ዬሱሰን ዬ ዎገ ለገ አሥት ቤኮ ዮኔሰ ኬደይድ ቤድ ፍልጶሴኮን «ሃንጽ አሤ ኡድ ኤሌ ከሠ አየፈው ኑ ዎሜ?» ህድ ኤ ኦይጮ።
43006006	ኤስን ፍልጶሴ ዬይድ ኦይጮሽ ኤ ኦሄሰ ስዬሜ ባከ ቤሴ ሀንቴሴ ቤ ህኔሰ ኤረኮ ኤ ኤርቸ።
43006007	ፍልጶሴን «ኡ ብዝ ብዝሴ ፌቶ ሜኦ ሜኦ ኤሉሴሴ ለገ ኩመ ሚዤነ(24) ዎንደኮን ኤሉወሶ» ህድ ኤ መቶ።
43006008	ኤ ኤሩስቾሽታፈ ብዝ ጴጽሮሴ ሱንደ ስሞኔሴ ኤስንዶ ነእ እንድራሴን
43006009	«እችች በቼ በንገ ቦራረ ለምእ ጉልጽየረ አይቴሴ ብዝ ዬሌኮ ሀየ ዬሰ። ህኔ ዋ ህሴቴወ ሀ ቦረይ ሃንጽ አሤ ኤሌሴ ኤ ደንደኤ?» ህድ ኤ ህዶ።
43006010	ዬሱሰን «አሥተ ኡቱሱወይቴ!» ህድ ኤ ህዶ። የሀን ሞዼ ሌዶይ ዬቾይኔ አሥትን ኡቶ። አሰንሥት ታፎን እችች ኩመ ኤሌሰኮ ኤ ማቅቸ።
43006011	ዬ ኤ ጌዴ ዬሱሰይ ቦረ ዴንስ ዎንቶ ገለት ዬ ኡቴቸ አሥቱሴ ኤ ተዶ። ዬይድዎ ጉልጼን ኤ ተዶ።(25)
43006012	አሥትን ቤ ኡድነ ቤ ዎርጌ መኮን ሙድ ኡ ምሾ። ዬሱሰይ ቤ ኤሩስቾሽቱኮ «አተ በሥ ላቀን አቱወንኬ ጵክሉወይቴ!» ህድ ኤ ህዶ።
43006013	ኡስን ጵክሎ። ዬ እችች በቼ በንገ ቦራፈ አሥት ሙሱኔ አተ በሤ ተመ ለምእ ኮፈ ኡ ኩንሶ።
43006014	አሥት ዬሱሰይ ሀንቶ ምጩሼ ሀንተ ቤ ቤዶንየ « ‹ሀ ሰሀ ገረ ኤ ዮኔ› ዬይድ ህዩትቸ ካየሥ ኣዴዎ ሀ ኤሰኮ» ዬይድ ኡ ህዶ።
43006015	ዬሱሰን አሥት ኤሰ ኦሰነ ካቴሤሴ ዎርዴሴሰ ቤ ኤርዶ ጌዴ ቤ ጎሼዎ ዸድ በከ ገረ አስ ኤ ኬሶ።
43006016	ሰሀይ ዸድ ቀሜሴ ህኔ ኤ ኤሩስቾሽት በገዴ ኑነ ዸድ ኡ ሀንዶ።
43006017	ዬሱሰይ ዮዶ ባኔ ሰሀይ ጬንዶ። ኤ ኤሩስቾሽት ዘጳ ጌል ዸድ ቅፍርነሆሜ ሀሜሴ ኡ ኣዾ።
43006018	አጌሥ ኢተነ በገዴ ገረ ዮኔ ዥረሆይ ዋሤ ሴኬ ሀንኬ ህሴ ኤ ጌሎ።
43006019	ኤ ኤሩስቾሽት እችቼ ኦኦይኔ እዙፍ ኪሎ ሜትሬ ኤሌሰ በገዴ ገረነ ሸርድ ኡ ሀንዴሱኔ ዬሱሰይ ዋሥ ገረነ ቶኬነ ሀንት ዮድ ዘጰ ኡዽ ኤ ዮሱኔ ቤድ ኡ ዠሾ።
43006020	ኤስን «ዠሾፍተ፥ ተምበኮ» ህድ ኤ ህዶ።
43006021	ኡስን መገነ «ኤሰ ዘጳ ኑ ኤፌሴ» ህድ ኡ ህዶ። ዘጰን እዝየዎ ኡ ሀንግቾ ጎዶወ ኤሎ።
43006022	በገዴ ሴምፈ አቴቸ አሥት ሰሀይ ዎንትኔ ብዝ ዘጰዎይ በገዴ ገረ ዬሱኔ ኡ ቤዶ። ፌዴ ዘጰነ ኤ ኤሩስቾሽት ዬሱሰይ ኤሳከ ባሰ ቤሴዎ ኡ ፎቴቾንኬ ኡ ኤርቸ።
43006023	ዬንየዎ ፌዴ ዘጵት ጽብርየዶስየፈ ዬሱሰይ ዎንቶ ገለት ለገ አሥተ ቦረ ሙሴቾ ጎዶሴ ኤ ደኣ ኡ ዮዶ።
43006024	አቴቸ አሥትን ዬሱሰን ማቄ ኤ ኤሩስቾሽት ቤረ ባሰ ቤ ኤርዶ ዎገ ዬ ዘጵታከ ጌል ዬሱሰ ዎርጌ ቅፍርነሆሜ ከተማ ዸድ ኡ ጌዴ ኡ ፎቶ።
43006025	በገዴ ሴምፈ በዴ ፎት ዬሱሰ ቤ ዴጌሶ ጌዴ ኡስን «ላሦ! አይዴነ ሀየ ኔ ዮዶ?» ህድ ኡ ኦይጮ።
43006026	ዬሱሰን «ህኑሴ ተ ኦሄስ ፌቶ ኣዴኮ። ተምበ ህ ዎርጌስ ቦረ ሙድ ህ ምሾ ግሸ ባከ ምጩሼ ሀንተ ህ ቤዶ ግሸ ማቁወሶ።
43006027	ባኔ ከሠሴ ሀንቶፍተ። ኮሎ መክነ ዬሶ እንጌ ከሠሴ ሀንቱወይቴ። ዬ ኤሰን አሥ ዬሌ ህድ ህዩተስ ህኑሴ እንገኮ ኤ እንጌ። አዴ ማቄ ዎንቶይ አሥ ዬሌ ህድ ህዩቴሱነ ቤ መሦ ቤ ሀንቴንኬ አዱስኮ ኤ ዬሴ» ህድ ኤ ህዶ።
43006028	አሥትን «ህኔ ዎንቶ ሀንተ ሀንቴሴ ዋ ህዬ ኑ ኤ ዎርጉሴ?» ዬይድ ኡ ኦይጮ።
43006029	ዬሱሰን «ዎንቶይ ህ ሀንቶሮንኬ ዎርጌስ ዎንቶይ አንሶሰ ህ ኣዴሦሮሰኮ» ዬይድ ኤ መቶ።
43006030	ኡስን «ህኔ ኑን ቤድ ኣዴሦሮንኬ አበ ምጩሼ ሀንተነ ኔ መሄ? አም ኔ ሀንቴ?
43006031	‹ኡ ምዮሮሰ አፋፈ ቦረ ኡሱሴ ኤ እንዶ› ዬይድ ፍሸሮወ ኤ ዲዙቶንኬ ኦሎ ኑወድየጽት ሰሀ ሜላ ዬስኔ መነ ህድ ህዩቴ ቦረ ኡ ሙዶ» ዬይድ ኡ ህዶ።
43006032	ዬንየን ዬሱሰይ «ህኑሴ ተ ኦሄስ ፌቶ ኣዴኮ። አፋፈ ሆዸ ቦረ ህኑሴ እንደስ ሙሴ ማቁወሶ ኑወዴኮ። ኤስን ህኑሴ ኣዴ ቦረ ህድ ህዩቴ ቦረ አፋፈ እንገኮ ኤ እንጌ።
43006033	ዎንቶኮፈ እንጉተ ኣዴ ቦረይ አፋፈ ሆዽ ሀ ሰሀ ገረ ዬሴ አሥቱሴ ዬሶ እንጌሰኮ» ህድ ኤ ህዶ።
43006034	ዬ ኤ ግሸ አሥት «ላሦ! ዬ ኤሱኬ ዬሴ ቦረ ኡድ ዎገ ኑሴ እንጉወ» ህድ ኡ ህዶ።
43006035	ዬሱሰን «ዬሶ እንጌ ቦረይ ተምበኮ። ታኮ ዮኔስ ኮሎነ ናዩቱወሶ፥ ተምበ ኣዴሤስ ኮሎነ ሰዙወሶ።
43006036	ህኑሴ ተ ኦቶንኬ ህኑንመይ ተምበ ቤድ ታ ኣዴሶበይተኮ።
43006037	አዴይ ታሴ እንዶስ ታኮ ዮተኮ ኤ ዮኔ፥ ታኮ ዮኔሰ ተን ዉዴ ጎዱወሶ።
43006038	ዬ ኤስን ኤሱሜ አፋፈ ተ ሆዾስ ተምበ አንሰስ መሦ ሀንቴሴ ባከ ተ መሦ ሀንቴሴ ማቁወሶ።
43006039	ተምበ አንሰሱሴ ኤ መሦይ ታሴ ኤ እንዶሳፈ ኡድ ብዝን በዮሮሱሜ ከት ኣልጭረ ዎንቴ ሀይቦወፈ ተ ዴንሦሮሰኮ።
43006040	ኑወዴ መሦይ ዬሌ ቤድ ኤሰ ኣዴሤስ ኡድ ኮሎ መክነ ዬሶ ኤ ዴጌሦሮሰኮ። ተንን ኣልጭረ ዎንቴ ሀይቦወፈ ዬ ኤሰ ዴንሠኮ ተ ዴንሤ» ህድ ኤ ህዶ።
43006041	አይሁደሥትን «አፋፈ ሆዸ ቦረይ ተምበኮ» ህድ ኤ ህዶ ግሸ ኡምቡ ኡምቡ ህዬ ኡ አይቶ።
43006042	አስዎ «ሀ ኤስ ኤሰዴ ኤስንዶ ኑ ኤሬሰ ማቁወዬ? ሀ ዮሴፌ ነእ ዬሱሰ ማቁወዬ? ህኔ ወይድዉ ‹አፋፈኮ ተ ሆዾ› ህድ ኤ ህኔ?» ህድ ኡ ህዶ።
43006043	ዬሱሰን ኡሱሴ መህስኔ «ሴኬ ሀንኬ ዎልኮ ኡምቡ ኡምቡ ህዶፍተ።
43006044	ተምበ አንሰ አዴይ ታኮ ጎሾሸ ባከ ታኮ ዮዌሴ ኦኔን ደንደኡወሶ። ታኮ ዮኔሰ ተን ኣልጭረ ዎንቴኮ ሀይቦወፈ ኤሰ ተ ዴንሤ።
43006045	ካየሥት ፍሸሮወከ ‹አሥት ኡድ ዎንቶኮፈ ኤርዴሴሰኮ ኡ ማቄ› ዬይድኮ ኤ ዲዙቴሴ። ዬ ኤ ግሸ አዴኮፈ ሲድ ኤርዴሴስት ኡድነኮ ታኮ ኡ ዮኔ።
43006046	ዬይድ ተ ህሱኔ ‹አዴ ቤዴሴ አሡኮ ዬሰ› ህድ ህዬ ማቁወሶ። አዴ ቤዴሴስ ኤ ደኣፈ ዮደሴዎኮ።
43006047	ህኑሴ ተ ኦሄስ ፌቶ ኣዴኮ። ታ ኣዴሤስ ኮሎ መክነ ዬሶኮ ኤ ኬንጌ።
43006048	ተን ዬሶ እንጌ ቦረኮ።
43006049	ህነድየጽት ኦሎ ሰሀ ሜለ መነ ህድ ህዩቴ ቦረ ኡ ሙዶ። ማቄ ባከ ኡ ሀይዾ።
43006050	አፋፈ ሆዸ ቦረይ አሥ ሙድ ሀይኡወንኬ መሄ ቦረኮ።
43006051	አፋፈ ሆዸ ኤንአ ቦረይ ተምበኮ። ሀ ቦራፈ ሙኔስ ኦኔን ኮሎ መክነኮ ኤ ዬሴ። ሀ ሰሀ ገረ ዬሴ አሥ ዬሶ ኡ ኬሞሮንኬ ተ እንጌ ቦረይ ተ አቾኮ» ዬይድ ኤ ህዶ።
43006052	ዬንየከን አይሁደሥት «ሀ አሥ ኤ አቾ ኑ ምዮሮንኬ ዋክስን መሄሴ ኤ ደንደኤ?» ዬይድ ሴኬ ሀንኬ ዎልኮ ኡ ዜርቸ።
43006053	ዬ ኤ ግሸ ዬሱሰይ ኡሱሴ «ህኑሴ ተ ኦሄስ ፌቶ ኣዴኮ። አሥ ዬሌ ህድ ህዩቴስ አቾ ህ ሙዶ ባሳረ ኤ ሱሤ ህ ኡሾ ባሳረ ኮሎ መክነ ዬሶይ ህኑሴ ባሶ።
43006054	-
43006055	ተ አቾይ ኣዴ ከሠይድ ህዩቴ ከሠኮ፥ ተ ሱሥን ኣዴ ኡሼይድ ህዩቴ ኡሹኮ። ዬ ኤ ግሸ ተ አቾ ሙኔሳረ ተ ሱሤ ኡሼሻረይ ቤ ኡድነ ኮሎ መክነኮ ኤ ዬሴ። ተንን ኣልጭረ ዎንቴ ሀይቦወፈ ኤሰ ዴንሠኮ ተ ዴንሤ።
43006056	ተ አቾ ሙኔስ ተ ሱሤ ኡሼሽ ኤስን ታረ ብዞ ማዽኮ ኤ ዬሴ፥ ተንን ኤሳረ ብዞ ማዽኮ ዬሴ ህድኮ።
43006057	ኤንአ ማቄ አዴይ ተምበ አንሶንክየረ ተንን ኤሱነ ኤንአ ማዾንክየረ ዬይድዎ ተምበ ሙኔስ ኦኔን ታነ ኤንአኮ ኤ ማቄ።
43006058	ዮነሴ፥ አፋፈ ሆዸ ቦረይ ዬ ኤሰኮ። ኤስን ህነድየጽት ሙዶንኬ ዬሴሰ ማቁወሶ። ዬ ቦረ ሙደስት ሀይዽኮ ኡ ዬሴ። ሀ ቦረ ሙኔስመይ ኮሎ መክነኮ ኡ ዬሴ» ዬይድ ኤ ህዶ።
43006059	ዬሱሰይ ሀ ኤሰ ኤ ዜርዶስ ቅፍርነሆሜ ከተማከ አይሁደ ጵክሎ ዘዋ ቤ ኤሩስቾ ዎገኮ።
43006060	ዬሱሳረ ሀንግቸሽታፈ ለገይ ዬይድ ኤ ዜርዶሰ ቤ ሲዶ ዎገ «ሀ ዜሬይ ዴጸኮ ኤ ዴጼ፥ ኦን ኤፌሴ ደንደኤሰ?» ዬይድ ኡ ህዶ።
43006061	ዬሱሰን ኡምቡ ኡምቡ ኡይኔሰ ቤሴ ኤርድ ኡሱሴ «ሀ ዜሬይ ህኑምበ ዹሙሴሱወ?
43006062	አሥ ዬሌ ህድ ህዩቴስ ቤ ዬቾ ጎዶ ማዽ ዸድ ኤ ኬሱሱኔ ቤተአይኮ ዋ ህዬሴ ሂኔ?
43006063	ዬሶ እንጌስ ዎንቶ አያነኮ። አሥ ኦሰመይ አበን ጎኤሴ ደንደኡወሶ። ተን ህኑሴ ዜርዶ ከቶይ አያነ እንጌሰኮ፥ ዬሶን እንጌሰኮ።
43006064	ማቁወዬ ባከ ህ ግዳከ ብዝ ብዝ ኣዴሡወ ጌርተኮ ዬሰ» ዬይድ ኤ ህዶ። ዬሱሰይ ዬ ኤሰ ዜሬሴ ኤ ደንደዾስ ቡሮወፈ አይት ኣዴሡወስት ኦኔ ኡ ማቄንክየረ ቤምበ ገርስ እንጌስ ኦኔ ኤ ማቄንክየረ ቤ ኤርቾ ግሸኮ።
43006065	ሴኬን ዬሱሰይ « ‹ኑወዴይ «ዮወ!» ህድ ህዶሰ ባከ ታኮ ዮኔስ ባሶ› ህድ ህኑኮ ተ ኦቶስ ህ ግዳከ ኣዴሡወስት ዬሴ ግሸኮ» ዬይድ ኤ ህዶ።
43006066	ዬ ኤሱነ ኤሳረ ሀንግቸሽታፈ ለገይ ዸድ ቤ ጌዴ ኡ ማዾ። ዬ ዎጋፈ አይት ዬሱሳረ ሀሜ ኡ ዸዶ።
43006067	ህኔ ዬሱሰይ ቤ ኤሩስቾ ተመ ለምኡሴ «ህኑንን ዸድ ሀሜሱወ ህ ዎርጌ?» ዬይድ ኤ ኦይጮ።
43006068	ዬንየከን ጴጽሮሴ ሱንደ ስሞኔይ «ላሦ፥ ኦኔኮን ኑ ሀሜ? ኔን ኮሎ መክነ ዬሶ እንጌ ከቶኮ ኔ ዜሬ።
43006069	ኑንመይ ኔምበ ዎንቶ ሀይለ ኔ ማቄንኬ ‹ኣዴኮ› ህድ ኤትኮ ኑ ዬሴ፥ ኤርድኮ ኑ ዬሴ» ዬይድ ኤ ህዶ።
43006070	ዬሱሰን «ሀ ህኑምበ ተመ ለምኤ ጸርደስ ታ ማቁወዬ? ዬይ፥ ህኑካፈ ብዝ ሁምበዬኮ» ዬይድ ኤ ህዶ።
43006071	ዬይድን ኤ ዜርዶስ አስቆሮተሤ ማቄ ስሞኔ ነእ ይሁደ ግሸኮ። ዬ ይሁደይ ተመ ለምኡካፈ ብዞ ማዸኮን ዬሱሰ ቡሮ ገረ ገርስ እንጌሴ ህኔሰኮ።
43007001	ዬንጽ ኡድ ማዾ ጌዴ ዬሱሰ አይሁደ አፈነ ማግት ዎዼሴ ዎርዶ ግሸ ይሁደ ዉዴ ሴኬ ሀንኬ ሀንቴ እንጸዽ ገልለ ግደ ኤ ሀንትቸ።
43007002	ዬንየን አይሁደሥት ኩሥቾ አሸ መሰለይ ኡዾ።
43007003	ዬ ኤ ግሸ ዬሱሰይንዶ ነአጼይ ኤሱኮ «ኔረ ዬሴስት ኔ ሀንቴ ሀንተ ቤዮሮንኬ ሀየፈ ዴንድ ይሁደ ዉዴ ሀንጉወ!
43007004	ትዽስ ቤንቴሴ ዎርጌ አሥ ኣችያነ ቤ ሀንቴ ሀንተ ሀንቱወሶ። ኔን ሃንጽ አበኮ ሀንቴሰ ማቆአይኮ ኔምበ ኡድ አሡሴ አዱሱወ!» ዬይድ ኡ ህዶ።
43007005	ዬይድ ህዬሴን ኡ ደንደዾስ ፌቶ ኤስንዶ ነአጽታረይድ ኤሰ ኣዴሶ በዴቾ ግሸኮ።
43007006	ዬሱሰን «ተ ዎገይ ኤሎ በድኮ ኤ ዬሴ። ህ ዎገመይ ኡድ ዎገ ብሼሼሸኮ።
43007007	ሀ ሰሀ አሥት ህኑምበ እንጸኤሴ ደንደኡወሶ። ኡ ሀንተይ ኢተ ማቄሰ አዳ ተ ኬሴ ግሸ ተምበመ እንጸአኮ ኡ እንጸኤ።
43007008	ህኑን መሰላከ ዸድ ሀንጉወይቴ፥ ተንመይ ተ ዎገይ ኤሎ በድ ዬሴ ግሸ መሰላከ ሀንጉወሶ»
43007009	ዬይድ ህድ ኤስ ገልለ አቶ።
43007010	ዬሱሰይንዶ ነአጼይ አሸ መሰላ ሀንዴሱኔ ኤስ ትዽየነ ማዾ በድ ኤ ዬሱኔ ኣችያነ ዬ መሰላከ ኤ ሀንዶ።
43007011	አይሁደ አፈነ ማግት መሰላከ «ዬ አሥ አይ ኤ ዬሴ?» ህድ ዬሱሰ ዎርግየ ኡ ዬቸ።
43007012	የሀ ዬቸ አሥ ለገይ ኤ ግሸ ትዽየነ ማቁወሰ ሴኬ ሀንኬ ዎልኮ ጉጉንእየ ኡ ዬቸ። ብዝ ብዝት «ኤስ ሞዼኮ» ዬይድ ህየ ዬሱኔ ፌድት «ኦኦ፥ አሡኮ ኤ ሀሉሤ» ዬይድ ኡ ህቸ።
43007013	ማቁወዬ ባከ አይሁደ አፈነ ማግተ ቤ ዠሾሹነ ኤ ግሸ ኦኔን ትዽስ ዜሩወድኮ ዬቸ።
43007014	መሰለ ኩሥስኔ ኤ ግደ ዮድ አሥ ኤሉሱኔ ዬሱሰይ ዎንቶ ሀይለ ዘወ ሀንድ ኤሩሴ ኤ አይቶ።
43007015	አይሁደ አፈነ ማግት «ኤሰ ኤሩሰይ ባኔ አየፈነ ሀ አሥ ሀ ኤ ጌዴ ኤረ ኤ ዴጌሶ?» ዬይድ ኡ ምጮ።
43007016	ዬ ኤ ግሸ ዬሱሰይ «ተን ኤሩሴ ኤረይ ተምበ አንሰ አዴ ገረፈ ቤንተሱኮ ባከ ተ ገረፈ ማቁወሶ።
43007017	ተምበ አንሰስ መሦ ሀንቴሴ ዎርጌስ ዬሰአይኮ ሀ ኤረይ ዎንቶኮፈ ቤንተሴ ኦኦይኔ ታኮፈ ተ ዜርዶሰ ኤ ማቄንኬ ኤረኮ ኤ ኤሬ።
43007018	ቤሴ ቤ ቅኖሴ ዜሬስ ቤ ቅኖ ኩሠኮ ኤ ዎርጌ። አንሰስ ኩሠ ዎርጌስመይ ኣደሡኮ ዛዴን ኬንጉወሶ።
43007019	ሙሴይ ህኑሴ ዎገ ገዶ በድየ ኤ ዬቸ? ማቁወዬ ባከ ህ ግዳከ ኦኔን ዎገ ከኬስ ባሶ። ህኑን አሜ ተምበ ዎዼሴ ህ ዎርጌ?» ዬይድ ኤ ህዶ።
43007020	አሥትን «ጾዙኮ ኔ ገረ ዬሰ። ኦን ንየ ዎዼሴ ዎርጌሰ?» ዬይድ ኡ ህዶ።
43007021	ዬሱሰን «ተን ብዝ ሀንተኮ ሀንቶ ህኑን ኡድ ዬ ብዝ ሀንተነኮ ሁለነ ህ ምጬ?
43007022	ሙሴይ ህኑሴ ገደ ኡቴ ዎገ ዲዝኮ ኤ ገዴሴ። ዬ ዎገን ኤ ቤንቶስ ሙሴሜ ቡሮ ዬቸ ህነድየጽ ገረፈ ባከ ሙሴ ገረፈ ማቁወሶ። ህኔ ሰንበተ ዎንቴኮ ገደ ህ ኡቱሴ።
43007023	ዬቦ፥ ሙሴ ዎገ ከፌሜ ሰንበተ ዎንቴ ገደ ህ ኡቱሶ ጌዴ ህኔ ተን ሰንበተ ዎንቴ አሤ ኤ ቶክየፈ ኤ ቅኖ መኮ ተ ሎሉሶሱነ አሜ ህ ሁሌ?
43007024	ህ ያኤሰ ኤሳ ጌል ቤድ ግዞ ያኡወይቴ ባከ አፋፈ ያዾፍተ!» ዬይድ ኤ ህዶ።
43007025	ዬሩሰሌሜ ከተማፈ ብዝ ብዝ አሥት «ሀ አሤ ማቁወዬ ዎዼሴ ኡ ዎርግቾሽ?
43007026	ሀይ፥ ኤስ አዱስኮ ኤሩስየ ዬሴ፥ ኡስን አበኮይድ ኤ ገረ ህዩቶ ባሶ። ሀ አሥ ኣዴዎ ሜስሄ ማቄንኬ አፈነ ማግት ኤርድየ ኡ ህኔን?
43007027	ፌቶ ሀ አሥ አን በዴ አሤ ኤ ማቄንኬ ኤረኮ ኑ ኤሬ። ሜስሄይ ዮኔንየከ አን በዴፈ ኤ ዮዶንኬ ኤሬሴ ደንደኤስ ባሶ» ዬይድ ኡ ህዶ።
43007028	ዬ ዜርየፈ ዴንደሱነ ዬሱሰይ ዎንቶ ሀይለ ዘወ ከራ ኤሩስስኔ ቤ ከቶ ኬደይስ «ታ ኤረኮ ህ ኤሬ። አየፈ ተ ዮዶሰ ኤረኮ ህ ኤሬ። ህ ኤርደኮን ተን ታሴ ተ አዴቶነ ዮዶ ባሶ። ተምበ አንሰስ ቤሴ ኣደሡኮ። ኤሰ ኤሩወይተኮ።
43007029	ተንመይ ኤሱኮፈ ተ ዮዶ ግሻረ ኤስ ተምበ አንሶ ግሻረ ኤሰ ኤረኮ ተ ኤሬ» ዬይድ ኤ ህዶ።
43007030	ዬ ዎጋከ ኤሰ አይኬሴ ዎርድ ኡ ዬቸ። ዎርጉቱወዬ ባከ ኤ ዎገይ ኤሎ በዴቾ ግሸ ኦኔን ኤሰ አይኬሴ ደንደዾ ባሶ።
43007031	አሥታፈ ለገይ ኤሰ ኣዴሶ። ኡስን «ሜስሄይ ቤ ዮኔ ዎጋከ ሀ አሥ ሀንቶሱሜ ገሬ ምጩሼ ሀንተ ሀንታ ኤ ሀንቴ?» ዬይድ ኡ ህዶ።
43007032	አሥት ዬሱሰ ግሸ ዬይድ ጉጉንኡሱኔ ፈረሰሥት ኡ ሲዶ። ዬ ኤ ግሸ ከህንቱሴ አፈነ ማግታረ ፈረሰሥታረይ ዬሱሰ አይኬሴ ዎርድ ቤ ዬብተ ኤሱኮ ኡ አንሶ።
43007033	ዬሱሰን ዬንየከ «ህኑናረ ዎልኮ ኦዼ ዎገኮ ተ ዴጬ። ዬ ኤ ጌዴ ተምበ አንሰሱኮኮ ተ ሀንጌ።
43007034	ተምበ ዎርጎኮ ህ ዎርጌ፥ ዎርጉወይቴ ባከ ዴጌሡወይተኮ። ተን ዬሴ ጎዶ ሀሜሴ ደንደኡወይተኮ» ዬይድ ኤ ህዶ።
43007035	ህኔ አይሁደ አፈነ ማግት ዎልኮ ሴኬ ሀንኬ «ኑን ኤሰ ዴጌሤሱሜ ሀ አሥ አይን ሀሜሴ ኤ ህኔ? ሀኖ አይሁደ ማቁወስት ግዳከ አይሁደሥት ቡዱት ዬሴ ጎዶ ሀንድየ አይሁደ ማቁወስተ ኤሩሴሴ ኤ ህኔን?
43007036	‹ተምበ ህ ዎርጌ ዎርጉወይቴ ባከ ዴጌሡወይተኮ። ተን ዬሴ ጎዶ ሀሜሴ ደንደኡወይተኮ› ዬይድ ኤ ህሱኔ አበይድ ህዮነ?» ዬይድ ኡ ህዶ።
43007037	ዎንተይ መሰለሴ ኣልጭረ ዎንቴ ማቅስኔ ኬደይዴሴ ዎንቴ ኤ ማቅቸ። ዬሱሰን አሥት ግዳ ዴንድ ኤዽ ቤ ከቶ ኬደይስ «ዋሤ ሰዘይ ዬሰአይኮ ታኮ ዮድ ኡሹወዬ!
43007038	ተምበ ኣዴሤሱሴ ሀይለ ፍሸሮይ ኦሄንኬ ዬሶ ዋሥ ቱልቶይ ኤ ገዋፈኮ ኤ ፎልኤ» ዬይድ ኤ ህዶ።
43007039	ዬ ኤሰን ኤ ዜርዶስ ኤሰ ኣዴሤስ ኤኬ አያነ ጌሽ ግሸኮ ኤ ማቅቸ። ዬንየ ዬሱሰይ ቤ ዎንቱንቴ ኩሠ ፉላከ አርቶ በድ ዬቾ ግሸ አያነ ጌሽ ሆዾ በድኮ ኤ ዬቸ።
43007040	አሥቱካፈ ብዝ ብዝት ዬ ኤሰ ቤ ሲዶንየ « ‹ዮተኮ ኤ ዮኔ› ህድ ህዩትቸ ካየሥ ሀ ኤሰኮ» ህድ ኡ ህዶ።
43007041	ፌድትን «ሀ ኤስ ሜስሄኮ» ህድ ኡ ህዶ። ፌድትን አስ «ሜስሄይ ዮኔስ ህኔ ገልላፈ?
43007042	ሜስሄይ ደውቴ ፍረ ፊጻፈ ኤ ዬሉቴንክየረ ደውቴ ከተማፈ ቤቴሌምየፈ ኤ ዮኔንክየረ ሀይለ ፍሸሮወከ ዲዙት በዬ?» ዬይድ ኡ ህዶ።
43007043	ሀ ኤ ግሸ ዬሱሰ ገረነ አሥት ዎለ ኡ ሸቶ።
43007044	ብዝ ብዝት አይኬሴ ዎርድኮ ኡ ዬቸ። ማቁወዬ ባከ ኦኔን ኤሰ አይቶ ባሶ።
43007045	ዬ ኤ ጌዴ ዬብት ከህንቱሴ አፈነ ማግቱኮወረ ፈረሰሥቱኮወረ ማዽ ኡ ዮዶ። ዎሴቸሽትን «አሜ ዬሱሰ አይት ኦዌ ህ ዼዶ?» ህድ ኡ ኦይጮ።
43007046	ዬብትን «ኤሱኬዎ ዜሬ አሥ ሀቴ ኣሎ ሀ ሰሀ ገረ ቤንት ኤሩወሶ» ህድ ኡ ህዶ።
43007047	ፈረሰሥትን «ህኑምበን አስ ሀሉስ?
43007048	ዬቦ፥ አፈነ ማግታፈ ኦኦይኔ ፈረሰሥታፈ ኤሰ ኣዴሰሴ ቤድየ ህ ዬሴ?
43007049	ሀ ኤ ጌዴ ሀምየ ዬሴ አሥት ሙሴ ዎገ ግሸ አም ኡ ኤሬ? ኡ ብሸ አሥት ኣጩቴሴስተኮ» ዬይድ ኡ ህዶ።
43007050	ቡሮ ዬሱሰኮ ሀንዴቸ ኡሳፈ ብዞ ማቄ ንቆዶሞሴይ
43007051	«ን ዎጋከ ብዝ አሥ ቤ ሉፉቶ ሉፎ ቡሩስ ሲዶ ባንየረ አበ ኤ ሀንቶስ ኤሩቶ ባንየረ ኤ ገረ ኤ ያኡቶሮንኬ ዬሳ ኤ ዬሴ?» ህድ ኤ ህዶ።
43007052	ኡስን «ኔንን ኤሱኬ ገልላፋን? ካየሥ ገልላፈ ዴንዱወንኬ ሀይለ ፍሸሮዋከ ነዽ ዎርድ ቤድ ኤሩወ!» ዬይድ ኡ ህዶ። [
43007053	ዬንየን ቤ ብዝ ብዝነ ቤ ዘወ ዘወ ዸድ ኡ ቡዱቶ።
43008001	ዬ ኤ ጌዴ ዬሱሰይ ዘይቴ በከ ሀንዶ።
43008002	ጉተ ኬትየ ሾኤ አስ ዎንቶ ሀይለ ዘዋ ኤ ዮዶ። አሥትን ኡድነ ኤሱኮ ኡ ዮድኔ ኡትስኔ ኤሩሴ ኤ አይቶ።
43008003	ሙሴ ዎገ ኤሩሴስታረ ፈረሰሥታረይ ብዝ እንዶ እ ለጌትቾይኔ አይት ኦድ ለገ አሥት ቡሮ ኡ ኤሶ።
43008004	ኡስን «ላሦ! ሀ እንዶይ ለጌቶወፈኮ እ አይኩቴሴ።
43008005	ሀ ኤሰ ብሼሼ እንዶይ ሹቹነ እጩት እ ሀይኦሮንኬ ሙሴ ዎጋከ ኑሴ ኦሁትኮ ኤ ዬሴ። ኔንች? ሀ እሱሴ አም ኔ ኦሄ?» ህድ ኡ ኦይጮ።
43008006	ዬይድ ኤሱሜ ኡ ህዶስ ኤ ገረፈ ዜሬ ዴጌስ ኤሱነ ኤሰ ሉፌሴ ኦጌ ዎርግየ ቤ ዬቾ ግሸኮ። ዬሱሰን ዬኬ ሰሃ ኡለይድ ቤ ግልአነ ሰሀ ገረ ዲዜ ኤ አይቶ።
43008007	መት መት ኤሰ ኦይጬ ኡ ጌሎ ጌዴ ዎኬ ኬደ ህድ «ሀ ህ ግዳፈ ጩቦ ኬንጉወስ ቡሮነ ሹቼ ኤት እሶ እጩወዬ» ዬይድ ኤ ህዶ።
43008008	አስ ዬኬ ሰሃ ኡለይድ ሰሀ ገረ ዲዜ ኤ ጌሎ።
43008009	ኡስን ዬ ኤሰ ቤ ሲዶ ዎገ ጭማፈ አይት ቤ ኡድነ ብዞ ብዞይድ ያፈ ዸድ ኬስ ኡ ሀንዶ። ህኔ ዬሱሳረ ዬ እንዶወረዎይ የሀ ቤ ጎሼ ኡ አቶ።
43008010	ዬ ኤ ጌዴ ዬሱሰይ ዎኬ ኬደይድ «ኑንዴ! ንየ ሉክቸሽት አይ ዬሴ? ኔ ገረ ያዸይ ኦኔን በዬ?» ህድ ኤ ኦይጮ።
43008011	እስን «ላሦ! ኦኔን ባሶ» ህድ እ መቶ። ዬሱሰን «ተንን ኔ ገረ ያኡወሶ። ሀንጉወ፥ ሀንዞወፈ ሴኬ ጩቦ ሀንቶፉነ!» ህድ ኤ ህዶ።]
43008012	ሴኬን ዬሱሰይ «ተን ሀ ሰሀሴ ፎኤኮ። ታረ ዬሴስ ኡድ ዬሶወ ኣንጌ ፎኤ ኤ ዴጌሤሰ ባከ ጬንቸ ግደ ሴኬ ሀንኬ ሀንቱወሶ» ዬይድ ኤ ህዶ።
43008013	ፈረሰሥት «ኔን ኔሴ ኔ ግሸ አቶ ማዸኮ ‹ኣዴኮ› ህድ ኤፉቴሰ ማቁወሶ» ህድ ኡ ህዶ።
43008014	ዬሱሰን «ተን ተ ግሸ ዜርደኮ አየፈ ተ ዮዶንኬ አየ ተ ሀንጌንኬ ተ ኤሬ ግሸ ተ ዜሬይ ኣዴኮ ህድ ኤፉቴሰኮ። ህኑንመይ አየፈ ተ ዮዶንክየረ አየ ተ ሀንጌንክየረ ኤሩወይተኮ።
43008015	አሥ ያኤንኬኮ ህ ያኤ፥ ተን ኦኔ ገረን ያኡወሶ።
43008016	ተን ያዸኮን ተ ያኤ ያአይ ኣዴኮ። ዬ ኤስን ተን ተ ጎሼዎ ያኡወሶ። ተምበ አንሰ አፋሴ አዴይ ታረ ዎልኮኮ ኤ ዬሴ።
43008017	ለምእ አሥ ብዝ ኑነዎ ዜርደኮ ‹ዬ ዜሬይ ኣዴኮ› ህድ ኤፉቶሮንኬ ህ ዎገ ፍሸሮወ ዲዙትኮ ኤ ዬሴ።
43008018	ሀይ፥ ተን ታሱኮ ዜሬ፥ ተምበ አንሰ ኑወዴን ተ ግሸኮ ዜሬ» ዬይድ ኤ መቶ።
43008019	ኡስን «ንየዴይ አይ ዬሴ?» ህድ ኡ ኦይጮ። ዬሱሰን «ተምበን ማቄ ኑወዴን ኤሩወይተኮ። ተምበ ኤርዴሴሰ ማዸኮ ኑወዴን ኤረኮ ህ ኤራኔ» ህድ ኤ ህዶ።
43008020	ዬ ኤሰ ኤ ዜርዶስ ዎንቶ ሀይለ ዘወ ከራ ሚዤ ኤሰ ደክቾ ሳጽኔ ደኣ አሥተ ኤሩስስኔኮ ኤ ማቅቸ። ኤ ዎገይ ኤሎ በዴቾ ግሸ ኤሰ ኦኔን አይቶ ባሶ።
43008021	ዬሱሰን አስ ዜርስኔ «ዸድኮ ተን ሀንጌ። ህኑን ተምበ ዎርጎኮ ህ ዎርጌ፥ ማቁወዬ ባከ ህ ጩቦወረ ዬስኔኮ ህ ሀይኤ። ተን ሀንጌ ጎዶ ህኑን ሀሜሴ ደንደኡወይተኮ» ዬይድ ኤ ህዶ።
43008022	አይሁደ አፈነ ማግትን « ‹ተን ሀንጌ ጎዶ ህኑን ሀሜሴ ደንደኡወይተኮ› ዬይድ ኤ ህኔስ ቤምበ ዎዼሱወ ኤ ህኔን?» ዬይድ ኡ ህዶ።
43008023	ኤስን «ህኑን ዬኬ ኦሞፈኮ፥ ተን ዎኬ አፋፈኮ። ህኑን ሀ ሰሀ ገረፈኮ፥ ተን ሀ ሰሀ ገረፈ ማቁወሶ።
43008024	ዬ ኤ ግሸኮ ‹ህ ጩቦወረ ዬስኔኮ ህ ሀይኤ› ዬይድ ተ ህዶስ። ‹ዬሴሰኮ› ህድ ህዩቴሰ ተ ማቄንኬ ‹ኣዴኮ› ህድ ኤፌ ህ ዼበአይኮ ተ ኦቶንኬ ህ ጩቦወረ ዬስኔኮ ህ ሀይኤ» ዬይድ ኤ ህዶ።
43008025	ዬንየ ኡስን «ህኔ ኔን ኦኔወ?» ዬይድ ኡ ኦይጮ። ኤስን «ኦኔ ተ ማቄንኬ ህኑሴ ቡሮወፈ አይት ኦትኮ ተ ዬሴ።
43008026	ህ ግሸ ተ ዜሬሳረ ተ ያኤሳረ ለገ ዜሬኮ ተ ኬንጌ። ዬ ኤስን የሀ ዬሱኔ ተምበ አንሰስ ቤሴ ኣደሡኮ። ተን ኤሱኮፈ ተ ሲዶሰኮ ዬ ኤሰዎ ሀ ሰሀ ገረ ዬሴ አሡሴ ተ ኦሄ» ዬይድ ኤ ህዶ።
43008027	አዴ ማቄ ዎንቶ ግሸ ኤ ዜርዶስ ኡሱሴ ጌሌ ኤ ዼዶ።
43008028	ዬ ኤ ግሸ ዬሱሰን «አሥ ዬሌ ህድ ህዩቴሰ ኬደይስ ህ ሱጾሮ ዎጋኮ ‹ዬሴሰኮ› ህድ ህዩቴሰ ተ ማቄንኬ ህ ኤሬ። ዬይድዎ አዴይ ተምበ ኤሩሶሰ ተ ዜሬንክየረ ታኮፈ አበን ተ ሀንቱወንክየረ ዬ ዎጋኮ ህ ኤሬ።
43008029	ተምበ አንሰስ ታረ ዎልኮኮ ኤ ዬሴ። ተንን ኤሰ መጉሴሴ ኡድ ዎገ ተ ሀንቴ ግሸ ኤስ ተ ጎሼ ተምበ ዸጉወሶ» ዬይድ ኤ ህዶ።
43008030	ዬይድ ኤ ዜርዶንየከ ለግት ኤሰ ኣዴሶ።
43008031	ዬሱሰን ቤምበ ኣዴሰ አይሁደሥቱሴ «ህኑን ተ ኤሩሴንኬ ዬሰአይኮ ኣዴዎ ታረ ዎልኮ ዬሴስተኮ።
43008032	ኣዴን ኤረኮ ህ ኤሬ፥ ዬ ኣዴኮ ህኑምበ ማኬቶወፈ ሸዎ ኬሴሰ» ዬይድ ኤ ህዶ።
43008033	ኡስን «ኑምበ ዬለ አዴይ አብረሃሜኮ። ፌቶ ኦኔሴን ማለ ማዽ ኤሩወንጽኮ። ‹ማኬቶወፈኮ ሸዎ ህ ኬሴ› ዬይድ ወይድን ኑምበ ኔ ህኔ?» ዬይድ ኡ ህዶ።
43008034	ኤስን «ህኑሴ ተ ኦሄስ ፌቶ ኣዴኮ። ጩቦ ሀንቴስ ቤ ኡድነ ዬ ጩቦሴ ኤ ማለኮ።
43008035	ማለይ ብዝ ዘወ ዬሰኮን ኮሎ መክነ ዬ ዘወሤ ማቁወሶ። ዬሌመይ ኮሎ መክነ ዬ ዘወሡኮ።
43008036	ዎንቶ ዬሌይ ህኑምበ ማኬቶወፈ ኬሰአይኮ ኣዴዎ ኬሴሴሰኮ ህ ማቄ።
43008037	አብረሃሜ ነይሼ ህ ማቄንኬመ ኤረኮ ተ ኤሬ። ማቁወይቴ ባከ ህኑሴ ተ ኦቶሰ ሲድ ኤፌ ህ ዼዶ ግሸኮ ተምበ ዎዼሴ ህ ዴንዶ።
43008038	ተን ኑወድየረ ዬስኔ ተ ቤዶሰኮ ተ ዜሬ፥ ህኑን ህነዴኮፈ ህ ሲዶሰኮ ህ ሀንቴ» ዬይድ ኤ ህዶ።
43008039	ኡስን «ኑምበ ዬለ አዴይ አብረሃሜኮ» ህድ ኡ ህዶ። ኤስን «አብረሃሜ ነይሼ ህ ማዸኮ አብረሃሜይ ሀንቶሰኮ ህ ሀንታኔ።
43008040	ሀቴመ ዎንቶኮፈ ተ ሲዶ ኣዴ ህኑሴ ዜርደ ተምበኮ ዎዼሴ ህ ዴንዴሴ። አብረሃሜይ ዬይስ ሀንቶ ባሶ።
43008041	ህኑን ህነዴይ ሀንትቾ ሀንተኮ ህ ሀንቴ» ዬይድ ኤ ህዶ። ኡስን «ኑን ለጌቶነ ዬሉተ ዎይሌይሰ ማቁወንጽኮ። ብዝ አዴኮ ኑ ኬንጌ፥ ኤስን ዎንቶኮ» ዬይድ ኡ ህዶ።
43008042	ዬሱሰን «ዎንቶይ ህነዴ ማዸኮ ተን ዎንቶ ደኣፈ ኬስ ተ ዮዶ ግሸ ተምበ ኤሀኮ ህ ኤሃኔ። ኤሰኮ ተምበ አንሶሰ ባከ ታሴ ዮዶ ባሶ።
43008043	አበሱወ ተ ዜሬስ ህኑሴ ኤ ጌሉዋኔ? ተ ዜሬሰ ኤፌሴ ህ ደንደኡወ ግሸኮ።
43008044	ህኑን ህነዴ ማቄ ሁምበዬ ነይሹኮ። ህ ዎርጌስ ህነዴ መሦ ሀንቴኮ። ኤስን አቻፈ ዴንስ አሤ ዎዼሴሰኮ። ኣዴ ቤ ኬንጉወ ግሸ ኣድየረ ዎልኮ ሙሁወሶ። ዛዴ ቤ ዜሬንየ ቤኮፈኮ ኤ ዛዴ። ኤስ ቤሴ ዛደሡኮ፥ ዛዴሴን ኤ ጸጶኮ።
43008045	ተንመይ ኣዴዎ ተ ዜሬ ግሸ ‹ኣዴኮ ኤ ዜሬ› ህድ ህወይተኮ።
43008046	ህኑካፈ ተምበ ‹ኔን ጩበሡኮ› ዬይድ ህኔስ ኦኔነ? ህኔ ኣዴ ዜሬሰ ተ ማዾ ጌዴ አበሱወ ተ ዜሬ ‹ኣዴኮ› ህድ ህ ኤኩዋኔ?
43008047	ዎንቶኮፈ ማቄስ ዎንቶይ ኦሄሰኮ ኤ ሲኔ። ህኑንመይ ዎንቶኮፈ ህ ማቁወ ግሸ ስወይተኮ» ዬይድ ኤ ህዶ።
43008048	ሴኬን መት አይሁደሥት « ‹ኔን ኢተ ሰመረሡኮ፥ ጾዙኮ ኔ ገረ ዬሰ› ዬይድ ኑ ህዶስ ኣዴ ማቁወዬ?» ህድ ኡ ህዶ።
43008049	ዬሱሰን «ተ ገረ ጾዝ ባሶ፥ ተንመይ ኑወዴኮ ኩሤ። ህኑን ተምበኮ ህ ኤርሴ።
43008050	ተን ታ ኩሦሮሰ ዎርጉወሶ። ተን ኩሡቶሮሰ ዎርጌሳረ ታሴ ያኤሳረይ ፌደይ ዬሰኮ ዬሴ።
43008051	ህኑሴ ተ ኦሄስ ፌቶ ኣዴኮ። ተ ኦሄንኬ ዬሴስ ዬሰአይኮ ኮሎ መክነ ሀይኡወሶ» ዬይድ ኤ ህዶ።
43008052	አይሁደሥትን «ሀቴመ ጾዝ ኔ ገረ ዬሴሰ ኤርድኮ ኑ ዬሴ። ፌቶ አብረሃሜን ሀይዽኮ ዬሴ፥ ካየሥትን ሀይዽኮ ዬሴ። ህኔ ኔን ወይድዉ ‹ተ ኦሄንኬ ዬሴስ ዬሰአይኮ ኮሎ መክነ ሀይኡወሶ› ዬይድ ኔ ህኔ?
43008053	ፌቶ ኔን ኑ ዬል ሀይዸ አዴ አብረሃሜሜ ገሩወ ኔ ገሬ? ኤስ ሀይዽኮ ዬሴ፥ ካየሥትን ሀይዽኮ ዬሴ። ህኔ ‹ተን ኦኔኮ› ህድን ንየ ኔ ህኔ?» ዬይድ ኡ ህዶ።
43008054	ዬሱሰን «ተን ታነ ታ ኩሠአይኮ ተ ኩሠይ ዎመ ኬንጉወሶ። ተምበ ኩሤስ ‹ኑ ዎንቶኮ› ህድ ሂኔ ኑወዴኮ።
43008055	ዬ ኑወዴ ህኑን ኤሩወይተኮ ባከ ተንመይ ኤረኮ ኤሬ። ተን ‹ኤሰ ኤሩወሶ› ህድ ህኔሰ ማዸኮ ሀዴ ህኑኬኮ ተንን ዛደሤ ማቃኔ። ማቁወዬ ባከ ተን ኤርድኮ ኤ ከቶን ተ ከኬ።
43008056	ህኑምበ ዬለ አዴ አብረሃሜይ ተ ዎንተ ቤዬሱኮ ኤ ጮልኤቸ፥ ቤድን ኤ መዶ» ዬይድ ኤ ህዶ።
43008057	አይሁደሥት ዬንየ «እችች ተም ቤረን ኩንዶ ባ ኔን ዋክድዉ ‹አብረሃሜ ተ ቤዶ› ህድ ኔ ህኔ?» ዬይድ ኡ ህዶ።
43008058	ዬሱሰን «ህኑሴ ተ ኦሄስ ፌቶ ኣዴኮ። አብረሃሜይ ዬሉቶ ባኔን ተን ዬሴሰዎኮ» ህድ ኤ ህዶ።
43008059	ህኔ ኡስን ሹቹነ ኤሰ እጬሼ ሹቼ ኡ ኤቶ። ዬሱሰይ ኡ ደኣፈ ብየ ኣሽ ዎንቶ ሀይለ ዘወ ከራፈ ኬስ ዸድ ኤ ሀንዶ።
43009001	ዬሱሰይ ኦጌ ገርችኔ በልአ ማዽ ዬሉቴቸ ብዝ አዴ ኤ ቤዶ።
43009002	ኤ ኤሩስቾሽት «ላሦ! ሀ አዴይ በልአ ማዽ ዬሉቶሮንኬ ጩቦ ሀንተስ ኦኔነ? ኤሰ ዬለ አድየረ እንዶወረን ኤሱወረ?» ዬይድ ኡ ኦይጮ።
43009003	ዬሱሰን «ዎንቶ ሀንተይ ኤሱነ አዳ ቤንቶሮሰ ባከ ኤሰ ዬለ ጌርተን ማቄ ኤስ ሀንቶ ጩቦነ ማቁወሶ።
43009004	ዎንተ ኤ ዬሱኔ ተምበ አንሰስ ዎሶ ሀንቴኮ ታ(26) ኤ ዎርጉሴ። ኦኔን ኤሳነ ሀንቴሴ ደንደኡወ ቀመኮ ዮኔሰ።
43009005	ሀ ሰሀ ገረ ዬስኔ ተን ሀ ሰሀሴ ፎኤኮ» ዬይድ ኤ ህዶ።
43009006	ዬ ኤ ጌዴ ጩቼ ዬኬ ሰሃ ጩት ጩቹነ ሰሀ ትሙስ ዬ ኡርቀነ ዬ አዴ ኣፌ ኤ ትሾ።
43009007	ዬ በልአ «ሀንድ ስሎሜ ኤላ ሾሁቱወ!» ዬይድ ኤ ህዶ። «ስሎሜ» ህድ ህዮይ አንሡተሴ ዬይድ ህዮኮ ኤ ማቅቸ። ህኔ ዬ አዴይ ሀንድ ሾሁት ቤስኔ ዮዶ።
43009008	ዶድተን ማቄ ቡሮ አበኮ ኤ ሽኡሱኔ ቤዴቻሽትን «ሀ አሥ ሀዴ ኡት ኤ ሽኡሱኔ ኑ ቤቾ አሤ ማቁወዬ?» ዬይድ ኡ ህዶ።
43009009	ብዝ ብዝት «ኤወ ኤሰኮ» ህድ ኡ ህዶ። ፌድትን አስ «ኤሰ ኤ ብሼሸ ባከ ኤሰ ማቁወሶ!» ህድ ኡ ህዶ። ኤስመይ «ተምበኮ» ህድ ኤ ህዶ።
43009010	አሥትን «ህኔ ኔ ኣፌይ ዋንድን ቤዬሴ ደንደዾ?» ህድ ኡ ኦይጮ።
43009011	ዬ አዴን «ዬሱሰ ሱንጌ አዴኮ ሰሀ ትሙስ ዬ ኡርቀነ ተ ኣፌ ትሽ ‹ሀንድ ስሎሜ ኤላ ሾሁቱወ› ህድ ኤ ህኔኮ ሀንድ ሾሁት ተ ቤዶ» ዬይድ ኤ ህዶ።
43009012	ኡስን «ህኔ አይ ዬ አሥ ዬሴ?» ህድ ኡ ኦይጮ። ኤስን «አየ ኤ ዬሴሰ ተን ኤሩወሶ» ህድ ኤ ህዶ።
43009013	ዬ ኤ ጌዴ አሥት ዬ በልአ ማቅችኔ ሎለ አዴ ፈረሰሥት ቡሮ ኡ ኣንዶ።
43009014	ዬሱሰይ ሰሀ ኡርቀ መት ዬ አዴ ኣፌ ኤ ሎሉሶ ዎንተይ ሰንበተኮ ኤ ማቅቸ።
43009015	ህኔ ፈረሰሥት ዬ አዴ «ዋክድን ቤዬሴ ኔ ደንደዾ?» ህድ ኡ ኦይጮ። ዬ አዴን «ተ ኣፌ ኡርቀነ ኤ ትሽኔኮ ሾት ሀይ ተ ቤዶ» ህድ ኤ ህዶ።
43009016	ዬንየን ፈረሰሥታፈ ብዝ ብዝት «ሀ አሥ ሰንበተሴ ዎገይ ኦቴሴሰ ቤ ከኩወ ግሸ ዎንቶኮፈ ማቁወሶ» ህድ ኡ ህዶ። ፌድትን አስ «ህኔ ጩበቼ ማቄ አሥ ሀ ኤ ብሸ ምጩሼ ሀንትተ ወይድ ሀንቴሴ ኤ ደንደኤ?» ዬይድ ኡ ህዶ። ዬ ኤሱነ ኡ ግዳከ ሸሆይ ጌሎ።
43009017	ዬ ኤ ግሸ ዬ በልአ ማቅቸ አዴ «ሀ ኔ ኣፌይ ቤዮሮሰ መተ አዴ ግሸ አም ኔን ኦሄ?» ህድ አስ ኡ ኦይጮ። ኤስን «ካየሡኮ» ህድ ኤ ህዶ።
43009018	አይሁደ አፈነ ማግት ኤሰ ዬለ ጌርተ ጼይድ ወይድ በልአ ኤ ማቅቾንክየረ ኤ ቤዶንክየረ ቤ ኦይጮሮ መኮ በልአ ኤ ማቅቾሸ «ኣዴኮ» ህድ ህዬ ኡ እንጸዾ።
43009019	ኡስን «ሀ ኤስ ህ ዬልየ? ኣፌ በልአ ማዽኮ ኤ ዬሉቶ ዬይድየ ሂኔ? ህኔ ሀቴ ወይድ ቤዬሴ ኤ ደንደዾ?» ህድ ኡ ኦይጮ።
43009020	ኤ ጌርትን «ሀ ኤስ ኑ ዬሌ ኤ ማቄንክየረ በልአ ማዽ ኤ ዬሉቶንክየረ ኤረኮ ኑ ኤሬ።
43009021	ሀቴ ወይስ ኤ ቤዶሳረ ኦኔይ ኤሰ ሎሉሶሳረ ኤሩወንጽኮ። ኤስ ቤሴ ኡጸኮ፥ ቤሴ ቤ ቅኖሴ ዜረኮ ኤ ዜሬ። ኤሰ ህኑሴ ኦይጩወይቴ» ዬይድ ኡ ህዶ።
43009022	ኤሰ ዬለ ጌርት ኤሱሜ ዬይድ ኡ ህዶስ አይሁደ አፈነ ማግተ ቤ ዠሾ ግሸኮ ኤ ማቅቸ። ኡ ዠሽቾሽን « ‹ዬሱሰይ ሜስሄኮ› ዬይድ ህኔስ ዬሰአይኮ ኑ ጵክሎ ዘዋፈ ጎደኮ ኑ ጎዴ» ህድ ኡ ህዴቾ ግሸኮ።
43009023	ህኔኮ ኤሰ ዬለ ጌርት «ኤስ ቤሴ ኡጸኮ፥ ኤሰ ኦይጩወይቴ» ህድ ህዬሴ ኡ ደንደዾ።
43009024	ዬ ኤ ግሸ ዬ በልአ ማቅቸ አሤ አስ ሀንኬ ቤኮ ጼይድ «ኔን ኔሴ ‹ሜዸ ዎንቶፈ› ህድ ጫዽ ኣዴ ዜሩወ(27)። ሀ አሥ ጩበቼ ማቄንኬ ኑን ኤረኮ ኑ ኤሬ» ህድ ኡ ህዶ።
43009025	ዬ አዴይ «ጩበቼ ኤስ ማቄ ኤስ ማቄ ዼቤ ተን ኤሩወሶ። ተ ኤሬስ ብዝ በሱኮ። ዬ ኤስን በልአ ተ ማቅቸ፥ ሀቴ ሀይ ቤየከ ተ ዬሴ» ህድ ኤ ህዶ።
43009026	ኡስን «አም ኔሴ ኤ ሀንቶ? ዋክስዉ ኔ ኣፌይ ቤዮሮንኬ ኤ መቶ?» ህድ ኡ ኦይጮ።
43009027	ኤስን «ቡሮች ተ ኦትኔ ስዬ ህ ዼዴቾሽ። ህኔ አስ አበሱወ ሴኬ ስዬሴ ህ ዎርጌ? ኤ በዴ ማቄሱወ ሂኔን?» ህድ ኤ ህዶ።
43009028	ኡስን «ኔንኮ ኔሴ ኤ በዴይ፥ ኑን ኑሴ ሙሴ በዴኮ።
43009029	ዎንቶይ ሙሴ ዜሩሶንኬኮ ኑን ኤሬ። ሀ ዬሱሰ ህሶስ አየፈ ኤ ማቄሰ ኤሩወንጽኮ» ህድ ህስኔ ኤ ገረ ኡ ሁሎ።
43009030	ዬ አዴን « ‹ሀ አሥ አየፈ ኤ ማቄንኬ ኤሩወንጽኮ ኑን› ዬይድ ሂዶስ ምጩሸኮ ኤ ምጩሼ። ህኑን ዬይድ ህወይቴ ባከ ተ ኣፌመ ሎሉሰስ ኤሰኮ።
43009031	ዎንቶይ ጩበችቱሴ ኤ ስወሰ ኤረኮ ኑ ኤሬ። ዎንቶይ ብየ ኩሤሱሳረ ቤ መሦኬ ሀንቴሱሳረኮ ኤ ሲኔ።
43009032	ሀ ሰሀይ ሜዹቶወፈ አይት ‹በልአ ማዽ ዬሉቴቸ አሤ ሎሉሰ አሡኮ ዬሰ› ዬይድ ህዩት ኤሩወሶ።
43009033	ሀ አሥ ዎንቶኮፈ ማቄ ዼደኮ አበን ሀንቴሴ ደንደኡወድኮ ኤ ዬቸ» ዬይድ ኤ ህዶ።
43009034	ኡስን «ኔን ጩበቼ ማዽ ዬሉቴሴ አሥ ኑምበ ኤሩሴሱወ ኔይኔን?» ዬይድ ህስኔ ጵክሎ ዘወፈ ዉዴ ኤሰ ኡ ኬሶ።
43009035	ዬ በልአ ማቅቸ አዴ ቤ ጵክሎ ዘወፈ ኡ ኬሶሰ ዬሱሰይ ኤ ሲዶ። ኤሰን ዴጌስ «አሥ ዬሌ ህድ ህዩተሴ ኣዴሠ ኔ ኣዴሤ?» ዬይድ ኤ ኦይጮ።
43009036	ዬ አዴን «ላሦ! ኤሰ ተ ኣዴሦሮንኬ ኤስ ኦኔወ?» ህድ ሴኬ ኤ መቶ።
43009037	ዬሱሰን «ሀዴ ቡሮ ኔ ቤዴቾሸኮ ሀ ንየ ዜሩሴስን ኤሰኮ» ዬይድ ኤ ህዶ።
43009038	ዬ አዴን «ላሦ! ንየ ኣዴሠኮ ተ ኣዴሤ» ዬይድ ህስኔ ኤ ድሶ።
43009039	ዬሱሰን «ቤወዴቸሽት ቤዮሮንኬ ቤየ ዬቸሽት በልአ ኡ ማቆሮንኬ ያኤሱኮ ሀ ሰሀ ገረ ተ ዮዶ» ዬይድ ኤ ህዶ።
43009040	ዬ ዎጋን ዬሱሰ ደኣ ዬቸ ብዝ ብዝ ፈረሰሥት «ህኔ ኑንን በልኣ?» ዬይድ ኡ ኦይጮ።
43009041	ዬሱሰን «በልአ ማዼሰኮመ ጩበቼ ማቁወድኮ ህ ዬቸ። ሀቴመ ‹ቤየኮ ኑ ዬሴ› ዬይድ ሂኔ ግሸ ጩበቼ ማቅስኔኮ የሀ ህ አቴ» ዬይድ ኤ መቶ።
43010001	ሴኬን ዬሱሰይ «ህኑሴ ተ ኦሄስ ፌቶ ኣዴኮ። ዶርት አንሠ ሱማነ ማቁወሰ ፌዴ ኦጌነ ጌሌስ ከይሶወረ ፉሎወረኮ።
43010002	ሱማነ ጌሌስመይ ዶርተ ዬንጌሰኮ።
43010003	ሱማ ከኬስ ኤሱሴ ገሰ ዶአኮ ኤ ዶኤ፥ ዶርትን ኤ ከቶኮ ኡ ሲኔ። ኤስን ቤ ዶርተ ኡ ሱንሡነ ሱንሡነኮ ጼይድ ኡሶን እሽ ዉዴ ኤ ኬሴ።
43010004	ቤ ዶርተ ኡድ ዉዴ ቤ ኬሶ ጌዴ ኡ ቡሮ ገርድኮ(28) ኤ ሀንጌ። ኡስን ኤ ከቶ ሸት ቤ ኤሬ ግሸ ኤ ጌዴኮ ኡ ሀንጌ።
43010005	ፌደሴ ኤ ከቶ ቤ ኤሩወ ግሸ ኤሱኮፈ ዸድ ኡ በኤሰ ባከ ኤ ጌዴ ሀሙቱወሶ» ዬይድ ኤ ህዶ።
43010006	ዬሱሰይ ሀ ዜሬ ዬይድ ኡሱሴ ኤ ዜርድኔ ዬ ኤ ብርቼይ ኡሱሴ ጌሌ ኤ ዼዶ።
43010007	ህኔ ዬሱሰይ ሴኬ «ህኑሴ ተ ኦሄስ ፌቶ ኣዴኮ። ዶርት ኤሳነ ጌሌ ሱመይ ተንኮ።
43010008	ታሜ ቡሮ ዮደስት ኡድ ከይስታረ ፉልታረኮ። ማቁወዬ ባከ ዶርት ኡሱሴ ስዩቶ ባሶ።
43010009	ሱመይ ተምበኮ፥ ታኮነ ጌሌስ ሎለኮ ኤ ሎሌ። ኤ ጌሌ ኤ ኬሴ፥ ኤሳከ ቤ ዬሙቴ ሞዼ ጎዶን ኤ ዴጌሤ።
43010010	ከይሶይ ኤሱሜ ኤ ዮኔስ ከይሴሴ፥ ሹፌሳረ በይሴሳረኮ። ተንመይ ዮዶስ ዬሶ ኡ ዴጌሦሮንክየረ ኡድ ኦጌነ ብዞን ፈጬቴ ኬንጉወ ዬሶ ኡ ኬሞሮንክየረኮ።
43010011	ሞዼ ዬመሥ ተምበኮ። ሞዼ ዬመሥ ቤ ዬሶኮ ቤ ዶርቱሜ ህስኔ ገርስ ኤ እንጌ።
43010012	ዶርተ አንበጼነ ዬንጌስ ሱዸም ዮሱኔ ቤ ቤኔ ዎጋከ ‹ሀ ኤስ ታሱኮ› ህድ ዬንጌሰ ቤ ማቁወ ግሸ ደትኮ ዸድ ኤ ዎጼ። ሱዸምን ዶርተ ሾድ ኤ ኤኬ፥ ዬ ዶርትን ኡ ቡዱቴ።
43010013	ዬ ኤስ ኤሱሜ ደት ኤ ዎጼስ አንበጼነ ቤ ዬንግቾ ግሻረ ዶርተ ቤ ህግሉወ ግሻረኮ።
43010014	ሞዼ ዬመሥ ተምበኮ። ተን ተ ዶርተ ኤሬ፥ ተ ዶርትን ታ ኤሬይድኮ።
43010015	ኑወዴይ ተምበ ኤሬንክየረ ተን ኑወዴ ኤሬንክየረኮ ተን ኡሶ ኤሬ። ተን ተ ዶርት ግሸኮ ተምበ ሀይቦሴ ገርስ እንጌ።
43010016	ሀ ዶርታረ ዎለ አቁወስተኮ ፌዴ ዶርተ ተ ኬንጌ። ኡሶ ሀንኬ ኦዌኮ ተምበ ኤ ዎርጉሴ፥ ኡስን ተ ከቶ ኡ ሲኔ፥ ሀ ዶርታረ ብዞ ኡ ማቄ፥ ኡሶ ዬንጌስን ብዞ ኤ ማቄ ህድኮ።
43010017	ሴኬ ተ ዬሶሮንኬ ተምበ ገርስ ተ እንጌ ግሸ ኑወዴይ ተምበ ኤሀኮ ኤ ኤሄ።
43010018	ተምበ ተ ኤሀነ ገርስ ተ እንጌሰ ባከ ተምበ ተ እንጎሮንኬ ኦሰነ መሄስ ባሶ። ተምበ ገርስ እንጌሳረ ሴኬ ተ ዬሶሮንኬ ታ መሄሳረ አዴቶ ኬመኮ ተ ኬንጌ። ሀ ዎሶ ተ ኤቶስ ኑወዴኮፈኮ» ዬይድ ኤ ህዶ።
43010019	ዬይድ ኤ ህዶሱነ ሴኬ አይሁደሥት ግደ ሸሆይ ጌሎ።
43010020	ኡ ግዳፈ ለግት «ሀ ኤ ገረ ጾዙኮ ዬሰ፥ ጎዥኮ ኤ ዬሴ፥ አበሱወ ኤሱሴ ህ ሲኔ?» ዬይድ ኡ ህዶ።
43010021	ፌድት አስ «ጾዜ ኬንጌ አሥ ዜሬንኬ ዜርየ ባሶ። ጾዝ በልአይ ቤዮሮንኬ መሄሴ ደንደኣ ኤ ደንደኤ?» ዬይድ ኡ ህዶ።
43010022	ዬሩሰሌሜ ዎንቶ ሀይለ ዘወ ክሎመ መሰለ(29) ኩሥቾ ዎንቴይ ኤሎ። ዬ ዎገን በርጎ ማቅቸ።
43010023	ዬሱሰይ ዎንቶ ሀይለ ዘዋ ሰለሞኔ ከረ ህድ ህዩቴ ጎዶነ ሴኬ ሀንኬ ኤ ሀንትቸ።
43010024	ዬንየን አይሁደሥት ሀንኬ ኤ ጎግየ ጵክሉት «አን ዎንቴ ኣሎነ ኑምበ ለምእ መሦ ገወ ኔ ገዴ? ኔን ሜስሄ ማኮ ትዽስ ኑሴ ኦሁወ!» ህድ ኡ ኦይጮ።
43010025	ዬሱሰን «ህኑኮ ኦትኮ ተ ዬሴ፥ ህኑንመይ ‹ኣዴኮ ኤ ዜርዶ› ህድ ህወይተኮ። ኑወዴ ሱንሡነ ተ ሀንቴ ሀንተኮ ታሴ አቶ ማቄሰ።
43010026	ህኑንመይ ተ ዶርቱከፈ ህ ማቁወ ግሸ ተምበ ‹ኣዴኮ ኤ ዜርዶ› ህድ ህወይተኮ።
43010027	ተ ዶርት ተ ከቶ ኡ ሲኔ፥ ተንን ኡሶ ኤረኮ ኤሬ። ኡስን ተ ጌዴኮ ታረ ዎልኮ ኡ ሀንጌ።
43010028	ኮሎ መክነ ኡ ዬሶሮንኬ ተ መሄ፥ ኮሎ መክነ በዬሴ ደንደኡቱወሶ። ኡሶ ኦኔን ተ ኩችየፈ ሾድ ኤኩወሶ።
43010029	ኡሶ ታሴ እንደ ኑወዴይ ኡድሜ ገሮኮ ኤ ገሬ። ኤ ኩችየፈ ኦኔን ኡሶ ሾድ ኤፌሴ ደንደኡወሶ።
43010030	ታረ ኑወድየረይ ብዝኮ» ዬይድ ኤ ህዶ።
43010031	ዬንየን አስ አይሁደሥት ኤሰ ሹቹነ እጬሼ ሹቼ ኡ ኤቶ።
43010032	ዬሱሰን «አዴይ ታኮ ‹ሀንቱወ!› ህድ ህዶሰ ለገ ሞዼ ሀንተኮ ህኑሴ ተ ሀንቶ። ህኔ ተምበ ኤሱሜ ህ እጬሽ አን ሀንተሜዉ?» ዬይድ ኤ ህዶ።
43010033	ኡስን «ኔምበ ኤሱሜ ሹቹነ ኑ እጬሽ ዎንቶ ኔ ጨሾ ግሸኮ ባከ ኔ ሀንቶ ሞዼቴ ሀንተ ግሸ ማቁወሶ። ዬ ኤስን ኔን አሤ ማቅችኔ ‹ዎንቶኮ ተን› ህድ ኔ ህዶ ግሸኮ» ህድ ኡ ህዶ።
43010034	ዬሱሰን «ህ ዎገ ፍሸሮወ ዎንቶይ ዜርስኔ ‹ህኑን ህ ብዝ ብዝነ «ዎንትተዎኮ» ህድኮ ተ ህዶ› ዬይድ ህኔስ ዲዙቶ በዬ?
43010035	አሥ ሀይለ ፍሸሮወ ዲዙቴሴሰ በይሴሴ ደንደኡወሶ። ዬቦ፥ ዎንቶ ከቶይ ኡሱኮ ዮዶስተ ኡድ ኡ ብዝ ብዞ ‹ዎንትተኮ› ዬይድ ህድኮ ኤ ዬሴ።
43010036	ህኔ ኑወዴይ ተምበ ሀንቴሰ መት ሱዝ ሀ ሰሀ ገረ ኤ አንስኔ ‹ዎንቶ ዬሌኮ ተን› ህድ ተ ህዶ ግሸ ‹ዎንቶኮ ኤ ጨሾ› ህድ አበሱነ ተምበ ሂኔ?
43010037	ተን ኑወዴይ ‹ሀንቱወ› ህድ ህዶሰ ሀንቱወሰ ተ ማቆአይኮ ተምበ ኣዴሶፍተ።
43010038	ኑወዴይ ተምበ ‹ሀንቱወ› ህድ ህዶሰ ሀንቴሰ ተ ማዾ ጌዴ ተምበ ኣዴሡወሰ ማቆአይኬቴን ተ ሀንቴ ሀንተ ‹ሀ ኤስ ዎንቶኮፈኮ› ህድ ኤኩወይቴ። ሀ ኤሱነኮ ኑወዴይ ታረ ብዞ ማዽ ተን ኑወድየረ ብዞ ማዼሴሰ ትዽስ ህ ኤሬ» ህድ ኤ ህዶ።
43010039	አስ ኤሰ አይኬሴ ኡ ዎርዴቾይኔ ኡ ኩችየፈ ዸድ ቱልጽ ኬስ ኤ ሀንዶ።
43010040	ዮርደኖሴ ዋሥ ሴምፈ በዴ ቡሮ ዮሀንሴይ ጸመቅቾ ጎዶ ዸድ ኤ ሀንዶ። የሀን ኤ ዴጮ።
43010041	ለገ አሥት ኤሱኮ ዮድ «ዮሀንሴይ ፌቶ ብዝ ምጩሼ ሀንተ ሀንቶ በድኮ ኤ ዬቸ። ቤሴ ሀንቴ ዼደኮን ሀ አሥ ግሸ ኤ ዜርዶ ዜሬይ ኡድ ኣዴኮ» ህድ ኡ ህዶ።
43010042	የሀን ለገ አሥ ኤሰ ኣዴሶ።
43011001	ብዝ አሥ ኣለዘሬ ሱንጌስ ቢተንየ ሱንጌ ከተማ ሀርድ ኤ ዬቸ። ዬ ቢተንየይ ማረምየረ እስንዶ ቡሾ መርታረይ ኤሳከ ዬቾ ከተመ ኤ ማቅቸ።
43011002	ዬ ማረሜይ ላሥ ቶኬ ሽቶነ ትሽ ቤ ቅኖነ ኡጬቸንዮኮ እ ማቅቸ። ሀርደ ኣለዘሬይ እስንዶ ነኡኮ ኤ ማቅቸ።
43011003	ዬ ኣለዘሬይንዶ ቡነይጬይ «ላሦ፥ ኔ ኤህቾ ኣለዘሬይ ሀርድኮ ዬሴ» ህድ ህስኔ ዬሱሰኮ ዎሶ ኡ አንሶ።
43011004	ኤስን ዬ ዎሶ ሲድ «ሀ ሀርጌይ ዎንቶ ዬሌይ ኤሱነ ኩሡቶሮሰ ዎንቶ ኩሠ ግሸ ባከ ሀይቦሴ ኤሉሴሰ ማቁወሶ» ህድ ኤ ህዶ።
43011005	ዬሱሰይ መርታረይስ እስንዶ ቡሾ ማረምየረይስ ኡስንዶ ነእ ኣለዘርየረይስ ሞዹስ ኤ ኤህቸ።
43011006	ኤሁወዬ ባከ ኣለዘሬይ ሀርዶሰ ሲዴስኔ ቤ ዬቾ ጎዶ ለምእ ዎንቴ ኤ ፌይሾ።
43011007	ዬ ኤ ጌዴ ቤ ኤሩስቾሽቱኮ «ዸድ ይሁደ ዉዴ ሴኬ ኑ ሀሜሴ» ህድ ኤ ህዶ።
43011008	ኤ ኤሩስቾሽት «ኑ ላሦ! ኦዼ ዎንተሜ ኤ ቡሮ አይሁደሥት ኔምበ ሹቹነ እጬሼ ህወድየ ኡ ዬቸ? ህኔ አስየ ሴኬ የሀ ኔ ሀንጌ?» ህድ ኡ ህዶ።
43011009	ዬሱሰን ኡሱሴ «ብዝ ዎንታፈ ፎኤይ ዬሴስ ተመ ለምእ ሳቴ ማቁወዬ? ዎንተነ ሀንቴስ ዬሰአይኮ ሀ ሰሀ ፎኤ ቤ ቤኔ ግሸ ዹሙቱወሶ።
43011010	ቀመ ሀንቴስመይ ፎኤይ ባ ግሸ ዹሙቶኮ ኤ ዹሙቴ» ዬይድ ኤ መቶ።
43011011	ዬ ኤሰ ቤ ዜርዶስ ጌዴ አስ «ን ለጌ ኣለዘሬይ ጌት ኤ ዬሴ ግሸ ብርኩስየኮ ተ ሀንጌ» ህድ ኤ ህዶ።
43011012	ኤ ኤሩስቾሽት «ላሦ፥ ጌት ዬሶ ሀርግየፈ ሎለኮ ኤ ሎሌ» ዬይድ ኡ ህዶ።
43011013	ዬሱሰይ ዜርዴቾሽ ኣለዘሬ ሀይቦ ግሸኮ ኤ ማቅቸ፥ ኡሱሴመ ጌሁንሥ ግሸ ኤ ዜርዶሰኮ ኤ ብሽቸ።
43011014	ህኔኮ ዬሱሰይ ትዽስ «ኣለዘሬይ ሀይዽኮ ዬሴ።
43011015	ተምበ ህ ኣዴሦሮሰ የሀ ተ ዼዶሱነ መገኮ ተ መጌ። ሀቴመ ኤሱኮ ኑ ሀሜሴ» ዬይድ ኤ ህዶ።
43011016	ዬንየን ድድሞሴ ሱንጌ ቶማሴን(30) ቤረ ዬቸ ኤ ኤሩስቾሽተ «ኑንን ኤሳረ ሀይኤሴ ኑ ሀሜሴ» ህድ ኤ ህዶ።
43011017	ዬሱሰይ የሀ ሀንድ ኤሎ ዎገ ኣለዘሬይ ሞጉቶወፈይ ኦይድ ዎንቴ ማዽ ኤ ዬቸ።
43011018	ቢተንየ ከተመይ ዬሩሰሌሜፈ ሀይዝ ኪሎ ሜትሬ ኣሎዎኮ ኤ ዘርቸ።
43011019	መርታረ ማረምየረ ኡስንዶ ነእ ሀይቦሴ ማሙሴሴ ለገ አይሁደሥት የሀፈ ዮድ ኡ ዬቸ።
43011020	መርተን ዬሱሰይ ዮዶ ኦዶ ሲድ ሞኬሴ እ ኬሶ። ማረሜይ ዬንየከ ዘወ እ ዬቸ።
43011021	መርተን ዬሱሰኮ «ላሦ! ሀየ ኔ ዬሰኮ ኑንዶ ነእ ሀይኡወድኮ ኤ ዬቸ።
43011022	ማቁወዬ ባከ ሀቴን ዎንቶይ አበን ኤ ማቆአይኮን ኔ ሽኤሰ ኤ ሲኔንኬ ኤረኮ ተ ኤሬ» ህድ እ ህዶ።
43011023	ዬሱሰን «ኔይንዶ ነእ ሀይቦወፈ ዴንደኮ ኤ ዴንዴ» ህድ ኤ ህዶ።
43011024	መርተን «ኣልጭረ ዎንቴ ኡድ አሥ ሀይቦወፈ ዴንዴ ዎገ ኤ ዴንዴንኬ ኤረኮ ተ ኤሬ» ህድ እ ህዶ።
43011025	ዬሱሰን «ሀይቦወፈ ዴንሤሳረ ዬሶ እንጌሳረይ ተምበኮ። ተምበ ኣዴሤስ ሀይኦአይኮን ኤንአኮ ኤ ማቄ።
43011026	ታነ ዬሴሳረ ተምበ ኣዴሤሳረይ ቤ ኡድነ ፌቶ ሀይኡወሶ። ‹ሀ ኤሰ ኣዴኮ ኤ ዜርዶ› ህድ ህተ ኔ ህኔ?» ህድ ኤ ኦይጮ።
43011027	እስን «ኤወ፥ ላሦ! ‹ሀ ሰሀ ገረ ኤ ዮኔ› ህድ ህቾ ዎንቶ ዬሌ ሜስሄይ ኔምበ ማቄንኬ ‹ኣዴኮ› ህድኮ ተ ህኔ» ህድ እ ህዶ።
43011028	መርተይ ዬ ኤሰ ቤ ዜርዶ ጌዴ ሀንድ ቤይንዶ ቡሾ ማረሜ ቤኮ ጽንቅስ ጼይድ «ላሥ ዮድኮ ኔምበ ዎርግየ ዬሴ» ህድ እ ኦቶ።
43011029	ማረሜይ ዬ ኤሰ ሲድ ኡኬነዎ ዴንድ ዬሱሰኮ እ ሀንዶ።
43011030	ዬሱሰይ መርተይ ኤሰ ሞቶ ጎዶዎኮ ሀገ ከተማ ጌሎ በድ ኤ ዬቸ።
43011031	እሶ ማሙሴሴ ዘወ ዬቸ አይሁደሥት ማረሜይ አሌይድ ኬሶሰ ቤ ቤዶ ዎገ «ኣለዘሬ ቦሰ ገረ ሀንድ ዬፌሱኮ ኢኔ» ህድ ህስኔ እ ጌዴ ኡ ኬሶ።
43011032	ማረሜይ ዬሱሰይ ዬቾ ጎዶ ዮድ ኤሰ ቤ ቤዶንየከ ኤ ቶኬ ገረ ኡንድ «ላሦ፥ ሀየ ኔ ዬሰኮ ኑንዶ ነእ ሀይኡወድኮ ዬቸ» ህድ እ ህዶ።
43011033	ዬሱሰን ማረሜይ ዬኩሱንየረ እሳረ ዮደ አይሁደሥት ዬኩሱንየረ ቤድ ቤ ገዋነ ኢተነ ህግል ኤ መዹንዶ።
43011034	«አይ ህ ሞዶ?» ህድ ኤ ኦይጮ። ኡስን «ላሦ፥ ዮድ ቤወ!» ህድ ኡ ህዶ።
43011035	ዬሱሰን ዬት ኣፉንሤ ኤ ጉሶ።
43011036	ህኔ አይሁደሥት «ቤወይቴ! ዋንድ ኤሰ ኤ ኤህቾሸ» ህድ ኡ ህዶ።
43011037	ኡሱካፈ ብዝ ብዝት «ዬ በልአ ማቅቸሼ ሎሉሴቸሽ ሀ አሥ ሀይኡወንኬ መሄሴ ደንደኡወድየ ኤ ዬቸ?» ህድ ኡ ህዶ።
43011038	ዬሱሰይ ሴኬ አስ ቤ ገዋነ ኢተነ ህግል ቦሳከ ኤ ሀንዶ። ቦሰይ መለ ሹቹነ ቱጩቴሴ ጎጎ ኤ ማቅቸ።(1)
43011039	ዬሱሰይ «ዬ ሹቼ ኦሡወይቴ» ህድ ኤ ህዶ። ዬ ሀይዼቸሽንዶ ቡሾ መርተይ «ላሦ! ኤ ሀይዾወፈይ ኦይድ ዎንቴ ማዽኮ ኤ ዬሴ፥ ሀቴ ጽንቀኮ ኤ ጽንቄ» ህድ እ ህዶ።
43011040	ዬሱሰን « ‹ኣዴሠአይኮ ዎንቶ ኩሠ ፉለኮ ኔ ቤኔ› ህድ ህዶ በድየ ተ ዬቸ?» ህድ ኤ ህዶ።
43011041	አሥትን ሹቼ ኡ ኦሶ። ዬ ኤ ጌዴ ዬሱሰይ ዎኬ አፋ ቤድ «ኑወዴ! ታሴ ኔ ሲዶ ግሸ ኔምበ ገለተኮ ተ ገለቴ።
43011042	ኡድ ዎገ ታሴ ኔ ሲኔሰ ኤረኮ ተ ኤሬ። ተምበ ኔ አንሶንኬ ‹ኣዴኮ› ህድ ኡ ህዮሮሰ ሀ ተ ጎጌ ኤኤ አሥቱሜ ህስኔኮ ዬይድ ኔምበ ተ ሽዾ» ዬይድ ኤ ህዶ።
43011043	ዬ ኤሰ ቤ ሽዾ ጌዴ ቤ ከቶ ኬደይስ «ኣለዘሬ! ኬሱወ!» ህድ ኤ ህዶ።
43011044	ሀይዼቸ ኣለዘሬይ ኤ ገረን ማኦይ ጻጹት ዬሴንኬ ኤ ኣፉሸን ፌዴ ማኦነ ቤ አይኩቴሴንኬ ቦሳፈ ኤ ኬሶ። ዬሱሰን «ብርቹወይቴ ዸድ ሀሜሴ» ህድ ኤ ህዶ።
43011045	ማረሜ ማሙሴሴ ዮዴቸ አይሁደሥታፈ ለገይ ኤ መቶሰ ቤድ ኤሰ ኡ ኣዴሶ።
43011046	ኡሱካፈ ብዝ ብዝት ዸድ ሀንድ ዬሱሰይ ሀንቶ ሀንተ ፈረሰሥቱኮ ኡ ኦቶ።
43011047	ከህንቱሴ አፈነ ማግታረ ፈረሰሥታረይ አይሁደ ገቴ አሄስተ ጵክል «ሀ አሥ ለገ ምጩሼ ሀንተ ኤ ሀንቴ ግሸ አም ኑ ሀንቶ?
43011048	ምኬ ን ዸበአይኮ ኡድ አሡኮ ኤሰ ‹ሜስሄኮ› ህድ ኣዴሤሰ። ህኬቴኮ ሮመ ቶረሥት ዮድ ን ሀይለ ዘወን ን አሥተን ኡ በይሴ» ዬይድ ኡ ህዶ።
43011049	ኡ ግዳፈ ቀያፈ ሱንጌ ዬ ቤራን ከህንቱሴ አፈነ አዴ ማቄስ ዜርስኔን «ህኑን ህ ኤሬ በስ ባሶ።
43011050	ን አሥ ኡድ ባኔሱሜ ብዝ አሥ ለገ ግሸ ሀይኤስ ብሼሸ ኤ ማቄንኬ ገጾ በይቱወ?» ህድ ኤ ህዶ።
43011051	ሀ ኤሰ ዬይድ ኤ ዜርዶስ ቤኮፈ ማቁወድኮ ኤ ዬቸ። ዬ ቤራ ከህንቱሴ አፈነ አዴ ኤ ማቁሱኔ ዬሱሰይ አይሁደሥት ግሸ ሀይኤሴ ቡሮ ገረ ህኔሰኮ ካዮ ኤ ዜርዶ።
43011052	ኤ ሀይኤስ አይሁደሴዎ ኤ ማዾ ባኔ ቤ ጎዶወ ጎዶወ ዬሴ ዎንቶ ነይሽተ ጵክል ብዝ ኦመ መሄሱኮ ኤ ማቅቸ።
43011053	ዬ ዎንትየፈ አይት ዬሱሰ ዎዼሴ ኡ ኩንዶ።
43011054	ዬንየፈ አይት ዬሱሰይ አይሁደሥት ግደ ትዽየነ ሀንቴ እንጸዽ የሀፈ ሰሀ ሜለ ደኣ ዬሴ ኤፍሬሜ ከተማ ሀንድ የሀ ቤ ኤሩስቾሽታረ ኤ ዴጮ።
43011055	አይሁደሥት ገሮ መሰለይ ኡዽ ኤ ዬቸ። ለገ አሥት ገሮ መሰለሜ ቡሮ ሙሴ ዎገኬ ቤምበ ጌሼ ዎገ(2) አልሴሴ ዬሩሰሌሜ ቤ ዉዴፈ ዉዴፈ ኡ ሀንዶ።
43011056	ኡስን ዎንቶ ሀይለ ዘወ ዬሱሰይ ዮኔሰ ኤዽ ከክስኔ «አም ህኑሴ ኤ ብሼ? ሀልየ ዬሱሰይ ሀ መሰላ ዮተ ኤ ዮኔ?» ዬይድ ዎለ ኡ ኦይጭቸ።
43011057	ቡሮ ከህንቱሴ አፈነ ማግታረ ፈረሰሥታረይ ዬሱሰ አይኬሴ ኤ ዬሴ ጎዶ ኤሬስ ዬሰአይኮ ኡሱኮ ኦሆሮሰ አሥቱኮ ኡድ ዎሶ ኡ ገርሴቸ።
43012001	አይሁደ ገሮ መሰለይ ኩሡቴሱሴ ዮድ እዙፍ ዎንቴይ አቴሱኔ ዬሱሰይ ቢተንየ ኤ ሀንዶ። ዬ ከተመይ ሀይቦወፈ ኤ ዴንሴቾ ኣለዘሬይ ኤሳከ ዬቾ ከተመኮ ኤ ማቅቸ።
43012002	የሀን ቀሜቴ ኤሱሴ ኡ ከሶ። መርተን ቦርሰሴ ሀንትየ እ ዬቸ። ኣለዘሬይ ዬሱሳረን ፌድታረን ቀሜቴ ምየ ኤ ዬቸ።
43012003	ዬንየከን ማረሜይ ፌደይ ኤሰ ዎርቁቶ ባ ኤ ዎመይ ኦርጄ ማቄ ሽቶ ኤት እ ዮዶ። ዬ ሽቶን ሞዼ ነርዶስየፈዎ ሀንቱቴሴ ብዝ ጸርሙሴ ኤሌሰኮ ኤ ማቅቸ። እስን ዬ ሽቶነ ዬሱሰ ቶኬ እ ትሾ ቤ ቅኖነን እ ኡጮ። ዘዋከ ሽቶይ ኢተነ ኤ ሰይዶ።
43012004	ኤ ኤሩስቾሽታፈ ብዝ አስቆሮተሥ ይሁደይ ዬሱሰ ገርስ እንገረስ
43012005	«ሀ ሽቶይ ኩመነ ታፉቴ ለገ ሚዤሼ ዘልኡት ዥእቱሴ አበሱወ እንጉቴ ኤ ዼዶ?» ህድ ኤ ህዶ።
43012006	ይሁደይ ዬ ኤሰ ኤ ዜርዶስ ዥእቱሴ ኣዴ ቤ ገዋፈ ህግል ማቁወሶ። ሚዤይ ኤሳከ ገዱቴ ስግሬ ቤ አይክቾ ግሸ ዬ ስግርየ ገዱቴ ሚዥየፈ ኤት ሎሴሴ ከይሶ ቤ ማቅቾ ግሸኮ።
43012007	ዬሱሰን «ሀ እንዶ ዸጉወ! ተ ሞጎ ዎንቴሱኮ ተምበ እ ነዾ።
43012008	ዥእት ኡድ ዎገ ህኑናረ ዎልኮኮ ኡ ዬሴ። ተንመይ ኡድ ዎገ ህኑናረ ዎልኮ ዬሱወሶ» ዬይድ ኤ ህዶ።
43012009	ዬንየከን ዬሱሰይ ቢተንየ ዬሴሰ ኤርድ ኢተነ ለገ አይሁደሥት ኡ ዮዶ። ኡስን ዬሱሰ ቤዬሴዎ ኤ ማዾ ባኔ ሀይቦወፈ ኤ ዴንሶ ኣለዘሬን ቤዬሱኮ ኤ ማቅቸ።
43012010	-
43012011	ከህንቱሴ አፈነ ማግት ኣለዘሬይ ሀይቦወፈ ዴንዶሱነ ለገ አይሁደሥት ኡሶ ዸድ ዬሱሰ ኣዴሥቾ ግሸ ኣለዘሬረን ዎዼሴ ኡ ኩንዶ።
43012012	ሰሀይ ዎንትኔ ገሮ መሰለ ኩሤሴ ዬሩሰሌሜ ዮደ ለገ አሥት ዬሱሰይ ዮውየ ዬሴሰ ኡ ሲዶ።
43012013	ኤሰ ሞኬሴ ቤ ኩችየ ኢሌ ወሼ አይት ኡ ኬሶ። ቤ ከቶ ኬደይስ «ኩሠይ ማቁወዬ ዎንቶሴ(3)፥ ሱሴ ኤሱሴ ላሥ ሱንሡነ ዮኔሱሴ፥ እስረኤሌ ካቱሴ» ህድ ኡ ኡውቸ።
43012014	ዬሱሰይ ሀሬ ደርሜ ዴጌስ ኤ ገረ ኤ ኡቶ። ኤ ኡቶስን
43012015	«ኔኖ ጽዮኔ ከተመ ዬሩሰሌሜ ዠሾፉነ! ሀይ፥ ኔ ካት ሀሬ ደርሜ ገረኮ ኡት ዮውየከ ኤ ዬሴ» ዬይድ ኤ ዲዙቴቾንኬኮ ኤ ማዾ።
43012016	ኤ ኤሩስቾሽቱሴ ዬ ማዸ አበክት ቡሮ ጌሎ በድ ኤ ዬቸ። ጌዴ ዬሱሰይ ኩሠ ፉለነ ዸድ አፋ ኬሶ ዎገ ዬንየ ዬ ኤስ ኤ ግሸ ኤ ዲዙቶንክየረ ኤሱሴ አሥት መቶንክየረ ኡ ገጾ።
43012017	ዬሱሰይ ኣለዘሬ ቦሳፈ ጼይድ ሀይቦወፈ ዴንሶንየከ ቤዴቸ አሥት ኡድ ኤ ግሸ ዜርየ ኡ ዬቸ።
43012018	ዬ ምጩሼ ሀንተ ኤ ሀንቶሰ ቤ ሲዴቾ ግሸ ለገ አሥት ኤሰ ሞኬሴ ኡ ኬሶ።
43012019	ዬንየከን ፈረሰሥት «ቤወይቴ! አሥት ቤ ኡድነ ኤሱኮኮ ማዾ። አም ሀ ኤ ጌዴ ኑ ሀንቴ?» ዬይድ ዎልኮ ኡ ህቸ።
43012020	ዬ መሰላከ ዎንቶ ኩሤሴ ዮደስታፈ ብዝ ብዝ ግርከሥት ኡ ዬቸ።
43012021	ኡስን ገልለ ዉዴ ዬሴ ቤቴሰይደ አሤ ማቄ ፍልጶሴኮ ዮድ «ኑ ላሦ! ኦዴ፥ ዬሱሰኮ ቤዬሴ ኑ ዎርጌ» ህድ ኡ ሽዾ።
43012022	ፍልጶሴን ዬ ኤሰ ዮድ እንድራሴኮ ኤ ኦቶ። እንድራስየረ ፍልጶስየረይ ሀንድ ዬሱሰኮ ዬ ኤሰ ኡ ኦቶ።
43012023	ዬሱሰን «አሥ ዬሌ ህድ ህዩተስ ኩሡቴ ዎገይ ኤልኮ ዬሴ።
43012024	ህኑሴ ተ ኦሄስ ፌቶ ኣዴኮ። ጎሰ ኣፌይ ሰሃ አይሉት ሀይኤ ዼደኮ ቤ ጎሼዎኮ ኤ አቴ። አይሉት ቤ ሀይዾ ጌዴመ ለገ ኣፌኮ ኤ ከጼ።
43012025	ቤ ዬሶ ኤሄስ ቤ ዬሶኮ ኤ በይሴ። ሀ ሰሀ ገረ ቤ ዬሶ እንጸኤስመይ ኮሎ መክነኮ ኤ ዬሴ።
43012026	ታሴ ሀንቴሴ ዎርጌስ ዬሰአይኮ ታረ ዮወዬ። ተን ዬሴ ጎዶኮ ኤስን አስ የሀ ኤ ዬሴ። ታሴ ሀንቴስ ዬሰአይኮ ኑወዴይ ኤሰ ኩሠኮ ኤ ኩሤ» ዬይድ ኤ ህዶ።
43012027	ዬሱሰን «ሀቴ ተ ሙጹሮይ ኢተነኮ ኤ ሆዴሴ። ‹ኑወዴ፥ ሀ ኤሳፈ ተምበ ኬሱወ!› ህድየ ተ ህዬን? ዬይድ ተ ህዮሮሜ ኤሱሜ ተ ዮዶስ ሀ መዸ ዎገሱኮ።
43012028	ኑወዴ! ዬቦ፥ ኔ ሱንሥ ኩሡቶሮንኬ መሁወ» ዬይድ ኤ ህዶ። ዬ ኤ ጌዴ አፋፈ «ተ ሱንሥ ኩሠ ፉለ ኬንጌንኬ ቤይስኮ ተ ዬሴ፥ ሀቴን አስ ቤይሰኮ ተ ቤይሴ» ዬይድ ህኔ ከቶይ ስንቶ።
43012029	ዬ ዎጋከን የሀ ዬቸ አሥት ዬ ኤሰ ሲድ በዴይ «ጎጉንሡኮ» ህድ ህዶ፥ ፌድት «ዎንቶ ዎሰሡኮ ኤሱኮ ዜርደ» ህድ ኡ ህዶ።
43012030	ዬሱሰን «ሀ ከቶይ ኤ ስንቶስ ህኑሜ ባከ ታሜ ማቁወሶ።
43012031	ሀ ሰሀይ ያኡቴስ ሀቴኮ፥ ሀ ሰሀሴ አፈነ ማገ ማቄ ሁምበዬይ ዉዴ ኬስ ኤ ደፉቴስ ሀቴኮ።
43012032	ተን ኬደይድ ተ ሱጹቴ ዎጋኮ ኡድ አሤ ሀንኬ ታኮ ተ ጎቼ» ዬይድ ኤ ህዶ።
43012033	ዬሱሰይ ዬይድ ኤ ዜርዶስ ዋኬይድ ቤ ሀይኤንኬ ኦሄኮ ኤ ማቅቸ።
43012034	አሥትን «ኑ ዎገ ፍሸሮወ ዲዙቴሴሰ ኑ ሲዴቾሽ ‹ሜስሄይ ኮሎ መክነኮ ኤ ዬሴ› ዬይድ ህኔሰኮ ኤ ማቅቸ። ህኔ ኔን አበሱወ ‹አሥ ዬሌ ህድ ህዩተስ ዎኬ አፋ ኬደይድ ሱጹቴኮ ኤሰ ኤ ዎርጉሴ› ህድ ኔ ህኔስ? ሀ ‹አሥ ዬሌ› ህድ ኔ ህኔስ ኦኔወ?» ህድ ኡ ኦይጮ።
43012035	ዬሱሰን «ሀቴ ህኑናረ ዎልኮ ፎኤይ ኤ ዬሴስ ኦዼ ዎገሴዎኮ። ጬንቸይ ህ ገረ ዮኔሱሜ ቡሮ ፎኤ ኤ ዬሱኔ ሴኬ ሀንኬ ሀንቱወይቴ። ጬንቻነ ሴኬ ሀንኬ ሀንቴስ አየ ቤ ሀንጌሰ ኤሩወሶ።
43012036	ፎኤ ነይሼ ህ ማቆሮንኬ ፎኤይ ህኑናረ ዬሱኔ ኤሰ ኣዴሡወይቴ» ዬይድ ኤ ህዶ። ዬሱሰይ ዬይድ ኡሱሴ ቤ ዜርዶ ጌዴ የሀፈ ሀንድ አሥት ደኣፈ ኤ አርቶ።
43012037	አይሁደሥት ዬሱሰይ ሀ ኤ ጌዴ ምጩሼ ሀንተ ኡ ቡሮ ኤ ሀንተኮን ኤሰ ኣዴሤ ኡ እንጸዾ።
43012038	ዬይድን ማቄሴ ኤ ደንደዾስ ካየሥ እሰየሴይ «ላሦ! ኔ ግሸ ኑ ኦቶሰ ኦኔነ ‹ኣዴኮ› ህድ ህደ? ዎንቶ ኦሰይ ኦኔሱነ አዴይዶ?» ዬይድ ኦቴቾ ከቶይ ኣሎሮንኬኮ።
43012039	-
43012040	እሰየሴይ አስ «ኡ ኣፌይ ቤወንኬ ኤ መቶ፥ ኡ ሙጹሮ ወሼይ ስወንኬ ኤ መቶ። ሀ ኤ ግሸ ኡ ኣፌይ ቤወሶ፥ ቤ ሙጹሮነን ገጹቱወሶ፥ ተ ሎሉሶሮሱሜ ሀንኬ ማቁቱወሴ» ዬይድ ኤ ህዶንኬ ኣዴሤሴ ደንደኡቶ ባሶ።
43012041	እሰየሴይ ኤሱሜ ዬይድ ህዬሴ ኤ ደንደዾስ ሜስሄ ኩሠ ፉለ ቤ ቤዶ ግሸኮ። ሜስሄሱኮ ኤ ዜርዶ።
43012042	ዬይድ ማቁወዬ ባከ ለገ አይሁደሥት አፈነ ማግት ዬሱሰ ኡ ኣዴሶ። ፈረሰሥት ጵክሎ ዘዋፈ ቤምበ ኡ ኬሴሱሜ ዠሽ ቤ ኣዴሶንኬ አዳ ዜሬ ኡ እንጸዾ።
43012043	ኡ እንጸዾስን ዎንቶኮፈ ማቄ ኩሠሜ አሡኮፈ ማቄ ኩሠ ቤ ኤቶ ግሸኮ።
43012044	ዬሱሰን ቤ ከቶ ኬደይስ «ተምበ ኣዴሤስ ተምበዎ ኤ ማዾ ባኔ ተምበ አንሰሴን ኣዴሠኮ ኤ ኣዴሤ።
43012045	ታ ቤየ ዬሴስ ተምበ አንሰሴን ቤየኮ ኤ ዬሴ።
43012046	ተምበ ኣዴሤስ ጬንቻ ኤ አቱወንኬ ተን ፎኤ ማዽ ሀ ሰሀ ገረ ዮድኮ ተ ዬሴ።
43012047	ሀ ሰ�� ገረ ዬሴ አሥተ ሎሉሴሴ ተ ዮዶሰ ባከ ያኤሴ ተን ዮዶ ባሶ። ተ ኦሄሰ ሲድ ኤሱነ ሀንቱወስ ዬሰአይኮ ዬ ኤ ገረ ያኤስ ተምበ ማቁወሶ።
43012048	ተምበ እንጸኤስ ገራረ ተ ኦቶሰ ኤኩወስ ገራረ ያኤሰኮ ዬሰ። ተ ኦቶ ከቶኮ ኤሰ ኣልጭረ ዎንቴ ያኤሰ።
43012049	ተን ታሴ ተ አዴቶነ ተ ዜርዶይ ባሶ። ‹ዬይድ ኦሁወ፥ ዬይድ ዜሩወ!› ህድ ተምበ ዎሰስ ተምበ አንሰ ኑወዴኮ።
43012050	ኤ ዎሴ ዎሶን ኮሎ መክነ ዬሶወ ኣንድ ኤሉሴንኬ ኤረኮ ተ ኤሬ። ሀ ኤ ግሸ ሀ ተ ዜሬሰ አፋሴ አዴይ ታኮ ኦቶንኬኮ ተ ዜሬ» ዬይድ ኤ ህዶ።
43013001	ገሮ መሰለይ ኡዽ ኤ ዬቸ። ዬሱሰይ ሀ ሰሀ ገረፈ ዸድ አፋሴ አዴኮ ቤ ሀንጌ ዎገይ ኤሎሰ ኤርድ ቤ ዬቾ ግሸ ሀ ሰሀ ገረ ዬቸሽተ ቤሴ ማዸስተ ኤህየ ኤ ዬቸ፥ ኣልጭረ መኮን ኡሶ ኤ ኤቶ።
43013002	ዬሱሳረ ኤ ኤሩስቾሽታረይ ቀሜቴ ምየ ኡ ዬቸ። አስቆሮተሤ ማቄ ስሞኔ ነእ ይሁደ ሙጹሮወ ገርስ ዬሱሰ ኤ እንጎሮንኬ ሁምበዬይ መሦ ጌልስ ኤ ዬቸ።
43013003	ዬሱሰን አፋሴ አዴይ ኤሱሴ ኡድ በስ ገረ አዴቶ እንዶንክየረ ዎንቶይ ኤሰ አንስኔ ቤ ዮዶንክየረ ዬይድዎ ኤሱኮ ቤ ሀንጌንክየረ ኤ ኤርቸ።
43013004	ህኔ ቀሜቴ ሙችኔ ዴንድ ቤ ማኦ ኤ ገዶ። ዱንገ ኤት ቤ ኤልፋ ኤ ጻጾ።
43013005	ዬ ኤ ጌዴ ሰንቅየ ዋሤ ጉስ ቤ ኤሩስቾሽት ቶኬ ሾሄ ኤ ጌሎ። ቤ ኤልፋ ጻጹቴቸ ዱንገነ ኡ ቶኬ ኤ ኡጮ።
43013006	ዬሱሰን ስሞኔ ሱንጌ ጴጽሮሴ ቡሮ ኤ ዮኔ «ሀሀኤ፥ ላሦ! ኔምባ ተ ቶኬ ሾሄሰ?» ህድ ኤ ህዶ።
43013007	ዬሱሰን «አበ ሀንትየ ተ ዬሴሰ ሀቴ ኔን ኤሩወነኮ፥ ቡሮ ገረመ ኤረኮ ኔ ኤሬ» ህድ ኤ ህዶ።
43013008	ጴጽሮሴን «ኔን ፌቶ ተ ቶኬ ሾሁወነኮ» ህድ ህዶ። ዬሱሰን «ተን ኔ ቶኬ ሾሄ ዼበአይኮ ታረ ዎልኮ ብዜቶ ኬንጉወነኮ» ህድ ኤ ህዶ።
43013009	ዬንየን ጴጽሮሴይ «ላሦ! ቶኬዎ ኤ ማዾ ባኔ ዬቦ ተ ኩቼን ተ ቅኖን ሾሁወ!» ህድ ኤ ህዶ።
43013010	ዬሱሰን «ሾሁቴሴ አሥ ኤ ገረይ ኡድነ ጌሼ ኤ ማቄ ግሸ ቶኬ ባከ ፌደ ሾሄ ዎርጉሱወሶ። ኡድ ማቄ ዼደኮን ህኑን ጌሹኮ» ዬይድ ኤ ህዶ።
43013011	ዬሱሰይ ቤምበ ገርስ እንጌስ ኦኔ ማቄንኬ ቤ ኤርቾ ግሸኮ «ኡድ ማቄ ዼደኮን ህኑን ጌሹኮ» ህድ ኤ ህዶስ።
43013012	ኡ ቶኬ ቤ ሾቶ ጌዴ ቤ ማኦ ማዽ ሴኬ ቤ ጎዶወ ኤ ኡቶ። ኡሶን «አበ ህኑሴ ተ ሀንቶሰ ኤርዶይቱወ?
43013013	ህኑን ‹ኤሩሴዮ! ኑ ላሦ!› ህድኮ ሂኔ። ተምበ ዬይድ ህ ጼይጌስ ኣዴኮ። ተን ኣዴ ህኑምበ ኤሩሴሰኮ፥ ኣዴ ህ ላሡኮ።
43013014	ዬቦ፥ ተን ህኑምበ ኤሩሴሳረ ህ ላሣረ ማቅችኔ ህ ቶኬ ተ ሾቶ ጌዴ ህኑንን ዎል ቶኬ ሾሄኮ ኤ ዎርጉሴ።
43013015	ተን ህኑሴ መቶንኬ ዬይድዎ ህኑንን ዎሉሴ መሆሮንኬ ህኑምበ ተ ሀንተነ ቤይስኮ ተ ዬሴ።
43013016	ህኑሴ ተ ኦሄስ ፌቶ ኣዴኮ። ማለይ ላሡሜ ገሩወሶ፥ ዎሱቴስ ዎሴሱሜ ገሩወሶ።
43013017	ሀ ኤሰ ኤርድ ኤት ሀንተ ገረ ህ ፌይሸኮ ሱዙቴሴስተኮ ህ ማቄ።
43013018	ሀ ዜሬ ተ ዜሬስ ህ ኡድ ግሸ ማቁወሶ። ኦኔ ተ ጸርዶንኬ ኤረኮ ተ ኤሬ። ተን ጸሬሴ ባከ ሀይለ ፍሸሮወከ ‹ተ ቦረ ሙደሱኮ ተ ገረ ኢል ዴንደ› ዬይድ ኤ ህዴቾሽ ኣሌኮ ኤ ዎርጉሴ።
43013019	ኤ ኣሎ ጌዴ ኦኔ ተ ማቄንኬ ኤርድ ታ ህ ኣዴሦሮንኬኮ ሀ ኤስ ማቄሱሜ ኤ ቡሮ ህኑሴ ተ ኦሄ።
43013020	ህኑሴ ተ ኦሄስ ፌቶ ኣዴኮ። ተ አንሶሰ ‹ኣዴኮ› ህድ ኤኬስ ተምበኮ ኤ ኤኬ፥ ተምበ ‹ኣዴኮ› ህድ ኤኬስ ተምበ አንሰሴን ኤፈኮ ኤ ኤኬ» ዬይድ ኤ ህዶ።
43013021	ዬሱሰይ ዬይድ ቤ ዜርዶ ጌዴ ቤ ገዋነ ኢተነ ሆድ «ህኑሴ ተ ኦሄስ ፌቶ ኣዴኮ። ህኑከፈ ብዝኮ ተምበ ገርስ እንጌሰ» ህድ አዱስ ኤ ኦቶ።
43013022	ኤ ኤሩስቾሽት ቤከፈ ኦኔሴ ኤ ዜርዶንኬ ኤሬ ዼድ ዎል ኣፍየ ኡ ቤዶ።
43013023	ዬሱሰይ ኤህቾ ብዝ ኤ ኤሩስቾሽታፈይ ዬሱሰ ደኣከ ኡትየ ኤ ዬቾይኔ
43013024	ስሞኔ ሱንጌ ጴጽሮሴይ ዬ ኤሰ ኦኔሴ ኤ ዜርዶንኬ ኤ ኦይጮሮሰ ቀንእ ኤ ኦቶ።
43013025	ህኔ ቤ ኑነ ዬሱሰ ወሼኮ ሺሽ «ላሦ፥ ኦኔነ?» ህድ ዬ አሥ ኦይጮ።
43013026	ዬሱሰን «ሀ ኡታከ ቦረ ጨድ ኤሰ ተ ባሩሤ አሡኮ» ዬይድ ኤ ህዶ። ዬ ኤ ጌዴ ቦረ ኡታ ጨድ አስቆሮተሤ ማቄ ስሞኔ ነእ ይሁደ ኤ ባሩሶ።
43013027	ይሁደን ባርዶ ጌዴ ሁምበዬይ ኤሱከ ኤ ጌሎ። ዬሱሰን ይሁደኮ «ሀንቴሴ ኔ መሴሴሰ ኡኬ ሀንቱወ» ህድ ኤ ህዶ።
43013028	ዬሱሰይ አበሴ ዜርዶንኬ የሀ ተቶወ ኡቴቸ ፌዴስቱሴ ጌሎ ባሶ።
43013029	ብዝ ብዝ ኤ ኤሩስቾሽት ይሁደይ ሚዤ አይኬሰ ማቅቾ ግሸ «ሀ መሰለሴ ዎርጉሴ አበኮ ዎንጉወ!» ኦኦይኔ «ዥእቱሴ ሚዤ እንጉወ!» ዬይድ ኤ ህዶሰኮ ኡሶ ኤ ብሼቸ።
43013030	ይሁደይ ዬ ቦረ ቤ ባርዶንኬዎ ኬስ ዸድ ሀንዶ። ሰሀን ቀመ ማቅቸ።
43013031	ይሁደይ ያፈ ኬስ ሀንዶ ጌዴ ዬሱሰይ «ሀቴ አሥ ዬሌ ህድ ህዩተስ ኩሡትኮ ኤ ዬሴ። ዬ አሥ ዬሌ በዴነ ዎንቶይ ኩሡትኮ ዬሴ።
43013032	ዎንቶይ ኤ በዴነ ኩሡቶአይኮ ቤሴ ኤሰ ኩሠኮ ኤ ኩሤ። ኤ ኩሤስን ዴጩወሾ።
43013033	ተ ነይሾ! ህኑናረ ዎልኮ ለገ ዴጩወሾ። ተምበ ዎርጎኮ ህ ዎርጌ፥ አይሁደ አፈነ ማግቱሴ ‹ተን ሀንጌ ጎዶ ህኑን ሀሜሴ ደንደኡወይተኮ› ዬይድ ተ ዜርዶንኬኮ ሀቴን ህኑሴ ዬይድዎ ተ ዜሬ።
43013034	‹ዎለ ኤሁወይቴ› ህድኮ ህኑሴ ክሌ ዎሶ ተ ኦሄ። ተን ህኑምበ ኤቶንኬ ህኑንን ዎለ ኤሁወይቴ።
43013035	ዎለ ህ ኤሀአይኮኮ ተ ኦጌ ሀንጌስተ ህ ማቄንኬ አሥ ኡድ ኤሬ» ዬይድ ኤ ህዶ።
43013036	ዬ ኤ ጌዴ ስሞኔ ሱንጌ ጴጽሮሴይ ዬሱሰ «ላሦ፥ አይ ኔ ሀንጌ?» ህድ ኤ ኦይጮ። ዬሱሰን «ተ ሀንጌ ጎዶ ሀቴ ታረ ሀሜሴ ደንደኡወነኮ፥ ሀንነመ ተ ጌዴ ዮተኮ ኔ ዮኔ» ህድ ኤ ህዶ።
43013037	ጴጽሮሴን «ላሦ፥ አሜ ሀቴ ኔረ ሀሜሴ ተ ደንደኡዋኔ? ፌቶ ኔሜ ህድ ህስኔ ተምበ ገርስ እንገኮ ተ እንጌ» ህድ ኤ ህዶ።
43013038	ዬሱሰን «ኔን ታሜ ህስኔ ኔምበ ገርስ እንጋ ኔ እንጌ? ኔሴ ተ ኦሄስ ፌቶ ኣዴኮ፥ ሉኮይ ኦሎ ባኔኮ ሀይዝ ዎገ ታ ‹ተን ኤሰ ኤሩወሶ› ህድ ኔ ህኔ» ህድ ኤ ህዶ።
43014001	ዬሱሰን ሴኬ «ህ ሙጹሮይ ሆዶፌ! ዎንቶ ኣዴሡወይቴ ተምበን ኣዴሡወይቴ።
43014002	ኑወዴ ዘዋከ ኤሰ ዬሱሶ ለገ ጎዶኮ ዬሰ። ዬይድ ማቄ ኤ ዼደኮመ ‹ኤሰ ህ ዬሴ ጎዶኮ ነቅየ ተ ሀንጌ› ህድ ህወድኮ ተ ዬቸ።
43014003	ሀንድ ጎዶ ህኑሴ ተ ነዾ ጌዴ ተ ዬሴ ጎዶ ታረ ህ ዬሶሮንኬ አስ ዮድኮ ህኑምበ ተ ኣንጌ።
43014004	ኤሰ ተ ሀንጌ ጎዶ ኣንድ ኤሉሴ ኦጌ ኤረኮ ህ ኤሬ» ዬይድ ኤ ህዶ።
43014005	ቶማሴን «ላሦ! አየ ኔ ሀንጌሰ ኤሩወንጽኮ። ዋንስዉ ኦጌን ኤሬሴ ኑ ደንደኤ?» ዬይድ ኤ ኦይጮ።
43014006	ዬሱሰን «ኦጌይ፥ ኣዴይ፥ ዬሶይ ተምበኮ። ተ በዴነ ባከ ኑወዴኮ ዮኔስ ባሶ።
43014007	ተምበ ኤርዴሴሰ ማዸኮ ኑወዴን ኤረኮ ህ ኤራኔ። ሀትየፈ አይት ኤሰ ኤረኮ ህ ኤሬ፥ ቤድንኮ ህ ዬሴ» ዬይድ ኤ ህዶ።
43014008	ፍልጶሴን «ላሦ! አፋሴ አዴ ኑምበ ቤይሱወ፥ ኑሴ ኤለኮ ኤ ኤሌ» ህድ ኤ ህዶ።
43014009	ዬሱሰን «ዶ ፍልጶሴ! ሃንጽ ኣሎ ታረ ዎልኮ ኔ ዬሶ መኮ ተምበ ኤርዶ ባኑወ? ተምበ ቤደስ ኑወዴን ቤድኮ ኤ ዬሴ። ህኔ ወይ ኔን ‹አዴ ኑምበ ቤይሱወ!› ህድ ኔ ህኔ?
43014010	ተን ኑወድየከ ኑወዴይ ታካከ ዬሴሰ ‹ኣዴኮ› ህድ አሜ ኔ ህዋኔ? ህኑሴ ኦህየ ተ ዬሴሰ ታኮፈ ኦህየ ባሶ። ተ ኦሆሮንኬ መህየ ዬሴስ ታካ ዬስኔ ሀንትየ ዬሴ ኑወዴኮ።
43014011	ተን ኑወድየከ ኑወዴይ ታካከ ዬሴሰ ‹ኣዴኮ› ህድ ህዬኮ ህኑምበ ኤ ዎርጉሴ። ፌደይ አቶአይኮን ተ ሀንተነ ‹ኣዴኮ› ህድ ህወይቴ።
43014012	ህኑሴ ተ ኦሄስ ፌቶ ኣዴኮ። ተምበ ኣዴሤስ ተን ሀንቴ ሀንተ ኤስን አስ ሀንተኮ ኤ ሀንቴ። ተን ዸድ ኑወዴኮ ሀንጌ ግሸ ፌቶ ሀ ኤሱሜ ገሬሰን ሀንተኮ ኤ ሀንቴ።
43014013	ኑወዴ ኩሠ ፉለይ ዬሌነ ቤንቶሮንኬ ተ ሱንሡነ ህ ሽኤሰ ኤ ኡድነ መሆኮ ተ መሄ።
43014014	አበ ኤ ማቆአይኮን ተ ሱንሡነ ህ ሽኤሰ ተን መሆኮ ተ መሄ» ዬይድ ኤ ህዶ።
43014015	ዬሱሰን ሴኬ «ተምበ ኤሀአይኮኮ ተ ዎሶ ህ ከኬ።
43014016	ተን ኑወዴ ሽኦኮ ተ ሽኤ፥ ኤስን ህኑናረ ዎልኮ ኮሎ መክነ ዬሴ ህኑምበ ምንሠረሴ ፌደኮ ህኑሴ ኤ እንጌ።
43014017	ዬ ኤስን ኣዴ ኤሩሴ አያነ ጌሹኮ። ሀ ሰሀ አሥት ኤሰ ቤ ቤወ ግሻረ ቤ ኤሩወ ግሻረ ኤሰ ኤፌሴ ደንደኡወሶ። ህኑንመይ ህኑናረ ዎልኮ ኤ ዬሴ ግሻረ ህኑካከ ዬሶ ኤ መሄ ግሻረ ኤሰ ኤረኮ ህ ኤሬ።
43014018	ህኑምበ ሀዴ ባሎኬይስ ምኬ ዸጉወሶ፥ ህኑኮ ዮተኮ ተ ዮኔ።
43014019	ኦዼ ዎገ ጌዴ ሀ ሰሀ ገረ ዬሴ አሥት ሴኬ ተምበ ቤወሶ። ህኑንመይ ቤተኮ ህ ቤኔ፥ ተን ኤንአ ማቄ ግሸ ህኑንን ኤንአኮ ህ ማቄ።
43014020	ተን ኑወድየከ ህኑንን ታካከ ተንን ህኑካከ ዬሴንኬ ዬ ዎንቴኮ ህ ኤሬ።
43014021	ተ ዎሶ ኤት ሀንተ ገረ ፌይሼሽ ዬ ኤስ ተምበ ኤሄሰኮ። ተምበ ኤሄሰ ኑወዴን ኤሀኮ ኤ ኤሄ። ተንን ዬ ኤሰ ኤሀኮ ኤሄ። ኤሱሴ ተምበን ቤይሰኮ ተ ቤይሴ» ዬይድ ኤ ህዶ።
43014022	ብዝ አስቆሮተሤ ማቁወ ፌዴ ይሁደይ «ላሦ! ሀ ሰሀ ገረ ዬሴ አሥቱሴ ኤ ማዾ ባኔ ኑሴዎ ኔምበ ኔ ቤይሴስ አበሱወ?» ህድ ኤ ኦይጮ።
43014023	ዬሱሰን «ተምበ ኤሄስ ተ ኦሄሰኮ ኤ ከኬ፥ ኑወዴን ኤሰ ኤሀኮ ኤሄ። ኑንን ኤሱኮ ዮድኮ ኤሳረ ዎልኮ ኑ ዬሴ።
43014024	ተምበ ኤሁወስ ተ ኦሄሰ ከኩወሶ። ሀ ተ ኦሁሱኔ ስየ ህ ዬሴስ ታኮፈ ማቁወሶ ተምበ አንሰ ኑወዴኮፈኮ።
43014025	ሀቴን ህኑናረ ዬስኔ ሀ ኤሰ ህኑሴ ኦትኮ ተ ዬሴ።
43014026	ኑወዴይ ተ ሱንሡነ ህኑሴ አንሤ ህኑምበ ምንሤ አያነ ጌሹኮ ህኑምበ ኡድ ኤሩሴሰ። ህኑሴ ተ ዜርዶሰ ኤ ኡድነ ህኑምበ መሡሰኮ ኤ መሡሴ።
43014027	ሞዼቴይ ህኑካከ ዬሶሮንኬኮ ህኑሴ ተ ዸጌ። ታኮፈ ኬሴ ሞዼቴኮ ህኑሴ ተ እንጌ። ተን ህኑሴ እንጌ ሞዼቴይ ሀ ሰሀይ ህኑሴ እንጌ ሞዼቴ ብሸ ማቁወሶ። ህ ሙጹሮይ ሆዶፌ፥ ዬይድዎን ዠሾፍተ።
43014028	‹ዸድኮ ተ ሀንጌ፥ ማዽኮ ህኑኮ ተ ዮኔ› ዬይድ ህኑኮ ተ ኦቴቾሸ ሲድኮ ህ ዬሴ። ተምበ ኤሄሰ ማዸኮ ኑወዴኮ ተ ሀንጌሱነ መገኮ ህ መጋኔ። ዬ ኤስን ኑወዴኮ ታሜ ገሬሰ።
43014029	ሀ ኤስ ማቆሮ ዎጋ ‹ኣዴኮ› ህድ ህዮሮ ግሸኮ ሀይ ኤ ማቄሱሜ ቡሮነ ህኑኮ ተ ዜርዶ።
43014030	ሀ ሰሀሴ አፈነ ማገ ማቄ ሁምበዬይ ዮኔ ግሸ ሀ ኤ ጌዴ ሴኬ ህኑናረ ዎልኮ ለገ ዜሩወሶ። ኤስን ተ ገረ አበን አዴቶ ኬንጉወሶ።
43014031	ተን ሀንቴስመይ ኑወዴይ ተምበ ዎሶንኬኮ። ዬ ኤሱነኮ ኑወዴ ተ ኤሄሰ ሀ ሰሀ ገረ ዬሴ አሥት ኤሬ። ዴንዱወይቴ ዸድ ኑ ሀሜሴ» ህድ ኤ ህዶ።
43015001	ሴኬን ዬሱሰይ «ኣዴ ዌይኔ ዙሴ ህድ ህዩቴ ዌይኔ ዙስ ተምበኮ፥ ዬ ዙሳዴይ ኑወዴኮ።
43015002	ተ ገረ ዬስኔ ኣፌ ከጹወ ሀንግተ ክርድኮ ዎረ ኤ ደኬ። ኣፌ ከጼስተመ ለጉስ ኤ ከጾሮንኬኮ ቡርስ ሀቱስ ኤ ነቄ።
43015003	ሀ ተ ዜርዶ ዜርየፈ ዴንደሱነ ሀቴ ህኑን ነቁቴሴ ጌሽተኮ።
43015004	ተ ገረፈ ሸሁቶፍተ፥ ተንን ህ ገረፈ ሸሁቱወሶ። ሀንጌይ ዌይኔ ገረ ዼደኮ ቤ ጎሼ ኣፌ ከጼሴ ደንደኡወሶ። ዬይድዎ ህኑን ተ ገረ ዼበአይኮ ኣፌ ከጼሴ ደንደኡወይተኮ።
43015005	ተን ዌይኔ ዙሱኮ፥ ህኑን ሀንግተኮ። ኦኔን ታከ ዬሰአይኮ ተንን ኤሱካከ ዬሰአይኮ ዬ ኤስ ለገ ኣፌኮ ኤ ከጼ። ዬ ኤስን ታረ ባከ አበን መሄሴ ደንደኡወይተኮ።
43015006	ታከ ዬሱወስ ኦኔን ሀዴ ሀንጌይ ዉዴ ደፉቴንኬ ደፉትኮ ኤ ሜሌ። ዬ ኤ ብሸ ሀንግት ሀንኬ ብዝ ጎዶ ጵክሉትኮ ተማ ደፉት ኤ ሜጉቴ።
43015007	ታከ ህ ዬሰአይኮ ተ ኦሄሰ ህኑከ ገዴሰ ህ ማቆአይኮ ህ ዎርጌ አበኮ አበን ኤ ማቆአይኮ ሽኡወይቴ። ህ ዎርጌንኬ ማቆኮ ኤ ማቄ።
43015008	ለገ ኣፌ ህ ከጸኮወረ ታረ ዬሴስተ ህ ማዸኮወረ ዬ ኤሱነኮ ኑወዴይ ኤ ኩሡቴ።
43015009	ኑወዴይ ተምበ ኤቶንኬዎኮ ተንን ህኑምበ ኤቶ። ተ ኤሀ ገረፈ ሸሁቶፍተ።
43015010	ተን ኑወዴ ዎሶ ከቶንኬ ኤ ኤሀነ ተ ዬሴንኬ ህኑን ተ ዎሶ ከፈአይኮ ተ ኤሀ ገረፈ ሸሁቱወይተኮ።
43015011	ሀ ኤሰ ህኑሴ ተ ኦቶስ ህኑሴ ተ እንዶ መገነ ህ መጎሮንክየረ ህ መገይ ፈጬቴ ኬንጉወሰ ማቆሮንክየረኮ።
43015012	ህኑሴ ተ ኦሄ ዎሶይ ተን ህኑምበ ኤቶንኬ ሴኬ ሀንኬ ዎለ ህ ኤሆሮንኬኮ።
43015013	ቤ ኤሄ አሥቱሜ ህስኔ ቤምበ ገርስ ሀይቦሴ እንጌሜ ገሬ ኤሀ ኬንጌስ ኦኔን ባሶ።
43015014	ተን ህኑምበ ዎሶሰ ኡድ ሀንተአይኮ ህኑምበ ‹ተ ኤሄ አሥተኮ› ህድኮ ተ ህኔ።
43015015	ማልት ላሥ አበ ኤ ሀንቴሰ ኤሩወ ግሸ ሀ ኤ ጌዴ ሴኬ ማልተ ህድ ህኑምበ ህወሶ። ኑወዴ ገረፈ ተ ሲዶሰ ኤ ኡድነ ህኑምበ ኤሩስ ተ ዬሴ ግሸ ህኑምበ ‹ተ አሥተ› ህድ ህድኮ ተ ዬሴ።
43015016	ተን ህኑምበ ጸርዶሰ ባከ ህኑን ተምበ ጸርዶበይተኮ። ሀንድ ኣፌ ህ ከጾሮንክየረ ዬ ህ ከጼ ኣፌይ ዬሴሰ ማቆሮንክየረኮ ህኑምበ ተ ማጌሶ። ዬ ኤ ግሸ ተ ሱንሡነ ኑወዴይ ህ ሽኤ አበኮ አበ ኤ ማቆአይኮን ህኑሴ እንገኮ ኤ እንጌ።
43015017	ህኑምበ ተ ዎሴስ ሴኬ ሀንኬ ዎለ ህ ኤሆሮንኬኮ» ዬይድ ኤ ህዶ።
43015018	ሴኬን ዬሱሰይ «ሀ ሰሀ አሥት ህኑምበ እንጸአይኮ ህኑሜ ቡሮ ተምበ ኡ እንጸዼቾንኬ ኤሩወይቴ።
43015019	ሀ ሰሃፈ ህ ማዸኮ ሰሀይ ቤሱኬኮ ህኑምበ ኤ ኤሃኔ። ሀ ሰሃፈ ህ ማቁወ ግሻረ ተን ህኑምበ ሀ ሰሀ ገረፈ ሸት ጸርዶ ግሻረኮ ሀ ሰሀ አሥት ህኑምበ ኡ እንጸኤ።
43015020	‹ማለይ ላሡሜ ገሩወሶ› ህድ ተ ዜርዴቾሸ ገጹወይቴ። ተምበ ዋዬ ቤይሴሶ ህኑምበን ዋዬ ቤይሰኮ ኡ ቤይሴ። ተ ከቶ ከቴሶ ህ ከቶን ከፈኮ ኡ ከኬ።
43015021	ተምበ አንሰሴ ቤ ኤሩወ ግሸኮ ተምበ ህ ኣዴሤሱነ ሃንጾ ኡድ ህ ገረ ኡ ሀንቴ።
43015022	ተን ኡሱሴ ዮድ ዜሬ ዼደኮ ጩቦ ኡሱሴ ማቁወድኮ ኤ ዬቸ። ሀቴመ ቤ ጩቦሴ ኦት ቤ አቴሰ ኬሙቱወሶ።
43015023	ተምበ እንጸኤስ ኑወዴን እንጸአኮ ኤ እንጸኤ።
43015024	ፌዴ አሥ ሀንቶ ባ ሀንተ ኡ ግዳ ሀንቴ ተ ዼደኮ ጩቦ ኡሱሴ ማቁወድኮ ኤ ዬቸ። ሀቴመ ሃንጽ ምጩሼ ሀንተ ቤድ ገድ ኑወዴን ተምበን እንጸዽኮ ኡ ዬሴ።
43015025	ሀ ኤስን ዬይድ ማዾስ ኡ ዎገ ፍሸሮወ ‹ተ ሀንቶይ ባኔ ምኬዎ ተምበ ኡ እንጸዾ› ዬይድ ዲዙተ ከቶይ እቶሮሰኮ።
43015026	ኑወዴኮፈኮ ህኑምበ ኣዴ ኤሩሰረ አያነ ጌሼ ህኑሴ ተ አንሤ። ዬ ኑወዴኮፈ ኬስ ዮኔስ ህኑምበ ምንሤስ ቤ ዮኔ ዎጋከ ተ ግሸኮ ኤ ዜሬ።
43015027	ህኑን አስ ቡሮወፈዎ አይት ታረዎ ህ ዬቾሹነ ተ ግሸ ዜረኮ ህ ዜሬ» ዬይድ ኤ ህዶ።
43016001	ሴኬን ዬሱሰይ «ሃንጾ ኡድ ህኑሴ ዜሬሴ ተ ደንደዾስ ህ ኣዴሦ ገረፈ ኡንዶፍተ ህድኮ።
43016002	አሥት ኡሳረ ብዜቶ ህ ኬንጉወንኬኮ ጵክሎ ዘውታፈ ህኑምበ ኡ ኬሴ። ፌቶ ህኑምበ ዎዼስ ኡድ ሀዴ ዎንቶ መጉሴ ሀንተ ሀንቴኬይስ ኡ መሤ ዎገኮ ዮኔሰ።
43016003	ሃንጾ ኡድ ኡ ሀንቴስ ኑወዴ ኦኦይኔ ተምበ ቤ ኤርዶ ባ ግሸኮ።
43016004	ሀ ኤሰ ህኑሴ ተ ዜሬስ ዬ ኤስ ማቆሮንየከ ህኑሴ ተ ዜርዶሰ ገጽ ክሌ ኤ ማቄሱሜ ህ ኤሮሮሰኮ። ሀ ኤ ቡሮ ሃንጾ ህኑሴ ዜሬ ተ ዼዴቾሽ ህኑናረ ዎልኮ ተ ዬቾ ግሸኮ» ዬይድ ኤ ህዶ።
43016005	ሴኬን ዬሱሰይ «ሀቴመ ተምበ አንሴቻሹኮኮ ዸድ ተ ሀንጌ። ህ ግዳፈ ‹አይ ኔ ሀንጌ?› ህድ ተምበ ኦይጬሽ ባሶ።
43016006	ሀ ኤሰ ተ ዜርዶ ግሸመ ኢተነኮ ህ ህግሌሴ።
43016007	ተንመይ ህኑሴ ኦሄስ ኣዴኮ። ሀሜ ተ ዼደኮ ህኑምበ ምንሤስ ህኑኮ ዮዋ ግሸ ተ ሀሜይ ህኑሴ ገርዴሴ ሞዼኮ። ተ ሀንዶ ጌዴ ኤሰን ህኑኮኮ ተ አንሤ።
43016008	አያነ ጌሽ ቤ ዮዶ ጌዴ ጩቦ ኡ ኬንጌንኬ፥ ዎንቶ ቡሮ ግዞ ኡ ማቁወንኬ፥ ኡ ገረ ኤ ያኡቴንኬን ሀ ሰሀ ገረ ዬሴ አሤ ኤ ኤሩሴ።
43016009	ጩቦ ግሸ ኤ ኤሩሴስ ተምበ ኣዴሤ ኡ ዼዶስ ኡሱሴ ጩቦ ኤ ማቄንኬኮ።
43016010	ግዜቴ ግሸ ኤ ኤሩሴስ አዴኮ ተ ሀንጌሳረ ሀ ኤ ጌዴ ሴኬ ተምበ ህ ቤወሳረኮ።
43016011	ያአ ግሸ ኤ ኤሩሴስ ሀ ሰሀሴ አፈነ ማገ ማቄ ሁምበዬይ ያኡቶሰኮ።
43016012	ዬቦ ለገኮ ህኑሴ ተ ዜሬ ዜሬይ ዬቸ፥ ሀቴመ ህኑሴ ዴጸኮ ኤ ዴጼ።
43016013	ኣዴ ኤሩሴ አያነ ጌሽ ቤ ዮኔ ዎጋከ ኡድ ኣድየኮ ህኑምበ ኤ ዱርኬ። ዬ ኤስን አያነ ጌሽን ቤኮፈ ዜሩወሶ፥ ቤ ሲኔሰዎኮ ኤ ዜሬ። ቡሮ ገረ ማቄሰኮ ህኑኮ ኤ ኦሄ።
43016014	ተ መሦወፈ ኤት ህኑሴ ኤ ዜሬ ግሸ ተምበ ኩሠኮ ኤ ኩሤ።
43016015	ኑወዴሴ ማቄስ ኡድነ ታሱኮ። ‹ታሴ ማቄሳፈኮ ኤት ህኑኮ ኤ ዜሬ› ህድ ተ ህዶስ ዬ ኤ ግሸኮ» ዬይድ ኤ ህዶ።
43016016	ሴኬን ዬሱሰይ «ኦዼ ዎገ ጌዴ ተምበ ቤወይተኮ። ዬይድዎ ኦዼ ዎገ ጌዴን አስ ተምበ ቤተኮ ህ ቤኔ» ዬይድ ኤ ህዶ።
43016017	ኤ ኤሩስቾሽታፈ ብዝ ብዝት «ሀ ‹ኦዼ ዎገ ጌዴ ተምበ ቤወይተኮ። ዬይድዎ ኦዼ ዎገ ጌዴን አስ ተምበ ቤተኮ ህ ቤኔ› ዬይድ ኤ ህዶሳረ ‹ኑወዴኮኮ ዸድ ተ ሀንጌ› ህድ ሀ ኑሴ ኤ ዜርዶሳረይ አበን?
43016018	ሀ ‹ኦዼ ዎገ ጌዴ› ዬይድ ኤ ህዶ ዜሬይ አበን? ኤ ዜርዶስ ኑሴ ጌሎ ባሶ» ዬይድ ዎለ ሴኬ ሀንኬ ኡ ኦይጭቸ።
43016019	ዬሱሰን ቤምበ ኦይጬሼ ኡ ህኔሰ ኤርድ ኡሱኮ «ሴኬ ሀንኬ ዎለ ሀ ህ ኦይጬሽ ‹ኦዼ ዎገ ጌዴ ተምበ ቤወይተኮ። ዬይድዎ ኦዼ ዎገ ጌዴን አስ ተምበ ቤተኮ ህ ቤኔ› ዬይድ ህኑሴ ተ ህዶሱወን?
43016020	ህኑሴ ተ ኦሄስ ፌቶ ኣዴኮ። ህኑን ህ ዬኬ፥ ህ ቶሼ፥ ሀ ሰሀ አሥትመይ መገኮ ኡ መጌ። ህኑን ህ መዹንጌ፥ ህ ህግሌ፥ ህ ህግልሰመይ መጋኮ ኤ አርቴ።
43016021	ብዝ እንዶይ እ ዬሌ ዎገይ ኤሎይነ ዜርሶነ ኢተነኮ እ መዹንጌ። ቤ ዬሎ ጌዴመ ሀ ሰሀ ገረ ክሌ ዬሌይ ቤንቶ ግሸ መጋፈ ዴንደሱነ ቡሮ ቤ መዸ ቦተኮ እ ቦቴ።
43016022	ዬ ኤሱኬ ሀቴይ ህኑሴ መዻረ ህግልሳረኮ። ማቁወዬ ባከ ሴኬኮ ህኑናረ ተ ሙሄ፥ ዬንየን መገኮ ህ መጌ፥ ህ መገ በይሴሴ ደንደኤስ ባሶ።
43016023	ዬ ዎንቴ ተምበ ህ ሽኦሮንኬ ህኑምበ ዎርጉሱወሶ። ህኑሴ ተ ኦሄስ ፌቶ ኣዴኮ። ኑወዴይ ተ ሱንሡነ ህ ሽኤ አበኮ ኡድኮ ህኑሴ ኤ እንጌ።
43016024	ሀቴ ኣሎ ተ ሱንሡነ አበን ሽዾበይተኮ። ህ መገይ ፈጬቴ ኬንጉወሰ ማቆሮንኬ ዎንቶ ሽኡወይቴ፥ ኤፈኮ ህ ኤኬ።
43016025	ሃንጽ ዜሬ ህኑሴ ተ ዜርዶስ መመኮነዎኮ ኤ ማቅቸ። ሀ ኤ ጌዴ ሴኬ ኑወዴ ግሸ መመኮነ ኤ ማዾ ባኔ ትዽስ ህኑሴ ተ ዜሬ ዎገኮ ዮኔሰ።
43016026	ዬንየከ ተ ሱንሡነኮ ህ ሽኤ፥ ተንን ‹ኑወዴኮ ህ ግሸ ተ ሽኤ› ዬይድ ህወሶ።
43016027	ተምበ ህ ኤሄ ግሻረ ‹ዎንቶኮፈ ኤ ዮዶ› ህድ ተምበ ህ ኣዴሤ ግሻረ ኑወዴይ ቤሴ ህኑምበ ኤሀኮ ኤ ኤሄ።
43016028	ኑወዴ ደኣፈ ኬስኮ ሀ ሰሀ ገረ ተ ዮዴሴ፥ ሀቴመ ሀ ሰሀ ዸድኮ ኑወዴኮ ተ ሀንጌ» ዬይድ ኤ ህዶ።
43016029	ኤ ኤሩስቾሽት «ሀይ ሀቴ መመኮነ ኤ ማዾ ባኔ ትዽስኮ ኑሴ ኔ ዜርዶ።
43016030	ኡድ አበኮ ኔ ኤሬንክየረ ኦኔን ኔ ገረ ኦይቼ ኡቁሴሴ ኤ ዎርጉሱወንክየረ ሀቴ ኤርዱንጽኮ። ዬ ኤስን ዎንቶኮፈ ኬስ ኔ ዮዶስ ‹ኣዴኮ› ህድ ኑ ኤፎሮሰ መትኮ ኤ ዬሴ» ዬይድ ኡ ህዶ።
43016031	ዬሱሰን «ሀቴ ‹ኣዴኮ› ህድየ ህ ዬሴ?
43016032	ስወይቴ! ህ ብዝ ብዝነ ህ ጎዶዋነ ጎዶዋነ ህ ቡዱቴ ዎጋረ ተምበ ተ ጎሹነ ህ ዸጌ ዎጋረኮ ዬሰ ሀይ ኤልኮ ኤ ዬሴ። ኑወዴመይ ታረ ዬሴ ግሸ ተ ጎሼዎ ማቁወሶ ተ ዬሴስ።
43016033	ሀ ኤሰ ህኑሴ ተ ዜርዶስ ታረ ዬስኔ ሞዼቴ ህ ዴጌሦሮሰኮ። ሀ ሰሀ ገረ ዬስኔ መዸ ግዳኮ ህ ዬሴ። ብዞን ሆዶፍተ፥ ሀ ሰሀ ኢሽኮ ተ ዬሴ» ዬይድ ኤ ህዶ።
43017001	ዬሱሰይ ዬይድ ቤ ዜርዶ ጌዴ ዎኬ አፋ ቤድ ብየዴ ኤ ሽዾ። ሽእስኔን «ኑወዴ! ዎገይ ኤልኮ ዬሴ። ኔ ዬሌይ ኔምበ ኩሦሮንኬ ኔ ዬሌ ኩሡወ።
43017002	ዬ ኤስን ኤሱሴ ኔ እንዶ አሥቱሴ ኡድ ኮሎ መክነ ኡ ዬሶሮንኬ ኡድ አሥ ገረ ኤሱሴ አዴቶ እንድኮ ኔ ዬሴ።
43017003	ኮሎ መክነ ዬሶይ ኔ ጎሽዎይ ኣዴ ዎንቶ ህድ ህዩቴ ዎንቶ ማቄ ኔረ ኔ አንሶ ታ ዬሱስ ክርስቶሳረ ኤሬኮ።
43017004	ታሴ ኔ እንዶ ሀንተ አልስኮ ሀ ሰሀ ገረ ኔምበ ተ ኩሶ።
43017005	ዮነሴ ኑወዴ! ሀ ሰሀይ ሜዹቶ ባኔ ኔረ ዎልኮ ዬስኔ ተ ኬንግቾ ኩሠ ፉለ ሀቴን ኔ በድየ ተ ገረ አዱሱወ።
43017006	ሀ ሰሀ ገረፈ ታኮ ኔ እንዴሴ አሥቱሴ ኔ ኦኑንቴ አዱስ ኦትኮ ተ ዬሴ። ኔሴ ኡ ማቅቾይኔኮ ታኮ ኔ እንዴሴ። ኡስን ኔ ከቶ ከትኮ ዬሴ።
43017007	ታኮ ኔ እንዶስ ኡድ ኔኮፈ ኤ ማቄንኬ ሀቴ ኤረኮ ኡ ኤሬ።
43017008	ዬ ኤስን ታኮ ኔ እንዶ ከቶ ኡሱሴ ተ ኦትኔ ኤትኮ ኡ ዬሴ። ተንን ኔኮፈ ዮዶንኬ ሞዹስ ኤርድ ተምበ ኔ አንሶንኬ ‹ኣዴኮ› ህድኮ ኡ ዬሴ።
43017009	ተን ሽኤስ ኡሱሱኮ፥ ሀ ታኮ ኔ እንዶስት ኔሴ ኡ ማቄ ግሸ ኡሱሴ ባከ ሀ ሰሀ ገረ ዬሴ አሥ ግሸ ሽኡወሶ።
43017010	ታስ ቤ ኡድነ ኔሱኮ፥ ኔስ ቤ ኡድነ ታሱኮ። ተ ኩሠ ፉለይ ኡ በዴነ አዴይድኮ ኤ ዬሴ።
43017011	ዮነሴ ተን ሀ ሰሀ ገረ ዴጩወሾ። ኡስመይ ሀ ሰሀ ገረኮ ኡ ዬሴ። ተን ኔኮኮ ሀሜሴ ህኔ። ሀይለ ማቄ ኑወዴ! ንን ብዞ ማቄንኬ ኡስን ብዞ ማቆሮሰ ታሴ ኔ እንዴሴ ኔ ሱንሥ ኦሰነ ኡሶ ከኩወ።
43017012	ኡሳረ ዎልኮ ተ ዬቾ ዎገ ታሴ ኔ እንዴቾ ኔ ሱንሥ ኦሰነ ኡሶ ከትኮ ተ ዬሴ፥ ፈሽኮ ተ ዬሴ። ‹ባኔሰ› ህድ ህዩተሱሜ ፌደይ ባደይ ብዝን ባሶ። ዬ ኤስን ኤ ማዾስ ሀይለ ፍሸሮወ ኦሁቴቸይ እቶሮንኬኮ።
43017013	ሀቴ ተን ኔኮ ሀሜሱኮ ህኔ። ተ እንጌ መገይ ኡሱከ ኩንድ ዬሶሮንኬ ሀ ሰሀ ገረ ዬስኔ ለገ ዜሬኮ ኡሱሴ ዜርየ ተ ዬሴ።
43017014	ኔ ከቶ ኡሱሴ እንድኮ ተ ዬሴ። ተን ሀ ሰሃፈ ማቁወንኬ ኡስን ሀ ሰሃፈ ማቁቱወሶ። ሀ ኤ ግሸኮ ኣዴሡወ ሀ ሰሀ አሥት ኡሶ እንጸኤ።
43017015	ኢተ ማቄ ሁምበዬ ገረፈ ኡሶ ኔ ከፎሮንኬ ባከ ሀ ሰሀ ገረፈ ኡሶ አሬ ኔ ኬሶሮንኬ ሽኡወሶ።
43017016	ተን ሀ ሰሃፈ ማቁወንኬ ኡስን ሀ ሰሃፈ ማቁቱወሶ።
43017017	ኣዴ ኦጌነ ኡሶ ሀይሎንሡወ፥ ኣዴን ኔ ከቶኮ።
43017018	ኔን ተምበ ሀ ሰሀ ገረ ዬሴ አሥቱኮ አንሶንኬኮ ተንን ኡሶ ሀ ሰሀ ገረ ዬሴ አሥቱኮ ተ አንሶ።
43017019	ኡስ ኣዴነ ሀይሎንድ ዬሴሰ ኡ ማቆሮንኬ ተንን ኡ ግሸኮ ተምበ ተ ሀይሎንሤ።
43017020	ኔምበ ተ ሽኤስ ሀ ኡ ግሸዎ ኤ ማዾ ባኔ ኡ ኦቶሰ ሲድ ተምበ ኣዴሤስቱሴ ኡድኮ።
43017021	ኑወዴ፥ ኔን ታከ ተንን ኔከ ዬሴንኬ ኡስ ቤ ኡድነ ብዝ ሙጹሮናረ ብዝ መሦናረ ኡ ዬሶሮንኬኮ ኔምበ ተ ሽኤ። ኔን ተምበ አንሶንኬ ሀ ሰሀ ገረ ዬሴ አሥት ‹ኣዴኮ› ህድ ህዮሮሰ ኡስን አስ ኑከ ኡ ዬሶሮንኬኮ ንየ ተ ሽኤ።
43017022	ንን ብዞ ማቄንኬ ኡስን ብዞ ማቆሮሰ ታሴ ኔ እንዴቾ ኩሠ ፉለ ኡሱሴ እንድኮ ተ ዬሴ።
43017023	ተን ኔምበ ሽኤሽ ተን ኡሱካከ ኔንን ታካከ ማቄንኬ ኡስን አበን ሸሆይ ኤሰ ባ ብዜቶ ኡ ኬሞሮንኬኮ። ዬይድዎ ተምበ ኔ አንሶንክየረ ተምበ ኔ ኤቶ መኮ ኡሶን ኔ ኤቴሴንክየረ ሀ ሰሀ ገረ ዬሴ አሥት ኤሮሮሰኮ።
43017024	ኑወዴ! ሀ ሰሀይ ሜዹቶ ባኔ ተምበ ኔ ኤቶ ግሸ ታሴ ኔ እንዶ ኩሠ ፉለ ሀ ታኮ ኔ እንዴሴስት ቤዮሮንኬ ተን ዬሴ ጎዶ ታረ ኡ ዬሶሮሰኮ ተ ዎርጌ።
43017025	ግዞ ማቄ ኑወዴ! ሀ ሰሀ አሥት ኔምበ ኤሩወሶ። ተንመይ ኔምበ ኤረኮ ኤሬ። ሀ ኡስን ተምበ ኔ አንሶንኬ ኤረኮ ኡ ኤሬ።
43017026	ኔን ተምበ ኤቶ ኤሀይ ኡሳከ ኤ ዬሶሮንክየረ ተንን ኡሱከ ዬሶሮንክየረ ኔምበ ኡ ኤሮሮንኬ መትኮ ተ ዬሴ፥ አስን መሆኮ ተ መሄ» ዬይድ ኤ ህዶ።
43018001	ዬሱሰይ ዬይድ ቤ ሽዾ ጌዴ ቤ ኤሩስቾሽታረ ቄድሮኔ ሾሬ ሴምፈ በዴ ፎት የሀ ምሥ ቶፉቴሴ ጎዶወ(4) ኤ ጌሎ።
43018002	የሀ ዬሱሳረ ኤ ኤሩስቾሽታረይ ለገ ዎገ ጵክሉትቾ ግሸ ዬሱሰ ገርስ እንጌሴ ህኔ ይሁደይ ዬ ጎዶ ኤ ኤርቸ።
43018003	ህኔ ይሁደይ ከህንቱሴ አፈነ ማግታረ ፈረሰሥታረይ አንሶ ዬብታረ ካት ቶረሥታረ ኤት ኤ ዮዶ። ኡስን ኩራዜ፥ ቶምፌ፥ ቶረ ሚዤ ዬይስ ቤ ኩችየ አይቴሴሰ ኡ ማቅቸ።
43018004	ዬሱሰን ቤ ገረ ኤሌ አበኮ ቤ ኤርቾ ግሸ ኡሱኮ ኡዽ «ኦን ህ ዎርጌ?» ህድ ኤ ኦይጮ።
43018005	ኡስን «ነዝረተሥ ዬሱሰኮ ኑ ዎርጌ» ህድ ኡ ህዶ። ኤስን «ሀይ ተምበኮ» ህድ ኤ ህዶ። ኤሰ ኣስ እንጌሴ ዮደ ይሁደይ ኡሳረ ዎልኮ ኤእየ ኤ ዬቸ።
43018006	ዬሱሰይ «ሀይ ተምበኮ» ህድ ህዶ ዎገ ሴኬ ቤ ጌዴ ገረ ሽዽ ሰሃ ኡ ኡንዶ።
43018007	ሀቴን ሴኬ «ኦን ህ ዎርጌ?» ህድ ኤ ኦይጮ። ኡስን «ነዝረተሥ ዬሱሰኮ ኑ ዎርጌ» ህድ ኡ ህዶ።
43018008	ኤስን « ‹ተምበኮ› ህድ ህኑሴ ኦትኮ ተ ዬሴ። ዬቦ፥ ህ ዎርጌስ ታ ኤ ማዾ ጌዴ ሀ ኡስተ ዸጉወይቴ ዸድ ሀሙቶሴ» ህድ ኤ ህዶ።
43018009	ዬይድን ህዬሴ ኤ ደንደዾስ ቡሮ «ታኮ ኔ እንዴሴሳፈ ብዝን ተ ገረፈ ሸሁት ባዶ ባሶ» ዬይድ ቤ ህዴቾ ከቶይ እቶሮ ግሸኮ።
43018010	ስሞኔ ሱንግቸ ጴጽሮሴን ሰተተይ ኤ ገረ ዬቾይኔ ኤ ኮፍየፈ ኬስ ከህንቱሴ አፈነ አዴ ማለ ማቄ አዴ ገረ ዴንድ ኤ ኦሽች በዴ ወሼ ቡርስ ኤ ደቶ። ዬ ማለን መልኮሴኮ ኤ ሱንግቸ።
43018011	ዬሱሰን ጴጽሮሴሴ «ኔ ሰተተ ሴኬ ኤ ኮፍየ ጌልሱወ። ኑወዴይ ተ ገረ ኤ ዮዎሮንኬ መቴሴ ዴጾ መዸ ኤፌ ታ ዎርጉሱወዬ?» ህድ ኤ ህዶ።
43018012	ዬ ኤ ጌዴ ካት ቶረሥትን ኡ አፈነ ማገን አይሁደ ዬብትን ዬሱሰ አይት ኡ ቱቶ።
43018013	ቡሮነ ሃነኮ ኡ ኣንዶ። ሃነይ ዬ ቤራ ከህንቱሴ አፈነ አዴ ማቄ ቀያፈ መችየዴኮ ኤ ማቅቸ።
43018014	ዬ ቀያፈኮ ቡሮ «ብዝ አሥ ለገ ግሸ ሀይኤስ ብሼሸኮ» ዬይድ አይሁደ አፈነ ማግቱሴ ቤ መሦ ዜርዴቸሽ።
43018015	ስሞኔ ጴጽሮስየረ ዬሱሰይ ኤሩስቾ ብዝ ፌዴሳረይ ዬሱሰ ጌዴ ኡ ኣዾ። ዬ ፌደይ ከህንቱሴ አፈነ አድየረ ዎለ ኤሬሰ ቤ ማቅቾ ግሸ ዬሱሳረ ዎልኮ ከህንቱሴ አፈነ አዴ ቄይሽ ግደ ኤ ጌሎ።
43018016	ጴጽሮሴመይ ዉዴነ ቄይሽ ገሰ ጌዴ ኤእየ ኤ ዬቸ። ዬ ኤሩቴሴስ ሱማ ከክቸንዮ ሀንኬ ማዽ ዜሩስ ጴጽሮሴይ ጌሎሮንኬ ኤ መቶ።
43018017	ሱማ ከክቸን ጴጽሮሴ «ኔን ሀ አሥ ኤሩስቾሽታፈ ብዞ ማቁወኑወ?» ህድ እ ኦይጮ። ጴጽሮሴን «ኦኦ፥ ተን ኡሳፈ ማቁወሶ» ህድ ኤ ኣጩንቶ።
43018018	ዬንየ ቶየይ ቶይቾ ግሸ ማልታረ ዬብታረይ ተመ ኤስ ኤዽ ኡ ከሽቸ። ጴጽሮሴን ኡሳረ ዎልኮ ኤዽ ከሽየ ኤ ዬቸ።
43018019	ዬንየን ከህንቱሴ አፈነ አዴይ ዬሱሰ ኤሳረ ዬሴስት ግሻረ ኤሩስየ ኤ ዬሴ ኤረ ግሻረ ኤ ኦይጮ።
43018020	ዬሱሰን «ኡድ አሥ ቡሮ ትዽየነ ኦትኮ ተ ዬሴ። አይሁደሥት ጵክሉቴ ጎዶ ዬ ኤስን ኡ ጵክሎ ዘውታን ማቄ ዎንቶ ሀይለ ዘዋን ኡድ ዎገ ኡሶ ኤሩስኮ ተ ዬቸ፥ ኣችያነ ብዞን ተ ኤሩሶይ ባሶ።
43018021	ህኔ አበሱወ ተምበ ኔ ኦይጬ? ኡሱኮ ተ ዜሩሱኔ ሲደስተ ኦይጩወ። ተ ዜርዶ ዜሬ ኡስ ኤረኮ ኡ ኤሬ» ህድ ኤ ህዶ።
43018022	ዬሱሰይ ዬይድ ዜርዶ ጌዴ የሀ ኤእየ ዬቸ ዬብታፈ ብዝ «ከህንቱሴ አፈነ አዴሱወ ዬይስ ሴኬ ኔ መሃኔ?» ዬይድ ህስኔ ኤ አንቃ ኤ በዾ።
43018023	ዬሱሰን «ኢተ ተ ዜርዴሶ ‹ሀ ኤሰኮ ኢተ ኔ ዜርዶ› ህድ ህወ። ሞዼ ተ ዜርዴሶ ህኔ አሜ ተ አንቃ ኔ በቄ?» ህድ ኤ ህዶ።
43018024	ዬ ኤ ጌዴ ሃነይ ዬሱሰይ ቱፉት ዬሴንኬዎ ከህንቱሴ አፈነ አዴ ማቄ ቀያፈኮ ኤ አንሶ።
43018025	ዬንየ ስሞኔ ጴጽሮሴይ ኤዽ ተመ ኤ ከሽቸ። ፌዴ አሥትን «ኔን ሀ ኤሳረ ዬቸሼ ማቁወኑ?» ህድ ኡ ኦይጮ። ኤስን «ኦኦ፥ ተን ኤሳረ ዬቸሼ ማቁወሶ» ህድ ኤ ኣጩንቶ።
43018026	ጴጽሮሴይ ኤ ወሼ ቡርሴቾሽ እግነ ማቄ ከህንቱሴ አፈነ አዴ ማልታፈ ብዝ «ምሥት ቶፉቴ ጎዶወ ኤሳረ ዎልኮ ኔ ዬሱኔ ንየ ቤዶ ባንቡወ?» ህድ ኤ ህዶ።
43018027	ጴጽሮሴን ሴኬ አስ ቡሮኬዎ ኣጩንቶ። ዬንየከ ሉከል ኦሎ።
43018028	አይሁደሥት ቀያፈሶፈ ዬሱሰ ኤት ሮመ አፈነ ማገሶ ቄይሽ ግዳ ኡ ሀንዶ። ዬንየን ሰሀይ ሀገ ዎንቴቸ። አይሁደሥትን ገሮ መሰላከ ምዬሴ ቤ ህቾ ግሸ «ቱኔይዶፉንጽ!» ህድ ዬ ማገ ቄይሽ ግደ ጌሌ ኡ እንጸዾ።
43018029	ህኔ ጵላጾሴይ ኡሱኮ ዉዴ ኬስ «ሀ አሥ ገረ ህ ኡቁሴ ሉፎይ አም ኤ ማቅቸ?» ህድ ኤ ኦይጮ።
43018030	ኡስን «ሀ አሥ ኢተ ሀንቴ ዼደኮ አይት ኔ ቡሮ ኡቁሱወድኮ ኑ ዬቸ» ህድ ኡ ህዶ።
43018031	ጵላጾሴን «ህኑን ህኑሴ ኤት ሀንድ ህ ዎገኬ ኤ ገረ ያኡወይቴ!» ህድ ህዶ። አይሁደሥትን አፈነ ማግትን «ኑንመይ ኦኔ ገረን ኤ ሀይኦሮንኬ ኑ ያኡወንኬ ቱጩትኮ ኑ ዬሴ» ህድ ኡ ህዶ።
43018032	ዬይድን ኤ ማዾስ ዬሱሰይ ዋንድ ቤ ሀይኤንኬ ዜርዴቾ ከቶይ ኣሎሮንኬኮ።
43018033	ጵላጾሴይ ሴኬ ማዽ ቄይሽ ግዳ ጌል ዬሱሰ ሀንኬ ቤኮ ጼይድ «ኔን አይሁደ ካቱወ?» ህድ ኤ ኦይጮ።
43018034	ኤስን «ኔምበ ሀ ኤሰ ኔኮፈ ታ ኦይጬሸን አሡወረ ተ ግሸ ኔኮ ኦተ?» ህድ ኤ ህዶ።
43018035	ጵላጾሴን «ህኔ ተን አይሁደሡወ? ኔምበ ታኮ ገርስ እንደስ ኔ አይሁደሥታረ ከህንቱሴ አፈነ ማግታረኮ። አም ኔ ሀንቴቸ?» ህድ ኤ ኦይጮ።
43018036	ዬሱሰን ሴኬ ኤሱሴ «ተ ካቴቴይ ሀ ሰሀ ካቴቴ ማቁወሶ፥ ሀ ሰሀ ካቴቴ ኤ ማዸኮመ አይሁደሥት ተምበ አይኩወንኬኮ ተ ዬብት ኡሳረ ደርጉታኔ። ሀቴመ ተ ካቴቴይ ሀ ሰሀሴ ማቁወሶ» ህድ ኤ ህዶ።
43018037	ጵላጾሴን «ህኔ ኔን ካቱ?» ህድ ኤ ህዶ። ኤስን «ተን ካቴ ማቄንኬ ኔ ዜርዶስ ኣዴኮ። ተ ዬሉቶሳረ ሀ ሰሀ ገረ ተ ዮዶሳረይ ኣዴይ አበ ማቄንኬ ኦሄሱኮ። ኣዴ ኤሄስት ኡድኮ ተ ኦሄሰ ኡ ሲኔ» ዬይድ ኤ ህዶ።
43018038	ጵላጾሴን «ኣዴይ አም?» ህድ ኤ ኦይጮ። ዬ ኤ ጌዴ አስዎ አይሁደሥቱኮ ኬስ «ኤ ገረ ብዞን በይሶ ዴጌሶ ባሶ።
43018039	ብዝ ቱፈሤ ህ ገሮ መሰላነ ህኑሴ ተ ብርችቾንኬ ሎስኮ ህ ዬቸ። ሀ ኤ ግሸ ሀ አይሁደ ካቴ ብርሽ ተ ደፎሮሰ ኤሀ ህ ኤሄ?» ህድ ኤ ኦይጮ።
43018040	ኡስን ቤ ከቶ ኬደይስ «ኦኦ፥ ኦኦ! ኤሰ ማቁወሶ፥ በርባኔ ብርቹወ!» ህድ ኡ ህዶ። በርባኔይ ፉሎኮ ኤ ማቅቸ።
43019001	ዬ ኤ ጌዴ ጵላጾሴይ ዬሱሰ ኤት ዱሩሶ።
43019002	ቶረሥትን አንኬ ጻጽ ኤ ቅኖወ ኡ ገዶ፥ ዞኦ ማኦን ኡ መይሶ።
43019003	ኤሱኮ ኡዽ «አይሁደ ካቶ፥ ሰዎይቴ፥ ሞዼይቴ!» ህድ ህስኔ ኤ አንቀን ኡ በቅቸ።
43019004	ጵላጾሴን ሴኬ አስ ዉዴ ኬስ አይሁደሥቱኮ «ኤ ገረ ብዝ በይሶን ተ ዼዶሰ ኤሱነ ህ ኤሮሮንኬ ሀቴ ኤሰ ህኑኮኮ ዉዴ ተ ኬሴ» ህድ ኤ ህዶ።
43019005	ህኔ ዬሱሰይ አንኬይ ኤ ቅኖወ ገዱት ዞኦ ማኦ ማዽ ቤ ዬሴንኬ ዉዴ ኤ ኬሶ። ጵላጾሴን «ሀይ ቤወይቴ!» ህድ ኤ ህዶ።
43019006	ከህንቱሴ አፈነ ማግታረ ዬብታረይ ኤሰ ቤ ቤዶንየ «ሱጹወ! ሱጹወ!» ህድ ኡ ኮይሶ። ጵላጾሴይ «ተን ተ በዴነ ኤ ገረ ብዝ በይሶን ተ ቤዶይ ባሶ። ኤሀአይኮ ህኑሴ ኣንድ ሱጹወይቴ» ህድ ኤ ህዶ።
43019007	«ኑን ዎገ ኬመኮ ኑ ኬንጌ። ‹ዎንቶ ዬሌኮ ተን› ዬይድ ህኔሰ ዬ ዎገይ ኤሁወሶ። ሀ ኤ ግሸ ሀ አሥ ሀይኡወዬ!» ዬይድ ኡ ህዶ።
43019008	ጵላጾሴይ ዬይድ ኡ ህዶሰ ቤ ሲዶ ጌዴ ቡሮሜ ገርስ ኢተነ ኤ ዠሾ።
43019009	ቄይሽ ግዳ አስ ሀንኬ ጌል «ዶ! ኔን አየፈን?» ህድ ዬሱሰ ኤ ኦይጮ። ኤስን ሀንኬ ኤሱሴ ብዞን መሄ ኤ ዼዶ።
43019010	ህኔ ጵላጾሴይ «ታረ ዜረሹነ? ተን ኔምበ ብርቼሼን ኔምበ ሱጼሴን አዴቶ ተ ኬንጌሰ ኤሩወኑ?» ህድ ኤ ህዶ።
43019011	ዬሱሰን «ዎንቶኮፈ አዴቶይ ኔሴ እንጉቴ ዼደኮ ተ ገረ አበ አዴቴን ፌቶ ኬንጉወድኮ ኔ ዬቸ። ኔ ኩችየ ተምበ ገርስ እንደ አሥ ኔሜ ገርዴሴ ጩቦኮ ኤ ኬንጌ» ህድ ኤ ህዶ።
43019012	ጵላጾሴይ ዬሱሰይ ዜርዶሰ ቤ ሲዶ ዎጋ ኤሰ ብርሽ ደፌሴ ኤ ዎርዶ። አይሁደሥት «ሀ አሤ ብርቼሸ ኔ ማቆአይኬቴሴ ሮመ ካቱሴ(5) ኡ በዴ ማቁወነኮ። ዬ ኤስን ቤምበ ካቴ መሄስ ሮመ ካቱሴ ኤ ኢለሡኮ» ዬይድ ህስኔ ኡ ኮይሶ።
43019013	ጵላጾሴን ዬ ኤሰ ቤ ሲዶ ጌዴ ዬሱሰ ዉዴ ኤ ኬሶ። ሹች ሎቼ ሱንጌ ጎዶ(6) ያኤሴ ኤ ኡቶ። ዬ ጎዶን እብረይስቴ ኑነነ ገበተኮ ኤ ሱንግቸ።
43019014	ዬ ዎንተይ ገሮ መሰለሴ አይሁደሥት ነቁቴ ዎንቴኮ ኤ ማቅቸ። ዎንታፈ እዙፍ ሳቴ ኤ ኤሌ ዎገ ጵላጾሴይ አይሁደሥተ «ሀይ ህ ካት!» ህድ ኤ ህዶ።
43019015	ኡስን «ሴነ ኦሡወ፥ ኦሡወ! ሱጹወ!» ህድ ኡ ኮይሶ። ጵላጾሴን «ህ ካቴ ሱጻ ተ ሱጼ?» ህድ ኤ ኦይጮ። ከህንቱሴ አፈነ ማግት «ሮመ ካቴ ባከ ፌዴ ካቴ ኑን ኬንጉወንጽኮ» ህድ ኡ ህዶ።
43019016	ዬንየን ጵላጾሴይ ዬሱሰይ ሱጹቶሮሰ ኡሱኮ ገርስ ኤ እንዶ። ኡስን አይት ኤት ዸድ ኡ ሀንዶ።
43019017	ዬ ኤ ጌዴ ዬሱሰይ ቤ ሱሥ ምሤ ቤሴዎ እድ «ቅኖ ቆጬ» ዬይድ ህዩቴ ጎዶ ኤ ኬሶ። ዬ ጎዶይ እብረይስቴ ኑነነ ጎልጎተኮ ኤ ሱንግቸ።
43019018	የሀን ኤሰ ኡ ሱጾ። ኤሳረ ዎልኮን ለምእ አሥተ ሴ በዴ ሀ በዴ ህስ ዬሱሰ ግዳ ገድ ኡ ሱጾ።
43019019	ጵላጾሴን «ነዝረተሥ ዬሱሰ አይሁደ ካቴ» ዬይድ ህኔ ዲዙቴሴሰ ኤሱነ ኤሮሮሰ ኤ ሱጹቶ ምሥ ገረ ኤ ገዱቶሮንኬ ኤ መቶ።
43019020	ኤሱነ ኤ ዲዙቶስን እብረይስቴ ኑነነ፥ ግርኬ ኑነነ፥ ሮመ ኑነነኮ ኤ ማቅቸ። ዬሱሰይ ሱጹቶስ ከተመሴ ኡኬ ኤ ማቅቾ ግሸ ለገ አይሁደሥት ዬ ኤሰ ኡ ዜሩስቸ።
43019021	ከህንቱሴ አፈነ ማግት ጵላጾሴ «ኔን ‹አይሁደ ካቱኮ› ህስኔ ዲዞፉነ፥ ኔ ዲዞሮስ ‹ኤስ «ተን አይሁደ ካቱኮ» ህድኮ ኤ ህዶ› ህድ ህኔሰ ዲዙወ» ህድ ኡ ህዶ።
43019022	ጵላጾሴን «ዬይ፥ ተ ዲዞሰ ዲዝኮ ተ ዬሴ» ህድ ኤ ህዶ።
43019023	ቶረሥት ዬሱሰ ቤ ሱጾ ጌዴ ኤ ማኦ ኤት ዎል ጌኖ ጌኖ ኤ ኤሎሮንኬ ኦይድ ጎዶ ኡ ሸቶ። ኤሳፈ ኤ ገረ ኩሜነ ማኡቴስ ኤ ዬቸ። ዬ ኤስን ኬልየፈ አይት ቅጨምልነ ብዞዎ ማዽ ሜዹቴሴሰ ኤ ማቅቸ።
43019024	ህኔ «ሀ ማኦ ፌዹወንጽኮ፥ ኦኔ ኤ ኤሌንኬ ህጸ ኦልኮ ኑ ኤፌ» ህድ ዎልኮ ኡ ኩንዶ። ዬይስን ኡ መቶሱነ «ተ ማኦ ዎሉሴ ኡ ሸቶ፥ ተ ማኦ ኤፌሴ ህጸ ኤ ገረ ኡ ኦሎ» ዬይድ ሀይለ ፍሸሮወ ኦሁቴቸ ካዮይ እቶ። ቶረሥት መቶስ ዬ ኤሰኮ።
43019025	ዬሱሰይ ሱጹት ዬሱኔ ኤ ደኣ ኤስንዶይ፥ ኤስንዶይንዶ ቡሾይ፥ ቄሌጰ መቾ ማቄ ማረሜይ፥ መግዶለጽ ማረሜይ ህድ ኤእየ ኡ ዬቸ።
43019026	ዬንየን ዬሱሰይ ኤስንዶወረ ኤ ኤህቾ ብዝ ኤ ኤሩስቾሻረይ የሀ ኤእየ ኡ ዬሴሰ ቤድ ቤይንዶ «ኑንዴ! ቤወ፥ ኤሰ ኔ ዬሌ መሁወ» ዬይድ ኤ ህዶ።
43019027	ዬ ቤ ኤሩስቾሹኮ «ቤወ፥ እሶ ኔይንዶ መሁወ» ህድ ኤ ህዶ። ዬንየፈ አይት ቤ ዘወ ኤት ሀንድ ኤ ገዶ።
43019028	ዬ ኤ ጌዴ ዬሱሰይ ኡድ አበኮይ እቶሰ ቤ ኤርዶ ጌዴ ሀይለ ፍሸሮወ ዲዙቴቸ ከቶይ ኣሎሮሰ «ዋሡኮ ተ ሰዞ» ህድ ኤ ህዶ።
43019029	የሀን ዾቆ አበኮይ ኤሳከ ኩንዴሴ ኦተይ ኤ ዬቸ። ህኔ የሀ ዬቸ አሥት ሁጸ ብሼሼሸ ኤት ዬ ዾቆወከ ጌልስ ህሶጴ ህድ ህሶ ምሥ ቅኖወ ገድ ኤ ኑና ኡ ኡቁሶ።
43019030	ዬሱሰን ዬ ዾቆ ላቅዮ ቤ ጹንጾ ጌዴ «ኡድ አበኮይ እቶሴ» ህድ ኤ ህዶ። ቤ ቅኖ ኡለይስ ከሤ ኤ ኬሶ።
43019031	ዬ ኤ ጌዴ አይሁደ አፈነ ማግት ዬ ሱጹተ ጌርት አሀይ ሱሥ ምሥ ገረ ኤ ዬሴሜ ኡ ፈሸኔ ሜይስ ኡ ሆሦሮንኬ ጵላጾሴ ኡ ሽዾ። ኤሱሜ ኡ ሽዾስን ዬ ዎንቴይ ሰንበተሴ ኡ ነቁትቾ ዎንተ ኤ ማቅቾ ግሻረ ሰንበታፈ ዬ ሰንበተይ ፌቶ ፌዴ ሰንበትቱሜ ኬደይዴሴሰ ኤ ማቅቾ ግሻረኮ።
43019032	ህኔ ቶረሥት ሀንድ ዬሱሳረ ሱጹቴቸ ጌርት ፈሸኔ ኡ ሜይሶ።
43019033	ዬሱሰኮ ኡ ኡዾንየ ቡሮነ ኤ ሀይዼሴሰ ቤድ ኤ ፈሸኔ ሜይሴ ኡ ዸዶ።
43019034	ሜይሴ ዸቡቱወዬ ባ ቶረሳፈ ብዝ ኤ ምልየነ ቶረነ ኤ ጨዶ። ዬ ኤ ጨዶንኬዎ ሱሣረ ዋሣረይ ኬሶ።
43019035	ህኑን «ኣዴኮ» ህድ ህዮሮሰ ዬ ኤሰ ቤደ አሥ አቶ ማዽ ዜርድኮ ኤ ዬሴ። ኤ አቶን ኣዴኮ፥ ኣዴ ቤ ዜሬንኬ ቤሴ ኤረኮ ኤ ኤሬ።
43019036	ዬይድን ኤ ማዾስ ሀይለ ፍሸሮወ «ኤ ሜቄትየፈ ብዝን ሜኡወሶ» ህድ ኦሁቴቸሽ እቶሮሰኮ።
43019037	ፌዴ ጎዶ አስ «ዬ ቤ ጨዴቾሸ ቤተኮ ኡ ቤኔ» ዬይድ ህኔስ ዬቾ ግሸኮ።
43019038	ዬ ኤ ጌዴ ብዝ ዮሴፌ ሱንጌ አርመትየሴ ከተመሥ አይሁደ አፈነ ማግተ ቤ ዠሾ ግሸ ኣችያነ ዬሱሰ በዴ ማቅቸሽ ጵላጾሴኮ ጌል ዬሱሰ አሀ ኤ እንጌቴ ኤት ሞጌሴ ኤ ኦይጮ። ጵላጾሴን «ኤኩወ!» ህድ ህዶ። ህኔ ዮሴፌይ ሀንድ አሀ ኤቶ።
43019039	ሀ ኤሱሜ ቡሮ ብዝ ቀመ ዬሱሰኮ ዮዴቸ ንቆዶሞሴይ ሀይዝ ተመ ኦይድ ኪሎ(7) ኤሌ ከረዋረ ጮልኤ ጭቻረይ ዎልኮ ዎርቁቴሴ ሽቶ ኤት ኤ ዮዶ።
43019040	ኡስን አሀ ኤት ሀዴ አይሁደሥት አሀ አይክቾንኬ አይት ሽቶነ ትሽ ተልባፈ ሜዹቴሴ ማኦነ ኡ አጮ።
43019041	ዬሱሰይ ሱጹቶስ ደኣ አበኮይ ቶፉቴ ጎዶይ ኤ ዬቸ። የሀ ኦኔን ኤሳከ ሞጉት ኤሩወዴቾ ክሌ ቦሰይ ኤ አይኩቴቸ።
43019042	አይሁደሥት ሰንበተሴ ነቁትቾ ዎንተ ኤ ማቄ ግሻረ ዬ ቦሰይ ኡኬ ማቅቾ ግሻረ ዬሱሰ አሀ ኦድ ቦሰ ጌልስ ኡ ዎይሶ(8)።
43020001	ሁዴ ዎንቴ ኬትየ ሾኤ ሰሀይ ጌዦ ባኔ መግዶለጽ ማረሜይ ዬሱሰ አሀይ ዬቾ ቦሳ እ ሀንዶ። ቦሰ ሱማፈ ሹች ኦሡት ዬሱኔ እ ቤዶ።
43020002	ህኔ እስን ስሞኔ ሱንግቸ ጴጽሮሴኮወረ ዬሱሰይ ኤህቾ ፌዴ ኤ ኤሩስቾሹኮወረ ዎጽ ሀንድ «ላሤ ቦሳፈ ኤት አየ ኡ ገዶሰ ኤሩወንጽኮ» ህድ እ ኦቶ።
43020003	ህኔ ጴጽሮስየረ ፌዴ ዬሱሰይ ኤሩስቾሻረይ ኬስ ቦሳከ ኡ ሀንዶ።
43020004	ኡስን ቤ ለምኡነ ዎጽየ ኡ ዬቸ። ዬ ፌዴ ኤ ኤሩስቾሽ ዎጽ ጴጽሮሴ ገርድ ሀንድ ኤሱሜ ቡሮ ቦሳ ኤ ኤሎ።
43020005	ቦሳከ ኡለይድ ኤ ቤዶንየ አጬቸ ማኦይ የሀ ዬቸ። ቦሳን ጌሎ ባሶ።
43020006	ስሞኔ ጴጽሮሴይ ኤ ጌዴ ዮድ ቦሳከ ጌሎ። ኤስን አጬቸ ማኦይ የሀ ዬሱኔ ኤ ቤዶ።
43020007	ዬሱሰ ቅኖወ ጻጹቴቸ ማኦይ አጬቸ ማኦሜ አሬ ደኩሱት ዬሱኔ ኤ ቤዶ።
43020008	ዬ ኤ ጌዴ ቡሮ ዮዴቸ ኤ ኤሩስቾሽ ዬ ቦሳ ጌል ቤ ቤዶንየ «ኣዴኮ» ህድ ኤ ህዶ።
43020009	ዬ ኤስን ሀይቦወፈ ዴንዴይ ኤሱሴ ዎርጉሴ በሴ ኤ ማቄንኬ ሀይለ ፍሸሮወ ኦሁቴቸሼ ዬንየ ገጾ በድኮ ኡ ዬቸ።
43020010	ዬ ኤ ጌዴ ኤ ኤሩስቾሽት ለምኤ ማዽ ዸድ ቤ ዘወ ኡ ሀንዶ።
43020011	መግዶለጽ ማረሜይ ዬክስኔ ቦሰ ሱማ ዉዴነ እ ኤእቸ። ዬክስኔን ዙድ ቦሳ እ ቤዶ።
43020012	ዬሱሰ አሀይ ዎይዼቾ ጎዶ ቦሥ ማኦ ማዼሴ ለምእ ዎንቶ ዎሰሥ ብዝ ቅንሦ በዴነ ብዝ ቶክሦ በዴነ ኡትየ ኡ ዬሱኔ እ ቤዶ።
43020013	ኡስን ማረሜ «ኑንዴ! አም ኔ ዬኬ?» ህድ ኡ ኦይጮ። እስን «ተ ላሥ አሀ ሀየፈ ኤት አየ ኡ ገዶሰ ኤሩወሶ» ህድ እ ህዶ።
43020014	ዬይድ ቤ ህዶ ጌዴ ቤ ጌዴ ማዽ እ ቤኔንየ ዬሱሰይ ኤኡሱኔ እ ቤዶ። ኤሰ ኤ ማቄሰ እ ሀሎ።
43020015	ዬሱሰን «ኑንዴ! አም ኔ ዬኬ? ኦን ኔ ዎርጌ?» ህድ ኤ ኦይጮ። እስን ዬ ገትየ ሀንቴሰ እሶ ኤ ብሽኔ «ተ ላሦ! ዬሱሰ አሀ ሀየፈ ኤቴሶ አን ጎዶ ኔ ገዴሴሰ፥ ኦዴ፥ ታሴ ኦሁወ፥ ተ ኤፌሴ» ህድ እ ህዶ።
43020016	ኤስን «ማረሜ!» ህድ ኤ ህዶ። እስን ኤሱኮ ማዽ እብረይስቴ ኑነነ «ረቡኔ!» ህድ እ ህዶ። ኤ ብርቼይ «ኤሩሴዮ!» ህድ ህዮኮ።
43020017	ዬሱሰን «ሀገ ኑወዴኮ ሀንዶ በድ ተ ዬሴ ግሸ ተምበ አይቶፉነ። ኑንዶ ነአጼኮ ሀንድ ‹ «ዸድኮ ታሴን አዴ ህኑሴን አዴ ታሴን ዎንቶ ህኑሴን ዎንቶ ማቄሱኮ ዎኬ ተ ሀንጌ» ዬይድ ኤ ህዶ› ህድ ሀንድ ኦሁወ!» ህድ ኤ ህዶ።
43020018	ህኔ መግዶለጽ ማረሜይ ኤ ኤሩስቾሽቱኮ ሀንድ «ላሡኮ ተ ቤዶ» ህድ እ ኦቶ። ዬ ኤ ጌዴ እሱኮ ኤ ኦቶሰን እ ኦቶ።
43020019	ዬ ዎንቴ ዬ ኤስን ዬ ሁዴ ዎንቴ ሰሀይ ቀንዶ። ዬንየ ኤ ኤሩስቾሽት አይሁደ አፈነ ማግተ ቤ ዠሾ ግሸ ቤ ገሰ አይስ ዘወ ኡ ጵክሉቴቸ። ዬሱሰይ ገሰይ አይኬ ዬሱኔ ኡ ግዳ ጌል ኤዽ «ሞዼቴይ ህኑሴ ማቁወዬ!» ህድ ኤ ህዶ።
43020020	ዬይድ ቤ ህዶ ጌዴ ቤ ኩችየረ ቤ ምልየረ ኡሶ ኤ ቤይሶ። ኤ ኤሩስቾሽት ላሤ ቤ ቤዶንየ ኦርጄነ ኡ መዶ።
43020021	ሴኬን አስ ዬሱሰይ «ሞዼቴይ ህኑሴ ማቁወዬ! ኑወዴይ ተምበ አንሶንኬኮ ተንን ህኑምበ አንሤ» ህድ ኤ ህዶ።
43020022	ዬይድ ዜርድ «ኡፉ» ቤይዶ ጌዴ «አያነ ጌሼ ኤኩወይቴ።
43020023	ህኑን አሥ ጩቦ ‹አቱወዬ› ህድ ሂተአይኮ ኡ ጩቦን ‹አቱወዬ› ህድኮ ኤ ህዩቴ። ህኑን አሥት ጩቦ ‹አቱወዬ› ህድ ህዬ ህ ዼበአይኮ ኡ ጩቦን ‹አቱወዬ› ህድ ህዩቱወሶ» ህድ ኤ ህዶ።
43020024	ዬሱሰይ ቤ ኤሩስቾሽቱኮ ዮዶንየከ ተመ ለምኡካፈ ብዞ ማቅቸ ድድሞሴ(9) ሱንጌ ቶማሴይ ዬንየ ኡሳረ በድኮ ኤ ዬቸ።
43020025	ህኔ ፌዴ ኤ ኤሩስቾሽት «ላሡኮ ኑ ቤዶ» ህድ ቶማሴኮ ኡ ኦቶ። ቶማሴይ «ኤ ኩችየነ ምስማሬይ ጨዴቾ ጎዶ ተ ቤዶ ባ ኣሎ ዬ ጎዶወከ ተ ኩቼ ግልአ ጌልስ ዬይድዎ ኤ ጨዱቴቾ ምልየነ ተ ኩቼ ተ ጌልሶ ባ ኣሎ ተን ሀ ህ ኦሄሰ ‹ኣዴኮ› ህድ ህወሶ» ህድ ኤ ህዶ።
43020026	ሀዙፍ ዎንተ ጌዴ ኤ ኤሩስቾሽት ሴኬ አስ ዘወ ጵክሉት ኡ ዬቸ። ዬንየን ቶማሴይ ኡሳረ ዎልኮ ኤ ዬቸ። ገሰይ አይኩት ዬሱኔ ዬሱሰይ ኡ ግደ ጌል ኤዽ «ሞዼቴይ ህኑሴ ማቁወዬ» ህድ ኤ ህዶ።
43020027	ዬ ኤ ጌዴ ቶማሴኮ «ኔ ግልአ ሀንኬ ኦድ ገደ ተ ኩቼ ቤወ! ኔ ኩቼን አንስ ተ ምሌ ጨሻነ ጌልሱወ! ኣዴሡወ ባከ ኤዞፉነ» ህድ ኤ ህዶ።
43020028	ቶማሴን «ተ ላሦ፥ ተ ዎንቶ!» ህድ ኤ ህዶ።
43020029	ዬሱሰይ ቶማሴኮ «ኔንመይ ተምበ ኔ ቤዶ ግሸኮ ኔ ኣዴሶ። ተምበ ቤዶ በዴስኔ ኣዴሠረስት ሱዙቴሴስተኮ» ህድ ኤ ህዶ።
43020030	ዬሱሰይ ሀ ፍሸሮወ ዲዙቶ ባ ለገ ምጩሼ አበኮ ቤ ኤሩስቾሽታረ ዬስኔ ኤ ሀንቴቸ።
43020031	ዬይድ ኤ ማዸኮን ሀ ፍሸሮይ ኤሱሜ ዲዙቶስ ዬሱሰይ ሜስሄ ማቄንክየረ ዎንቶ ዬሌ ኤ ማቄንክየረ ህ ኣዴሦሮሰኮ። ዬይድዎ ኣዴስ ኤ ሱንሡነ ኮሎ መክነ ዬሶ ህ ዴጌሦሮንኬኮ።
43021001	ዬ ኤ ጌዴ ዬሱሰይ ቤ ኤሩስቾሽቱሴ ጽብርየዶሴ በገዴ(10) ደኣ አስ ቤምበ ኤ ቤይሶ። ቤምበ ኤ ቤይሶስን ሀ ኤሱኬኮ።
43021002	ስሞኔ ሱንግቸ ጴጽሮሴይ፥ ድድሞሴ ሱንግቸ ቶማሴይ፥ ገልለ ቃነ ከተመሤ ማቄ ነትነኤሌይ፥ ዘብዶሴ ነአጽየረ ፌዴ ለምእ ኤ ኤሩስቾሽታረይ ዎልኮ ኡ ዬቸ።
43021003	ስሞኔ ሱንግቸ ጴጽሮሴይ «ተን ጉልጼ አይክየኮ ዸድ ሀንጌ» ህድ ኤ ህዶ። ኡስን «ኔረኮ ኑንን ሀንጌ» ህድ ህስኔ የሀፈ ኬስ ሀንድ ዘጳከ ኡ ጌሎ። ዬ ቀመ ብዞን ጉልጼ አይቶ በድ ኡ አዾ።
43021004	ሰሀይ ዎንቶ ጌዴ ዬሱሰይ ኤሩስቾሽት በገዴ ኑና ኤ ኤኡሱኔ ቤድ ኤሰ ኡ ሀሎ።
43021005	ዬሱሰን «ጌሬ! ህ አይቴሴ ጉልጼይ ዬሳ ዬሴ?» ህድ ኤ ኦይጮ። ኡስን «ብዝን ባሶ» ህድ ኡ ህዶ።
43021006	ኤስን «ማረቤ ዘጰሴ ኦሽች በዴነ ደኩወይቴ፥ አይኮኮ ህ አይኬ» ህድ ኤ ህኔ በገድየ ማረቤ ኡ ደቶ። ለገ ጉልጼ ኤ አይቴሴ ግሸ ማረቤ ጎሽ ኬሴይ ኡሶ ኢሾ።
43021007	ዬሱሰይ ኤህቾ ኤ ኤሩስቾሽ ስሞኔ ሱንግቸ ጴጽሮሴኮ «ላሤመ!» ህድ ኤ ህዶ። ጴጽሮሴን ዬ ኤሰ ቤ ሲዶንኬዎ ቤ ገረፈ አፈነ ማኦ ቤ ኬሴቾ ግሸ ሴኬ ቤ ማኦ ማዽ ዬሱሰኮ ዮዌሴ በገድየ ዶንድ ኤ ጌሎ።
43021008	ፌዴ ኤ ኤሩስቾሽት ብዝ ጺሥ ሜትሬ ኤሌሰዎ ሰሀሜ ዘርድ ቤ ዬቾ ግሸ ጉልጼይ ኤሳከ ኩንዴሴ ማረቤ ዘጰነ ጎሽ ኡ ዮዶ።
43021009	በገዴ ኑና ዮድ ዘጳፈ ቤ ኬሶ ጌዴ ቦራረ ተመ ኣአ ገረ ዬሴ ጉልጽየረ ኡ ቤዶ።
43021010	ዬሱሰን «ሀቴ ህ አይቶ ጉልጽየፈ ኦወይቴ!» ህድ ኤ ህዶ።
43021011	ህኔ ስሞኔ ሱንግቸ ጴጽሮሴይ ዘጳከ ኤ ጌሎ። ብዝ ጺሤ እችች ተመ ሀይዜ መለ መለ ጉልጼነ ኩንዴሴ ማረቤ ዋሳፈ ጎሽ በዴ ገረ ኤ ኬሶ። ማረቤይ ሃንጽ ጉልጼ አይተኮን ፌዹቶ በድኮ ኤ ዬቸ።
43021012	ዬሱሰን «ዮድ ሙወይቴ!» ህድ ኡሶ ህዶ። ላሥ ዬሱሰ ኤ ማቄንኬ ቤ ኤርዴቾ ግሸ ኡሳፈ ኦኔን «ኔን ኦኔው?» ህድ ኤሰ ኦይጬሼ ናሰይ ብዝን በድኮ ዬቸ።
43021013	ኤስን ሀንኬ ኡዽ ቦረ ኤት ኡ ምዮሮሰ ኡሱሴ ኤ እንዶ። ዬይድዎ ጉልጼን ኤ እንዶ።
43021014	ሀይቦወፈ ኤ ዴንዶ ጌዴ ኤ ኤሩስቾሽት ኤሰ ኡ ቤሱኔ ሀ ኤስ ሀይሶ ዎገኮ ኤ ማቅቸ።
43021015	ከሠ ኡ ሙዶ ጌዴ ዬሱሰይ ስሞኔ ሱንግቸ ጴጽሮሴኮ «ዮነ ዬሌ ስሞኔ! ሀ ኡሱሜ ገርስ ታ ኤሃ ኔ ኤሄ?» ህድ ኤ ኦይጮ። ኤስን «ኤወ ላሦ! ኔምበ ተ ኤሄንኬ ኔን ኤረኮ ኤሬ» ህድ ኤ ህዶ። ዬሱሰን «ተ ቀልንቸ ሙሱወ!» ህድ ኤ ህዶ።
43021016	ለኩንሦ አስ «ዮነ ዬሌ ስሞኔ! ታ ኤሃ ኔ ኤሄ?» ህድ ኤ ኦይጮ። ጴጽሮሴን «ኤወ ላሦ፥ ኔምበ ተ ኤሄንኬ ኔን ኤረኮ ኤሬ» ህድ ኤ ህዶ። ኤስን «ተ ዶርተ ዬንጉወ» ህድ ኤ ህዶ።
43021017	ሀይሶ አስ «ዮነ ዬሌ ስሞኔ! ተምበ ኤሃ ኔ ኤሄ?» ህድ ኤ ኦይጮ። ሀይሶ ዎገ «ተምበ ኤሃ ኔ ኤሄ?» ህድ ኤ ህዶሰ ጴጽሮሴይ ህግል «ላሦ! ኔን ኡድ በሱኮ ኔ ኤሬ። ኔምበ ተ ኤሄንኬን ኤረኮ ኔ ኤሬ» ህድ ኤ ህዶ። ዬሱሰን «ተ ዶርተ ሙሱወ!
43021018	ኔሴ ተ ኦሄስ ፌቶ ኣዴኮ። ሙለ ዬስኔ ኔሴ ኔ ማኦ ማዽ ኔ ኤቶ ዉዴ ኔ ሀንግቸ። ኔ ጭንዶ ጌዴመ ኔ ኩቼ ኔን ቤይሴ፥ ፌዴ አሥ ኔምበ መይስ ኔ ዎርጉወ ዉዴን ኤት ኤ ሀንጌ» ዬይድ ኤ ህዶ።
43021019	ሀ ኤሰ ኤሱሜ ኤ ዜርዶስን ጴጽሮሴይ አበኬይድ ሀይዽ ዎንቶ ኤ ኩሡሴሰ ኦሄሱኮ። ዬ ኤ ጌዴን ጴጽሮሴኮ «ታረ ዮወ!» ህድ ኤ ህዶ።
43021020	ጴጽሮሴን ቤ ጌዴ ማዽ ዬሱሰይ ኤህቾ ብዝ ኤ ኤሩስቾሽ ኡ ጌዴ ዮሱኔ ኤ ቤዶ። ዬ ኤስን ቡሮ ዬ ቀሜቴ ኡ ሙሱኔ ዬሱሰ ወሼኮ ኡዽ «ኔምበ ገርስ እንጌስ ኦኔወ?» ህድ ህስኔ ኦይጬቸሹኮ ኤ ማቅቸ።
43021021	ጴጽሮሴይ ዬ አሤን ቤድ ዬሱሰኮ «ላሦ፥ ሀ አሥች?» ህድ ኤ ኦይጮ።
43021022	ዬሱሰን «ተን ‹ተ ዮኔ ኣሎ ዬሱወዬ› ህድ ኤሰ ተ ህደኮ አም ኔምበ ኤሳከ ጌልሴሰ? ኔን ኔሴ ታረ ዮወ» ህድ ኤ ህዶ።
43021023	ዬ ኤ ግሸ ኣዴሤስት ግዳከ «ሀ አሥ ሀይኡወሶ» ዬይድ ህኔ ኦዶይ ኤ ቡዱቶ። ዬሱሰመይ «ተን ‹ተ ዮኔ ኣሎ ዬሱወዬ› ህድ ኤሰ ተ ህደኮ አም ኔምበ ኤሳከ ጌልሴሰ?» ህድ ኤ ህዶሰ ባከ «ሀይኡወሶ» ህድ ህዶ ባሶ።
43021024	ሃንጽ ዜሬ ቤድ ኦተሳረ ሀ ኤስተ ዲዜሳረይ ዬ ኤ ኤሩስቾሸኮ። ኤ ኦቶስን ኣዴ ማቄንኬ ኤረኮ ኑ ኤሬ።
43021025	ዬሱሰይ ሀንቶ ለገ አበክተኮ አስዎ ዬሰ። ታሴ ኤ ብሼንኬ ኤ ሀንቶ ሀንትት ኡድ ኤ ብዝ ብዝነ ዲዙቴሴሰ ማዸኮ ዬ ዲዙተ ፍሸሮ ቤሴ ሀ ሰሀይ አይኬሴ ደንደኡወድኮ ኤ ዬቸ።
44001001	-
44001002	ተዎፍሎሴ፥ ቡሮ ኔሴ ተ ዲዞሳከ ዬሱሰይ ሀንቴ አይቶሳፈ ዴንስ ጸርድ ቤ አንሶስቱኮ አያነ ጌሹነ ዱርኩት ዎሶ ቤ እንዶ ጌዴ ዎነ አፋ ቤ ሀንዶ ኣሎ ኤ ኤሩሶሳረ ኤ ሀንቶሳረ ኡድ ኔሴ ዲዝኮ ተ ዬቸ።
44001003	ለገነ መዹንድ ቤ ሀይዾ ጌዴ ዴንድ ኤንአ ቤ ዬሴንኬ ለገ ኦጌነ አዴይድ ኡሱሴ ቤምበ ኤ ቤይሶ። ኦይድ ተም ዎንቴ ግዳከ አዳ ቤንት ዎንቶ ካቴቴይ አበ ኤ ማቄሰ ኡሱኮ ኤ ኦቶ።
44001004	ብዝ ዎገ ኡሳረን ዎልኮ ቤ ዬቾንየ «ህኑኮ ተ ኦቴቾ ኑወዴይ ህኑምበ ጎቡሴሴ ጎቦ ከኩወይቴ ባከ፥ ዬሩሰሌሜ ከተማፈ ኬሶፍተ።
44001005	ዮሀንሴይ ዋሡነኮ ጸመዽ ዬቸ፥ ህኑንመይ ኦዼ ዎንተ ጌዴኮ አያነ ጌሹነ ህ ጸመቁቴ» ዬይድ ህስኔ ኡሱኮ ኤ ኦቶ።
44001006	ኡስን ብዝ ጎዶ ኤሳረ ጵክሉት ዬስኔ «ኑ ላሦ፥ እስረኤሌሴ ካቴ ሴኬ መት ኔ ኤሴስ ሀትየ?» ህድ ኡ ኦይጮ።
44001007	ዬሱሰን «ዬንኬ ዬሴስ አን አጉነ፥ አን ቤረ ኤ ማቄንኬ ኑወዴኮ ቤሴ ቤ አዴቶነ መሄሰ። ህ ኤሮሮሰ ህኑምበ መቶ ባሶ።
44001008	ማቁወዬ ባከ አያነ ጌሽ ህ ገረ ዮኔንየ ኦሰኮ ህ ዴጌሤ፥ ዬሩሰሌሜ ከተማን ይሁደ ዉድየን ሰመርየ ዉድየን ኡድ ሰሀይ መቶይነን ተ ግሸ ኦሄስተኮ ህ ማቄ» ዬይድ ኤ ህዶ።
44001009	ዬ ኤሰ ቤ ኦቶ ጌዴን ኡ ቤሱኔዎ ዎኬ ዎኬይድ ኤ ሀንዶ፥ ዹማ ጌል ቤንቴ ኤ ዼዶ።
44001010	ኤ ኬሱሱኔን አፋ ትዽስ ቤየ ኡ ዬሱኔ ቦሥ ማኦ ማዼሴ ለምእ አሥ ሀይ ኡ ደኣ ኤዽ
44001011	«ህኑኖ ገልለ አሥቶ፥ አበሱን አፋ ቤስኔ ህ ኤኤ? አፋ ኤ ሀንጉሱኔ ህ ቤዶ ዬሱሰይ አፋ ኤ ሀንጉሱኔ ህ ቤዶንኬዎኮ ዬኬ ማዽ ኤ ዮኔ» ዬይድ ኡሱኮ ኡ ኦቶ።
44001012	ዬ ኤ ጌዴን ኤ ኤሩስቾሽት ዘይቴ በካፈ ሀንኬ ዬሩሰሌሜ ኡ ማዾ። ዬ በከን ዬሩሰሌሜፈ ብዝ ኪሎ ሜትሬኮ ኤ ዘሬ።
44001013	ዮድን ኤሰ ቤ ዬቾ ጎዶ ፎቅየ ኡ ኬሶ። ዬ ኡስትን ጴጽሮሴ፥ ዮሀንሴ፥ የይቆቤ፥ እንድራሴ፥ ፍልጶሴ፥ ቶማሴ፥ በርቴሌሞሴ፥ መቶሴ፥ እልፍዮሴ ዬሌ የይቆቤ፥ ብየዴ ዉዴሴ ኤዼቸ ስሞንየረ የይቆቤ ዬሌ ይሁዳረኮ ኡ ማቅቸ።
44001014	ዬ ኡስት ቤ ኡድነዎ ብዝ ሙጹሮነ ኡድ ዎገ ገፌ ባከ ዎንቶ ሽኤሴ ኡ ጵክሉትቸ። ብዝ ብዝ እንዶወጽታረ ዬሱሰይንዶ ማረምየረይ ዬይድዎ ዬሱሰይንዶ ነአጽታረይ ኡሳረ ኡ ዬቸ።
44001015	ዬንየን ብዝ ዎንቴ ጴጽሮሴይ ጺሤ ለምእ ተሜ ኤሌ ኣዴሤስት ቡሮ ኤዽ
44001016	«ኑንዶ ነአጽቶ! ዬሱሰ አይቴቸ ጌርተ ዱርተ ይሁደ ግሸ አያነ ጌሽ ደውቴ በዴነ ሀይለ ፍሸሮወ ኦሁቴቸ ከቶይ ኣሌኮ ኤ ዎርጉስቸ።
44001017	ይሁደይ ኑረ ብዞ ማዽ ኑ ሀንቴ ሀንተሴ ሸሀሡኮ ኤ ማቅቸ» ህድ ኤ ህዶ።
44001018	ዬ ይሁደን ኢተ ሀንተ ሀንት ኤ ዎመ ሚዤ ኤት ሰሀ ኤ ዎንዶ። ቤ ዴሞነን ኡንድ ግዳፈ ዹዽ ኤ ገዎ በስን ኡድ ኬስ ዎረ ጉቶ።
44001019	ዬሩሰሌሜ ዬቸሽትን ኡድ ዬ ኤሰ ኡ ሲዶ። ህኔኮ ዬ ሰሀይ ኡ ኑነነ «አኬልዳመ» ህድ ኤ ጼይጉቶ። ዬ ኤ ብርቼን «ሱሥ ሰሀ» ህድ ህዮኮ።
44001020	ጴጽሮሴን ሴኬ «ዬ ኤስን ዬይድ ኤ ማዾስ ዝንገሌ ፍሸሮወ ‹ኤ ዘወይ ከየ ማቁወዬ! ኦኔን ኤሰ ዬሶፌ› አስ ፌዴ ጎዶ ‹ኤ ማጌቴ ፌደይ ኤኩወዬ› ዬይድኮ ኤ ዲዙቴሴ።
44001021	-
44001022	ሀቴ ዬሱሳረ ዎለ ኬስ ኑ ጌልቾንየ ኑረ ዬቸሻፈ ዬ ኤስን ዮሀንሴይ ኤሰ ጸመዾሳፈ አይት አፋ ኤ ኬሶ ኣሎ ኑረ ዎልኮ ዬቸ አሥታፈይ ብዝ ኑረ ዎልኮ ኤ ዴንሦሴ አቶ ማቄኮ ኤሰ ኤ ዎርጉሴ» ዬይድ ኤ ህዶ።
44001023	ዬ ኤ ጌዴ ለምእ አሥተ ኡ ኡቁሶ። ዬ ኡስን በርሰባሴ ኦኦይኔ ዮስቶሴ ሱንግቸ ዮሴፍየረ መትየስየረኮ ኡ ማቅቸ።
44001024	-
44001025	ዎንቶን ሽእስኔ «ኡድ አሥ ሙጹሮ ኤሬ ላሦ፥ ይሁደይ ብየ ኤ ዎርጉሶ ጎዶ ሀንዶስ በልየ ሀ መሮሴ አንሡተሴ ማዽ ማጌቴሰ ሀ ለምኡካፈ ኔ ጸርዴሴሰ ኑ ቤይሱወ!» ዬይድ ኡ ሽዾ።
44001026	ህጸን ኡ ኦልኔ መትየሴ ኤ ኤቶ፥ ኤስን አንሡቴቸ ተመ ብዝ ገረ ኤ ኮሱቶ።
44002001	አይሁደሥት ኩሥቾ «ጴንጼቆስቴ» ህድ ህሶ መሰለ ዎንቴይ ኤልኔ ቤ ኡድነ ጵክሉት ብዝ ጎዶ ኡ ዬቸ።
44002002	የሀን መሶ በድ ኡ ዬሱኔ ኦርጄ ጉበቤ ብሼ ከቶይ አፋፈ ዮድ ኡ ዬቾ ዘወ ኤ ኩንዶ።
44002003	ተመ ሎጼ ብሼሽ ኡሱሴ ኤ ቤንቶ። ዬ ኤስን ቤ ሎጼነ ሎጼነ ኡ ብዝ ብዝ ገረ ኤ ኡቶ።
44002004	አያነ ጌሽን ኡ ኡድየከ ኩንድ ኡሱሴ እንዶንኬ ፌዴ ፌዴ ዉዴ ኑነነ ዜሬ ኡ አይቶ።
44002005	ሀ ሰሀ ገረ ዬሴ አሥታፈ ኡድ ዮደስታረ ዎንቶ ዠሽ ኩሤ አይሁደሥታረይ ዬሩሰሌሜ ዬንየ ኡ ዬቸ።
44002006	ዬ ከቶን ቤ ሲዶንየ ለገ አሥት ኡ ጵክሉቶ። ኡ ዉዴ ኑነ ኑነ ኡ ዜሩሱኔ ሲድ ኡ ቡሮ ኤ ባድኔ
44002007	ዾንጽድ ምጭን «ሀ ዬይድ ዜሬስት ኡድ ገልለ ዉዴ አሥተ ማቁወዬ?
44002008	ህኔ ኑን ኑ ዬሉቶ ዉዴ ኑነነ ኑነነ ኡ ዜሩሱኔ፥ ሀይ፥ ስየ ኑ ዬሴስ ዋክድን?
44002009	ኑን ጰርትየፈ፥ ሜድየፈ፥ ኤለሜጽየፈ፥ መስጶቶምየፈ፥ ይሁዳፈ፥ ቀጰዶቅየፈ፥ ጰንጾስየፈ፥ እስየፈ፥
44002010	ፍርግየፈ፥ ጰንፍልየፈ፥ ግብጽየፋረ ቀረነ ደኣ ዬሴ ልብየ ዉድየፋረ፥ ዬይድዎ ሮመፈን ዮደ አይሁደሥታረ አይሁደ ጌል አይሁደ ማዸስታረ ማቁወዬ ሀይ ሀየ ዬሴስ?
44002011	ዬይድዎ ቄርጼሴፈን አረብየፈን ዮደስት ኑን ዬሰኮ ኑ ዬሴ። ሀይ፥ ኑን ኑ ኡድነ ዎንቶይ ሀንቶ ኦርጄ ሀንትተ ኑ ኑነነ ኑነነኮ ሀ ኡስት ዜሩሱኔ ኑ ሲኔ» ዬይድ ኡ ህዶ።
44002012	የሀ ምጭ ቤ ኦሄሰ ዼድ «ሀ ኤስ አም?» ዬይድ ሴኬ ሀንኬ ዎልኮ ኡ ህዶ።
44002013	ኡሳፈን ብዝ ብዝት «ዌይኔ ዳነኮ ኡሽ ኡ ጎዤሼ!» ዬይድ ህስኔ ኡ ዻዶ።
44002014	ዬ ዎገን ጴጽሮሴይ ተመ ብዝ አንሡታስታረ ኤዽ ቤ ከቶ ኬደይስ የሀ ዬቸ አሥቱሴ «ህኑኖ አይሁደሥቶ፥ ኡድ ዬሩሰሌሜ ዬሴስቶ! ህኑሴ ተ ዜሬ ብዝ ዜሬኮ ዬሰ፥ ሀይሱወይቴ!
44002015	ህኑሴ ኤ ብሼንኬ ሀ ጌርት ጎዡቶ ባሶ። ኬትየፈ ሀገ ሀይ ሀይዝ ሳቴኮ።
44002016	ሀንዞ ሀ ማዸስ ኦሎ ካየሥ እዩኤሌነ ኦሁቴቸሹኮ።
44002017	ዬ ኤሰን ‹ዎንቶይ ዬይድኮ ኤ ህኔ። «ኣልጭረ ዎገ ተ አያነኮ አሥ ገረ ኡድ ተ ጉሴ። ህ ነይሽ፥ ቡሾይ፥ ነእ ካዮኮ ኡ ዜሬ፥ ህ ነእ ሙለይ ሀረጄኮ ኡ ሀረጄ፥ አሰንሥ ጭምት አፉከኮ ኡ አፉኬ።
44002018	ዬ ዎጋን ተ ማልት ገረን ማቄ ተ ማክት ገረ ተ አያነይ ጉፎሮንኬኮ ተ መሄ፥ ካዮን ኡ ዜሬ።
44002019	አፋን ምጩሼ አበክተ ሀ ሰሃከን ዱኡሴ ዬረግተ ተ ቤይሴ፥ ሱሣረ ተማረይ ዬይድዎ ጩወ ቱለቱሎወረይ ኤ ቤንቴ።
44002020	ኦርጅየረ ኩሡቴሴሳረ ማቄ ላሥ ዎንተይ ዮኔሱሜ ቡሮ ቆስ ጬንቻከ ኤ አርቴ፥ አጉነን ሱሤ ኤ ብሼ።
44002021	ዎንቶይ ቤ ሱንሤ ጼይጌስተ ኡድነ ማረኮ ኤ ማሬ» ዬይድ ዎንቶይ ህዶ› ዬይድ እዩኤሌይ ህዴቸ።
44002022	እስረኤሌ አሥቶ፥ ሀ ተ ኦሄሰ ስወይቴ! ህኑን ኤሬንኬ ዎንቶይ ነዝረተሥ ዬሱሰ በዴነ ምጩሼ ሀንታረ ዱኡሴ አበኮወረ ኤ ሀንቶ። ዬ ኤሱነ ዎንቶኮፈ ኤ ማቄንኬ ኤ አዱሶ።
44002023	ዎንቶይ ‹ዬይድኮ ኤ ማቄ› ህድ ቤ ህዶሱናረ ቡሮነዎ ኤ ማቄንኬ ቤ ኤርቾሹናረ ሀ አሤን ገርስ ህኑሴ ኤ እንዶ፥ ህኑንን ዎገነ ባ ጌር ኩችየ ገርስ እንድ ህ ሱጹሶ ህ ዎዹሶ።
44002024	ማቄ ባ ሀይቦይ ኤሰ ኢሽ አይት የሀ ገዴሴ ደንደዾ ባ ግሸ ዎንቶይ ሀይቦ ኦሰ ኢሽ ኤ ዴንሶ።
44002025	ደውቴን ኤ ግሸ ኦህስኔ ‹ዎንቶ ኡድ ዎጋኮ ተ ቡሮ ተ ቤኔ፥ ታረ ኤ ዬሴ ግሸን ሴኬ ሀንኬ ህወሶ።
44002026	-
44002027	ሀ ኤ ግሸኮ ተ ሙጹሮይ መድኔ ተ ኡንጹሬን ገለተነ ኩንዴሴ። ተ ሉቦን ሀይቦ ጎዶወ ኔ ዸጉወ ግሻረ ኔ ሀይለሥ ቦሳ ሰሞሮንኬ ኔ መሁወ ግሻረ ተን ተ ዬሶ ኣሎ ጎብስኔኮ ተ ዬሴ።
44002028	ዬሶ ኦጌን ታ ኔ ኤሩሶ፥ ታረ ኔ ዬሴሱነ መገነኮ ተ ኩንዴሴ› ዬይድኮ ኤ ህዶ።
44002029	ኑንዶ ነአጽቶ! ኤሩቴሴ ኑ ዬለ አዴ ደውቴይ ሀይዽ ኤ ሞጉቶንክየረ ኤ ቦሰን ሀቴ ኣሎ ኑ ደኣከ ኤ ዬሴንክየረ ህኑሴ ዬይድ ተ ዜሩሱኔ ኣቹቴሴ ዜሬ ማቁወሶ።
44002030	ደውቴይ ካየሤ ቤ ማቅቾ ግሻረ ዎንቶይ ኤሱሴ ‹ኔ ነይሻፈ ብዞኮ ኔ ካቴቶ ጎዶወ ተ ኡቱሴ› ህድ ኤ ጫዾ ጫቆ ቤ ኤርቾ ግሻረ
44002031	ማቄሴ ህኔሰ ቡሩስ ኤርድ ክርስቶሰ ዴንሦ ግሸ ሀይቦ ጎዶወ ኤ አቱወንክየረ ኤ አቾይ ሰንጉወንክየረኮ ኤ ዜርዴቸ።
44002032	ሀ ዬሱሰ ዎንቶይ ሀይቦወፈ ኤ ዴንሶ፥ ኑንን ኑ ኡድነ ዬ ኤሱሴ አቶኮ።
44002033	ዬ ኤ ጌዴ ኤስን ዎንቶ ኦሽሸ ኩሡነ ኤ ኡቶ። አዴይ ‹እንገኮ ተ እንጌ› ህድ ጎቡሴቾ አያነ ጌሼ ዬሱሰይ ኤሱኮፈ ኤት ሀ ህ ቤኔሳረ ሀ ህ ሲኔሳረ ኤ አንሶ።
44002034	-
44002035	ደውቴይ ቤሴ አፋ ኬሶ ባሶ። ማቄ ባከ ዜርስኔ ‹ተ ዎንቶይ ተ ላሡሴ «ኔ ኢለሥተ ኢሽ ኔ ቶኬ ኦሞ ተ መሆሮ መኮ ኩሠ ጎዶ ተ ኦሽሸ ኡቱወ» ዬይድኮ ኤ ኦቶ› ህድ ኤ ህዶ።
44002036	ዬቦ፥ ሀ ህ ሱጼቾ ዬሱሰ ዎንቶይ ላሣረ ሜስህየረ ኤ መቶንኬ ኣዴነዎ እስረኤሌ አሥት ኩሜነ ሀ ኤሰ ኤሩወዬ!» ዬይድ ኤ ህዶ።
44002037	ዬ ኤሰን አሥት ሲዶንየ ዜሬይ ኡሱሴ ጌልኔ ኡ ሙጹሮይ ዶሉቶ። ኡስን ጴጽሮሴሳረ ፌዴ አንሡታስቱሳረ «ኑንዶ ነአጽቶ! አም ኑሴ ብሼሸ?» ዬይድ ኡ ኦይጮ።
44002038	ጴጽሮሴን «ዎንቶይ ህ ጩቦ ‹አቱወዬ› ህድ ህዮሮሰ፥ ህ ጩቦ ዸድ ማቁወይቴ። ዬሱስ ክርስቶሰ ሱንሡነ ህ ብዝ ብዝነ ጸመቁቱወይቴ። ዎንቶይ እንጌ አያነ ጌሹኮ ህ ኤኬ።
44002039	ኑ ላሥ ኑ ዎንቶይ ‹ማቆኮ ኤ ማቄ› ህድ ጎቡሴሴ ጎቦይ ህኑሳረ ህ ነይሹሻረኮ። ዬይድዎ ዘረ ዬሴስቱሴን ኡድ ኦኔሴን ቤኮ ኤ ጼይዴሴስቱሱኮ» ዬይድ ኤ ህዶ።
44002040	ለገነን ፌዴ በዴነ ዜርድ «ሀ ዶመ ማቄ ዬሉቴ ገረ ዮኔ ያኣፈ ህኑምበ ማሩወይቴ» ህድ ህስኔ ምንስ ኤ ኦቶ።
44002041	ጴጽሮሴይ ኦቶሰ ሲድ ኤተስት ኡ ጸመቁቶ። ዬ ዎንቴን ሀይዝ ኩመ ኤሌስት ኡ ገረ ኮሱቶ።
44002042	ኡስን አንሡታስት ኤሩስቾ ኤረነ፥ ዎለ ብዞ ማቄነ፥ ላሥ ቀሜቴ ምዬነ፥ ዎንቶ ሽኤነ ኡ ሚንግቸ።
44002043	ዬንየን አንሡታስቱነ ምጩሼ ለገ አበኮወረ ዱኡሴስታረይ ሀንቱቶ ግሸ ኡድ አሥት ኡ ዠሾ።
44002044	ኣዴሤስትን ኡድነ ዎልኮ ብዞ ማዽ ኡ ዬቸ፥ ኡ ኬንጌስን ኡድ ኮሤ ኤ ማቅቸ።
44002045	ቤ ሰህተን ቤ ኬንግቾሽተን ዘልእ ኡ ብዝ ብዝሴ ኤ ዎርጉሴ ኣሎ ሚዤ ኡ እንግቸ።
44002046	ኡድ ዎንቴን ብዝ ሙጹሮነ ዎንቶ ሀይለ ዘወ ቄይሽ ግዳ ኡ ጵክሉትቸ፥ ዎል ዘወ ሀንት ላሥ ቀሜቴ ኡ ሙቸ፥ መግስኔ ጌሽ ሙጹሮነ ዬስኔ ቤ ከሠ ኡ ሙቸ።
44002047	ዎንቶን ኡ ገለትቸ፥ አሥ ኡድ ኡሱሴ ሞዼቴዎ ኬንግቸ። ዎንቶን ሎሌስተ ዎንተነ ዎንተነ ኡ ገረ ኤ ኮስቸ።
44003001	ብዝ ዎንቴ ጴጽሮስየረ ዮሀንስየረይ ዎንቶይ ሽኡትቾ ዎገ ኦዱፍ ሳቴነ ዎንቶ ሀይለ ዘዋ ኡ ሀንግቸ።
44003002	ቤ ዬሉቶወፈ አይት ዶመ ማቄ ብዝ አዴይ ኤ ዬቸ። «ብሸች ሱመ» ህድ ህሶ ዎንቶ ሀይለ ዘወ ቄይሽ ሱማ ኡድ ዎንቴ ሚዤ ኤ ሽኦሮሰ አሥት እድ ኦድ ኡ ገድቸ።
44003003	ዬ አዴን ጴጽሮስየረ ዮሀንስየረይ ዎንቶ ሀይለ ዘወ ቄይሼ ጌሌሴ ኡይሱኔ ቤድ ሚዤ ኡሶ ኤ ሽዾ።
44003004	ኡስን ኤ ኣፍየ ጨድ ቤድ ጴጽሮሴን «ሀንኬ ኑኮ ቤወ!» ህድ ኤ ህዶ።
44003005	ኤስን ብዝ አበኮ ኤሱሴ እንጌሰ ኤሰ ኡ ብሽኔ ጎብስኔ ኡሱኮ ሞዹስ ኤ ቤዶ።
44003006	ጴጽሮሴን «ሚዤ ኬንጉወሶ፥ ማቄ ባከ ሀ ተ ኬንጌሰኮ ኔሴ ተ እንጌ። ነዝረተሥ ዬሱስ ክርስቶሰ ሱንሡነ ዴንድ ቃዹወ» ህድ ኤ ህዶ።
44003007	ኤ ኦሽች ኩቼ አይት ኤ ዴንሶ። ዬንየዎ ኤ ቶክየረ ኤ ቅጨምልትየረይ ሚንዶ።
44003008	አፋን ዶንድ ዴንድ ኤ ኤዾ፥ ሴኬ ሀንኬ ሀሜ ኤ አይቶ። ቃዽስኔን፥ አፋ ዶንግስኔን ዎንቶ ገለትስኔ ኡሳረ ዎልኮ ዎንቶ ሀይለ ዘዋ ኤ ጌሎ።
44003009	አሥትን ኡድነ ዎንቶ ኤ ገለቱሱንየረ ኤ ቃዹሱንየረ ቤድ
44003010	«ብሸች ሱመ» ህድ ህዩቴ ዎንቶ ሀይለ ዘወ ቄይሽ ሱመ ደኣ ኡት ሚዤ ሽእቸሽ ኤሰ ማቅቾሸ ኡ ኤርዶ። ኤ ገረ ማዸሱነን ምጭየካረ ዾንጽየካረ ኡ ዬቸ።
44003011	ዬ አዴን «ጴጽሮስየረ ዮሀንስየረ ደኩወሶ» ህድ ኡሳረ ኤ ዬሱኔ ኦርጄነ ምጭሽኔ አሥ ኡድ «ሰለሞኔ ከረ» ህድ ህዩቴ ጎዶ ዎልኮ ኡሱኮ ኡ ዎጾ።
44003012	ጴጽሮሴን ዬ ኤሰ ቤድ «እስረኤሌ ጌርቶ፥ ሀ ኤሱነ አሜ ህ ምጬ? ሀኖ ሀ አዴይ ኑ ኦሰነ ኦኦይኔ ኡድ ዎገ ዎንቶሴዎ ኑ መሥቾ ግሸ ኤ ቃዾሮንኬ ኑ መቶሰ ህኑሴ ኤ ብሽንየ ኑ ኣፍየ ጨድ ህ ቤኔ?
44003013	ኑወድየጽት ዎንቶይ፥ አብረሃሜ ዎንቶይ፥ ይሳቄ ዎንቶይ፥ የይቆቤ ዎንቶይ ገርስ ህ እንዴቾሻረ ጵላጾሴይ ‹ብርቾኮ ተ ብርቼ› ህድ ህደኮን ኤ ቡሮ ህ እንጸዼቾሻረ ቤ ዬሌ ዬሱሰ ኬደይስ ኤ ኩሶ።
44003014	ማቄ ባከ ህኑን ሀይለን ግዞን ማቄሰ እንጸዽ አሤ ዎዼቸ አሤ ጵላጾሴይ ብርቾሮንኬ ህ ሽዾ።
44003015	ዬሶ እንግቸሼ ህ ዎዾ። ዎንቶመይ ኤሰ ሀይቦወፈ ኤ ዴንሶ። ኑንን ዬ ኤሱሴ አቶኮ።
44003016	ሀ አሥ ዬሱሰ ኣዴሴሴሰ ኤ ማቅቾ ግሸ ቡሮ ህ ቤዴቾሻረ ህ ኤርቾሻረይ ሎል ኤ ኦሰጾስ ኤ ሱንሡነኮ። ኤሱነ ቤ ዴጌሶ ኣዴሦነኮ ህ ቡሩወከ ኩሜነ ኤ ሎሎስ።
44003017	ጌርቶ! ሀዴ ህኑምበ አህቸሽቱኬ ህኑንን ኤርዶ በድ ህ ሀንቶንኬ ኤረኮ ተ ኤሬ።
44003018	ሀንኬይዴሴ ኦጌነኮ ዎንቶይ ቡሮነ ቤ ካየሥቱነ ኡድ ‹ሜስሄይ መዸ ኤፈኮ ኤ ኤኬ› ህድ ቤይዴቾ ካዮይ ኣሎሮንኬ ኤ መቶ።
44003019	-
44003020	ዮነሴ ላሥ ሴኬ ህ ክሎንጌ ቤረ ህኑሴ እንጎሮንኬ፥ ቡሩስ ህኑሴ ቤ መሴቾ ዬሱስ ክርስቶሰ ኤ አንሦሮንኬ ህ ጩቦይ አቶሮንኬ ጩቦ ሀንቴ ዸጉወይቴ፥ ሀንኬ ዎንቶኮ ማቁወይቴ።
44003021	ኦሎወፈ አይት ሀይለ ማቄ ካየሥቱነ ዎንቶይ ዜርዴቾንኬ ኡድ ሀ ሰሀይ ኤ ክሎንጎሮ ኣሎ ሜስሄይ አፋ ዴጬኮ ኤሰ ኤ ዎርጉሴ።
44003022	ሙሴን ዜርስኔ ‹ን ላሥ ን ዎንቶይ ታንኬ ዬሴ ካየሤ ህኑሱኮ ህ ኦማፈ ኤ ዴንሤ፥ ኤ ኦሄሰ አበ ኤ ማኮን ኤ ኡድነ ስወይቴ።
44003023	ዬ ካየሥ ኦሄሰ ስወ አሥ ኡድ አሥ ገረፈ ሸሁትኮ ኤ ባኔ› ዬይድኮ ኤ ህዴቸ።
44003024	ዬይድዎ ሰሙኤልየፈ ዴንስ ኤ ጌዴ ዬቸ ካየሥት ኦኔን ኡድ ሀ ዎገሱኮ ኡ ዜርዴቸ።
44003025	ህኑን ካየሥት ኦቴቾሸ ኤተስተኮ። ዎንቶይ አብረሃሜሴ ‹ኔኮፈ ዬሉቴሱነኮ ሀ ሰሀ ገረ ዬሴ አሥ ኦመይ ኡድ ኡ ሱዙቴ› ህድ ዜርስኔ ንምበ ዬለ አድየጽቱሴ ዬንየ ጫዽ ኤ እንዴቾሽ ሀቴ ህኑሱኮ።
44003026	ቤ ዬሌ ቤ ዴንሶ ጌዴ ቡሮነ ዎንቶይ ኤ አንሶስ ህኑሱኮ፥ ዬ ኤስን ህ ብዝ ብዝነ ህ ኢቴትየፈ ህኑምበ መት ሱዜሱኮ» ዬይድ ኤ ህዶ።
44004001	ጴጽሮስየረ ዮሀንስየረይ አሥቱሴ ዜርየ ኡ ዬሱኔ ከህንታረ ዎንቶ ሀይለ ዘወ ከክቸ አፈነ ማጋረይ ዬይድዎ ሶዶቀሥታረይ ሀንኬ ኡሱኮ ኡ ኡዾ።
44004002	ጴጽሮስየረ ዮሀንስየረይ አሥቱሴ ኦህስኔ ዬሱሰነ ቤንተ ሀይቦ ዴንሦሴ ኡ ኤሩሶ ግሸ ኢተነ ኡ ሁሎ።
44004003	ኡሶን አይት ሰሀይ ቀንድ ዬቾ ግሸ ኤ ዎንቶሮ ኣሎ ቱፌ ዘወ ኡ ጌልሶ።
44004004	ዬይስ ኡ መተኮን ከቶ ሲደስታፈ ለግት ዎንቶ ኡ ኣዴሶ። ዬ ኣዴሰ አሰንሥት ታቦይ እችች ኩመ ኣሎ ኤ ማዾ።
44004005	-
44004006	ጉተን ኡ አፈነ ማግታረ፥ ገቴ ጭምታረይ ሙሴ ዎገ ኤሩሴስታረ፥ ከህንቱሴ አፈነ አዴ ሃነን፥ ቀያፈን፥ ዮሀንሴን፥ እስክንድሬን፥ ከህንቱሴ አፈነ አዴ እግንትን ቤ ኡድነ ዬሩሰሌሜ ኡ ጵክሉቶ።
44004007	ጴጽሮስየረ ዮሀንስየረ ቤ ቡሮ ኤስ «አበ ኦሰነን ኦኦይኔ ኦኔ ሱንሡነን ሀ ኤሰ ህ መቶ?» ህድ ህስኔ ኡ ኦይጮ።
44004008	ጴጽሮሴን ዬንየ አያነ ጌሽ ኤሰ ኩንድኔ ኡሱሴ ዜርስኔ «ህኑኖ አፈነ ማግቶ፥ ጭምቶ!
44004009	ሀንዞ ሀ ዶመ ማቅቸ አሡሴ ሀንቱተ ሞዼ ሀንተ ግሸ ‹ሀ ኤስ አበነን ኤ ሎሎ?› ህድ ኑምበ ሞዹስ ህ ኦይጨኮ
44004010	ህኑን ሱጽኔ ዎንቶይ ሀይቦወፈ ዴንሶ ነዝረተሥ ዬሱስ ክርስቶሰ ሱንሡነ ሀ ኤስ ዴንድ ህ ቡሮ ኤ ኤዾንኬ ህኑናረይድ እስረኤለሥታረይድ ኡድ ሀ ኤሰ ሞዹስ ኤሩወይቴ።
44004011	‹ህኑን ሹቹነ ኬጽቸሽት ሃስ ህ ደቴቾ ሹች ሀዴ ቦሬይ ኬሤ አይኬንኬ ዘወ አይኬ ሹቹኮ ኤ ማዾ› ህድ ህዩተስ ዬሱሰኮ።
44004012	ሎሎይ ፌደነ ኦኔነን ባሶ። ሎሌሴ ኤሱነ ን ደንደኤስ ሀ ሰሀ ዎሱለ ኣሎ አሡሴ እንጉተ ሱንሥ ፌደይ ባሶ» ዬይድ ኤ ህዶ።
44004013	ጴጽሮስየረ ዮሀንስየረይ ናስ ዜርዶሰ ቤ ቤዶንየከ ኤሩንሤ ኬንጉወ አሥተ ኡ ማቅቾሸ ገጽ ፌቶነ ኡ ምጮ። ዬሱሳረ ዎልኮ ኡ ዬቾሸን ኡ ገጾ።
44004014	ዬ ሎለ አዴን ኡሳረ ኤእየ ዬሱኔ ቤድ ኡሱሴ ቤይኔሰ ኡ ዼዶ።
44004015	ገቴ አሄስት ቤካፈ ዉዴ ኡ ኬሶሮንኬ መት ዎለ ሴኬ ሀንኬ ኡ ኩንዶ።
44004016	ኩንግስኔን «ሀ ጌርት ገረ አም ኑ ሀንቶ? ዬሩሰሌሜ ዬሴስቱሴ ኡድ ኤሩቴሴ ሀንተይ ኡ በዴነ ምጩሼሽ ሀንቱቶስ አዴይድ ኤ ዬሴ ግሸ ‹ማዾ ባሶ› ህድ ህዬሴ ደንደኡወንጽኮ።
44004017	ዬ ኤ ግሸ አሥ ግዳ ኣት ኤ ለጌሜ ሀ መክነ ሴኬ ኦኔሴን ዬሱሰ ሱንሡነ ኡ ዜሩወንኬኮ ከሽ ን ኦሄ» ህድ ህስኔ ዎለ ኡ ኩንዶ።
44004018	ኡሶ ጼይድ ዬሱሰ ግሸ ፌቶነ ኡ ዜሩወንክየረ ኡ ኤሩሱወንክየረ ኡ ከሾ።
44004019	ማቄ ባከ ጴጽሮስየረ ዮሀንስየረይ ሴኬ መት «ዎንቶይ ኤ ዎርጌስ ኤሱሴ ስዬኮፈ ህኑሴ ኑ ስዮሮሱወን? ሜ፥ አም ህኑሴ ኤ ብሼ?
44004020	ኑንመይ ኑ ቤዶሳረ ኑ ሲዶሳረ ዜርዶ በድ ዸቤሴ ደንደኡወንጽኮ» ዬይድ ኡ ህዶ።
44004021	ማዸ ዜሬነ አሥት ዎንቶ ገለትቾ ግሸ ገቴ አሄስትን አሥተ ዠሽ ጴጽሮስየረ ዮሀንስየረ ኡ ገረ ኤሱነ ቤ ያኤ ዜሬ ዼድ ሴኬ ከሽ ኡ ደቶ።
44004022	ዬ ምጩሼ ሀንተነ ሎለ አዴ ቤረይ ኦይድ ተም ቤረ ገሬሰኮ ኤ ማቅቸ።
44004023	ጴጽሮስየረ ዮሀንስየረይ ደፉት ቤ በድት ገረ ዮድ ዎንቶ ዘወ ከህንቱሴ አፈነ ማግታረ ገቴ ጭምታረይ ኡ ገረ ዜርዶሰ ኡድ ኡ ኦቶ።
44004024	ኡስን ቤ ሲዶ ዎገ ብዝ ሙጹሮነ ቤ ከቶ ኬደይስ ዎንቶ ሽእስኔ «ኡድየዴ ካቶ ኑ ዎንቶ፥ ኔን አፈን ሰሀን በገዴን ኡሳ ዬሴሰን ኡድ ሜዸሱኮ።
44004025	አያነ ጌሽ በዴነ ኑሴ አዴ ማቄ ኔ መረሥ ደውቴነ ዜርስኔ ‹አይሁደ ማቁወ ሀ ሰሀ ገረ ዬሴ አሥት ሁለነ አሜ ኡ ኤጼ? ለገ አሥትን መሩወ ዜርተ አሜ ኡ መሶ?
44004026	ሰሀ ካተጼን ቶረሴ ብየ ነዽ አፈነ አሄስት ጵክሉት ላሥ ገራረ ኔ ሜስሄ ገራረ ዎለ ኡ ዴንዶ› ህድ ህዴቸሽ ዎንቶይ ኔንኮ።
44004027	ኣዴዎ ሄሮድስየረ ጴንጼነሥ ጵላጾስየረይ አይሁደ ማቁወስታረ እስረኤለሥታረ ሀ ከተማከ ዎልኮ ጵክሉት ኔ ትሾ ሜስሄ ማቄ ሀይለ ኔ መረሥ ዬሱሰ ገረ ኡ ዴንዶ።
44004028	ኡ ጵክሉቶስ ቡሮዎ ኔ ኦሰናረ ኔ መሴቾንክየረ ‹ማቁወዬ› ህድ ህስኔ ኔ ኦቴቾሽ ኣሎሮንኬኮ።
44004029	ሀቴን ላሦ፥ ኡ ከሼሸ ቤወ! ኔ ሀንተሥት ናስ ኔ ከቶ ኡ ኦሆሮንኬ መሁወ።
44004030	ሀይለ ኔ ዬሌ ዬሱሰ ሱንሡነ ሀርገሥት ሎሎሮንክየረ ምጩሼ ሀንታረ ዱኡሴ ዜርየረይ ማቆሮንኬ ኔ ኦሰ አንሡወ!» ዬይድ ኡ ሽዾ።
44004031	ዎንቶ ኡ ሽዾስ ጌዴ ጵክሉት ኡ ዬቾ ጎዶይ ሴኬ ሀንኬ ኤ ኤንኦ። ኡ ኡድየከን አያነ ጌሽ ኩንዶ። ዎንቶ ከቶን ዠሼ ባ ናስ ኡ ኦቶ።
44004032	ኣዴስ ዬቸሽትን ብዝ ሙጹሮነ ብዝ መሦነ ኡ ዬቸ፥ ኡ ኬንግቾ አበኮይ ኡድ ኮሤዎ ኤ ማቅቾሸ ባከ ዬሴሳፈ ብዝ አሥ «ሀ ኤስ ታሱኮ» ዬይድ ህኔስ በድኮ ዬቸ።
44004033	አንሡታስትን ኦርጄ ኦሰነ ላሥ ዬሱስ ክርስቶሰ ዴንሦ ግሸ ኡ ኦህቸ። ኡ ኡድ ገረ ዎንቶ ሱስን ኦርጄነ ኤ ዬቸ።
44004034	ሰሀ ኦኦይኔ ዘወ ኬንጌስት ኦኔን ዘልእ ዬ ሚዤ ኡ ኦቾ ግሸ ብዝ ዤተሥን ኡ ግደ በድኮ ዬቸ።
44004035	ቤ ሚዤን ኦድ አንሡታስቱኮ ኡ እንግቸ፥ ኡ ብዝ ብዝሴ ኤ ዎርጉሴ ኣሎ ሚዤ ኡ እንግቸ።
44004036	ቤ ዬሉቴነን ቆጵሮሴ ዻነሤ ማቅቸ ኤ ኦመይ ሌዌ ማቄ ብዝ ዮሴፌ ሱንጌ አዴይ ኤ ዬቸ። አንሡታስትን ኤሰ በርነባሴ ህድ ኡ ጼይግቸ። ኤ ብርቼይ «ኦሱሴ አሤ» ህድ ህዮኮ።
44004037	ሰሀን ዘልእ ሚዤ ኦድ አንሡታስቱኮ ኤ እንዶ።
44005001	ሀናንየ ሱንጌ ብዝ አዴይ ቤ መች ሰጵራረ ዎልኮ ሰሀ ኤ ዘልኦ።
44005002	ዬ ቤ ዘልኤቾ ሰሀ ሚዥየፈ በዴ ቤሴ ሸት በዴ ኤት ኦድ አንሡታስቱኮ ኤ እንዶ። ሀ ኤሰን ኤ መች እ ኤርቸ።
44005003	ጴጽሮሴን «ሀናንየ፥ ኔ ዘልኤቾ ሰሀ ሚዥየፈ ሸት አያነ ጌሼ ኔ ቃሩሶሮንኬ አበሱን ሁምበዬይ ኔ ሙጹሮወ ኩንዶ?
44005004	ኔ ዘልኦ ባኔ ሰሀይ ኔሴ ማቁወድየ ኤ ዬቸ? ኔ ዘልኦ ጌዴን ሚዤ ገረ አዴቶ ኬንጉወድየ ኔ ዬቸ? ሃንኬ ዬሴ ዜሬ አበሱነ ኔ ሙጹሮወ ኔ መሶ? ዎንቶ ገረኮ ባከ አሥ ገረ ማቁወሶ ኔ ዛዶስ» ዬይድ ኤ ህዶ።
44005005	ሀናንየን ዬ ከቶ ሲድ ኡንድ ኤ ሀይዾ። ዬ ኤሰ ሲደስት ኡድ ኦርጄነ ኡ ዠሾ።
44005006	ሙልትን ዴንድ አሀ አጭ ኬስ ኡ ሞዶ።
44005007	ኤ መች ሀይዝ ሳቴ ኤሌሰ ዴጭ ገድ ማዸ በሴ ኤርዶ በድ ዮድ እ ጌሎ።
44005008	ጴጽሮሴን «ታኮ ኦሁወ፥ ህ ሰሀ ሀ ኤሰወ ህ ዘልኦ?» ዬይድ ኤ ኦይጮ። እስን «ኤወ፥ ሀ ሚዤዎኮ» ዬይድ እ መቶ።
44005009	ጴጽሮሴን «ላሥ አያነ ናዽ ህ ቤዮሮንኬ አሜ ዎለ ህ ኩንዶ? ሀይ፥ ኔ አዴ ሞደ አሥት ሱማኮ ዮዴሴ። ኔምበን ኤትኮ ኡ ኬሴ» ዬይድ ኤ ህዶ።
44005010	ዬንየዎ ኤ ቶኬ ደኣ ኡንድ እ ሀይዾ። ሙልትን ዮድ ሀይዽ እ ዬሱኔ ቤድ ኬስን እ አዴ ደኣ ኣንድ ኡ ሞዶ።
44005011	ዎንቶ ዘወ አሥታረ ማዸሴ ሲደስታረይ ኡድ ኦርጄነ ኡ ዠሾ።
44005012	ዎንቶይ አንሡታስቱነ ለገ ዱኡሴሳረ ምጩሼሻረ አሥ ለገ ግደ ሀንትየ ኤ ዬቸ። ኣዴሤስት ቤ ኡድነ ብዝ ሙጹሮነ ማዽ ሰለሞኔ ከራ ኡ ጵክሉትቸ።
44005013	ኡሱሜ ፌደይ ብዝን ኡሳረ ዎለ ኬስ ጌሌሴ ናሴስ በድኮ ኤ ዬቸ። ናሴ ዼቡቱወዬ ባከ አሥት ኡሶ ኩሥየኮ ዬቸ።
44005014	ላሤ ኣዴሤስት ቡሮሜ ገርድ ኡ ታፎ ገረ ኡ ኮሱትቸ፥ አሰንሥተን ማቄ እንዶወጽት ታፎይ ኦርጄነ ለገኮ ኡ ማቅቸ።
44005015	አንሡታስት ለገ ምጩሼ ሀንተ ኡ ሀንትቾ ግሸ ጴጽሮሴይ ገሩሱኔ ኤ ሌሞይ ፌቶ ብዝ ብዝ ገረነ ገሮሮሰ ሀርገሥተ ኦግየከ ኬስ አልገካረ ኤሰ ዎይሡሶ አበኮወከረ ኡ ዎይሥቸ።
44005016	ዬይድዎ ዬሩሰሌሜ ጎጌ ዬቸ ከተማፈ ሀርገሥታረ ጾዝ ኡሶ መዹንስ ዬቾ አሥታረ ኦድ ለግተ ኡ ጵክልቸ፥ ኡድነን ኡ ሎልቸ።
44005017	ዬንየን ከህንቱሴ አፈነ አዴይ ኤሳረ ዬቸ ሶዶቀሥት በዴ ማቄስት ኡድ ኦርጄነ ኡሶ ዺዽ ዴንድ
44005018	አንሡታስተ አይት ቱፌ ዘወ ኡ ጌልሶ።
44005019	ማቄ ባከ ላሥ ዎሰሥ ቀመ ቱፌ ዘወ ገሰ ዶዽ ኬስ
44005020	«ዎንቶ ሀይለ ዘዋከ ሀንድ ኤዽ ኡድ ሀ ዬሶ ከቶ አሡሴ ኦሁወይቴ» ዬይድ ኤ ህዶ።
44005021	ዬ ኤሰን ሲድ ኬትየ ሾኤ ዎንቶ ሀይለ ዘዋ ጌል ኤሩሴ ኡ አይቶ። ዬንየን ከህንቱሴ አፈነ አድየረ ኤሳረ ዬቸሽታረይ ዮድ ገቴ አሄስታረ አይሁደሥት ጭምታረ ኡድነ ብዝ ጎዶ ኡ ጵክሎ። ጴጽሮስየጽተ ኡ ኦዎሮሰን ቱፌ ዘዋ ዬብተ ኡ አንሶ።
44005022	ኡስን ቱፌ ዘወ ሀንድ ኡሶ ዴጌሤ ዼድ ማዽ ዮድን
44005023	«ቱፌ ዘወይ ሞዽ አይኩት ከኬስት ዉዴነ ሱማ ኤእየ ኡ ዬሱኔኮ ኑ ቤዶ። አይኩት ዬሱወዬ ባከ ኑ ዶዽኔ ኤሳከ ኦኔን በድኮ ዬቸ» ዬይድ ኡ ህዶ።
44005024	ዎንቶ ሀይለ ዘወ ከክቸሽቱሴ አፈነ ማጋረ ከህንቱሴ አፈነ ማግታረይ ዬ ዜሬ ቤ ሲዶንየ «ሀሀኤ፥ ሀ ኤስ አም ማቄሴ ህኔ?» ህድ ኡ ቡሮ ኤ ባዶ።
44005025	ብዝ አሥን ኡሱኮ ዮድ «ቱፌ ዘወ ህ ጌልሴቾ አሥት ዎንቶ ሀይለ ዘዋ ኤዽኮ አሥተን ኤሩስየ ኡ ዬሴ» ዬይድ ኤ ኦቶ።
44005026	ዬንየን ዎንቶ ሀይለ ዘዋ ከክቸ ማጋረ ኤ ዬብታረይ ሀንድ ለገ አሥት ቤምበ እጭ ዎዼሱሜን ሆድ ኮይስ ባ ኦጌነ ኡሶ ኤት ኡ ዮዶ።
44005027	ገቴ አሄስት ቡሮን ኦድ ኡ ኤሶ። ከህንቱሴ አፈነ አዴን
44005028	«ዬሱሰ ሱንሡነ ህ ኤሩሱወንኬ ምንስ ህኑምበ ቱጮ በድየ ኑ ዬቸ? ማቄ ባከ ዬሩሰሌሜይ ህ ኤሩሶ ኤረነኮ ኤ ኩንዶ። ዬ አሥ ሱሤ ኑ ገረ መሄሱወ ህ መሤ?» ዬይድ ኡሶ ኤ ኦይጮ።
44005029	ጴጽሮስየረ ፌዴ አንሡታስታረይ «ኑምበ ኤ ዎርጉሴስ አሡሴ ዎሱቴኮፈ ዎንቶሴ ዎሱቴኮ።
44005030	ህኑን ምሥ ገረ ሱጽ ዎዼቾ ዬሱሰ ኑወድየጽት ዎንቶይ ኤሰ ዴንሶ።
44005031	ዬ ዬሱሰነን እስረኤለሥት ቤ ጩቦወፈ ዸድ ኡ ማቆሮንክየረ ማሮን ኡ ዴጌሦሮንክየረ ኤ መሆሮሰ ዱርኬሳረ ሎሉሴሳረ መት ሞዹስ ኩስ ኩሠ ጎዶ ኤ ኡቱሶ።
44005032	ኑንን ሀ ዜሬሴ አቶኮ፥ ዎንቶይ ዎሱቴስቱሴ እንዶ አያነ ጌሽን አቶኮ» ዬይድ ኡ ህዶ።
44005033	ገቴ አሄስትን ዬ ኤሰ ቤ ሲዶንየ ፌቶነ ኡ ሁሎ፥ ኡሶን ዎዼሴ ኡ መሶ።
44005034	ማቄ ባከ አሥ ኡድ ኤሰ ኩሥቾ ገመልየ ሱንጌ ሙሴ ዎገ ኤሩሴ ብዝ ፈረሰሥ ገቴ አሄስት ግዳ ኤ ዴንዶ። አንሡታስተ ኦዼ ዎገሴ ዉዴ ኡ ኬሶሮንኬ ቤ ኦቶ ጌዴ
44005035	ገቴ አሄስቱሴን «ህኑኖ እስረኤለሥቶ፥ ሀ አሥት ገረ አበኮ ሀንቴሜ ኤ ቡሮ ነዽ ገጽ ቤዬኮ ህኑምበ ኤ ዎርጉሴ።
44005036	ሀ ኤሱሜ ቡሮ ተዶሴይ ‹ተን አንጉሱኮ› ዬይድ ህኔስ ኤ ዴንዶ። ኦይድ ጺሤ ኤሌ አሥትን ኤሳረ ዎለ ኡ ኩንዶ። ኤስን ዎዹቶ፥ ኤሳረ ኩንግቸሽትን ኡድ ቡዱት ኡ ባዶ፥ ኡ መሴቾሽን አቶ።
44005037	ዬ ኤ ጌዴ አስ አሥት ሱንሥ ዲዙቶ ቤራ ገልለ ዉዴ አሥ ይሁደይ ዴንዶ። ለገ አሥተን ቤረ ኡ ሀሞሮንኬ መት ኤ ዬቸ። ኤስን ባዶ፥ ኤሳረ ኩንግቸሽትን ኡድ ቡዱቶ።
44005038	ሀቴን ህኑሴ ተ ኦሄስ ኡ ገረ ዜርዶፍተ፥ ኡሶን ዸጉወይቴ። ሀ መሦይ ኦኦይኔ ሀ ሀንተይ አሥ ገረፈ ማቆአይኮ ባተኮ ኤ ባኔ።
44005039	ዎንቶ ገረፈ ኤ ማቆአይኮመ ኡሶ ቡድ በይሴሴ ደንደኡወይተኮ። ዬይስ ህ መሆአይኮ ፌቶ ዎንቶ ገረ ህ ዴንዶሰኮ ኤ ማቄ» ዬይድ ኤ ህዶ። ዬ ኤሰን ሲድ ኡ ኤቶ።
44005040	አንሡታስተን ቤኮ ኦድ ኡ ዱርዶ። ዬሱሰ ሱንሡነ ኡ ዜሩወንኬ ከሽ ኡ ደቶ።
44005041	ኡስን ኤ ሱንሥ ግሸ ኤሬቴይ ኡ ገረ ዮዶስ ብሼሸ ማዽ ታቡቶ ግሸ ገጽ ገቴ አሄስት ቡሮወፈ መግስኔ ኡ ኬሶ።
44005042	ኡድ ዎንቴ ቡርሴ ባከ ዎንቶ ሀይለ ዘዋካረ ዎል ዘዋካረ ሀንት «ሀ ዬሱሰይድ ህዩቴስ ሜስሄኮ» ህድ ኤሩስየካረ ሞዼ ኦዶ ኦህየካረ ኡ ዬቸ።
44006001	ዬ ዎጋን ላሥ ኦጌ ሀንጌስት ኡ ለዶ። ዬንየ ፌዴ ዉዴፈ ዮደ አይሁደሥታረ የሀ ዬቸ አይሁደሥታረይ ዎልኮ የሀ ኡ ዬቸ። ፌዴ ዉዴፈ ዮደ አይሁደሥት ቤረ ዬቸ ኡ አዴይ ባዴሴ እንዶወጽቱሴ ዎንተነ ዎንተነ ሸሁት እንጉትቸ ከሣፈ የሀ ዬቸ አይሁደሥት እንጌ ኡ ዼድኔ ኡሶ ጉንጬ ኡ አይቶ።
44006002	ተመ ለምእ አንሡታስት ኣዴሥቸሽተ ኡድነ ጵክል «ከሠ ሸሄሜ ህስኔ ዎንቶ ከቶ ኤሩሴ ዸቤይ ኑሴ ብሹወሾ።
44006003	ዬቦ፥ ኑንዶ ነአጽቶ፥ ላፍ አሥተ ህኑካፈ ጸሩወይቴ። አሥ ኡሶ ‹ሞዼኮ› ህድ ህኔስተ፥ አያነ ጌሹነ ኩንዴሴስተ፥ ገሤ ኬንጌስተ ማቄኮ ኡሶ ኤ ዎርጉሴ። ሀ ሀንተሱኮ ኡሶ ኑ ማጌሤ።
44006004	ኑንመይ ሽኤ ገራረ ከቶ ኦሄ ገራረኮ ኑ ኦሴይኔ» ዬይድ ኡ ህዶ።
44006005	ዬ ኡዸ መሦ አሥ ኡድ መገነ ኤት ኡ ጸርዶ። ዬ ኡስን ኣዴሦናረ አያነ ጌሹናረ ኩንዴሴ እስጽፈኖሴ፥ ፍልጶሴ፥ ፍሮኮሮሴ፥ ንቀኖሬ፥ ጽሞኔ፥ ጰርሜኔ፥ አይሁደ ዎገ ኤት ኡ ዎንቶ ኩሥቸ አንጾክየሤ ማቄ ንቆሎሴ ዬይስ ኡ ጸርዶ።
44006006	አንሡታስት ቡሮ ኡሶ ኡ ኡቁሶ፥ ኡሱሴን ቤ ሽዾ ጌዴ ቤ ኩቼ ኡ ገረ ኡ ገዶ።
44006007	ዎንቶ ከቶይ ኣት ኤ ሀንዶ። ዬሩሰሌሜ ላሥ ኦጌ ሀንጌስት ታፎይ ኦርጄነ ኤ ለዶ። ዎንቶ ሀይለ ዘወ ከህንታፈ ለግት ዎንቶ ኡ ኣዴሶ።
44006008	እስጽፈኖሴን ዎንቶ ሱሳረ ኤ ኦሳረይ ኤሰ ኩንድኔ አሥት ግደ ምጩሼሻረ ኦርጄ ዱኡሴሳረ ሀንትየ ኤ ዬቸ።
44006009	ዬንየን «ማኬቶወፈ ኬሴሴስት ጵክሎ ዘወ» ህድ ህዩቴ አይሁደ ጵክሎ ዘወይ ኤ ዬቸ። ቀረነ ከተመፋረ እስክንድርየ ከተመፋረ ፌዴስት አስ ክልቅየፋረ እስየፋረ ዮደ አይሁደሥት ዬ ጵክሎ ዘዋከ ዎልኮ ኡ ዬቸ። ኡስን ዴንድ እስጽፈኖስየረ ኡ ቤርስቸ።
44006010	ኤሱነ ኤ ዜርቾ ኤረ አያነይ እንዶ ግሸ ኤሰ ኢቼሼ ደንደኡቶ ባሶ።
44006011	ሴኬ «ሀ አሥ ሙስየረ ዎንቶወረ ኤ ጨሹሹኔኮ ኑ ሲዶ» ዬይድ ህኔ ጌርተ ኤ ገረ ሱቁስ ኡ ዴንሥቸ።
44006012	አሥተን ገቴ ጭምተን ሙሴ ዎገ ኤሩሴስተን ኤ ገረ ኡ ዴንሶ። ኡስን እስጽፈኖሴ አይት ገቴ አሄስት ቡሮ ኡ ኡቁሶ።
44006013	ዛዴ አቴይኔ ብዝ ብዝ አሥተ ኡ ኦድኔ «ሀ አሥ ዎንቶ ሀይለ ዘዋረ ሙሴ ዎጋረ ጨሼ ገረፈ ብየ ከኩወሶ።
44006014	ኤስን ዜርስኔ ‹ነዝረተሥ ዬሱሰይ ዎንቶ ሀይለ ዘወ ቡዶኮ ኤ ቡዴ፥ ሙሴይ ኑሴ ገርሴቾ ዎገን አርሠኮ ኤ አርሤ› ዬይድ ኤ ህሱኔኮ ኑ ሲዴሴ» ህድ ህስኔ ኡ ዜርዶ።
44006015	የሀ ኡትየ ዬቸ ገቴ አሄስት ኡድ እስጽፈኖሴ ኣፍየ ጨድ ኡ ቤሱኔ ሀዴ ዎንቶ ዎሰሥ ኣፉሸኬ ኤ ኣፉሸይ ማዼሱኔ ኡ ቤዶ።
44007001	ከህንቱሴ አፈነ አዴይ እስጽፈኖሴኮ «ሀ ዜሬይ ኣድየ?» ዬይድ ኤ ኦይጮ።
44007002	እስጽፈኖሴን ኦህስኔ «ኑንዶ ነአጽቶ፥ ኑወድየጽቶ፥ ስወይቴ! ኬደይዴሴ ኩሠ ፉለ ኬንጌ ኑ ዎንቶይ ኑሴ አዴ ማቄ አብረሃሜሴ ካረኔ ዉዴ ሀንድ ኤ ኡቶሱሜ ቡሮ መስጶቶሜ ዉድየ ኤ ዬሱኔ ኤሱሴ አዴይድ፥
44007003	‹ኔ ዉድየፈ፥ ኔ እግንታፈ ዸድ ኬስ ንየ ተ ቤይሶሮ ዉድየ ሀንጉወ› ዬይድኮ ኤ ህዶ።
44007004	ዬ ዎገን ኬሌደሥት ዉድየፈ ኬስ ካረኔ ዉዴ ሀንድ ኤ ኡቶ። የሀፈን ኤሰዴይ ሀይዾ ጌዴ ዎንቶይ ሀንዞ ኤሰ ን ዬሴ ሀ ዉድየ ኤ ኦዶ።
44007005	ዬንየን ሀየ ኤ ቶኬ በሌ ኤሌ ሰሀ ኤሱሴ እንዶ ባሶ። ማቄ ባከ ዬሌ ሀገ ዬሎ በድ ኤ ዬሱኔ ኤሱሴን ኤ ነይሽ ነይሹሼን ኤሳ ኡ ዬሴሰ ኡ ዉዴ መት ቤ እንጌንኬ ኤሰ ኤ ጎቡሶ።
44007006	ዎንቶይ ኤሱሴ ‹ኔ ነይሽ ነይሽ ፌዴ ዉዴ ሀንድ የሀ ዬሶሮንኬኮ ኤ ማቄ፥ ኦይድ ጺሥ ቤረኮ ዬ ዉደሥት ኡሶ ማለ መት ኡ መዹንሤ።
44007007	ዬ ቤ ማለ መት ኡሶ አሄ አሥት ገረ ዬንየ ያአኮ ተ ያኤ፥ ዬ ኤ ጌዴኮ ዬ ዉዴፈ ዸድ ኬስ ሀ ጎዶወከ ታ ኡ ኩሤ› ዬይድ ኤ ህዴቸ።
44007008	ጫቆሴን ገደ ኡቴ ዎገ ኤ ገዶ። ህኔ አብረሃሜን ይሳቄ ዬል ሀዙንሦ ዎንቴ ገደ ኤ ኡቱሶ። ዬ ኤሱኬ ይሳቄን የይቆቤ፥ የይቆቤን ተመ ለምእ ኤሩቴሴ ኒ ዬለ አድየጽተ ገደ ኡ ኡቱሶ።
44007009	የይቆቤ ነአጽት ዮሴፌ ዺዽ ማለ ኤ ማቆሮንኬ ግብጼ ዉደሥ ገረ ኡ ዘልኦ። ዎንቶመይ ኤሳረ ዬስኔ
44007010	ኤ መዻፈ ኡድ ኤ ኬሶ። ዎንቶይ ኤሰ ግብጼ ካት ኤሆሮንኬ መት ኤሱሴ ኤረ ኤ እንዶ። ዬ ካት ግብጼ ዉዴ ገራረ ቤ ዘወ ገራረ አፈነ ማገ መት ኤ ማጌሶ።
44007011	ግብጼን ኬኔኣኔ ዉዴን ኡድ ናዬይ ኡንድኔ ኢተ መዻ ኡ ጌሎ። ን አድየጽት ከሠ ኡ ዼዶ።
44007012	የይቆቤን ግብጼ ከሠይ ዬሴሰ ሲድ ጌዴ ኑ ሸይደ ቤ ነአጼ ኤ አንሶ።
44007013	ለኮ ዎገ ኡ ሀንዶንየ ዮሴፌይ ቤይንዶ ነአጽቱሴ ቤምበ ኤ ኤሩሶ። ኤ ዘወ አሥትን ግብጼ ካቱሴ ኤሩቶ።
44007014	ዮሴፌን ብየዴ የይቆብየረ ብየዴ ዘወ አሥታረ ኡድነ ግብጼ ኡ ሀሞሮንኬ ዎሶ ኤ አንሶ። ዬ ጌርት ብዝ ጎዶ ላፍ ተመ እችቹኮ ኡ ማቅቸ።
44007015	የይቆቤን ኡሳረ ግብጼ ሀንዶ። ኤሳረ ንምበ ዬለ ጌርታረይ የሀ ሀይዾ።
44007016	ኡ ሜቄቴን ሴኬሜ ከተማ ኦድ አብረሃሜይ ኤሞሬ ነይሽ ገረፈ ቤ ሚዤነ ዎንዴቾ ቦሳ ኡ ሞዶ።
44007017	ዎንቶይ አብረሃሜሴ ጫዽ እንዴቾ ጎቦይ እቴሴ ህሱኔ ን አሥ ግብጼ ዉድየ ኦርጄነ ኡ ሸይዶ።
44007018	ዬንየዎ ዮሴፌ ኤሩወ ፌዴ ካት ግብጼ ካቶ።
44007019	ዬ ካትን ን አሥት ገረ ኦርጄነ ፈየንት ነይሽ ጸህት ሀይኦሮንኬ ዉዴ ኬስ ዎረ ኡ ደፎሮንኬ ኦሎ ንምበ ሸይደ ጌርተ ኤ መዹንሶ።
44007020	ዬ ዎጋን ሙሴይ ዬሉቶ። ዬ ሙሴን ዎንቶ ቡሮ ሞዼ ብሸቼ ኤ ማቅቸ፥ አድየረ እንዶወረይ ሀይዝ አጉነ ኣሎ ኤሰ ኡ አይቶ።
44007021	ዎረ ኤ ደፉቴቾይኔ ግብጼ ካት ቡሾይ ዴጌስ ቤ ዬሌ መት እ ድሾ።
44007022	ግብጸሥትን ቤ ኤረ ኡድ ሙሴ ኡ ኤሩሶ፥ ቤ ዜሬነ ቤ ሀንተነ ኤረ ኬንጌ ኦሰሤ ኤ ማዾ።
44007023	ሙሴይ ኤ ቤረይ ኦይድ ተሜ ማዼሱኔ ብዝ ዎንቴ ቤ ጌርተ ማቄ እስረኤለሥተ ቤዬሴ ቤ ሙጹሮወ ኤ መሶ።
44007024	ሀንድ እስረኤለሥታፈ ብዞ ግብጸሥ ሚዼሰ ቤድ ኤ ግሸ ግብጸሥ ገረ ዴንድ ዬ ኤሰ ዎዽ ገኖ ኤ ኬሶ።
44007025	ዎንቶይ ግብጼ ማኬቶወፈ ኤሱነ ኡሶ ኬሴንኬ ኡሱሴ ኤ ጌሌሴሰኮ ሙሴሴ ኤ ብሼቸ፥ ማቄ ባከ ኡሱሴ ጌሎ በድኮ ኤ ዬቸ።
44007026	ጌዴ ዎንቴ ለምእ እስረኤለሥት ዎለ ኡ ገይሉሱኔ ቤድ ኡሶ ነቄሴ ዎርድ «ጌሮ፥ ህኑን ዎልንዶ ነአጽተኮ፥ አበሱወ ዎለ ህ ዎዼ?» ዬይድ ኤ ህዶ።
44007027	ዬ ቤይንዶ ነኤ ሚዼቸሽ «ንየ ኑ አሄሳረ ኑ ገረ ያኤሳረ መት ማጌሰይ ኦኔነ?
44007028	ዝኔ ግብጸሤ ኔ ዎዼቾንኬ ታን ዎዼሱወ ኔይኔ?» ዬይድ ህስኔ ቤ ገረፈ ኤ ኡርኦ።
44007029	ሙሴይ ዬ ኤ ዜርዶሰ ሲድ በዽ ሀንድ ሚድየሜ ዉዴ በየሤ ማዽ ኤ ኡቶ። የሀን ለምእ ነይሼ ኤ ዬሎ።
44007030	ኦይድ ተም ቤረ ጌዴ ዎንቶ ዎሰሥ ስነ በከ ደኣ ዬሴ ሰሀ ሜላ ኤጽየ ዬሴ ምሥ ዱሹራከ ተመ ሎጼነ ኤ ቤንቶ።
44007031	ሙሴይ ዬ ኤሰ ቤ ቤዶንየ ኤ ምጮ። ቤዬሴ ኤ ኡቁሱኔ ላሥ ቤ ከቶነ
44007032	‹ተን ንየድየጽት ዎንቶኮ፥ አብረሃሜ ዎንቶኮ፥ ይሳቄ ዎንቶኮ፥ የይቆቤ ዎንቶኮ› ህድ ኤ ህኔሰ ኤ ሲዶ። ሙሴን ኮቡርድ ኤሱኮ ቤዬሴ ዠሾ።
44007033	ላሥ ‹ሀ ኔ ኤኤ ጎዶይ ሀይለ ሰሀ ማቄ ግሸ ኔ ቶክየፈ ኮጰ ኬሱወ።
44007034	ግብጽየ ዬሴ ተ አሥት ዋዬ ኣዴዎ ቤድ መዹንድ ኡ ኡዌሰን ሲድኮ ኡሶ ማኬቶወፈ ኬሴሴ ተ ሆዼሴ። ዮወ፥ ሀቴ ግብጼኮ ንየ ተ አንሤ› ዬይድ ኤ ህዶ።
44007035	እስረኤለሥት ቡሮ ሙሴ ‹ንየ ኑ ገረ አሄሳረ ያኤሳረ መት ማጌሰይ ኦኔወ?› ዬይድ ኡ ህዴቸ። ኤሰ ኡ እንጸዼቾይኔ ዎንቶይ ኤጽየ ዬቸ ምሥ ዱሹራከ ኤሱሴ ቤንተ ቤ ዎሰሥ በዴነ አሄሳረ ማኬቶወፈ ኬሴሳረ መት ሴኬ ኡሱኮ ዬ ሙሴኮ ኤ አንሶ።
44007036	ዬ ሙሴይ ግብጼ ዉድየ፥ ዞኦ በገድየ፥ ሰሀ ሜላ ኦይድ ተም ቤረ ምጩሼሻረ ዱኡሴሳረ ሀንትስኔ ኡሶ ዱርት ኤ ኬሶ።
44007037	ኤሰኮ ሙሴይ ዜርስኔ እስረኤለሥቱሴ ‹ዎንቶይ ህንንዶ ነአጽታፈ ታንኬ ዬሴ ካየሡኮ ኤ ዴንሤ፥ ኤሱሴ ስወይቴ› ህድ ህዴቸሽ።
44007038	ሰሀ ሜላከን ጵክሉቴሴ አሥት ለጋረ ዬቸሽ ሙሴኮ። ስነ በካ ዜርዴቸ ዎንቶ ዎሰሣረ ዬይድዎ ኑወድየጽታረ ዎልኮ ዬቸሽ ሙሴኮ። ዎንቶኮፈ ዬሶ እንጌ ከቶ ኑሴ ኤት ገርሰስ ኤሰኮ።
44007039	ዬ ሙሴሴን ኑወድየጽት ኤት ዎሱቶ ባሶ። ማቄ ባከ እንጸዽ ቤ ሙጹሮወነ ሴኬ ግብጼ ዸድ ሀሜሴ ኡ መሶ።
44007040	ኡስን ኣሮኔኮ ‹ኑ ዎንቶ ማዽ ኑምበ ዱርኬሰ ኑሴ ነቁወ፥ ዬ ግብጼ ዉድየፈ ኑ ኬሴቸ ሙሴይ አበ ኤ ማዾሰ ኤሩወንጽኮ› ዬይድ ኡ ህዶ።
44007041	ዬንየን ምነእ ብሸ ቤ ዎንቶ ነዽ ኤሱሴ ካሸ እንጎ ኡ ኡቁሶ። ቤ ኩቼይ ሀንቶ ሀንተነ ፌቶነ ኡ መዶ።
44007042	መጉቱወዬ ባከ ዎንቶይ ኡሶ ቤድ አፋ ዬስኔ ፎኤ እንጌስቱሴ ኡ አክሩሱኔ ዸድ ኡ ገረፈ ኤ አርቶ። ካየሥት ፍሸሮወን ኦህስኔ ‹ህኑኖ እስረኤለሥቶ፥ ኦይድ ተም ቤረ ኣሎ ሰሀ ሜላ ካሻረ እንጎወረ ታሱወ ህ ኡቁሴቸ?
44007043	ኡሱሴ ህ አክሮሮንኬ ህ ነዾ ዎንቶ ብሽተ አይት ህ ሀንዶ። ዬ ኡስት ሞሎኬ ኤሳከ ህ ኩሥቾ ማኦ ዘዋረ ሬምፉሜ ህዩቴ ህ ዎንቶ ጾልንቴ ብሻረኮ ኤ ማቅቸ። ተን በብሎኔ ሴምፈኮ ህኑምበ ተ ጎዴ› ዬይድ ኤ ዲዙቴቾንኬ ኤ ማዾ።
44007044	ሙሴይ ዎንቶይ ቤይሶንክየረ ዎሶንክየረ ማኦ ዘወ ኤ ነዾ። ዬ ማኦ ዘወን ዎንቶይ ኡ ግዳከ ዬሴንኬ አቶ ማዽኮ ኑወድየጽት ግዳ ሰሀ ሜላ ኤ ዬቸ።
44007045	ዬ ኤ ጌዴ ዎንቶይ ሀ ዉድየ ዬቸ አሥተ ኡ ቡሮወፈ ጎድ ኦስኔ ያሶዋረ ኑወድየጽታረይ ኡ ዉዴ ኤቶ። ዬንየን ብየድየጽት ገረፈ ቤ ኤቴቾ ማኦ ዘወ ሀ ዉድየ ኡ ጌልሶ። ደውቴይ ካቶ ኣሎ ዬ ማኦ ዘወይ ሀየ ኤ ዬቸ።
44007046	ዎንቶ ኣፌይ ደውቴ ገረ ዬቾ ግሸ የይቆቤ ዎንቶይ ኤሰ ዬሶሮ ዘወ ኬጼሴ ዎንቶ ኤ ሽዾ።
44007047	ማቄ ባከ ጌዴ ኬጸይ ሰለሞኔኮ ኤ ማቅቸ።
44007048	-
44007050	ካየሥ ኦህስኔ ‹ላሥ «አፈይ ተ ኡቱሥ ጎዶኮ፥ ሰሀን ተ ቶኬ ኤ ገረ ተ ገዴሰኮ፥ ታሴ ወይዴሴ ዘወን ህ ኬጼ? ዬይድዎ ከሤ ኤሰ ተ ኤኬ ጎዶይ ዋኬይዴሴሰን? ሀ ኤስ ኡድ ተ ኩቼይ ሀንቶሰ ማቁወዬ?» ህድኮ ኤ ህኔ› ዬይድ ህዶንኬ ኡድሜ አፈነ ማቄ ዎንቶይ አሥ ኩቼነ ኬጾ ኬሳ ዬሱወሶ።
44007051	ህኑኖ ህ ኦንተ ቤይሴስቶ፥ ህኑን ዎንቶ ኤሩወ ጌሩኬ ህ ሙጹሮነ ገጹወይተኮ፥ ህ ወሼነን ስወይተኮ፥ ህኑን ኡድ ዎገ ህነድየጽት እንጸዼቾንኬኮ አያነ ጌሽ ኦሄሰ ስዬ ህ እንጸኤ።
44007052	ካየሥታፈ ህነድየጽት ዋዬ ቤይሶ ባኔ አተ ካየሥ አኤሰነ? ‹ግዞ አሤ› ህድ ህዩቴስ ዮኔንኬ ቡሮነ ዜርዴቸሽተ ፌቶ ኡ ዎዾ። ህኑንን ሀቴ ዬ ግዞ አሤ ገርስ ህ እንዶ፥ ህ ዎዾ።
44007053	ዎንቶ ዎሰሥቱነ ዎገ ህ ኤቶሰ ባከ ዬ ዎገ ከቶበይተኮ» ዬይድ ኤ ህዶ።
44007054	ገቴ አሄስት ዬይድ እስጽፈኖሴይ ዜርዶሰ ቤ ሲዶንየ ቤ ሙጹሮወፈ ኬስ ኢተነ ሁል ኣፌ ኡ ዞዾ።
44007055	እስጽፈኖሴን አያነ ጌሽ ኤሰ ኩንድኔ ዎኬ አፋ ትዽስ ቤሱኔ ዎንቶ ኩሠ ፉላረ ዎንቶ ኦሽሻ ኤዽ ዬሴ ዬሱሳረ ኤ ቤዶ።
44007056	«አፈይ ዶኡትኔ አሥ ዬሌ ህድ ህዩተስ ዎንቶ ኦሽሻ ኤኡሱኔኮ ቤየ ተ ዬሴ» ዬይድ ኤ ህዶ።
44007057	ኡስን ኦርጄ ከቶነ ኡውስኔ ስዬ እንጸዽ ቤ ወሼ ቱጭ ብዝ ሙጹሮነን ኤ ገረ ኡ ዴንዶ።
44007058	ከተማፈ ዉዴ ኤሰ ጎሽ ኬስ ሹቹነ እጬ ኡ ጌሎ። ኤ ገረ አቴይዳስት ቤ ማኦ ኬስ ሰውሌ ህድ ህሶ ብዝ ሙለ ደኣ ኡ ገዶ።
44007059	እስጽፈኖሴን ሹቹነ እጭየ ኡ ዬሱኔ «ላሦ ዬሱሰ፥ ተ ሉቦ ኤኩወ!» ዬይድ ኤ ሽዾ።
44007060	ቦጩንት «ላሦ፥ ሀ ኤሰ ኡሱሴ ጩቦ መቶፉነ!» ዬይድ ቤ ከቶ ኬደይስ ኤ ሽዾ። ዬይድ ቤ ህዶ ጌዴ ኤ ሀይዾ።
44008001	ሰውሌን ኤ ሀይኦሮንኬ ኡሳረ ኩንድኮ ኤ ዬቸ።
44008002	ብዝ ብዝ ዎንቶ ዠሽ ኩሥቸ አሥትን እስጽፈኖሴ ሞዶ። ኦርጄ ዬፎ ኤሱሴ ኡ ዬቶ።
44008003	ሰውሌይ ዎንቶ ዘወ አሥተ ኤ መዹንሥቸ። ኡድ አሥ ዘወ ጌል አሰንሤን ማቾን ጎሽ ኬስ ቱፌ ዘወ ኦድ ኤ ጌልስቸ።
44008004	ጎዱት ቡዱት ዬቸ ኣዴሥቸሽት ዎንቶ ከቶ ኤሩስስኔ ሴይነ ሀይነ ኡ ሀንቶ።
44008005	ፍልጶሴይ ሰመርየ ከተማ ሀንድ ክርስቶሰ ግሸ ኤ ኤሩሶ።
44008006	ለገ አሥት ኤ ኦህቾሸ ቤ ሲዶንየ ሀንትየ ኤ ዬቾ ምጩሼ ሀንተ ቤ ቤዶንየ ኤ ዜርዶሰ ኩሜ ሙጹሮነ ኡ ሲዶ።
44008007	ጾዝትን ኦርጄ ከቶነ ኡይድ ለገ አሥተ ደት ኬስየ ኡ ዬቸ። ሀሜሴ ደንደኡወዴቸሽትን ዶንዴቸሽትን ለግት ኡ ሎሎ።
44008008	ዬ ከተመ አሥት ኦርጄነ ኡ መዶ።
44008009	ዬ ዎጋ ስሞኔ ህሶ ብዝ አዴይ «ተን ኦርጄኮ» ህድ ህኔስ ሰመርየ ከተመሥተ ቤ ዱኡሴ ኣሎ ጾዝ ኦሰነ ምጩሼ ሀንተ ሀንትስኔ ቡሮ ዬ ዉድየ ኤ ዬቸ።
44008010	ኦዽየፈ አይት ኦርጄ ኣሎ ዬሴስትን « ‹መለ ኦሰኮ› ህድ ህዩቴ ዎንቶ ኦሰይ ሀ ኤሰኮ» ዬይድ ህስኔ ቤ ኡድነ ኤሱሴ ኩሜ ሙጹሮነ ኡ ሲቸ።
44008011	ኤሱሴ ኡ ሲቾሽን ለገ ቤራፈዎ አይት ጾዝ ኦሰነ ምጩሼ ሀንተ ሀንትስኔ ኡሶ ኤ ምጩሽቾ ግሸኮ።
44008012	ዬ ከተማ ዬቸ አሥትን ዎንቶ ካቴቴሳረ ክርስቶሰ ሱንሥ ግሻረ ፍልጶሴይ ኦሁሱኔ ኤ ኦቶሰ «ኣዴኮ» ህድ ኤት አሰንሥትን ማችትን ኡ ጸመቁቶ።
44008013	ስሞኔን ቤሴ ዎንቶ ኤ ኣዴሶ። ጸመቁትን ፍልጶስየረ ዎለ ኤ ዬቸ። ፍልጶሴይ ሀንትቾ ዱኡሴሳረ ኦርጄ ምጩሼሻረ ቤ ቤዶ ዎገ ዾንጽድ ኤ ምጮ።
44008014	ዬሩሰሌሜ ዬቸ አንሡታስት ሰመርየ ዉዴ አሥት ዎንቶ ከቶ ኡ ኤቶሰ ሲድ ጴጽሮስየረ ዮሀንስየረ ሰመርየ ኡ አንሶ።
44008015	ኡስን ሀንድ አያነ ጌሼ ኡ ኤፎሮንኬ ኡ ሽዾ።
44008016	ላሥ ዬሱሰ ሱንሡነዎ ኡ ጸመቁቴቾሸ ባከ አያነ ጌሽ ብዝ አሥ ገረን ዮዶ በድኮ ኤ ዬቸ።
44008017	ዬንየ ቤ ኩቼ ኡ ገረ ኡ ገዶ፥ አያነ ጌሼን ኡ ኤቶ።
44008018	ስሞኔይ አንሡታስት ኩቼ ገድኔ አያነ ጌሽ እንጉቶሰ ቤ ቤዶንየ ሚዤ ኡሱሴ ኦድ
44008019	«ተ ኩቼ ኤ ገረ ተ ገዴስ ኡድ አያነ ጌሼ ኤፎሮሰ ኦዴ ታሴን ሀ አዴቶ እንጉወይቴ» ዬይድ ኤ ሽዾ።
44008020	ጴጽሮሴመይ መህስኔ «ዎንቶ እንጎ ሚዤነ ዎሜሴ ኔ ዎርዶ ግሸ ኔ ሚዤይ ኔረ በዬ!
44008021	ኔ ሙጹሮይ ዎንቶ ቡሩወ ግዞ ኤ ማቁወ ግሸ ሀ ዜሬሴ ሸሆ ፌቶን ጎዶ ኬንጉወነኮ።
44008022	ዮነሴ፥ ኔ ኢቴትየፈ ዸድ ማቁወ፥ ዎንቶይ ሀልየ ሀ ኔ ሙጹሮ መሦ ‹አቱወዬ› ዬይድ ህኔሰ ኤ ማቆአይኮ ኤሰ ሽኡወ።
44008023	ኢተ ዺዸነ ኔ ኩንዴሴንክየረ ጩቦይ ኔምበ ቱፈሤ መቴሴንክየረኮ ንየ ተ ኤርዴሴ» ዬይድ ኤ ህዶ።
44008024	ስሞኔይ ሴኬ መት «ህ ዜርዶሳፈ ብዝን ታ ኤሌሜ ህኑምበዎይ ታሴ ላሤ ሽኡወይቴ» ዬይድ ኤ ህዶ።
44008025	ጴጽሮስየረ ዮሀንስየረይ ላሥ ግሸ ቤ ኤርዶሰ ዜርድ ላሥ ከቶ ቤ ኦቶ ጌዴ ሰመርየ ዉድየከ ለገ ከተማ ሞዼ ኦዶ ኦህስኔ ዸድ ዬሩሰሌሜ ኡ ማዾ።
44008026	ዎንቶ ዎሰሥ ፍልጶሴ «ዴንድ ዬዴ በዴነ ዬሩሰሌሜፈ ጋዘ ኣንጌ ኦግየነ ሀንጉወ!» ዬይድ ኤ ህዶ። ዬ ኦጌን ሸንከ ሜላነ ኣንጌሰኮ ኤ ማቅቸ።
44008027	ኤስን ዴንድ ሀንዶ። ዬንየ ብዝ ቶጵየሥ አፈነ ማገይ ዎንቶሴ አክሬሴ ዬሩሰሌሜ ኤ ሀንዴቸ። ኤስን ህንዴኬ ህድ ህሶ ቶጴ ካትሴ ሚዤ ገረ አፈነ ማገኮ ኤ ማቅቸ።
44008028	ሀንኬ ማዽ ዮስኔ ጋሬ ገረ ኡት ካየሥ እሰየሴ ፍሸሮ ዜሩስየ ኤ ዬቸ።
44008029	አያነ ጌሽ ፍልጶሴ «ሴ ጋሬኮ ኡዽ ኤሳረ ሀንጉወ» ዬይድ ኤ ህዶ።
44008030	ህኔ ፍልጶሴይ ዎጽ ኤሱኮ ሀንድ ካየሥ እሰየሴ ፍሸሮ ኤ ዜሩሴሰ ሲድ «ሀ ኔ ዜሩሴስ ኔሴ ጌላ ኤ ጌሌ?» ዬይድ ኤ ኦይጮ።
44008031	ኤስን «ታሴ ጌሉወሶ፥ ታ ኤሩሴ አሥ ባሰ ፌቶ ታሴ ጌሉወሶ» ህድ ቤይዶ ጌዴ «ሀነ ኬስ ተ በድየ ኡቱወ» ህድ ኤ ህዶ።
44008032	ዜሩስየ ኤ ዬቾ ሀይለ ፍሸሮ ጎዶይ «ሀዴ ዶሩኬ ሹፉቴሴ ኤ እሹቶ፥ መረ ሴልኤይ ቤ ኡፉሤ ሸኬስት ቡሮ ምክ ህኔንኬ ፌቶ ቤ ኑነ ዶኤ ኤ ዼዶ።
44008033	ኤሰን ኡ ኤርሶ፥ ግዞ ያአን ኤ ገረ ያኤ ኡ ዼዶ። ሀ ሰሃፈን ኤ ዬሶይ ኦሡቶ። ኤ ገረፈ ዬሉተ አሥት ግሸ ኦን ዜሬሰ?» ዬይድ ህኔሰኮ ኤ ማቅቸ።
44008034	ዬ አፈነ ማገን ፍልጶሴ «ካየሥ ሀ ኤሰ ዜርዶስ ኦኔሱነ? ቤሱወን ፌደሱነ? ሜ፥ ታሴ ኦሁወ» ዬይድ ኤ ኦይጮ።
44008035	ፍልጶሴይ ዜሬ አይት ዬ ኤ ዜሩስቾ ጎዶፈ ዴንስ ዬሱሰ ግሸ ሞዼ ኦዶ ኤ ኦቶ።
44008036	ኦጌ ሀንግስኔ ዋሳ ኡ ኤሎ። ዬ አፈነ ማገን «ሀይ ዋሥ፥ ተ ጸመቁቱወንኬ ኦሤስ ዬሳ ዬሴ?» ዬይድ ኤ ኦይጮ።
44008037	[ፍልጶሴን «ብዝ ሙጹሮነ ኔ ኣዴሰኮ ጸመቁቴሴ ደንደአኮ ኔ ደንደኤ» ዬይድ ኤ ህዶ። ኤስን «ዬሱስ ክርስቶሰይ ዎንቶ ዬሌ ማቄሰ ኣዴሠኮ ተ ኣዴሤ» ዬይድ ኤ ህዶ።]
44008038	ዬ አፈነ ማገይ ጋሬ እሽቸሼን «ኤሱወ!» ህድ ኤ ኦቶ። ቤ ለምኡነ ፍልጶስየረ አፈነ ማጋረይ ዋሳ ኡ ጌሎ፥ ኤ ጸመቁቶ።
44008039	ዬ ዋሳፈ ኡ ኬሶ ጌዴ ላሥ አያነይ ፍልጶሴ ኤ ደኣፈ ሾድ ኤ ኤቶ። አፈነ ማገይ ሴኬ ለኮ ፍልጶሴ ቤዶ በዴስኔ መግስኔን ቤ ኦጌ ኤ ኣዾ።
44008040	ፍልጶሴመይ አዘቶኔ ከተማ ኤ ቤንቶ። ቄሳርየ ሀንግስኔ ሴኬ ሀንኬ አርት ከተምታ ኡድ ሞዼ ኦዶ ኦህየ ኤ ዬቸ።
44009001	ዬ ኤስ ዬይድ ማቅየ ዬሱኔ ሰውሌይ ላሥ ኦጌ ሀንጌስተ ዎዼሴ ሀቴን ከሽሽኔ ከህንቱሴ አፈነ አዴኮ ኤ ሀንዶ።
44009002	ላሥ ኦጌ ሀንጌ አሥተ አሰንሤን ማቾን ዴጌሠአይኮ ቱት ዬሩሰሌሜ ቤ ኦዎሮንኬ ደመስቆ ከተማ ዬሴ አይሁደ ጵክሎ ዘውቱሴ ዲዙቴሴ ዎሶ ኤ እንጎሮሰ ዬ ከህንቱሴ አፈነ አዴ ኤ ኦይጮ።
44009003	ሀንግስኔን ደመስቆ ኤ ኡዼሱኔ ኤ መሶ ባኔ ኤ ጎጌ አፋፈ ፎኤይ ኢተነ ኤ ፈዾ።
44009004	ሰሃ ኤ ኡንዶ፥ «ሰውሌ፥ ሰውሌ፥ አሜ ዋዬ ታ ኔ ቤይሴ?» ዬይድ ህኔ ከቶ ኤ ሲዶ።
44009005	ሰውሌን «ላሦ፥ ኔን ኦኔነ?» ህድ ኤ ኦይጮ። ኤስን «ተን ዋዬ ቤይስየ ኔ ዬሴ ዬሱሰኮ።
44009006	ሀቴ ዴንድ ከተማከ ሀንጉወ። ሀንቴ ንየ ኤ ዎርጉሴሰ የሀኮ ኔ ስዬ» ዬይድ ኤ ህዶ።
44009007	ኤሳረ ኦጌ ሀንግቸ አሥት ዬ ከቶ ሲድ ኦኔን ቤዬ ዼድ ቤ ኑነ አይት ምጭ ኡ ኤዾ።
44009008	ሰውሌይ ሰሃፈ ዴንድ ኣፌ ኤ ዶዽኔ ቤዬን ኤሰ ኢሾ። ኤሳረ ዬቸሽትን ኤ ኩቼ አይት ዱርክስኔ ደመስቆ ኡ ኣንዶ።
44009009	ቤዶ በድ ዬስኔን ሀይዝ ዎንቴ ኤ ፌይሾ። ዬ ኤ ኣሎ ሙዶን ባሶ ኡሾን ባሶ።
44009010	ደመስቆ ሀናንየ ሱንግቸ ብዝ አዴይ ላሥ ኦጌ ሀንግቸሽ ኤ ዬቸ። ሀረጅየ ኤ ዬሱኔ ላሥ «ሀናንየ!» ዬይድ ኤሰ ኤ ጼይዶ። ኤስን «ዬ፥ ላሦ!» ህድ ኤ ኮቶ።
44009011	ላሥን «ዴንድ ‹ግዞ› ህድ ህሶ ኦጌ ሀንጉወ። ይሁደ ዘዋን ሰውሌ ህሶሰ ብዝ ጸርሴሰሤ ኦይጭ ዴጌሡወ። ሀቴ ዎንቶ ሽእየኮ ኤ ዬሴ።
44009012	‹ሀናንየ› ህድ ህሶ አሥ ኤ ዬሴ ጎዶ ጌል ኤ ኣፌይ ቤዮሮሰ ኤ ገረ ቤ ኩቼ ገዱሱኔ ሀረጄነ ቤድኮ ኤ ዬሴ» ዬይድ ኤ ህዶ።
44009013	ሀናንየይ «ላሦ፥ ሀ አሥ ዬሩሰሌሜ ኔ አሥተ ማቄ ሀይለሥት ገረ ኣንጽ ኢተ ኤ ሀንቶሰ ለግት ገረፈኮ ተ ሲዴሴ።
44009014	ሀየን ኔ ሱንሤ ጼይጌስተ ኡድ ቱፌሴ ከህንቱሴ አፈነ ማግት ገረፈ አዴቶ ኤትኮ ኤ ዮዴሴ» ዬይድ ሴኬ ኤ መቶ።
44009015	ላሥን «ሀ ኤስ አይሁደ ማቁወስት ቡሮ ካተጼ ቡሮ እስረኤሌ ጌርት ቡሮን ተ ሱንሤ ኤ ኤሩሶሮሰ ታሴ ኤ ሀንቶሮሰ ተ ጸርዶ አሤ ኤ ማቄ ግሸ ኔሴ ሀንጉወ።
44009016	ተንን ታሜይስኔ ኣንጽ መዸ ኤፌ ኤሰ ኤ ዎርጉሴንኬ ቤይሰኮ ተ ቤይሴ» ዬይድ ኤ ህዶ።
44009017	ሀናንየን ዴንድ ዬ ዘወ ሀንድ ጌሎ። ቤ ኩቼን ኤ ገረ ገድ «ኑንዶ ነኤ ሰውሌ፥ ኔ ዮሱኔ ዬ ኦግየ ኔሴ አዴይደ ላሥ ዬሱሰኮ ሴኬ ኔ ቤዮሮሳረ አያነ ጌሽ ኔከ ኩሞሮሳረ ታ አንሰ» ዬይድ ኤ ህዶ።
44009018	ዬንየ ሀዴ ኡሮ ብሸይ ኤ ኣፍየፈ ኡንድኔ ኤ ቤዶ። ዴንድን ኤ ጸመቁቶ።
44009019	ከሠን ሙድ ኤ ኦሴይዶ።
44009020	ዬንየዎ ዬሱስ ክርስቶሰ ግሸ «ሀ ዬሱሰይ ዎንቶ ዬሌኮ» ህድ አይሁደ ጵክሎ ዘውተ ኦሄ ኤ አይቶ።
44009021	ሲደስት ቤ ኡድነ ምጭ «ሀ ኤስ ዬሩሰሌሜ ዬሱሰ ሱንሤ ጼይድ ኩሥቸሽተ በይስቸሼ ማቁወዬ? ኡሶ ቱፉስ ከህንቱሴ አፈነ ማግቱሴ ኣሜሴ ማቁወዬ ሀየ ኤ ዮዶስ?» ዬይድ ኡ ህዶ።
44009022	ሰውሌይ ቤ ሀንተነ ሚንድ ኤ ሀንዶ። ደመስቆ ዬቸ አይሁደሥቱሴ ዬሱሰይ ሜስሄ ኤ ማቄንኬ አቶ ኡቁስ ኤ ኤሩስኔ ኡ ቡሮ ኤ ባኔ፥ ቤ ኦሄሰ ኡ ዼዶ።
44009023	ለገ ዎንተይ ገርዶ ጌዴ አይሁደሥት ኤሰ ዎዼሴ ዎለ ኡ ኩንዶ።
44009024	ሰውሌይ ቤ ገረ ኡ ኩንዶሰ ኤ ኤርዶ። ኤሰ ዎዼሴ ህስኔ ቀመ ዎንተ ከተመ ሱማ ኡድ ኡ ከክቸ።
44009025	ከፉቱወዬ ባከ ኤ ኤሩስቾሽት ኤሰ ቀመ ኤት ሀንድ ከተመ ጎጌ ቄይዡቴሴ ሹች ቄይሻነ ገርስ ኮፈነ ሰሃ ኡ ሆሶ።
44009026	ሰውሌይ ዬሩሰሌሜ ቤ ኤሎ ዎገ ላሥ ኦጌ ሀንግቸሽታረ ዎርቁቴሴ ኤ ዎርድኔ ዎንቶ ኦጌ ኤ ሀንጌንኬ ኣዴ ኤ ማቄሰ ኡሶ ብሼ ኤ ዼድኔ ኤሰ ኡ ዠሾ።
44009027	ኡ ዠሸኮን በርነባሴይ አንሡታስቱኮ ኤሰ ኡቁስ ኦግያከ ላሥ ዋክስ ኤሱሴ አዴይዶንክየረ ኤሱሴ ኤ ዜርዶንክየረ ደመስቆን ዬሱሰ ሱንሡነ ናስ ኤ ኤሩሶንኬ ኡሱሴ ኤ ኦቶ።
44009028	ላሥ ዬሱሰ ሱንሡነ ናስ ዜርስኔ ዬሩሰሌሜ ኡሳረ ዎልኮ ጌለ ኬሶ ኤ ህቸ።
44009029	ግርኬ ኑነነ ዜርስኔ ድጨ አይሁደሥታረ ዜርየካረ ቤርስየካረ ኤ ዬቸ። ህኔ ኡስ ኤሰ ዎዼሴ ኡ መሥቸ።
44009030	ኤሳረ ዬቸ ኣዴሥቸሽትን ኤሰ ዎዼሴ ኡ ህኔሰ ኤርድ ቄሳርየ ኤት ኡ ሀንዶ። የሀፈ ጸርሴሴ ኡ አንሶ።
44009031	ይሁደ ዉዴ፥ ገልለ ዉዴ፥ ሰመርየ ዉዴ ዬሴ ዎንቶ ዘወ አሥት ሞዼነ ኡ ዬሶ፥ ኡ ኦሰጾ። ዎንቶ ዠሽሽንየረ አያነ ጌሹነ ኦሴይስንየረ ሀንግስኔ ኡ ታፎይ ለዶ።
44009032	ዬንየ ጴጽሮሴይ ኡድ ጎዶ ሴየ ሀየ ሀንትስኔ ሊደ ከተማ ዬቸ ዎንቶ ሀይለሥቱኮ ኤ ሀንዶ።
44009033	የሀ ሀዙፍ ቤረ ኣሎ ቤ ህሥየ ዎይእየ ዬቸ ኤንየ ሱንጌ ብዝ አዴ ዶጭ ሀሜሴ ደንደኡወሰ ኤ ቤዶ።
44009034	ጴጽሮሴን «ኤንየ፥ ዬሱስ ክርስቶሰይ ንየ ሎሉሰኮ ኤ ሎሉሴ፥ ዴንድ ኔ ህሤ መሁወ!» ዬይድ ኤ ህዶ። ዬንየን ኤ ዴንዶ።
44009035	ሊደ ከተመካረ ሰሮኔ ዉድየካረ ዬሴስት ቤ ኡድነ ኤሰ ቤድ ላሡኮ ዸድ ኡ ዮዶ።
44009036	«ጻብተ» ሱንጌ ላሥ ኦጌ ሀንግቸን እዮጴ ከተማ እ ዬቸ። እ ሱንሥ ብርቼይ ግርኬ ኑነነ «ዶርቀኮ» ዬይድ ህዮን «ጌኔሴ» ህድ ህዮኮ። አሥቱሴ ሞዼ ሀንቴሳረ ዥእቱሴ ዤርጌሳረኮ እ ማቅቸ።
44009037	ዬ ዎጋ ሀርድ እ ሀይዾ። አሥት እ አሀ ሾት ፎቅየ ኡ ዎይሶ።
44009038	ሊደ ከተመይ እዮጴሴ ኡኬ ኤ ማቅቾ ግሸ ጴጽሮሴይ የሀ ዬሴሰ ሲድ ኤሱኮ ዎሶ «ኦዴ፥ ዴጬ ባከ ኡኬ ኑኮ ዮወ!» ህድ ህስኔ ለምእ አሥተ ኡ አንሶ።
44009039	ዴንድ ጴጽሮሴይ ኡሳረ ኤ ዮዶ። ኤ ዮዶ ዎገ ፎቅየ ኡ ኬሶ። ኡ አዴይ ባዴሴ እንዶወጽት ቤ ኡድነ ዶርቀይ ኡሳረ ዬስኔ ኡሱሴ እ ሀንቴቾ ቤ ብሸነ ብሸነ ዬሴ ማእተ ኡድ ቤይስስኔ ጴጽሮሴ ጎድ ዬፍየ ኡ ዬቸ።
44009040	ጴጽሮሴን ኡ ኡድነ ዉዴ ኬስ ቦጩንት ዎንቶ ኤ ሽዾ። ሴኬ አሀኮ ማዽ ቤድ «ጻብተ፥ ዴንዱወ!» ዬይድ ኤ ህዶ። እ ኣፌን ዶዽ ቤዶ። ጴጽሮሴ ቤ ቤዶ ዎገ ዴንድ እ ኡቶ።
44009041	እ ኩቼ አይት ኤ ዴንሶ። ዎንቶ ሀይለሥታረ ኡ አዴይ ባድ ዬቾ እንዶወጽታረ ጼይድ ኤንአ እ ማዼሱኔ ኡሱኮ ኤ እንዶ።
44009042	ዬ ኤስን እዮጴ ከተማ ኡድ ኤ ስንቶ። ለገ አሥትን ላሤ ኣዴሶ።
44009043	ጴጽሮሴይ እዮጴ ከተማ ስሞኔ ሱንጌ ኮምኤ ኣጬ ብዝ አሥ ደኣ ኤ ዶዶ።
44010001	ቄሳርየ ከተማከ ቆርኔሌዎሴ ሱንጌ ብዝ አዴይ ኤ ዬቸ። ኤስን ጻሌየፈ ማቄ ቤ ሸሆነ ዬሴ ቶረሥት ግደ ጺሥ ገረ አፈነ ማገ ኤ ማቅቸ።
44010002	ዎንቶ ዠሽ ቤ ዘወ ጌርታረ ኡድ ዎንቶ ኤ ኩሥቸ። አይሁደ ጌርቱሴ ዤርጌሰ ዎንቶ ኡድ ዎጋ ሽኤሰኮ ኤ ማቅቸ።
44010003	ብዝ ዎንቴ ዎንታፈ ኦዱፍ ሳቴ ዎጋ ቆርኔሌዎሴይ ዎንቶ ዎሰሤ ሀረጄነ ትዽስ ኤ ቤዶ። ዬ ዎሰሥ ኤሶ ጌል «ቆርኔሌዎሴ!» ህድ ኤ ጼይዶ።
44010004	ኤስን ትዽስ ቤስኔ ሌሞ ኬስ «ላሦ፥ አሙነ?» ህድ ኤ ኦይጮ። ዎንቶ ዎሰሥ «ዎንቶይ ኔ ሽኤ ሲድኮ ኤ ዬሴ፥ ኔ ዤርጎን ቤድኮ ኤ ዬሴ።
44010005	ሀቴ እዮጴ ዎሶ አንስ ጴጽሮሴ ሱንደ ስሞኔ ኔሶ ኤ ዮዎሮሰ ጼይጉወ።
44010006	ኤስን በገዴ ደኣ ዬሴ ኮምኤ ኣጬ ስሞኔሶኮ ኤ ዬሴ» ዬይድ ኤ ህዶ።
44010007	ዬይድ ዜርደ ዎንቶ ዎሰሥ ሀንዶ ዎጋ ቆርኔሌዎሴይ ቤ መረሥታፈ ለምኣረ ቶረሥት ግዳፈ ቤ ሾጱወ ቤረ ሀንትቻሽታፈ ዎንቶ ዠሼ ብዝየረ ጼይድ
44010008	ማዸ ዜሬ ኡድ ኦት እዮጴ ኤ አንሶ።
44010009	ጉተን ኡ ሀንጉሱኔ ከተማ ሀንድ ኡ ኡዾንየ ጴጽሮሴይ እዙፍ ሳቴ ዎገ ዎንቶ ሽኤሴ ኤሰ ቤ ዬቾ ዘወ ቅኖወ ዬሴ ሸንካ ኤ ኬሶ።
44010010	ናዬይ ኤሰ ኦይጭኔ ከሠ ምዬሴ ኤ ዎርዶ። ከሠ ከሥየ ኡ ዬሱኔ ዎንቶ ሽእስኔ ሀረጄ ቤዬ ኤ አይቶ።
44010011	አፈይ ዶኡት ኦይድ ብራነ አይኩቴሴ ኣኮ ማኦ ብሼ በስ አፋፈ ሰሃ ሆዼሰ ኤ ቤዶ።
44010012	ዬ ኤሳን ቤ ቶኬነ ሀንቴ፥ ቤ ገዎነ ሀንቴ፥ ቤ ፈንጌነ ሀንጌ ቦእት ኡድ ኡ ዬቸ።
44010013	ዬንየ «ጴጽሮሴ! ዴንድ ሹት ሙወ!» ዬይድ ህኔ ከቶ ኤ ሲዶ።
44010014	ጴጽሮሴን «ላሦ፥ ፌቶ ሙወሶ፥ ‹ጌሼ ማቁወሰኮ፥ ቱኔይዴሴሰኮ› ህድ ህዩቴሰ ፌቶ ብዞን ሙድ ኤሩወሶ» ዬይድ ኤ ህዶ።
44010015	ሴኬን ለኩንሦ «ዎንቶይ ‹ጌሹኮ› ህድ ህዶሰ ኔን ቱኔይዴሴሰኮ ህድ ህዶፉነ» ዬይድ ህኔ ከቶ ኤ ሲዶ።
44010016	ዬንኬዎ ሀይዝ ዎገ ማዽ ማዽ ኤ ህዶ። ዬ ማኦን ዬንየዎ አፋ ዎኬ ኤ ኤፉቶ።
44010017	ጴጽሮሴይ ቤ ቤዶ በሱሴ «አም ኤ ማቄ?» ህድ ህስኔ መዹንድ ቤ ሙጹሮወ ሴኬ ሀንኬ አርስ ኤ ቤሱኔ ቆርኔሌዎሴይ አንሶ አሥት ስሞኔ ዘወ ኦይጭሽኔ ዘወ ዴጌስ ሱማ ኡ ዮዶ።
44010018	ቤ ከቶ ኬደይስ «ቦርሰ ማቄ ጴጽሮሴ ህድ ህዩቴ ስሞኔይ ሀየ ኤ ዬሴ?» ዬይድ ኦይጭየ ኡ ዬቸ።
44010019	ጴጽሮሴን ቤ ቤዶ በሱሴ ዬኬ ዎኬ መሥየ ኤ ዬሱኔ አያነ ጌሽ «ሀይ፥ ሀይዝ ጌርተኮ ንየ ዎርግየ ዬሰ።
44010020	ዴንድ ሆዹወ። ተንኮ ኦትኔ ኡ ዮዶ፥ ጮጮፉነ፥ ኡሳረ ሀንጉወ!» ዬይድ ኤ ህዶ።
44010021	ጴጽሮሴን ሆዽ ዬ ጌሩኮ ኡዽ «ህ ዎርጌስ ሀይ ተምበኮ፥ ህ ዮዶስ አበሱነ?» ዬይድ ኤ ኦይጮ።
44010022	ኡስን «ኑ ዮዶስ ጺሥ ገረ አፈነ ማገ ማቄ ቆርኔሌዎሴይ ዎስኔኮ። ኤስ ዎንቶ ዠሼ ግዞ አሡኮ። አይሁደሥት ቤ ዬቾይነ ኡድኮ ኤሰ ኡ ኩሤ። ቤ ዘወ ንየ ጼይስ ኔ ኦሄሰ ኤ ስዮሮንኬኮ ሀይለ ማቄ ዎንቶ ዎሰሥ ገረፈ ኤ ሲዴሴ» ዬይድ ኡ ህዶ።
44010023	ኤስን ኡሶ ዘወ ኡ ጌሎሮንኬ መት ቤረ ኤ አቶ።
44010024	ዬ ኤ ጉተ ቄሳርየ ሀንድ ኡ ኤሎ። ቆርኔሌዎሴን ቤ እግንታረ ኤሳረ ቤ ፌይሽቾ አሥታረ ኡድነዎ ጼይድ ኡሶ ከፍየ ኤ ዬቸ።
44010025	ጴጽሮሴይ ዘወ ጌሉሱኔ ቆርኔሌዎሴይ ኤሳረ ዎለ ሙት ኤ ቶኬ ገረ ዙድ ኤሱሴ ኤ አክርዶ።
44010026	ህኔ ጴጽሮሴይ «ዴንዱወ፥ ተንን ኔንኬ ዬሴ አሡኮ» ህድ ኤ ዴንሶ።
44010027	ኤሳረ ዎልኮ ዜርስኔ ኤ ጌሎ። ጴጽሮሴን ለገ አሥት ጵክሉቴሱኔ ቤድ
44010028	«አይሁደሥ ፌዴ ኦማረ ዎለ ኡ ሎሱወሳረ ኡ ኡቁወሳረ ኑ ዎገይ ቱጬሸ ህኑን ኤረኮ ህ ኤሬ። ማቁወዬ ባከ ዎንቶይ አሤ ኦኔን ‹ጌሼ ማቁወሰኮ፥ ቱኔይዴሴሰኮ› ህድ ተ ህዮሮሜ ታ ኤ ቤይሶ።
44010029	ሀ ኤ ግሸኮ ህ ጼይድኔ ጮጮ በድ ተ ዮዶ። ሀቴ አበሱነ ታ ህ ኦዉሶ? ታሴ ኦሁወይቴ» ህድ ኤ ኦይጮ።
44010030	ቆርኔሌዎሴን ኦህስኔ «ሀንዞ ኦይሶ ዎንቴ ሳቴይ ሀቴኬ ኦዱፍ ሳቴ ማዼሱኔ ዎንቶ ተ ዘዋ ተ ሽእቸ። ዬንየ ለጭ ለጭ ህኔ ማኦ ማዼሴ አሥ ተ ቡሮ ኤዽ
44010031	‹ቆርኔሌዎሴ፥ ዎንቶይ ኔ ሽኤ ሲድኮ ዬሴ፥ ኔ ዤርጎን ቤድኮ ኤ ዬሴ።
44010032	ሀ ኤ ግሸ እዮጴ አንስ ጴጽሮሴ ህድ ህዩቴ ስሞኔ ጼይጉሱወ። ኤስን በገዴ ደኣ ኮምኤ ኣጬ ስሞኔሶኮ ኤ ዬሴ› ዬይድ ታሴ ኤ ህዶ።
44010033	ህኔኮ ዬንየዎ ኔ ገረ ዎሶ ተ አንሶ። ሞዼኮ ኔ ዮዶ። ዮነሴ ዎንቶይ ንየ ዎሶሰ ስዬሴ ኑ ኡድነ ሀይ ዎንቶ ቡሮ ጵክሉትኮ ኑ ዬሴ» ዬይድ ኤ ህዶ።
44010034	-
44010035	ጴጽሮሴን ዜሬ አይት «ዎንቶይ አሤ ሸት ቤወሶ። ማቄ ባከ ቤ ኦመነ ኦመነ ዬሴ አይሁደ ማቁወስታፈ ኡድ ኤሰ ዠሼሽታረ ግዞ ሀንቴስታረ ኤ ኤሄንኬ ኣዴነዎ ታሴ ጌልኮ ኤ ዬሴ።
44010036	ዎንቶይ እስረኤሌ ጌርቱሴ ቤ ዎሶ ኤ አንሶ። ዬ ኤስን ዎንቶ ሞዼቴይ ዬሱስ ክርስቶሰነኮ ኤ ዮዶ። ዬሱሰይ ኡድየዴሴ ላሡኮ።
44010037	ዮሀንሴይ ጽንቀቴ ግሸ ኤሩሶ ጌዴ ገልላፈ አይት ይሁዳ ኡድ ማዸ ዜሬ ኤረኮ ህ ኤሬ።
44010038	ዎንቶይ ዬ ነዝረተሥ ዬሱሰ ቤ አያነ ጌሹነ ኤ ትሾ፥ ኦሰን ኤ እንዶ። ዎንቶይ ኤሳረ ዬቾ ግሸ አሡሴ ሞዼ ሀንተ ሀንትስኔ ሁምበዬይ ቤ ኦሞ ዤችቾሽተ ኡድነ ሎሉስስኔ ሴኬ ሀንኬ ኤ ሀንትቸ።
44010039	ኑንን አይሁደ ዉዴ ሴየ ሀየ ዬሩሰሌሜን ኤ ሀንቶ ሀንተሴ ኡድ ኤ አተሥተኮ። ምሥ ገረን ሱጽ ኤሰ ኡ ዎዾ።
44010040	ኤሰ ዎንቶይ ሀይሶ ዎንቴ ዴንስ ኤ አዴዮሮንኬ ኤ መቶ።
44010041	ኤ አዴይዶስን ኡድ አሡሴ ማቁወሶ። ማቄ ባከ ዎንቶይ ቡሩስ ጸርዶ ኑሱኮ ኤ አዴይዶ። ሀይቦወፈ ኤ ዴንዶ ጌዴ ኤሳረ ሙደይ ኡሸይ ኑምበኮ።
44010042	አሥቱሴ ሞዼ ኦዶ ኑ ኦሆሮሳረ ሀይዸስት ገረን ኤንአ ዬሴስት ገረን ኤ ያኦሮሰ ኤ ማጌሴሴንኬ ኑ አቴዮሮሳረ ዎንቶይ ኑምበ ኤ ዎሶ።
44010043	ኤሰ ኣዴሤስት ኡድ ኤ ሱንሡነ ቤ ጩቦወፈ ኤ ማሩቶሮንኬ ካየሥት ኡድ ኤ ግሸ ዜርድኮ ኡ ዬቸ» ዬይድ ኤ ህዶ።
44010044	ጴጽሮሴይ ዬይድ ዜርየ ዬሱኔ ኤ ከቶ ሲደ አሥ ገረ ኡድ አያነ ጌሽ ኤ ሆዾ።
44010045	-
44010046	ጴጽሮስየረ ዮደ ገደ ኡቴቸ አይሁደ ማቄ ክርስቶሰ ኣዴሤስት ኡድ አይሁደ ማቁወስት ክሌ ኑነነ ዜርየ ኡ ዬሱንየረ፥ ዎንቶን ኩሥየ ኡ ዬሱንየረ ቤ ቤዶንየ ዎንቶይ እንዶ አያነ ጌሽ ኡ ገረ ሆዾሰ ኡ ኤርዶ። ዬንየን ኡ ምጮ። ጴጽሮሴን
44010047	«ሀ ኡስት ኑንኬ አያነ ጌሼ ኤተስት ዋሡነ ኡ ጸመቁቱወንኬ ኡሶ ኦሤሴ ደንደኤስ ኦኔነ?» ዬይድ ቤይዶ ጌዴ
44010048	ዬሱስ ክርስቶሰ ሱንሡነ ኡ ጸመቁቶሮንኬ ኤ ኦቶ። ዬ ኤ ጌዴ ኦዼ ዎንተ ኣሎ ኡሳረ ኤ ዴጮሮሰ ኡ ሽዾ።
44011001	አንሡትቸሽታረ ይሁደ ዉድየከ ዬቸ ኣዴሤስታረይ አይሁደ ማቁወስትን ዎንቶ ከቶ ኤቶሰ ኡ ሲዶ።
44011002	ጴጽሮሴይ ማዽ ዬሩሰሌሜ ሀንዶንየ ገደ ኡቴቸ አይሁደ ማቄ ክርስቶሰ ኣዴሤስት
44011003	«አበሱነ አይሁደ ማቁወስት ዘወ ጌል ኡሳረ ከሠ ኔ ሙዶ?» ህድ ኤ ገረ ኡ ሁሎ።
44011004	ህኔኮ ጴጽሮሴይ ዜሬ ኡድ ኤ ብዝ ብዝነ ኦሄ ኤ አይቶ።
44011005	«ብዝ ዎንቴ እዮጴ ከተማ ዎንቶ ሽእየ ተ ዬሱኔ ሀረጄ ተ ቤሱኔ ኦርጄ ማኦ ብሼሼሽ ኦይድ ብራነ አይኩት አፋፈ ታኮ ኤ ሆዾ።
44011006	ዬ ኤሳከን ትዽስ ተ ቤሱኔ ኦይድ ቶኬነ ሀንጌስተ፥ ቦእተ፥ ገዎነ ሀንጌስተ፥ ፈንጌነ ሀንጌስተን ተ ቤዶ።
44011007	ዬንየን ተምበ ‹ጴጽሮሴ፥ ዴንድ ሹት ሙወ!› ህድ ህኔ ከቶ ተ ሲዶ።
44011008	ተንመይ ‹ላሦ፥ ፌቶ ሙወሶ፥ «ጌሼ ማቁወሰኮ፥ ቱኔይዴሴሰኮ» ህድ ህዩቴሰ ፌቶ ተን ገጎነ አይት ኤሩወሶ› ዬይድ ተይዶ።
44011009	ለኩንሦ ዎገን ‹ዎንቶይ «ጌሹኮ» ህድ ህዶሰ ቱነኮ ህድ ህዶፉነ› ዬይድ ህኔ ከቶ አፋፈ ተ ሲዶ።
44011010	ዬ ኤ ብሸነ ሀይዝ ዎገን ሴኬ ማዽ ማዽ ኤ ቤንቶ። ዬ ኤ ጌዴ ኡድነ ዎኬ አፋ ኤ ኤፉቶ።
44011011	ዬ ኤ ኤፉቶንኬዎ ቄሳርየፈ ሀይዝ አሥት ታኮ ዎሱት ተ ዬቾ ዘዋከ ኡ ሀንዶ።
44011012	ጮጬ ባከ ኡሳረ ተ ሀሞሮንኬ አያነ ጌሽ ታሴ ኦቶ። ኣዴሥየ ዬሴ ሀ እዙፍ ጌርት ታረ ሀንድ ዬ ታ ጼይደ አዴሶ ኑ ጌሎ።
44011013	ኤስን ‹ዎንቶ ዎሰሥ ተ ዘዋ ኤኡሱኔ ተ ቤዶ። ዬ ዎሰሥን «አሥተ እዮጴ አንስ ጴጽሮሴ ህድ ህዩቴ ስሞኔ ኔሶ ጼይጉወ!
44011014	ኤስ ኔረ ኔ ዘወ አሥታረይ ኡድ ሎሌ ኦጌ ቤይሰኮ ኤ ቤይሴ» ዬይድ ኤ ህዶ› ህድ ኑሴ ኤ ኦቶ።
44011015	ዴንድ ዜሬ ተ አይቶንየን አያነ ጌሽ ኑ ገረ አቸ ቤ ሆዾንኬ ኡ ገረን ኤ ሆዾ።
44011016	ዬንየ ‹ዮሀንሴይ ዋሡነ ኤ ጸመዼቸ፥ ህኑን አያነ ጌሹነኮ ህ ጸመቁቴ› ህድ ላሥ ህዴቾ ከቶይ ታሴ መሡቶ።
44011017	ላሥ ዬሱስ ክርስቶሰነ ኑ ኣዴሶንየ ዎንቶይ ኑሴ ቤ እንዴቾ እንጎ አይሁደ ማቁወስቱሴ እንደኮ ህኔ ዎንቶ ኦሤሴ ተን ደንደኣ ደንደኤ?» ዬይድ ኤ ህዶ።
44011018	ኡስን ዬ ኤሰ ሲድ ቤ ቤርስቾሸ ዸድ «ዬቦ፥ ዎንቶይ አይሁደ ማቁወስቱሴ ቤ ጩቦ ዸድ ማዽ ዬሶ ኡ ዴጌሤ ኦጌ ኡሱሴ ዶዾሶ» ዬይድ ህስኔ ዎንቶ ሱንሤ ኬደ ኬደ ኡይሶ።
44011019	እስጽፈኖሴ ኡ ዎዾንየ ዴንደ ጎዶነ ቡዱት ኣዴሥቸሽት ፍንቄ ኣሎ፥ ቆጵሮሴ ኣሎ፥ አንጾክየ መኮ ሀንድ ኡ ኤሎ። ዬንየ ዎንቶ ከቶ አይሁደሥቱሴ ባከ ፌዴስቱሴ ኦሁወድኮ ኡ ዬቸ።
44011020	ቆጵሮሰሥታረ ቀረነሥታረ ማቅቸሽት ብዝ ብዝ ኣዴሤስት ሀንኬ አንጾክየ ዮድ ላሥ ዬሱሰ ሞዼ ኦዶ ኦህስኔ አይሁደ ማቁወስቱሴን ኡ ኦቶ።
44011021	ዎንቶ ኦሰን ኡ ገረ ዬቸ። ኦርጄነ ለገ አሥት ኣዴስ ላሡኮ ኡ ዮዶ።
44011022	ዬሩሰሌሜ ዬቸ ዎንቶ ዘወ አሥት ዬ ኤሰ ቤ ሲዶንየ በርነባሴ አንጾክየ ኡ አንሶ።
44011023	ኤስን ሀንድ ዎንቶይ ቤ መሦ ሞዼቴነ ኡሱሴ ሀንቶሰ ቤ ቤዶንየ መድ ቤ ኡድነ ብዝ ሙጹሮነ ላሡነ ሚንድ ኡ ዬሶሮሰ ኡሶ ኤ ኦሱሶ።
44011024	ኤስን ቤሴ አያነ ጌሽ ኤሰ ኩንዴሴ ኣዴሦነ ሚንዴሴ ሞዼ አሤ ኤ ማቅቸ። ለገ አሥት ላሡኮ ኡ ዮዶ።
44011025	ዬ ኤ ጌዴ በርነባሴይ ሰውሌ ዎርጌሴ ጸርሴሴ ኤ ሀንዶ።
44011026	ቤ ዴጌሶንየን አንጾክየ ኤ ኦዶ። የሀ ዬሴ ዎንቶ ዘወ አሥታረ ዎልኮ ጵክሉት ብዝ ቤረ ኩሜ ለገ አሥተ ኡ ኤሩሶ። ላሥ ኦጌ ሀንጌስት አቸ ዎገ «ክርስቶሰሤ» ዬይድ ኡ ጼይጉቶስ አንጾክየኮ ኤ ማቅቸ።
44011027	ዬ ዎጋ ብዝ ብዝ ካየሥት ዬሩሰሌሜፈ አንጾክየ ኡ ሀንዶ።
44011028	ኡሳፈ ብዝ አጋቦሴ ህድ ህሶስ ዴንድ ሀ ሰሀ ገረ ኡድ ኦርጄ ናዬይ ማቄሰ አያነ ጌሽ ዴንስኔ ካዮ ኤ ዜርዶ። ዬ ናዬን ሮመ ካት ቄለውዶሴይ ካቶ ቤራከኮ ኤ ማዾ።
44011029	ላሥ ኦጌ ሀንጌስትን ቤ ብዝ ብዝነ ቤ ኦሰኬ ሚዤ ኬስ ይሁደ ዉዴ ዬቸ ኣዴሤስቱሴ መሮ ሚዤ አንሤሴ ኡ ኩንዶ።
44011030	ሚዤ ኬስን በርነባሴናረ ሰውሌናረ ጭምቱኮ ኡ አንሶ።
44012001	ዬ ዎገ ካት ሄሮድሴይ ዎንቶ ዘወ አሥታፈ ብዝ ብዝተ ዋዬ ቤይሴ ኤ አይቶ።
44012002	ዮሀንሴይንዶ ነእ የይቆቤ ሰተተነ ኤ ዎዹሶ።
44012003	ዬ ዜሬይ አይሁደሥተ መጉሶሰ ቤድ ሴኬ ጴጽሮሴን አስ ኤ አይኩሶ። ዬ ዎገን ሄልቶ ቦረ መሰለ ኡ ኩሥቾ ዎገ ኤ ማቅቸ።
44012004	ኤሰ ቤ አይቶ ጌዴን ቱፌ ዘወ ጌልስ ገሮ መሰለ ጌዴ አሥ ቡሮ ያአሴ ኡ ኡቁሶሮ ኣሎ ቤ ሸሆነ ሸሆነ ዬሴ ኦይድ ቶረሥታፈ ቤ ዎገነ ዎገነ ኦይዴ ኦይዴይድ ኡ ከፎሮሰ ኤ እንዶ።
44012005	ህኔ የሀ ቱፌ ዘዋ ኤ ከፉትቸ። ኤ ግሸ ዎንቶ ዘወ አሥትመይ ኦሴይድ ዎንቶ ሽእየ ኡ ዬቸ።
44012006	ሄሮድሴይ ጴጽሮሴ አሥት ቡሮ ኦዉሴሴ መስ ኤ ዬሱኔ ዬ ቀመ ለምእ ሰንሰለተነ ቱፉት ለምእ ቶረሥት ግዳከ ጌህየ ኤ ዬቸ። ፌዴ ቶረሥትን ዬ ቱፌ ዘወ ሱማከ ኡ ከክቸ።
44012007	ኤ መሶ ባኔ ዎንቶ ዎሰሥ ዮድኔ ጴጽሮሴይ ዬቾ ዘወን ፎእዶ። ጴጽሮሴ ምልየን ዶል «ኡኬ ዴንዱወ!» ህድ ህስኔ ኤሰን ኤ ዴንሶ። ዬንየን ሰንሰለተይ ኤ ኩችየፈ ብርቹት ኡንዶ።
44012008	ዎንቶ ዎሰሥን «ኔ ማኦ ማኡወ፥ ኔ ኮጰን ጌልሱወ!» ህድ ኤ ህኔ ኤ ኦቶንኬዎ ኤ መቶ። «አፈነ ኔ ማእቾ ማኦ ማዽ ታረ ዮወ!» ህድ ኤ ህዶ።
44012009	ጴጽሮሴን ኬስ ኤሳረ ሀሜ አይቶ። ዎንቶ ዎሰሥ ሀንቶስ ሀረጄ ኤ ቤኔሰ ኤሰ ኤ ብሾሸ ባከ ኣዴ ብሾ በድኮ ኤ ዬቸ።
44012010	አቸ ከክቸሼን ለኮ ከክቸሼን ገርድ ኤሰነ ከተማ ኬስቾ ቀንገ ገሰ ኡ ኤሎ። ዬ ገሰን ቤሴዎ ዶኡትኔ ኬስ ኦዼ ኦጌ ኡ ሀንዶ ጌዴ ዬንየዎ ዎንቶ ዎሰሥ ኤ ገረፈ ሸሁቶ።
44012011	ጴጽሮሴን ገሥ ሀንኬ ኤ ገረ ዮኔ «ዎንቶይ ቤ ዎሰሤ አንስ ሄሮድሴ ኩችየፋረ አይሁደ ጌርት ታሴ ኡ መሴቾ ዜርየፋረ ኡድ ታ ኤ ማርዶሰ ሀገኮ ኣዴዎ ተ ኤርዶ» ዬይድ ኤ ህዶ።
44012012	ሃንጽ ኡድ ኤሱሴ ጌሎ ጌዴ ለገ አሥ ጵክሉት ዎንቶ ሽእየ ዬቾ መርቆሴ ሱንጌ ዮሀንሴይንዶ ማረሜሶ ኤ ዮዶ።
44012013	ጴጽሮሴይ ዉዴ ኤሳነ ኬሱሶ ገሰ ዮድ ኤ ዶሎንየ ሮደ ሱንጌ ብዝ ማክ ኦኔ ኤ ማቄሰ ኤሬሴ እ ኡዾ።
44012014	ኤ ከቶ ኤ ማቄሰን ኤርድ ኦርጄነ ቤ መዶ ግሸ ገሰ ዶዾ በዴስኔ ሴኬ ዎጽ ዘወ ጌል «ጴጽሮሴኮ ሱማ ኤዼሰ» ህድ እ ኦቶ።
44012015	ኡስን «ጎዥኮ ኔ ዬሴ!» ዬይድ ኡ ህዶ። እስን «ኣዴዎ ኤሰኮ!» ህድ ህስኔ ምንስ እ ኦትኔ ኡስ «ኤሰ ብሼ ዎንቶ ዎሰሡኮ(11)» ዬይድ ኡ ህዶ።
44012016	ጴጽሮሴን ገሰ ሴኬ ሴኬ ዶልኔ ገሰ ዶዽ ኤሰ ቤድ ኡ ምጮ።
44012017	ኤስ ምኩ ኡ ህዮሮሰ ቤ ኩቼነ ኤ ቤይሶ። ዎንቶይ ቱፍየፈ ወይድ ብየ ኬሶንኬ ኤ ብዝ ብዝነ ኦት «ሀ ኤሰን የይቆቤሳረ ፌዴ ኣዴሤስቱሳረ ኦሁወይቴ!» ህድ ኤ ህዶ። የሀፈን ኬስ ፌዴ ጎዶ ዸድ ኤ ሀንዶ።
44012018	ኬትየ ሾኤ ከክቸ ቶረሥት «ጴጽሮሴይ አይን ባዶ?» ህድ ህስኔ ኡድነ ኡ ኮይሶ።
44012019	ሄሮድሴን ኤሰ ዎርድ ቤ ዼዶ ጌዴ ዬ ከክቸሽተን ሆስ ኬስ ኦይጭ ኡ ሀይኦሮንኬ ኤ መቶ። ዬ ኤ ጌዴን ሄሮድሴይ ይሁደ ዉድየፈ ቄሳርየ ከተመ ሀንድ ኤ ዬሶ።
44012020	ሄሮድሴይ ጽሮሴ ከተመሥት ገራረ ሲዶነ ከተመሥት ገራረ ኢተነ ሁል ኤ ዬቸ። ኡስ ከሠ ኡ ዴጌሥቾሽ ካት ዉድየፈ ኤ ማቅቾ ግሸ ብዞ ማዽ ዮድ ካት ዘወ ገረ አዴቶ ኬንግቸ ማገ ብለስቶሴይ ቤረ ኩሞሮሰ ቤ ኤሁሶ ጌዴ ካታረ ነቁቴሴ ኡ ኦይጮ።
44012021	ነቆሴ ኪቶ ዎንቴ ሄሮድሴይ ካት ማኤ ማኦ ማዽ ኩሡቴሴ ቤ ኡቱሥ ገረ ኡት ለገ አሥቱሴ ኣኮ ዜሬ ኤ ዜርዶ።
44012022	ለገ አሥትን «ሀ ኤሰ ዜሬስ ዎንቶኮ ባከ አሤ ማቁወሶ» ዬይድ ህስኔ ኤሰ ኩሥስኔ ከቶ ኬደይስ ኡ ኮይሶ።
44012023	ሄሮድሴን ዎንቶሴ ማቄ ኩሠ ዎንቶሴ እንዶ ባ ግሸ ዬንየዎ ዎንቶ ዎሰሥ ኤ ገረ ደኖ ኦሎ። ዬ ኤ ጌዴን ጉጹንድ ኤ ሀይዾ።
44012024	ዎንቶ ከቶይ ድጭየካረ ኣት ሀምየካረ ኤ ዬቸ።
44012025	በርነባስየረ ሰውልየረይ ቤ መሮ እቱስ ዬሩሰሌሜፈ አንጾክየ ሀንኬ ኡ ማዾ። መርቆሴ ህድ ህዩቴ ዮሀንሴ ቤረ ኤት ኡ ዮዶ።
44013001	አንጾክየ ዬቸ ዎንቶ ዘወ አሥት ግደ ካየሥታረ ኤሩሴስታረይ ኡ ዬቸ። ዬ ኡስን በርነባሴ፥ «ከርሥ አሤ» ህድ ህዩቴ ስሞኔ፥ ቀረነሥ ሉክዮሴ፥ ዬ ዉዴ አሄሰ ማቅቸ ሄሮድስየረ ዎልኮ ብዝ ዘወ ድጬቸ ምነሄ፥ ሰውሌ ዬይድኮ ኡ ማቅቸ።
44013002	ኡስን ዎንቶ ኡ ኩሡሱንየረ ኡ ጾንጉሱንየረ አያነ ጌሽ «በርነባስየረ ሰውልየረ ኤሱሴ ተ ጼይዶ ሀንተሴ ታሴ ሸት እንጉወይቴ» ዬይድ ኤ ህዶ።
44013003	ዬንየን ጾንድ ዎንቶ ቤ ሽዾ ጌዴ ቤ ኩችተ ኡ ገረ ገድ ሽዽ ኡ አንሶ።
44013004	በርነባስየረ ሰውልየረይ አያነ ጌሽ አንስኔ ሶሎቅየ ህድ ህሶ ከተማ ኡ ሀንዶ። የሀፈን መርከቤነ ቆጵሮሴ ዻነ ኣሎ ኡ ኤሎ።
44013005	ሰለምሴ ህድ ህሶ ጎዶ ቤ ኤሎ ዎገ አይሁደ ጵክሎ ዘውታ ዎንቶ ከቶ ኡ ኤሩሶ። ዮሀንሴን ኡሳረ ዬስኔ ኡሶ ኤ መርቸ።
44013006	ዬ ዻነ ገረ ሀኖ ብረፈ ዴንድ ሴኖ ብረ ኣሎ ሀንግስኔ ጳፎ ኡ ኤሎ። የሀን ብዝ ላሀ «በር-ዬሱሰ» ህድ ህዩቴ አይሁደሤ ማቄ ዛዴ ካየሤ ኡ ዴጌሶ። ኤስን ጾዝ ኦሰነ ምጩሼ ሀንተ ኤ ሀንትቸ።
44013007	ሰርግዮሴ ጰውሎሴ ህድ ህሶሳረ ዎልኮ ኤ ፌይሽቸ። ሰርግዮሴ ጰውሎሴን ዬ ዻነ አሄ ገሤ ኬንጌ አሤ ኤ ማቅቸ። በርነባስየረ ሰውልየረ ቤኮ ጼይድን ዎንቶ ከቶ ስዬ ኤ ዎርዶ።
44013008	ግርከሥት ኑነነ ኤልማሴ ሱንጌ ዬ ላሀ በር-ዬሱሰይ ዬ ዉዴ አህቸሽ ዎንቶ ኤ ኣዴሡወንኬ ዎርድ በርነባሴ ገራረ ሰውሌ ገራረ ኤ ዴንዶ።
44013009	ጰውሎሴ ሱንጌ ሰውሌይ አያነ ጌሽ ኤሰ ኩንድኔ ዬ አሥ ኣፍየ ጨድ ቤድ
44013010	«ዶ፥ ኔኖ ሁምበዬ ማለ! ኣዴነ ግዞ ማቄሰ ኡድ ኢሌዮ፥ ቃሩስየረ ኢቴትየረይ ኔከ ኩንዴሴዮ፥ ሀ ዎንቶ ኦጌ ግዞ ዶሙሴ ዸጉወኑ?
44013011	ሀይ ሀቴን ዎንቶይ ቤ ሁለ ኩቼ ኔ ገረ ዴንስኮ ኤ ዬሴ፥ በልአኮ ኔ ማቄ፥ ኦዼ ዎገን ፎኤ ቤወነኮ» ዬይድ ኤ ህዶ። ዬንየዎ ኤ ኣፌን ዤም ዤምስ ቤድ ፌቶዎ ኤሱሴ ኤ ጬንዶ። ቤ ኩቼ አይት ዱርኬሰን ቤ ጎጌ ዎርጌ ኤ አይቶ።
44013012	ዬ ዉዴ አህቸሽ ዬ ማዸ በሴ ቤድ ዎንቶ ኤ ኣዴሶ። ላሥ ግሸ ቤ ሲዶ ኤረነ ኤ ምጮ።
44013013	ዬ ኤ ጌዴን ጰውሎስየረ ኤሳረ ዬቸሽታረይ መርከብየ ኡት ጳፎ ከተማፈ ዴንድ ጰንፍልየ ዬሴ ጴርጌ ህድ ህዩቴ ከተማ ኡ ሀንዶ። ዮሀንሴይ ኡሳፈ ሸሁት ሴኬ ማዽ ዬሩሰሌሜ ኤ ሀንዶ።
44013014	ኡስመይ ጴርጌፈ ዴንድ ጵስድየ ዉድየ ቤንቴ አንጾክየ ኡ ሀንዶ። ሰንበተ ዎንቴ አይሁደ ጵክሎ ዘወ ጌል ኡ ኡቶ።
44013015	ሙሴሰፋረ ካየሥት ፍሸሮወፋረ ኤ ዜሩሱቶ ጌዴ አይሁደሥት ጵክሎ ዘወ አፈነ ማግት «እንዶ ነአጽቶ፥ አሥተ ምንሤ ከቶ ኬመአይኮ ዜሩወይቴ» ህድ ህስኔ ጰውሎስየጹኮ አሡነ ኡ ኦሁሶ።
44013016	ህኔ ጰውሎሴይ ዴንድ ቤ ኩቼነ ቤይስ «እስረኤሌ ጌርቶ፥ ዬይድዎ ህኑኖ ዎንቶ ዠሼ ፌዴ አሥቶ፥ ስወይቴ!
44013017	ሀ እስረኤሌ ጌር ዎንቶይ ቡሮ ኑወድየጽተኮ ኤ ጸርዶ፥ ግብጼ ዉድየ አርተሥተ ማዽ ኡ ዬሱኔን ኡሶ ለገ አሥተ ኤ መቶ። አንጉስ ቤ ኦሰነን የሀፈ ኡሶ ኤ ኬሶ።
44013018	ኦይድ ተም ቤረ ኣሎን ሰሀ ሜላን ኡሶ ቤ ዘህየ ኤ እዶ።
44013019	ዬ ኤ ጌዴ ኬኔኣኔ ዉድየ ቤ ጎዶ ጎዶ አይት ዬቸ ላፍ ካተጼ በይስ ዬ ኡ ሰሀ ኡሶ ኤ ዻሉሶ።
44013020	ዬ ኤስን ኡድ ማዾስ ኦይድ ጺሤ እችች ተም ቤረ ግዳኮ። ዬ ኤ ጌዴን ካየሥ ሰሙኤሌ ቤ ዴንሶ ኣሎ ኡሶ አሄሰ ያአሥተ ኤ እንዶ።
44013021	ህኔ ኡስን ካቴ ቤ ገረ ኤ ካቴሦሮሰ ዎንቶ ኡ ሽዾ። ዎንቶይ ኤ ኦመይ ቢንየሜ ማቄ ቂሴ ነእ ሳኦሌ ኡ ገረ ኤ ካቴሶ። ኤስን ኦይድ ተም ቤረ ኣሎ ኡ በከ ኤ ካቶ።
44013022	ሳኦሌ ቤ ኦሶ ጌዴ ደውቴ ኡ ገረ ኤ ካቴሶ። ደውቴ ግሸ ዜርስኔ ዎንቶይ ‹ተ ሙጹሮይ ኤሱነ ዶዤሸ ተ መሶሰ ሀንቴሰ እሴዬ ዬሌ ደውቴ ዴጌሱሶ› ዬይድ ኤ ህዶ።
44013023	ዬ ደውቴ ፍረ ፊጻፈ ዎንቶይ ‹እንገኮ ተ እንጌ› ህድ ቤይዴቾሸ እስረኤሌ ሎሉሴሰኮ ኤ እንዶ። ዬ ኤስን ዬሱሰኮ።
44013024	ዬሱሰይ ዮዶ ባኔ እስረኤሌ ጌርት ቤ ጩቦ ዸድ ማዽ ጸመቁቶሮንኬኮ ዮሀንሴይ ቡሮነ ኤ ኤሩስቸ።
44013025	ቤ ሀንተ አልሴሴ ቤ ኡቁሶንየ ‹ተን ኦኔነ ህኑምበ ብሼ? ተን ሜስሄ ማቁወሶ፥ ማቁወዬ ባከ ኤ ኮጰ ብርቼሽ ታ ማቁወስ ተ ጌዴኮ ኤ ዮኔ› ህድኮ ኤ ህዴቸ።
44013026	ህኑኖ አብረሃሜ ፍረ ፊጻፈ ዬሉቴሴ ዎልንዶ ነአጽቶ፥ ህኑኖ ዎንቶ ዠሼሽቶ ፌዴ አሥቶ! ወይድ ኑ ሎሎሮሰ ኦሄ ከቶይ አንሡቶስ ኑሱኮ።
44013027	ዬሩሰሌሜ ዬሴስታረ ኡሶ አሄስታረይ ዬሱሰይ ሎሉሴሰ ገጹቶ ባሶ። ሰንበተነ ሰንበተነ ካየሥት ፍሸሮ ኡ ዜሩሱሱኔ ኤ ኦሄስ ኡሱሴ ጌሎ ባሶ። ዬሱሰ ገረ ቤ ያዾሱነ ዬ ፍሸሮይ ኦቴቾ ከቶ ኡ አልሶ።
44013028	ኤ ሀይኦሮንኬ ኤሉሴ ዜሬ ኤ ገረ ዴጌሤ ዼደኮን ኤ ሀይኦሮንኬ ጵላጾሴ ኡ ሽዾ።
44013029	ኤ ግሸ ዲዙቴቸሼ ኡድ ቤ እቱሶ ጌዴ ሱሳፈ ሆስ ኡ ሞዶ።
44013030	ህኔኮ ዎንቶይ ሀይቦወፈ ኤሰ ኤ ዴንሶ።
44013031	ገልላፈ ዬሩሰሌሜ ኤሳረ ዮደስቱሴን ለገ ዎንትት ግደ ሴኬ ሴኬ ኡሱሴ ኤ ቤንቶ። ዬ ኡስትን ቤ ቤዶንኬ ሀቴ አሥቱሴ ኦዱስየኮ ኡ ዬሴ።
44013032	-
44013033	ኑን ህኑሴ ሞዼ ኦዶ ኦሄሱኮ ኑ ዮዶ። ዬ ኤስን ዎንቶይ ኑወድየጽቱሴ እንዴቾ ጎቦይ ዬሱሰ ሀይቦወፈ ዎንቶይ ዴንሶሱነ ኡ ነይሼ ማቄ ኑ ግደ ኤ እቶሰኮ። ዬ ኤስን ዝንገሌ ፍሸሮወከ ዬሴ ለኩንሦ ዝንገልየ ‹ኔን ተ ዬሌኮ፥ ሀንዞኮ ንየ ተ ዬሎ› ዬይድ ኤ ዲዙቶንኬኮ።
44013034	ሀይቦወፈ ዴንስ ሴኬ ኤ ሀይኡወንኬ ኤ መቶ። ዎንቶይ ‹ሀይላረ ኣዴሡቴሴሳረ ማዽ ደውቴሴ እንጉቴሴ ጎቦኮ ህኑሴ ተ እንጌ› ዬይድኮ ኤ ዜርዴሴ።
44013035	አስን ዝንገሌ ፍሸሮወ ፌዴ ጎዶ ‹ኔ ሀይለሤ ማቄስ ሀይዽ ቦሳ ሰንድ አቶሮንኬ መሁወነኮ› ዬይድኮ ኤ ህዴሴ።
44013036	ደውቴን ቤ ቤራከ ዎንቶ መሦኬ ቤ ሀንቶ ጌዴ ኤ ሀይዾ፥ ብየድየጽታረን ሞጉት ኤ አሀይ ሰንዶ።
44013037	ማቄ ባከ ዎንቶይ ሀይቦወፈ ዴንሶ ዬሱሰይ ሰንዶ ባሶ።
44013038	ዮነሴ እንዶ ነአጽቶ፥ ጩቦወፈ ማሩቴይ ቤንቴስ ዬሱሰነ ኤ ማቄንኬ ሀይ ሲዶይተኮ፥ ኤሩወይቴ።
44013039	ሙሴ ዎገይ ጩቦወፈ ጌሽ ግዙሱወሶ። ኤሰ ኣዴሤስመይ ኡድ ጩቦወፈ ጌዥኮ ግዞ ኡ ማቄ።
44013040	-
44013041	ካየሥትን ዜርስኔ ‹ህኑኖ ዎንቶ ገረ ዻዴስቶ፥ ቤወይቴ፥ ምጩወይቴ፥ ባወይቴ! ኦኔን ህኑኮ ኦዱሰኮ ኣዴኮ ህድ ህ ህወ ሀንተኮ ህ ቤራ ተ ሀንቴ› ዬይድ ዜሩቴቸይ ህ ገረ ኤ ኤሌሱሜ ህኑምበ ከኩወይቴ» ዬይድ ኤ ህዶ።
44013042	ጰውሎስየረ በርነባስየረይ አይሁደሥት ጵክሎ ዘወፈ ኬሱሱኔ አሥት ዬ ዜሬ ዮኔ ሰንበተ ዎንቴ ሴኬ ኡ ዜሮሮሰ ኡሶ ኡ ሽዾ።
44013043	ጵክሉቴቸ አሥት ቡዱቶ ጌዴ ለገ አይሁደሥታረ አይሁደ ዎገ ኤት ኡ ዎንቶ ኩሤ ጌርታረይ ጰውሎስየረ በርነባስየረ ኡ ሀንዶ። ኡስን ዬ አሥታረ ዜርስኔ ዎንቶይ ኡሱሴ ኬንጌ መሦ ሞዼቴ ግዳ ሚንድ ኡ ዬሶሮሰ ኦሴይወይቴ ህድ ኡ ምንሶ።
44013044	ለኮ ሰንበተ ዎንቴ ዬ ከተመ አሥትን ኦዼዎይ አትኔ ለገይ ላሥ ከቶ ስዬሴ ኡ ጵክሉቶ።
44013045	አይሁደሥት አሥ ለጌቴ ቤ ቤዶ ዎገ ኦርጄነ ኡ ዺዾ። ጰውሎሴ ዜሬን ቤርስ እንጸዽ ኤሰ ኡ ጨሾ።
44013046	ዬንየን ጰውሎስየረ በርነባስየረይ «ዎንቶ ከቶይ አቸ ህኑሴ ዜሩቴ ኤ ዎርጉስኔ፥ ዜሩትኮ ኤ ዬሴ። ህኑን ኤፌ ዼድ ‹ኮሎ መክነ ዬሶይ ኑሴ ብሹወሾ› ህድ ህ ገረ ህ ያዾሱነ ሀቴ ኑን ህ ገረፈ ማዽኮ አይሁደ ማቁወስቱኮ ኑ ሀንጌ።
44013047	ላሥ ሀይለ ፍሸሮወ ‹ሀ ሰሀ ዎሱለ ኣሎ ዬሴስ ኔነ ኡ ሎሎሮንኬ አይሁደ ማቁወስቱሴ ፎኤ ኔ ማቆሮንኬ ንየ ማጌስኮ ተ ዬሴ› ዬይድ ኤ ህዶ። ዬ ዎሶነኮ አይሁደ ማቁወስቱኮ ኑ ሀንጌ» ዬይድ ህስኔ ናስ ኡ ዜርዶ።
44013048	አይሁደ ማቁወስትን ዬ ኤሰ ሲድ መድ ላሥ ከቶ ግሸ ዎንቶ ኡ ገለቶ። ኮሎ መክነ ዬሶሴ ጸሩቴቸሽትን ኡድ ኡ ኣዴሶ።
44013049	ላሥ ከቶይ ዬ ዉድየ ለገ ጎዶ ኦሁትስኔ ኤ ሀንዶ።
44013050	አይሁደሥተ ዱርክቸሽት ዎንቶ ኩሥቸ ኬደይዴሴ እንዶወጽታረ ከተማ ዬቸ ኦርጄ ጌርታረይ ጰውሎሴ ገራረ በርነባሴ ገራረ አሤ ሱቁስ ዴንስ ኡ ጎዶሮሰ መት ቤ ዉድየፈ ኡ ኬሶ።
44013051	ኡስን ኡሱሴ አቶ ኤ ማቆሮንኬ ቤ ቶኬ ጹሬ ፍት ጉስ እቆንየ ከተማ ኡ ሀንዶ።
44013052	ላሥ ኦጌ ሀንጌስት ኦርጄነ መድ አያነ ጌሹነ ኡ ኩንዶ።
44014001	እቆንየ ከተማ ጰውሎስየረ በርነባስየረይ አይሁደ ጵክሎ ዘወ ጌል የሀ «ሀ ኤስ ኣዴኮ» ኡ ህዮሮ ኣሎ ኡ ኦትኔ አይሁደሥታረ አይሁደ ማቁወስታረይ ዎንቶ ኡ ኣዴሶ።
44014002	ኣዴሶ ባ አይሁደሥት አይሁደ ማቁወስተ ጰውሎሴ ገራረ በርነባሴ ገራረ ዴንስ ኡ እንጸኦሮንኬ ኡ መቶ።
44014003	ኡስን ላሥ ግሸ ናስ ዜርስኔ ለገ ዎንቴ የሀ ኡ ዶዶ። ዎንቶይ አሡሴ ኬንጌ መሦ ሞዼቴ ኦሄ ከቶ ኦዱስየ ኡ ዬቸ። ዬ ኦዱስየ ኡ ዬቾሽ ኣዴ ማቄሰ ላሥ ቤ ኦሰ ኡሱሴ እንድ ምጩሼሻረ ዱኡሴሳረ ኡ ሀንቶሮንኬ መት ኤ አዱስቸ።
44014004	ከተመ አሥት ሸሁት በዴይ አይሁደሥታረ በዴይ አንሡታስታረይድ ለምኤ ኡ ኬሶ።
44014005	ዬ ዎገን አይሁደ ማቁወስታረ አይሁደሥታረይ ብየ አሄ አፈነ ማግታረ ዎልኮ ጰውሎስየረ በርነባስየረ ኢሴሳረ ሹቹነ እጬሻረ ኡ ዎርዶ።
44014006	ኡስን ዬ ኤሰ ቤ ኤርዶ ጌዴ ልቀኦኔ ዉድየ ቤንቴ ልስጽረ ከተማካረ ደርቤ ከተማካረ ኡ ጎጌ ዬሴ ዉድተ በዽ ኡ ሀንዶ።
44014007	የሀን ሞዼ ኦዶ ኡ ኦቶ።
44014008	ልስጽረ ከተማ ቶኬ ዶንዴሴ ብዝ አሥ ኤ ዬቸ። ቤ ዬሉቶሰፈ አይት ቃዼሴ ደንደኡወሰ ኤ ማቅቸ።
44014009	ጰውሎሴይ ዜሩሱኔ ምኬ ሀይስ ኤ ሲቸ። ጰውሎሴን ዬ አሤ ትዽስ ቤድ «ሎለኮ ተ ሎሌ» ህድ ኤ ኣዴሤንኬ ኤርድ
44014010	«ዴንድ ግዝ ኤኡወ!» ህድ ኦርጄ ከቶነ ኤ ህድኔ ዬ አዴይ ዶንድ ዴንድ ሀሜ ኤ አይቶ።
44014011	አሥትን ጰውሎሴይ ሀንቶሰ ቤ ቤዶ ዎገ ቤ ከቶ ኬደይስ «ኑ ዎንትት አሤ ብሽ ኑኮ ዮድኮ ኡ ዬሴ!» ዬይድ ህስኔ ልቀኦነሥት ኑነነ ኡ ኮይሶ።
44014012	በርነባሴ ድየ ጰውሎሴይ ዜሬ ዱርቴቸሼ ኤ ማቅቾ ግሸ ኤሰን ሄርሜኔ ህስኔ ቤ ዎንትት ሱንሤ ኡ ሱንሶ።
44014013	ዬ ከተመ ደኣ ዬሴ ድየ ሀይለ ዘወ ከህኔይ መይዶ ኮርምታረ ፊሬ ነዽ ከተመ ሱማ ኦድ አሥታረ ዎለ ኩንድ ጰውሎሴሳረ በርነባሴሳረ ካሸ ኡቁሴሴ ኡ ዎርዶ።
44014014	አንሡታስተ ማቄ ጰውሎስየረ በርነባስየረይ ዬ ኤሰ ቤ ሲዶ ዎገ ሁል ቤ ማእተ ፌዽ አሥ ገረ ዎጽስኔ ከቶ ኬደይስ
44014015	«ጌሮ፥ ጌሮ! አሜ ሀ ኤሰ ህ ሀንቴ? ህኑን አሤ ማቄንኬ ኑንን አሡኮ። ሀየ ኑ ዮዶስ ሀ ጎኡዋ በሳፈ ዘርድ አፈን ሰሀን በገድያረ ኡሳ ዬሴስታረ ኡድ ሜዸ ዬሶነ ዬሴ ዎንቶኮ ህ ማቆሮሰ ሞዼ ኦዶ ኦሄሱኮ።
44014016	ገርደ ቤርት ግዳ ሀ ሰሀ ገረ ዬሴ አሥት ቤ ኡድነ ቤሴ ቤ ኦግያነዎ ኡ ሀንጉሱኔ ቤድ ዎንቶይ ምኩ ኤ ህዶ።
44014017	ምኩ ህደኮን ቤ ዎንቱንቴ ኤሱነ አዱሴሴ ሞዼ ሀንተ ሀንቴ ዸዶ ባሶ። ዬ ኤስን አፋፈ እረ ኤ ቡኩሶ፥ ከሠይ ኣፌ ከጼ አጉነ ኤ እንዶ፥ ከሠናረ መገናረ ህ ሙጹሮ ኤ ዶዡሾ» ዬይድ ኡ ህዶ።
44014018	ዬይድ ዜርደኮን ቤሴ ካሸ ኡ ኡቁሱወንኬ ኦርጄ መዸነዎ ቱጬሼ ኡ ደንደዾ።
44014019	አይሁደሥት አንጾክየፋረ እቆንየፋረ የሀ ዮድ አሥተ ኡ ገረ ኡ ዴንስኔ ጰውሎሴ ሹቹነ ኡ እጮ። «ሀይዽኮ ኤ ዬሴ» ህድ ህስኔ ከተማፈ ጎሽ ኡ ኬሶ።
44014020	ማቄ ባከ ላሥ ኦጌ ሀንጌስት ኤ ጎጌ ጎድ ዬሱኔ ከተማ ዴንድ ኤ ጌሎ። ጉተ በርነባስየረ ደርቤ ከተማ ኤ ሀንዶ።
44014021	ዬ ከተማከን ሞዼ ኦዶ ኦት ለገ አሥተ ላሥ ኦጌ ሀንጌስተ ቤ መቶ ጌዴ ልስጽረ፥ የሀፈ እቆንየ፥ የሀፈ አንጾክየ ኡ ማዾ።
44014022	ዬ ዉድታከ ኡድ ላሥ ኦጌ ሀንጌስት ቤ ኣዴሦ ገረ ሚንጎሮሰ ኦሱስስንየረ ምንሥስንየረ «ዎንቶ ካቴትየ ጌሌሴ ለገ መዸ ኤፌኮ ኒ ኤ ዎርጉሴ» ዬይድ ኡ ህቸ።
44014023	ቤ ጎዶወ ጎዶወ ዬሴ ዎንቶ ዘወ አሥቱሴ ጭምተን ኡ ማጌሶ። ጾንድ ዎንቶ ቤ ሽዾ ጌዴ ኣዴሥየ ኡ ዬሴ ዎንቶይ ኡሶ ዎርጉሴ በሱነ መሮሮንኬ ዎንቶ ኦዴይድ ኡ ሽዾ።
44014024	ጵስድየ ዉድየነ ገርድ ጰንፍልየ ዉድየ ኡ ሀንዶ።
44014025	ጴርጌ ከተማ ዎንቶ ከቶ ኦት አጸልየ ከተማ ዸድ ኡ ሀንዶ።
44014026	ዬ ኤ ጌዴን መርከብየ ኡት ሶርየ ዉድየ ዬሴ አንጾክየ ኡ ማዾ። አንጾክየፈ ቡሮ ዎንቶ ሀንተ ሀንቴሴ ኡ ኬሱሱኔ የሀ ዬቸ ኣዴሤስት ዎንቶይ ቤ መሦ ሞዼቴነ ኡሶ መሮሮሰ ኡ ሽዼቸ።
44014027	የሀን ሀንድ ቤ ኤሎ ዎገ ዎንቶ ዘወ አሥተ ብዝ ጎዶ ጵክል ዎንቶይ ኡሳረ ሀንቶሰ ኡድ አይሁደ ማቁወዴቸሽትን ኤሰ ኣዴሦሮንኬ ወይድ ሱመ ኤ ዶዾሰ ኡ ኦቶ።
44014028	ዬ ኤ ጌዴን የሀ ላሥ ኦጌ ሀንጌስታረ ለገ ዎንቴ ኡ ዶዶ።
44015001	ብዝ ብዝ ጌርት ይሁደ ዉድየፈ አንጾክየ ከተመ ሀንድ «ሙሴ ዎገይ ኦሄንኬ ገደ ህ ኡቶ ባሰ ሎሌሴ ደንደኡወይተኮ» ህድ ህስኔ ኣዴሥቸሽተ ኡ ኤሩስቸ።
44015002	ጰውሎስየረ በርነባስየረይ ዬ ዜሬ ግሸ አሥታረ ኦርጄነ ቤርስየካረ ኮይስየከረ ኡ ዬቸ። ዬ ኤ ጌዴን አንጾክየ ዬቸ ኣዴሥቸሽት ጰውሎስየረ በርነባስየረ ፌዴ ብዝ ብዝ እንዶ ነአጽታረ ዬሩሰሌሜ ሀንድ ዬ ዜሬ አንሡታስቱሳረ ጭምቱሳረ ኡ ኦሆሮሰ ኡ አንሶ።
44015003	ህኔ ዎንቶ ዘወ አሥት ኡሶ አንስኔ ሀንድ ፍንቅየናረ ሰመርየናረ ገርስኔ አይሁደ ማቁወስትን ዎንቶኮ ማዾሰ ኡ ኦቶ። ዬ ኦዶን ኣዴሥቸሽተ ኡድ ኤ መጉሶ።
44015004	ዬሩሰሌሜ ኡ ኤሎንየ ዎንቶ ዘወ አሥት አንሡታስታረ ጭምታረይ ኡሶ ሞቶ። ዬ ኡስትን ዎንቶይ ኡሳረ ዬስኔ ሀንቶስተ ኡድነ ኡ ኦቶ።
44015005	ፈረሰሥት በዴፈ ኣዴሥቸሽት ብዝ ብዝት ዴንድ «አይሁደ ማቁወስት ገደ ኡቶሮሳረ ሙሴ ዎገ ኡ ከፎሮሳረ መሄኮ ብሼሸ» ዬይድ ኡ ህዶ።
44015006	አንሡታስታረ ጭምታረይ ዬ ዜሬ አርስ ቤዬሴ ኡ ጵክሉቶ።
44015007	ለገ ኡ ቤርሶ ጌዴ ጴጽሮሴይ ዴንድ ኤዽ «ኑንዶ ነአጽቶ፥ አይሁደ ማቁወስት ተ ገረፈ ሞዼ ኦዶ ሲድ ኡ ኣዴሦሮሰ ህ ግዳፈ ዎንቶይ ቡሮዎ ታ ኤ ጸርዶሰ ኤረኮ ህ ኤሬ።
44015008	አሥ ሙጹሮ ኤሬ ዎንቶይ አያነ ጌሼ ኒሴ ቡሮ ቤ እንዶንኬ ኡሱሴን አያነ ጌሼ እንጌነ ኡሶ ቤ ኤኬንኬኮ ኤ ቤይሶ።
44015009	ኣዴሦነ ኡ ሙጹሮ ኤ ጌሾ፥ ን ግዳካረ ኡ ግዳካረ ብዞን ሸሆ መቶ ባሶ።
44015010	ህኔ ኑወድየጽተን ማዽ ኑን እዴሴ ኑ ደንደኡወ እደ ላሥ ኦጌ ሀንጌስት ሸሻ እዱስ ዎንቶሴ አሜ ሀቴ ህ ዎሱቱዋኔ?
44015011	ንንን ሎሎስ ሀዴ ኡሱኬዎ ላሥ ዬሱሰይ አሡሴ ቤ ኬንጌ መሦ ሞዼትየፈ ዴንድ ኒሴ ሀንቶ ሀንተነ ኤ ማቄንኬ ‹ኣዴኮ› ህድኮ ኑ ህኔ» ዬይድ ኤ ህዶ።
44015012	ዬንየን አሥትን ኡድነ ምክ ህዶ። በርነባስየረ ጰውሎስየረይ ኡሱነ ዎንቶይ አይሁደ ማቁወስት ግዳ ምጩሼሻረ ዱኡሴ ሀንታረ ኤ ሀንቶሰ ኡ ዜሩሱኔ ኡ ሀይሶ።
44015013	ዜርድን ኡ አልሶ ጌዴ የይቆቤይ «ኑንዶ ነአጽቶ፥ ስወይቴ!
44015014	ዎንቶይ ቤ ሱንሤ ጼይደ ጌርተ ጸሬሴ አይሁደ ማቁወስተ አቸ ዎገ ሞዹስ ኤ ቤዶንኬ ስሞኔይ ሀቴ ዜርድኮ ዬሴ።
44015015	ዬ ኤሳረን ዎልኮ ብሼሽ ካየሥቱነ ኦሁተ ዜሬኮ ዬሰ። ዬ ኤስን
44015016	‹ሀ ኤ ጌዴ ማቆኮ ተ ማቄ፥ ዎዴቸ ደውቴ ዘወን ኬጸኮ ተ ኬጼ፥ ሜዽ ጉቴቸሼን ቀቸኮ ተ ቀቼ፥ ሴኬ መትኮ ተ ኤሴ።
44015017	ሃንኬይስ ተ መሄስን ፌዴ ጌርታረ ተ ሱንሤ ጼይድ አይሁደ ማቁወስታረይ ኡድ ዎንቶ ኡ ዎርጎሮሰኮ።
44015018	ኦሎወፈ አይት ሃንጾ ኤሩሰ ዎንቶይ ዬይድኮ ኤ ህኔ› ዬይድ ህኔሰኮ ኤ ማቅቸ።
44015019	ሀ ኤ ግሸ ተ መሦይ ‹አይሁደ ማቁወስት ዎንቶኮ ዮሱኔ መዹንሡወንጽኮ› ህድኮ ተ ህኔ።
44015020	ዬ ኤሱኮፈ ኡሱሴ ዲዜ ንምበ ኤ ዎርጉሴስ ‹ካሹት ቱኔይደ ከሠ ሙዶፍተ፥ ለጌቶፍተ፥ ሹፉት ኤ ሱሥ ጉቶ ባኔ ግቱት ሀይዸ ኬሞ አቾ ሙዶፍተ፥ ሱሤን ኡሾፍተ› ዬይድ ህኔሰኮ።
44015021	ዬይድ ኤሱሜ ተይዶስን ኦሎወፈ አይት ሙሴ ዎገ ሰንበተነ ሰንበተነ አይሁደ ጵክሎ ዘዋ ዜሩሱሱኔ ሴ ከተማ ሀ ከተማ ኦሁትስኔ ኤ ዬቾ ግሸኮ» ዬይድ ኤ ህዶ።
44015022	ዬ ኤ ጌዴን አንሡታስታረ ጭምታረይ ዎንቶ ዘወ አሥታረ ኡድ ቤ ግዳፈ ኦዼ አሥተ ጸርድ ጰውሎስየረ በርነባስየረ አንጾክየ አንሤሴ ዎልኮ ኡ ኩንዶ። ኣዴሤስት ግደ ዱርኬነ ኤሩቴቸ በርሰባሴ ህዩቴ ይሁዳረ ስላስየረ ኡ ጸርዶ።
44015023	ቤ ዲዜቾሸን ኡሱነ ኡ አንሶ። ዬ ዲዙቴቸሽን «ኑን ህንንዶ ነአጼይ አንሡታስታረ ጭምታረይ አንጾክየካረ ሶርየካረ ክልቅየካረ ዬሴ አይሁደ ማቁወ በዴፈ ኣዴሤስቶ፥ ሰወ ሞዽየ ህ ዬሴ?
44015024	ኑ ደኣፈ ብዝ ብዝ አሥት ኑ ዎሶ ባኔ ህኑኮ ሀንድ ህኑምበ ቤ ኤሩሶሱነ ኡ መዹንሶንክየረ ህ ቡሮ ኡ በይሶንክየረ ሲድኮ ኑ ዬሴ።
44015025	ዬ ኤ ግሸ ዎሰሥተ ጸርድ ኑ ኤሄ እንዶ ነአጽታረ በርነባስየረ ጰውሎስየረ ህኑኮ አንሤሴ ብዝ ሙጹሮነኮ ዎልኮ ኑ ኩንዶ።
44015026	ኡስን ቤ ለምኡነ ላሥ ዬሱስ ክርስቶሰ ግሸ ቤ ዬሶ ሀይቦ ኣሎ ገርስ እንዴቸሽተኮ።
44015027	ይሁዳረ ስላስየረ ኑ ዲዞስተዎ ኑነነ ህኑሴ ኡ ኦሆሮሰ አንስኮ ኑ ዬሴ።
44015028	ኑሳረ አያነ ጌሹሻረ ሞዼ ብሽ ቤንተስ ሀ ኤ ኦሞ ዬሴ ዎርጉሴ ዜሬዎ ባከ ፌዴ ዴጾ እደ ህኑምበ እዱሴ ዎርጉሱወሶ።
44015029	ካሹቴሴ ከሠ ሙዶፍተ፥ ሱሤን ኡሾፍተ፥ ሹፉት ኤ ህኔ ሱሥ ጉቶ ባ አቾ ሙዶፍተ፥ ለጌቶፍተ ዬ ኡስታፈ ኡድ ህኑምበ ህ ከተኮ ሞዼኮ ህ ሀንቶ። ሞዼነ ዬሱወይቴ» ዬይድ ህኔሰኮ ኤ ማቅቸ።
44015030	ዎሱቴቸሽትን ኡ አንስኔ አንጾክየ ዸድ ኡ ሀንዶ። ኣዴሥቸሽተን ኡድነ ጵክል ዲዙቴቸሼን ኡሱኮ ኡ እንዶ።
44015031	ዬ ኤሰ ቤ ዜሩሶ ጌዴ ቤ ሲዶ ዎሶነ ኦርጄነ ኡ መዶ።
44015032	ይሁዳረ ስላስየረይ ካየሥተ(12) ቤ ማቅቾ ግሸ ኣዴሤስቱሴ ለገ ዜርድ ኡሶ ኦሱስ ኡ ምንሶ።
44015033	የሀን ኦዼ ዎንቴ ቤ ዴጮ ጌዴ ኣዴሤስት ሞዼነ አንስኔ ብየ አንሴቻሽቱኮ ማዽ ኡ ዮዶ።(13)
44015035	ጰውሎስየረ በርነባስየረመይ ፌዴ ለገ አሥታረ ላሥ ከቶ ኤሩስስንየረ ኦህስንየረ አንጾክየ ኡ አቶ።
44015036	ኦዼ ዎንቴ ጌዴን ጰውሎሴይ በርነባሴኮ «ዮወ፥ ሴኬ ማዽ ቡሮ ኡሱሴ ላሥ ከቶ ን ኦቴቾ ከተምታ ኡድ ዬሴ ኣዴሤስተ ኑ ቤዬሴ፥ ወይድ ኡ ዬሴሰን ኑ ኤሬሴ» ዬይድ ኤ ህዶ።
44015037	በርነባሴን መርቆሴ ህድ ህዩቴ ዮሀንሴ «ኤት ዎልኮ ኑ ሀሜሴ» ህድ ኤ ህዶ።
44015038	ጰውሎሴመይ መርቆሴይ ቡሮ ሀሞወ ጰንፍልየ ኡሳፈ ሸሁት አት ሀንተ ኡሳረ አልሶ በዴቾ ግሸ ቤረ ኤ ሀሞሮሰ ኤ እንጸዾ።
44015039	ህኔ ቤ ብዝ ብዝነ ዎል ገረፈ ቤ ሸሁቶሮ ኣሎ ኦርጄነ ዎለ ኡ ቤርሶ። ዬ ኤ ጌዴ በርነባሴይ መርቆሴ ኤት መርከቤነ ቆጵሮሴ ሀንዶ።
44015040	ጰውሎሴን ስላሴ ጸርዶ። ኣዴሤስት ላሥ ቤ መሦ ሞዼቴነ ኡሶ መሮሮሰ ኦዴይድ ዎንቶ ኡ ሽዾ ጌዴ ዸድ ኡ ኬሶ።
44015041	ኡስን ቤ ጎዶወ ጎዶወ ዬሴ ዎንቶ ዘወ አሥተን ኦሱስስኔ ሶርየ ዉድየናረ ክልቅየ ዉድየናረ ዸድ ኡ ገርዶ።
44016001	ጰውሎሴይ ደርቤ ከተመካረ ልስጽረ ከተመካረ ኤ ሀንዶ። ልስጽረ ብዝ ጽሞቶሴ ሱንጌ ላሥ ኦጌ ሀንጌስ ኤ ዬቸ። ኤስንዶይ ኣዴሤ አይሁደጽዮ እ ማቁሱኔ ኤሰዴን ግርከሤ ኤ ማቅቸ።
44016002	ጽሞቶሴን ልስጽራረ እቆንያረ ዬሴስት ደኣ ኤ ነሹትቸ።
44016003	ኤሰን ጰውሎሴይ ቤረ ኤት ሀሜሴ ኤ ዎርዶ። የሀ ዬቸ አይሁደሥት ጽሞቶስየዴይ ግርከሤ ማቄሰ ኤርቾ ግሸ ኡሱሜ ህስኔ ገደ ኤ ኡቶሮሰ ኤ መቶ።
44016004	ጰውሎስየረ ስላስየረይ ሴ ከተማነ ሀ ከተማነ ገርስኔ ዬሩሰሌሜ አንሡታስታረ ጭምታረይ «ዬይድኮ ኤ ማቄ» ህድ ኡይዶ ዜሬ ሀንተ ገረ ኡ ፌይሾሮንኬ ኣዴሤስተ ሲስየ ኡ ዬቸ።
44016005	ዬይድዎ ኣዴሥቸሽት ቤ ኣዴሦነ ኡ ሚንግቸ። ኡ ታቦን ዎንተነ ዎንተነ ኮስ ኤ ሀንግቸ።
44016006	ጰውሎስየጽ ዎንቶ ከቶ እስየ ዉዴ ኡ ኦሁወንኬ አያነ ጌሽ ቱጭኔ ፍርግየ ዉድየነረ ገለትየ ዉድየነረ ዸድ ኡ ገርዶ።
44016007	ገርድ ሚስየ ዉዴ ጌሌሴ ኤ ዎሱላ ቤ ኤሎ ዎገ ቢቱንየ ዉዴ ሀሜሴ መስ ኡ ዬቾይኔ ዬሱሰ አያነይ ኡ ሀንጉወንኬ ኤ ቱጮ።
44016008	የሀፈ ሚስየን ገርድ ጽሮአደ ዸድ ኡ ሀንዶ።
44016009	ዬ ቀመ ጰውሎሴይ ሀረጄነ ብዝ መቀዶኔ ዉዴ አሥ «ሀነ መቀዶኔ ፎት ኑ መሩወ!» ዬይድ ህስኔ ኤዽ ሽእየ ዬሴሰ ኤ ቤዶ።
44016010	ዬ ሀረጄ ኤ ሀረዦ ጌዴ ዬ ዉዴ አሥቱሴ ሞዼ ኦዶ ኑ ኦሆሮንኬ ዎንቶይ ኑምበ ጼይዶስ ኑሴ ጌልኔ ዬንየዎ ዬ ዉዴ ሀሜሴ ኑ ነቁቶ።
44016011	ጽሮአዳፈ መርከብየ ኡት ሴኬ ሀንኬ አርቶ በድ ሰምትረቄ ህድ ህዩቴ ዻና ኑ ሀንዶ። የሀፈን ጌዴ ዎንቴ ናጱሌ ከተማ መርከቤነ ኑ ኤሎ።
44016012	የሀፈን ዴንድ ፍልጵሶሴ ኑ ዮዶ። ዬ ከተመን መቀዶኔ ዉድየ ዬሴ ኦርጄ ከተማረ ሮመሥቱነ ኤዼሴ ከተማረኮ ኤ ማቅቸ። የሀን ኦዼ ዎንተ ኑ ገርሶ።
44016013	ሰንበተ ዎንቴ አይሁደሥት ዎንቶ ሽኤሴ ጵክሉቴሰ ኑ ኤ ብሽኔ ከተማፈ ኬስ ሾሬ ኑና ሀንድ የሀ ኑ ኡቶ። ጵክሉቴቸ እንዶወጽቱሴ ኦሄ ኑ ጌሎ።
44016014	ስየ ዬቸ እንዶወጽታፈን ቤ ዬሉቴነ ትየጽሮኔ ከተመጽዮ ማቄ ልድየ ሱንጌ ብዝ እንዶይ የሀ እ ዬቸ። እስን ኤ ዎመይ ኬደይዴሴ ዞኦ ማኦ እ ዘልእቸ። ዎንቶ ኩሤ እንዶ እ ማቅቸ። ጰውሎሴይ ዜሬሰ ሀይስ እ ስዮሮንኬ ላሥ እ ሙጹሮ ዶዾ።
44016015	እሳረ እ ዘዋ ዬቸ ጌርታረይ ጸመቁቶ። ዬ ኤ ጌዴ እስን « ‹ኣዴዎ ላሤ ኣዴስኮ እ ዬሴ› ህድ ታ ህተአይኮ ዮድ ሀየ ህ ዴጬ ኣሎ ታሶ አቁወይቴ» ህድ ህስኔ ኑ ምንስ ሽዽ እ ኤሁሶ።
44016016	ብዝ ዎንቴ ሽኤ ጎዶ ኑ ሀንጉሱኔ ቡሮ ገረ ማቄሰ ጾዙነ ዱርኩት ላሄትቸ ብዝ ማክ ኦግየ ኑረ እ ሙቶ። ዬ ቡሾይ ላሄቶነ ቤ ላሥቱሴ ለገ ሚዤ ጌልሴሰ እ ማቅቸ።
44016017	እስን ጰውሎስየረ ኑ ዬሱኔ ኑ ጌዴ ዮድ «ሀ ጌርት ኡድሜ አፈነ ማቄ ዎንቶ መረሥተኮ! ሎሌሴ ደንደኡሶ ኦጌኮ ህኑኮ ኡ ኦሄ» ዬይድ ህስኔ እ ኡውቸ።
44016018	ዬ ኤሰን ለገ ዎንቴ ኣሎ መት መት እ ህቸ። ህኔ ጰውሎሴይ ኩሌይድ ቤ ጌዴ ማዽ ጾዜ «ዬሱስ ክርስቶሰ ሱንሡነ ‹እ ገረፈ ኬሱወ!› ህድኮ ተይኔ» ዬይድ ኤ ህኔ ጾዝ ዬንየዎ ደት ኬሶ።
44016019	ዬ እ ላሥት እ በዴነ ቤሴ ዮቸ ሚዤይ ኡሱሴ አቶሰ ቤ ቤዶ ዎገ ጰውሎስየረ ስላስየረ ኡ አይቶ። ጎሽን አሥት ኤሰ ጵክሉትቾ ጎዶ ኣንድ አህየ ዬቸ አፈነ ማግት ቡሮ ኡ ኡቁሶ።
44016020	ሮመ ካት ገዴቾ ማግት ገረ ኦድ «ሀ ጌርት አይሁደሥተኮ፥ ኑ ከተማኮ ኮይሴ ኡ ዴንሤ።
44016021	ሮመ ዉዴ ኦመ ማቄ ኑን ኤፌሳረ ሀንቴሳረ ኑ ደንደኡወ ዎገኮ ኡ ኦዱሴ» ዬይድ ኡ ህዶ።
44016022	አሥ ለገን ዎለ ኩንድ ኡ ገረ ኡ ዴንዶ። ዬ ማግትን ኡ ማኦ ኡ ገረፈ ቦንእ ኤት ኡ ዱሮሮንኬ ኡ መቶ።
44016023	ለገ ኡሶ ቤ ዱርዶ ጌዴን ቱፌ ዘወ ኡ ጌልሶ። ከክቸሹኮ «ኦሴይድ ከኩወ!» ህድ ኡ ኦቶ።
44016024	ዬ ኡ ኦቶሰ ቤ ሲዶ ጌዴ ዬ ቱፌ ዘወ ግደ ጌዴነ ዬሴ ጎዶወ ጌልስ ኡ ቶኬ ነቁቴሴ ምሳ ጌልስ ምንስ ኤ ቱቶ።
44016025	ቀማፈ ኤኬ ዎዸከ ጰውሎስየረ ስላስየረይ ዎንቶ ሽእየካረ ዝንገልየካረ ኡ ዬሱኔ የሀ ቱፍየ ዬቸ ፌድትን ሀይስ ኡ ሲቸ።
44016026	መሡቶ ኤ ባኔ ቱፌ ዘወይ ኤ ገረ ኬጹቴቾ ጎዶይ ዥጉቶሮ ኣሎ ሰሀይ ኤንኦ። ሱምትን ቤ ኡድነ ብዝ ዎጋከዎ ኡ ዶኡቶ። ቱፈሥተ ቱቴቸ ቀንገይ ኡ ብዝ ብዝ ገረፈ ኤ ብርቹቶ።
44016027	ከክቸሽን ቤ ጌሁንሳፈ ብርት ቱፌ ዘወ ሱምት ዶኡቶሰ ቤ ቤዶንየ ቱፈሥት ኬስ ዸድ ባዶሰ ኤሰ ኤ ብሽኔ ሰተተ ዴንስ ብየ ዎዼሴ ኤ ህዶ።
44016028	ህኔ ጰውሎሴይ «ኑ ኡድነ ሀየኮ ኑ ዬሴ፥ ኔ ገረ አበኮ መቶፉነ!» ዬይድ ከቶ ኬደይስ ኤ ህዶ።
44016029	ዬ ዎጋን ከክቸሽ ፈቄ ኦዉስ ሴነ ግደ ጌል ኮቡርስኔ ጰውሎሴሳረ ስላሴሳረ ኡ ቡሮ ዴሞነ ኤ ኡንዶ።
44016030	ዉዴን ኡሶ ኬስ «ተ ላሥቶ፥ ተ ሎሎሮንኬ አም ሀንቴ ታ ኤ ዎርጉሴ?» ዬይድ ኤ ኦይጮ።
44016031	ኡስን «ላሥ ዬሱሰ ኣዴሡወ! ኔረ ኔ ዘወ ጌርታረይ ሎለኮ ህ ሎሌ» ዬይድ ኡ ህዶ።
44016032	ኡስን ኤሱሳረ ኤ ዘወ አሥቱሳረ ላሥ ከቶ ኡ ኦቶ።
44016033	ዬ ቀመን ዬ ዎገዎ ከክቸሽ ኡሶን ኤት ኡ መደ ኤ ሾቶ። ኤሳረ ኤ ዘወ ጌርታረይ ዬንየዎ ቤ ኩሜነ ኡ ጸመቁቶ።
44016034	ቤሶ ኤት ሀንድ ከሠ ሙስ ዎንቶ ቤ ኣዴሶ ግሸ ቤ ዘወ አሥታረ ኬደይስ ኤ መዶ።
44016035	ሰሀይ ዎንትኔ ዬ ዉዴ አህቸ ማግት «ዬ ጌርተ ቱፍየፈ ኬስ ደኩወ!» ህድ ህስኔ ቤ ዬብተ ኡ አንሶ።
44016036	ቱፌ ዘወ ከክቸሽን ጰውሎሴኮ «ህ ኬሶሮሰኮ አህየሴ አፈነ ማግት አሤ አንሴሴ። ሀ ኤ ግሸ ዸድ ኬስ ሞዼነ ሀንጉወይቴ» ዬይድ ኤ ኦቶ።
44016037	ጰውሎሴን «ኑን ሮመሤ ማቁሱኔ ኑ ገረ ኤ ያኡቶ ባሰ አሥት ቡሮ ትዽየ ዱርድኮ ቱፌ ዘወ ኑ ኡ ጌልሴቸ። ህድየ ሀቴ ኣችያነ ኑ ኬሶሮሰ ኑ ኡ መሄ? ዬይድ ማቁወሶ! ቤነ ዮድ ኑ ኬሱቱወዬ!» ዬይድ ሴኬ ኤ መቶ።
44016038	ዬብትን ዬ ዜሬ አህቸ ማግቱኮ ሀንድ ኡ ኦቶ። ሮመሥተን ኡ ማቄሰ ቤ ሲዶ ዎገ ኦርጄነ ኡ ዠሾ።
44016039	ዮድን ኡ ገረፈ ማሮ ኦይጭ ቱፌ ዘዋፈ ኡሶ ቤ ኬሶ ጌዴ ዬ ከተማፈን ዸድ ኡ ሀሞሮንኬ ኡ ሽዾ።
44016040	ጰውሎስየረ ስላስየረን ቱፌ ዘወፈ ኬስ ልድየ ዘወ ኡ ሀንዶ። የሀን ኣዴሤስተ ዴጌስ «ኦሴይወይቴ!» ህድ ቤ ህዶ ጌዴ ዬ ከተማፈን ዸድ ኡ ሀንዶ።
44017001	ጰውሎስየረ ስላስየረይ አንፍጶልሴ ከተማረ አጶሎንየ ከተማረ ገርድ ቴሴሎንቄ ከተማ ኡ ዮዶ። የሀን አይሁደሥት ጵክሎ ዘወይ ኤ ዬቸ።
44017002	ጰውሎሴን ቡሮ ቤ ሎሴኬ አይሁደ ጵክሎ ዘወ ጌል ሀይዝ ሰንበተ ኣሎ ሀይለ ፍሸሮወፈ አሥተ ኤ ኤሩሶ።
44017003	ሜስሄይ መዹንዶሳረ ሀይቦወፈ ኤ ዴንዶሳረይ ዎርጉሴሰ ኤ ማቅቾንኬ ሞዹስ አዱስ ኦህስኔ «ሀ ኤ ግሸ ህኑሴ ተ ኦሄ ዬሱሰይ ሜስሄኮ» ዬይድ ኤ ህቸ።
44017004	ህኔ አይሁደሥታፈ ብዝ ብዝታረ ዬይድዎ አይሁደ ዎንቶ ኩሥቸ ለገ ግርከሥታረይ ዬ ከተማ ኤሩቴቸ ለገ እንዶወጽታረይ ኦሁተ ከቶ ኤት ጰውሎስየረ ስላስየረ ዎለ ብዞ ኡ ማዾ።
44017005	ማቁወዬ ባከ አይሁደሥት ዺዽ ጉበ አቄ ኢተ አሥተ ሴየፈ ሀየፈ ጵክል ኡ ገረ ኡ ዴንሶ። ከተማን ኮይስ ዴንዶሮሰ መት ጰውሎስየረ ስላስየረ አሥቱኮ ኦድ እንጌሴ ዎርድ የሶኔ ዘወ ኡ ጎዶ።
44017006	ህኔ ዬ ኡስተ ዴጌሤ ዼድ የሶንየረ ብዝ ብዝ ኣዴሤስታረ ዬ ከተመ ማግቱኮ ጎሽ ኤት ኡ ሀንዶ። «ሀ ሰሀ ገረ ሴየ ሀየ ኮይሴ ዴንሤ ጌርት ሀይ ሀቴ ሀየ ዮድኮ ኡ ዬሴ።
44017007	የሶኔይ ቤሶ ኡሶ ሞትኮ ዬሴ። ዬ ኡስትን ኡድ ‹ «ዬሱሰ» ህድ ህሶ ፌዴ ካቱኮ ዬሰ› ዬይድ ህስኔኮ ሮመ ካት ዎሶ ኡ እንጸኤ» ዬይድ ህስኔ ኡውየ ኡ ዬቸ።
44017008	አሥትን ዬ ከተመ ማግትን ዬ ኤሰ ቤ ሲዶንየ ኢተነዎ ኡ ኤንኦ።
44017009	የሶንየረ ፌድታረይ ሚዤ ኦድ አይስኔ ኡ ደቶ።
44017010	ዬንየዎ ቀመ ዎንቶ ኣዴሤስት ጰውሎስየረ ስላስየረ ቤርየ ከተማ ኡ አንሶ። ሀንድ ቤ ኤሎንየ አይሁደ ጵክሎ ዘወ ኡ ጌሎ።
44017011	ዬ ከተማ ዬቸ አሥት ቴሴሎንቄ ከተማ ዬቸሽቱሜ ገዎ ኣኮ ቤ ማቅቾ ግሸ ዎንቶ ከቶን ኦርጄ መገነ ኡ ኤቶ። ኣዴ ኤ ማቄሰን ሞዹስ ኤሬሴ ዎንተነ ዎንተነ ዎንቶ ሀይለ ፍሸሮ ሴኬ ሀንኬ አርስ ኡ ቤቸ።
44017012	ህኔ ኡሳፈ ለግት ኣዴሶ፥ ዬይድዎ ለገ ኩሡቴሴ ግርኬ እንዶወጽታረ ለገ አድታረይ ኡ ኣዴሶ።
44017013	ቴሴሎንቄ ከተማ ዬቸ አይሁደሥት ጰውሎሴይ ቤርያከ ዎንቶ ከቶ ኦቶሰ ቤ ኤርዶንየ የሀ ዮድ አሥተ ሱቁስ ቶረ ኡ ዴንሶ።
44017014	ዬንየከን ኣዴሤስት ጰውሎሴ በገዴ ደኣ ኤ ሀሞሮሰ ኡኬነ ኡ መቶ። ስላስየረ ጽሞቶስየረመይ የሀዎ ቤርየከ ኡ ኡቶ።
44017015	ጰውሎሴ ኣንደስትን አቴነ ኣሎ ኡ ኣሶ። የሀፈን ጰውሎሴ ዎሶ «ስላስየረ ጽሞቶስየረይ ኡኬ ታኮ ዮዉቱወዬ!» ዬይድ ህኔሰ ቤርየ ኤት ኡ ማዾ።
44017016	ጰውሎሴይ አቴነ ከተማ ስላስየረ ጽሞቶስየረ ከክየ ዬስኔ ዬ ከተማከ ለገ «ኑ ዎንቶኮ» ህድ ኡይኔሰ ኩቼነ ነቁቴሴሰ ቤ ቤዶንየ ኤ ገዎ ኤ ሙኔ ኤ ህግሎ።
44017017	ሀ ኤ ግሸ አይሁደ ጵክሎ ዘዋከ አይሁደሥታረ ኡሳረ ዎንቶ ኩሤ ጌርታረ አዳከ አሥት ጵክሉቴ ጎዶን ዎንተነ ዎንተነ ቤ ዴጌሤ አሥታረን ኡድ ኤ ዜርቸ።
44017018	ኤፍኮርሴ ኤረ ጌዴ ሀንግቸሽታረ እስቶይኮ ኤረ ጌዴ ሀንግቸሽታረይ ጰውሎሴ ገረ ዮድ ኤሳረ ቤርሴ ኡ አይቶ። ዬሱሰ ግሻረ ኤ ዴንሦ ግሻረ ሞዼ ኦዶ ኦህየ ኤ ዬቾ ግሸ ብዝ ብዝትን «ሀ ኦደሥ አበ አበይድ ህዬሱን ኤ ዎርጌ?» ዬይድ ህሱኔ ፌድትን አስ «ሲድ ኑ ኤሩወ ዎንቶ ግሸ ዜሬሰኮ ኤ ብሼ» ዬይድ ኡ ህቸ።
44017019	ህኔ ጰውሎሴ «ኣርዮስፈጎሴ» ህድ ህሶ ጎዶ ጵክሉቴሴ አሥቱኮ ኦድ «ሀ ኔ ኤሩሴ ክሌ ኤሩንሤ ኤሬሱኮ ኑ ዎርጌ፥ ኑ ኤሩሰ ኔ ኤሩሴ?
44017020	ሲድ ኑ ኤሩወዴቾ ብዝ ብዝ ዜርተኮ ኑሴ ኔ ኦቴሴ። ዬቦ፥ ሀ ዜርት አበ ማቄሰ ኤሬኮ ኑ ዎርጌ» ዬይድ ኡ ህዶ።
44017021	አቴነ ከተመ አሥታረ ፌዴ ዉዴፈ ዮድ ዬ ከተማ ዬሴ አሥታረይ ኡድ ክሌ ዜሬ ዜሬናረ ስዬናረዎኮ ቤ ዎገ ገርሤ ኡ ኤህቸ።
44017022	ዬንየን ጰውሎሴይ ኣርዮስፈጎስየከ ጵክሉቴቸሽት ቡሮ ኤዽ «አቴነ አሥቶ! ኡድ በሱነ ህ ኣዴሤ ህ ዎንቶ ኩሤሴ ኣኮ ጎዶ ህ እንዴሴሰ ቤድኮ ተ ዬሴ።
44017023	ህ ከተማከ ሴኬ ሀንኬ ሀንትስኔ ኩሥየ ህዬሴ ለገ ህ ዎንትተ ተ ቤሱኔ ‹ኤሩቱወ ዎንቶ› ዬይድ ዲዙቴሴ ካሸ ኤ ገረ ካሹሾሽ ገረ ቤድኮ ተ ዬሴ። ሀቴ ተን ህኑሴ ዜሬስ ዬ ኤርዶ በድ ዬስኔ ህ ኩሤ ዎንቶ ግሸኮ።
44017024	ኤስ ሰሃረ ኤ ገረ ዬሴሳረ ኡድ ሜዸ ዎንቶኮ። አፈሴን ሰሀሴን ላሡኮ። አሥ ኩቼነ ኬጾ ሀይለ ዘዋ ዬሱወሶ።
44017025	ዬሶን ከጹንሤን ዬይድዎ ፌዴ በስተን ኡድ ኡድሴ እንጌስ ቤሴ ኤሰዎ ማቄ ግሸ ኤሱሴ ፈጬሼ በስ ባሶ። አሥ ብየ መሬሰን ዎርጉወሶ።
44017026	ብዝ አሡኮፈ ኡድ አሥ ኦመ ሜዽ ሀ ሰሀ ገረ ኡድ ኡ ዬሶሮንኬ መት ኡ ዬሴ ቤርተን ኦት ኡ ዉዴ ዉዴ ሸት ኤ እንዶ።
44017027	ኤሱሜ ዬይስ ኤ መቶስ አሥት ዎንቶ ኡ ዎርጎሮንክየረ ሆስ ኬስ ዎርድ ዴጌሤሴ ኡ ደንደኦሮንክየረኮ። ማቄ ባከ ‹ን ብዝ ብዝኮፈ ዘርድኮ ኤ ዬሴ› ህድ ህዮ ማቁወሶ።
44017028	ዬ ኤስን ዬሶ ን ዴጌሶስን ሴኬ ሀንኬ ን ኤንኤስን ን ዬሴስን ኤሱነኮ። ዬይድዎ ህኑከፈ ብዝ ብዝ አሥት ኦለኤነ ‹ንን ን ኡድነ ኤ ነይሹኮ› ዬይድ ኡ ህዶስን ሀ ኤሰዎኮ።
44017029	ዎንቶ ነይሼ ን ማዾ ኣልየ ‹ዎንቶይ አሥ መሦናረ ቤ ኩቼ ሀንተ ኤረናረ ዎርቅየፈ ብርየፈ ሹሻፈ ሀንቱተሱኮ ኤ ብሼ› ህድ መሤ ኑ ዎርጉሱወሶ።
44017030	አሥ ኤርዶ በድ ሀንቴቾሽተ ዎንቶይ ምክድ ዸድ ገርድኮ ኤ ዬሴ፥ ሀቴመ ቤ ዉድየ ዉድየ ዬሴ አሥ ኡድዎ ቤ ጩቦ ዸድ ኡ ማቆሮሰ ኦትኮ ኤ ዬሴ።
44017031	ቤ ገዴሴ አሡነን ሀ ሰሀ ገረ ኡድ ኣዴ ያአ ቤ ያኤ ዎንተ ኪትኮ ኤ ዬሴ። ዬ ኤሰን ኡድ አሥ ኤሱነ ኤሬሴ ደንደኤስ ዬ ቤ ገዴሴ አሤ ሀይቦወፈ ቤ ዴንሶሱነኮ» ዬይድ ኤ ህዶ።
44017032	ሀይቦወፈ ዴንሦ ግሸ ቤ ሲዶንየ ብዝ ብዝት ኡ ዻዶ፥ ፌድትን «ሀ ኤሰ ፌዴ ዎገኮ ኔ ዜሬቴ ስዬሴ ኑ ዎርጌ» ዬይድ ኡ ህዶ።
44017033	ዬ ኤ ጌዴን ጰውሎሴይ ኡ ግዳፈ ኬስ ዸድ ኤ ሀንዶ።
44017034	ብዝ ብዝ ጌርትን ኤሳረ ዎልኮ ብዞ ማዽ ዎንቶ ኡ ኣዴሶ። ዬ ኣዴሳስታፈ ገቴ አሄስታፈ ማቅቸ ዬይድ ህዮን ኣርዮስፈጎስየፈ ማቅቸ «ድዮንሶሴ» ህድ ህሶ አድየረ ደማርሴ ህዩቴ ብዝ እንዶወረ ፌዴስታረይድ ዬ ኡሳ ዬቸ።
44018001	ዬ ኤ ጌዴን ጰውሎሴይ አቴናፈ ዴንድ ቆሮንቶሴ ከተማ ኤ ዮዶ።
44018002	የሀን ጰንጾሰሤ ማቄ አቅለ ህድ ህሶ ብዝ አይሁደሤ ኤ ዴጌሶ። ዬ ኤስን ሮመ ካት ቄለውዶሴን «አይሁደሥት ኡድ ሮመፈ ኬሱቱወዬ!» ህድ ኡ ኬሶሮሰ ኦት ኤ ዬቾ ግሸ ኦዼ ዎንተ ቡሮ ቤ መች ጰርስቅላረ ጻሌየፈ ኤ ዮዴቸ። ጰውሎሴይ ሀንድ ኡሳረ ኤ ኤሩቶ።
44018003	ኤ ሀንተን ኡሱኬዎ ማኦ ዘወ ስፌ ኤ ማቅቾ ግሸ ኡሳረ ዎለ ዬስኔ ማኦ ዘወ ስፌ ኤ አይቶ።
44018004	ሰንበተ ዎንቴ ዎንቴ አይሁደ ጵክሎ ዘወ ዮድ አይሁደሥታረን ማቄ ግርከሥታረ ዎለ ዜርድ «ኣዴኮ» ህድ ኡ ህዮሮ ኣሎ መሄሴ ኤ ከርዱትቸ።
44018005	ስላስየረ ጽሞቶስየረይ መቀዶኔ ዉድየፈ ዮዶንየ ጰውሎሴይ «ዬሱሰይ ሜስሄኮ» ህድ አይሁደሥቱሴ ኤ ኦህቾሸ ባከ ፌደ ሀንቱወድኮ ኤ ዬቸ።
44018006	አይሁደሥት ኤሰ እንጸዽንየረ ጨሽንየረ ቤ ማኦ የሀ ትግስ «ህ ያኡቶአይኮ ህኑነነ ህ ገረ ህ ኦዶ ያአኮ። ተን ኤሰ ባሶ። ዮነሴ አይሁደ ማቁወስቱኮኮ ዸድ ተ ሀንጌ» ዬይድ ኤ ህዶ።
44018007	የሀፈን ኬስ ኤ ዘወይ አይሁደ ጵክሎ ዘወ ደኣ ማቄ ዎንቶ ኩሤ ትቶሴ ዮስቶሴ ህድ ህሶ አዴሶ ሀንድ ኤ ጌሎ።
44018008	ቀርሰጰሴ ሱንጌ አይሁደ ጵክሎ ዘወሴ አፈነ ማገይ ቤ ዘወ አሥታረ ኡድ ላሤ ኡ ኣዴሶ። ጰውሎሴይ ኦህቾሸ ሲድን ቆሮንቶሴ ለገ አሥት ኣዴስ ኡ ጸመቁቶ።
44018009	-
44018010	ብዝ ቀመ ሀረጄነ ላሥ ጰውሎሴኮ «ተን ኔረኮ ዬሴ፥ ኦኔን ኔ ገረ ኢተ ሀንቴሴ ዴንዴስ ባሶ። ዠሾፉነ፥ ኦሁወ፥ ምክ ህዶፉነ፥ ታሴ ማቄ አሥት ሀ ከተማ ለገኮ ዬሴ» ዬይድ ኤ ህዶ።
44018011	ዬ ኤ ግሸ ጰውሎሴን ዎንቶ ከቶ ኤሩስስኔ ብዝ ቤራረ እዙፍ አጉናረ የሀ ኤ ኡቶ።
44018012	አከየ ዉዴ ገልዮሴይ አህቾንየ አይሁደሥት ዎልኮ ኩንድ ጰውሎሴ ገረ ኡ ዴንዶ። ኤሰን ያአ ዘወ ኣንድ
44018013	«ሀ አሥ ኑ ዎገይ ኤሁወ ኦጌነ ዎንቶ አሥ ኩሦሮንኬኮ ሀንት ኤሩስ ቤኮ መህየ ኤ ዬሴ» ዬይድ ኡ ህዶ።
44018014	ጰውሎሴይ ዜሬሴ ሀገ ህኔንየ ገልዮሴይ አይሁደሥተ «ሀ አይሁደሥቶ! ህ ሉቶ ሉፎሴ ህ ገረ ኤ ሀንቶ ሚዸይ ኦኦይኔ ኢተ አበኮይ ዬሰኮ ህ ዜሬ ደንደዽኮ ተ ስያኔ።
44018015	ብዝ ከቶ ዴጌስ ኤ ገረ፥ ብዝ አበኮ ሱንሤ ዴጌስ ኤ ገራረ ህ ዎገ ገራረ ቤርሴሰ ህ ማቆአይኬቴሴ ዬ ኤስ ህኑሴ ህኑን አልሴሰኮ፥ ሀ ኤ ብሸ ገረ ተን ያኤሴ ዎርጉወሶ» ዬይድ ኤ ህዶ።
44018016	ዬ ኤሰን ኦት ያኣፈ ኡሶ ኤ ኬሶ።
44018017	ቤ ኡድነ አይሁደ ጵክሎ ዘወ አፈነ ማገ ማቅቸ ሶስቴኔሴ ያኣዴ ቡሮ ኡ ዱርዶ፥ ዬንየን ገልዮሴይ አበን ወሽየ ገዱወድኮ ኤ ዬቸ።
44018018	ጰውሎሴይ ቆሮንቶስየ ኣዴሤስታረ ለገ ዎንቴ ቤ ዶዶ ጌዴ ኡሶ ሰዉስ መርከብየ ኡት ጰርስቅላረ አቅላረ ሶርየ ሀሜ ኤ ጌሎ። ቤ ሳሌቾ ግሸ ኤ ሳሎይ ኤሱነ ኤሩቶሮሰ ክንክረኦሴ ከተማ ቤ ቅኖ ኤ ሜዱሶ።
44018019	ኤፌሶኔ ከተማ ሀንድ ኡ ኤሎ። ጰርስቅላረ አቅላረይ የሀ ኡ አቶ። ጰውሎሴይ አይሁደ ጵክሎ ዘወ ሀንድ አይሁደሥታረ ኤ ዜርቸ።
44018020	ለገ ዎንቴ ኣሎ የሀ ኤ ዶጎሮሰ ኡ ሽዽኔ ኤ እንጸዾ።
44018021	«ዎንቶ መሦ ኤ ማቆአይኮ ፌዴ ዎንቴኮ ህኑኮ ተ ዮዌ» ህድ ህስኔ ኤፌሶኔፈ ኡሶ ሰዉስ መርከብየ ኡት ዸድ ኤ ሀንዶ።
44018022	ቄሳርየ ቤ ኤሎ ጌዴ የሀፈ ዬሩሰሌሜ ሀንድ ዎንቶ ዘወ አሥተ ሰዉስ አንጾክየ ኤ ዮዶ።
44018023	የሀን ኦዼ ዎንቴ ቤ ዶዶ ጌዴ ሴኬ ዴንድ ገለትየ ዉድየካረ ፍርግየ ዉድየካረ ሴየ ሀየ ሀንት ላሥ ኦጌ ሀንጌስተ ኡድ ኤ ኦሱስቸ።
44018024	«አጵሎሴ» ህድ ህሶ እስክንድርየ ከተመ ዬሉቴ ማቄ ብዝ አይሁደሥ ኤፌሶንየ ኤ ዮዶ። ኤስን ዎንቶ ሀይለ ፍሸሮ ሞዹስ ኤርዴሴሳረ ዜሬነ ኤሩቴሴ አሣረኮ ኤ ማቅቸ።
44018025	ላሥ ኦጌሴ አሥ ኤሰ ኤሩሴሰኮ ኤ ማቅቸ። ኤስን ዜሬሴ አያነነ ሜጉት ዬሱሰ ግሸ ኣዴዎ ኦህየካረ ኤሩስየካረ ዬስኔ ዮሀንሴ ጽንቀቴ ግሸዎ ኤ ኤርቸ።
44018026	አይሁደ ጵክሎ ዘዋ ናስ ዜሬ ኤ አይቶ። ጰርስቅላረ አቅላረይ ዬ ኤ ዜርዶሰ ቤ ሲዶንየ ቤ ዘወ ኤት ሀንድ ዎንቶ ኦጌ ቡሮሜ ገርስ ኤሱሴ ሞዹስ ጌልስ ኡ ኦቶ።
44018027	አከየ ዉዴ ሀሜሴ አጵሎሴይ መሶንየ ዎንቶ ኣዴሤስት ኤ መሦ ኡ ኪዾ። ላሥ ኦጌ ሀንጌ ዬ ዉዴ ዬቻሽት ሞዹስ ሞኮሮሰ ዲዝ ኤሱኮ ኡ እንዶ። ሀንድ ቤ ኤሎንየን ዎንቶይ አሡሴ ኬንጌ መሦ ሞዼትየፈ ዴንደሱነ ኣዴሳስተ ኤ መርዶ።
44018028	ዬሱሰይ ሜስሄ ማቄንኬ ዎንቶ ሀይለ ፍሸሮወፈ አዱስ ኦህስኔ ቤ ዜሬሰ ኡ ዼጌ ኣሎ ለገ አሥ ቡሮ ቤርስ አይሁደሥተ ኤ ኢችቸ።
44019001	አጵሎሴይ ቆሮንቶሴ ዬሱኔ ጰውሎሴይ እስየ ፌቃነ ቡርስ ገርድ ኤፌሶኔ ኤ ዮዶ። ያከን ላሥ ኦጌ ሀንጌ ኦዼ ጌርተ ዴጌስ
44019002	«ህ ኣዴሶንየ አያነ ጌሼ ኤትየ ህ ዬቸ?» ዬይድ ኤ ኦይጮ። ኡስን «ኤቶባንጽኮ፥ ፌቶ አያነ ጌሽ ዬሴሰን ሲድ ኤሩወንጽኮ» ዬይድ ኡ ህዶ።
44019003	ጰውሎሴን «ህኔ አበ ብሸ ጽንቀቴን ህ ጸመቁቶ?» ዬይድ ኦይጭኔ ኡስን «ዮሀንሴ ጽንቀቴኮ» ዬይድ ኡ ህዶ።
44019004	ኤስን «ዮሀንሴ ጽንቀቴመይ ቤ ጩቦ ዸድ ኡ ማዾስ ኤሱነ ኤሩቴሰኮ ኤ ማቅቸ። ዮሀንሴይ ዜርስኔ ‹ተ ጌዴ ዮኔሰ ኣዴሡወይቴ› ዬይድኮ ኤ ህዴቸ። ዬ ኤ ህዴቾሽን ዬሱሰኮ» ዬይድ ኤ ህዶ።
44019005	ዬ ኤሰን ቤ ሲዶንየ ላሥ ዬሱሰ ሱንሡነ ኡ ጸመቁቶ።
44019006	ጰውሎሴይ ቤ ኩቼ ኡ ገረ ገዶ ዎገ አያነ ጌሽ ኡ ገረ ዮድኔ ክሌ ኑነነ ዜሬ ኡ አይቶ፥ ካዮን ኡ ዜርዶ።
44019007	ዬ ጌርትን ተመ ለምኤ ኤሌሰኮ ኡ ማቅቸ።
44019008	ሀይዝ አጉነ ኣሎ ጰውሎሴይ ኡድ ዎገ አይሁደ ጵክሎ ዘወ ሀንድ አሣረ ሴኬ ሀንኬ መት ዜርስኔ ዎንቶ ካቴቴ ግሸ ኦሁተሴ «ኣዴኮ» ህድ ኡ ኤፎሮሰ ኡሶ መህስኔ ናስ ኤ ኤሩስቸ።
44019009	ብዝ ብዝት ኤ ኦቶሰ እንጸዽ «ኣዴሡወንጽኮ» ህድ ኡ ህዶ ግሻረ ዎንቶ ኦጌ አሥ ቡሮ ኡ ጨሾ ግሻረ ኡሳፈ ዸድ ኤ ኬሶ። ላሥ ኦጌ ሀንጌስተ ኡሳፈ ሸት ቤረ ኤት ሀንድ ትሮኖሴ ሱንጌ አዴ ኤሩንሥ ዘዋ ዎንተነ ዎንተነ ኡሳረ ዎልኮ ዜሬ ኤ አርሥቸ።
44019010	ለምእ ቤረ ኣሎ ዬይስ ኤ መቶ ግሸ እስየ ዬቸ አይሁደሥታረ አይሁደ ማቁወስታረይ ቤ ኡድነ ላሥ ከቶ ኡ ሲዶ።
44019011	ዎንቶይ ጰውሎሴ ኩችየ ኬደይስ ምጩሼ ሀንተ ኤ ሀንትቸ።
44019012	ጰውሎሴ ገረ ዶለ ማረቤ ኦኦይኔ ማኦ ኤት ሀርገሥተ ኤሱነ ኡ ዶሌቴ ቤ ሀርግየፈ ኡ ሎልቸ፥ ጾዝን ኡሶ ደት ዸድ ሀንግቸ።
44019013	ብዝ ብዝ አይሁደሥት ሴይነ ሀይነ ሀንት ጾዜ አሥ ገረፈ ጎዴስት «ጰውሎሴይ ኦህቾ ዬሱሰ ሱንሡነኮ ንየ ተ ኦሄ፥ ኬሱወ!» ዬይድ ህስኔ ላሥ ዬሱሰ ሱንሤ ቤሴ መሄነ ጾዝተ ጎዴሴ ኡ ህቸ።
44019014	ከህንቱሴ አፈነ ማገ ማቄ አይሁደሥ አስቄወይ ላፍ ነይሼ ኤ ኬንግቸ። ዬ ኡስን ዬይስ ኡ መህቸ።
44019015	ማቁወዬ ባከ ጾዝ «ዬሱሰን ኤረኮ ተ ኤሬ፥ ጰውሎሴን ኤረኮ ተ ኤሬ። ህኑንች? ኦንየጽተን ህኑን?» ህድ ኡሶ ኤ ህዶ።
44019016	ጾዝ ኤ ገረ ዬቾ አሥ ኡ ገረ ዶንድ ከርዱት ኡሶ ኢሽኔ ኡስን ዬ ዘወፈ ጉንዱሴዎ ዘይዱት ዎጽ ኡ በዾ።
44019017	ዬ ኤሰን ኤፌሶኔ ዬቸ አይሁደሥታረ ግርከሥታረይ ኡድ ሲድ ኦርጄነ ኡ ዠሾ። ላሥ ዬሱሰ ሱንሤን ኬደ ኬደ ኡይሶ።
44019018	ዬንየ ዎንቶ ኣዴሴቸሽታፈ ለግት ኢተ ቤ ሀንተ አዳነ በዝስኔ ዮውየ ኡ ዬቸ።
44019019	ቀየሥታፋረ ጾዝ ኦሰነ ምጩሼ ሀንተ ሀንቴስታፋረይ ለግት ኤሳከ ቤድ ቤ ሀንትቾ ፍሸሮ ጵክል ለገ አሥት ቡሮ ተመነ ኡ ሜዶ። ዬ ፍሸሮ ዎመን መሡሱኔ እችች ተም ኩመ ብሬ ማዽ ኤ ቤንቶ።
44019020	ዬ ኦጌነን ላሥ ከቶይ ኦርጄነ ኢሽየረ ኣትያረ ሀምየ ኤ ዬቸ።
44019021	ዬንጽ ኡድ ማዾ ጌዴ ጰውሎሴይ መቀዶኔናረ አከየናረ ዬሩሰሌሜ ቤሴ ሀሜሴ መስ «የሀ ተ ኤሎይነ ሮመ ሀሜኮ ታ ኤ ዎርጉሴ» ዬይድ ኤ ህዶ።
44019022	ቤረ ሀንትቻሽታፈ ለምኤ ጽሞቶስየረ ኤረስጾስየረ መቀዶንየ አንስ ጰውሎሴይ ቤሴ እስየ ኦዼ ዎንቴ ኤ ዴጮ።
44019023	ዬ ዎጋን ላሥ ኦጌ ግሸ ኬደይዴሴ ኮይስ ኤፌሶኔ ከተማ ኤ ዴንዶ።
44019024	ብዝ ድሜጽሮሴ ህድ ህሶስ ብሬ ሀሹሽ ነቄስ ኤ ዬቸ። ኤስን «አርጼምሴ» ህድ ህዩቴ ኡ ዎንቶሴ እ ሀይለ ዘወ ብሸ ነዽ ሀሹሽ ነቄስቱሴ ለገ ሚዤ ኤ ጌልስቸ።
44019025	ዬ ሀሹሽ ሀንትቻሽታረ ዬ ኡሱኬይድ ሀንትቸ ፌድታረ ጵክል «ጌርቶ! ሀ ሀንተነ ለገ ሚዤ ን ዴጌሤሰ ኤረኮ ህ ኤሬ።
44019026	ጰውሎሴይ ‹ሀ ኤስ አሥ ቤ ኩቼነ ሀንቶስ ዎንቶ ማቁወሶ› ህድ ህስኔ ኤፌሶንየዎ ኤ ማዾ ባኔ ኦዼ ዉዴዎይ አቶሰ ባከ እስየፈ አን ኣሎ ለገ አሥተ ‹ኣዴኮ› ህድ ኡ ህዮሮ ኣሎ ቤረ ብዞ ኤ መቶሰ ህ ኣፌነን ቤድኮ ህ ዬሴ ህ ወሼነን ሲድኮ ህ ዬሴ።
44019027	ሀ ኦጌነን ን ሀንተይ ሃሱቴሱኮ ኤ ህኔ። ዬ ኤሰዎን ማቁወሶ፥ እስየካረ ሰሀ ኣሎዋረ ዬሴ አሥ ኡድ እሶ ኩሥቾ አንጉስ ዎንቶ ማቅቸ አርጼምሴ ሀይለ ዘወይ ኩሠ ኬንጉወሰ አቴሱኮ ኤ ህኔ፥ እ ፉለይ በዬሱኮ ህኔ» ዬይድ ኤ ህዶ።
44019028	አሥትን ዬ ኤሰ ቤ ሲዶንየ ኢተነ ሁል «ኤፌሶኔ አርጼምሴይ አንጉዝዮኮ!» ህድ ኡዌ ኡ አይቶ።
44019029	ዬ ከተማ ዬቸ አሥት ቤ ኩሜነ ኡ ኮይሶ። አሥትን ጰውሎስየረ ሀምየ ዬቸ መቀዶነሥተ ጋዮስየረ አርስትሮኮስየረ አይት ጎችሽኔ መለ ኡ ጵክሎ ዘወ ኤት ኡ ዎጾ።
44019030	ጰውሎሴይ ጵክሉቴሴ አሡኮ ሀሜሴ ህኔ ላሥ ኦጌ ሀንጌስት ኦሶ።
44019031	እስየ ዉዴ አፈነ ማግቱከፈ ኤሰ ኤህቸ ብዝ ብዝ አሥተ ኤሱኮ አንስ «አሥ ጵክሉቴ ጎዶ ሀንዶፉነ!» ህድ ህስኔ ኡ ሽዾ።
44019032	አሥ ግዳ ለገ ኮይስ ዬቾ ግሸ ፌቶ አበሴ ቤ ጵክሉቶሰ ለገይ ኤሩወድኮ ዬቸ። ብዝ ሀ ኤሱሴ ኡዉሱኔ ፌደይ አስ ሴ ኤሱሴ ኡ ኡውቸ።
44019033	አይሁደሥት እስክንድሬ ህድ ህሶ አሥ ቡሮ ገርድ ኤ ዜሮሮንኬ ኤሰ ኡርእየ ኡ ዬቸ። አሥት ግዳፈ ብዝ ብዝት ኤ ዜሮሮሰ ኡ ዎርዶ። ኤስን ቤ ኩቼነ ቤይስ ቤ በዴ ኬሴሴ ዜሬሴ ኤ ነቁቶ።
44019034	ማቁወዬ ባከ አሥትን ኡድ አይሁደሤ ኤ ማቄሰ ቤ ኤርዶንየ «ኤፌሶኔ አርጼምሴይ አንጉዝዮኮ» ህድ ህስኔ ብዞ ማዽ ለምእ ሳቴ ኣሎ ኡ ኡይዶ።
44019035	ዬ ከተመሴ አፈነ ማገይ አሤ ምክ ቤይሶ ጌዴ «ኤፌሶኔ ጌርቶ! ሀ ከተመ አሥት አንጉዝዮ ማቄ አርጼምሴ ሀይለ ዘዋረ አፋፈ ሆዸ እ ብሻረ ከፍየ ን ዬሴሰ ሀ ሰሀ ገረ ኤሩወ አሥ ኦን ዬሰ?
44019036	‹ሀ ኤስ ዛዴኮ› ህድ ህዬሴ ኦኔን ደንደኡወ ግሸ ምክ ህዮሮሳረ አሌይድ አበኮወ ህ ጌሌሜ ህኑምበ ህ ከፎሮሳረኮ ኤ ዎርጉሴ።
44019037	ሀ ኤት ህ ዮዴሴ አሥት ሀይለ ዘወፈ አበኮ ከይሱቶ ባሴ፥ ኑ ዎንቶ ጨሹቶ ባሴ።
44019038	ድሜጽሮስየረ ኤሱኬ ሀንትቻሽታረይ ኡ ሉኬ አሥ ዬሰአይኮ ያአ ዎንቴን ዬሰኮ ዬሴ፥ ሀይ ያኤስትን ዬሰኮ ዬሴ። የሀ ሉፉቱወዬ።
44019039	ፌዴ ህ ዎርጌ ዜሬይ ዬሰአይኮ ካት ዎገነ ጵክሉቴ አሡኮ ብርቼሼ ደንደኤሰ።
44019040	ሀንዞ ማዸ ዜሬነ ‹ኮይሱኮ ኡ ዴንሴሴ› ህድ ህዩት ሉፉቶ በድ ዸጉወንጽኮ ህድ ዠሾኮ ኑ ዠሼ። ‹ሀ ኮይስ አሜ ዴንዶ?› ህድ አሥ ኑ ኦይጨኮ ሴኬ ኑ መሄ በስ ባሶ»
44019041	ዬይድ ኤ ዜርዶ። ዬ ኤ ጌዴ ጵክሉቴቸ አሥተ ኤ ቡዶ።
44020001	ኮይስ ቶይዶ ጌዴን ጰውሎሴይ ላሥ ኦጌ ሀንጌስተ ብዝ ጎዶ ጼይጉስ ኡሶ ኤ ኦሱሶ። ዬ ኤ ጌዴን ኡሶ ሰዉስ መቀዶኔ ዸድ ኤ ሀንዶ።
44020002	ዬ ቤ ሀንዶ ጎዶወ ጎዶወ ኡድ ኣዴሥቸሽተ ለገነ ኦሱስስኔ ግርኬ ዉዴ ኤ ኤሎ።
44020003	ጰውሎሴን የሀ ሀይዝ አጉነ ኤ ዶዶ። ዬ ኤ ጌዴን መርከቤነ ሶርየ ሀሜሴ ኤ መሶ። አይሁደሥት ቤ ገረ ኡ ኩንዴሴሰ ቤ ኤርዶ ጌዴ መቀዶኔነ ገርድ ሀሜሴ ኤ መሶ።
44020004	ጰውሎስየረ ሀንደስት ጽሞቶሴ፥ ቤርየ ከተመሤ ማቄ ፍሮሴ ዬሌ ሶፈቴሬ፥ ቴሴሎንቄ ከተመሥተ ማቄ አርስትሮኮስየረ ስኮንዶስየረ፥ ደርቤ ከተመሥ ጋዮሴ፥ እስየ ዉድየፈ ትክቆስየረ ትሮፍሞስየረ ኡ ማቅቸ።
44020005	ዬ ኡስትን ቡሮ ገርድ ጽሮአደ ኑ ኡ ከቶ።
44020006	ሄልቶ ቦረ መሰለይ ገርዶ ጌዴን ኑን ፍልጵሶስየፈ መርከብየ ኡት ጽሮአደ እችቾ ዎንቴ ኡሶ ኑ ኤሎ። ላፍ ዎንቴ የሀ ኡሳረ ኑ ገርሶ።
44020007	ሰምንትየፈ አቸ ዎንቴ ላሥ ቀሜቴ ምዬሴ ብዝ ጎዶ ኑ ጵክሉቶ። ጰውሎሴይ ጉተ ሀሜሴ ቤይኔ ግሸ ጵክሉቴቸ አሡሴ ዜሬ ጌል ኤኬ ዎዸከ ኣሎን ኤ ገለልሶ።
44020008	ዬ ኤሳ ጵክሉቴቾ ፎቅየ ለገ ፈቄይ ኤ ዬቸ።
44020009	አውትኮሴ ህድ ህዩቴ ሙለይ መስኮቴ ገረ ኤ ኡትቸ። ጰውሎሴይ ዜሬ ገለልስኔ ዶሴይ ኤሰ አይት ኢሽኔ ኤ ጌቶ። ጌህየ ዬችኔ ሀይሶ ፎቅየፈ ዬዴነ ሰሃ ኤ ኡንዶ። አሥትን ኤሰ ዴንስኔ ሀይዼሴሰ ኤ ማዾ።
44020010	ጰውሎሴን ሆዽ ዬ ሙለ ገረ ዙድ ቤኮ ኡዱንድ «ኤ ሉቦይ ዬሰኮ ዬሴ ዱኤይዶፍተ» ህድ ኤ ህዶ።
44020011	ጰውሎሴይ ፎቄ ዘዋ ዎኬ ኬስ ኣዴሥቸሽታረ ዎለ ቦረ ሜይስ ላሥ ቀሜቴ ቤ ሙዶ ጌዴ ኤ ዎንቶ ኣሎ ኡሳረ ዎለ ዜርስኔ ኤ ዴጮ። ዬ ኤ ጌዴን ዸድ ኤ ሀንዶ።
44020012	ዬ ሀይዼችኔ ዴንደ ነኤን ኤት ኡ ሀንዶ፥ ዬ ኤሱነን ኦርጄነ ኡ መዶ።
44020013	ጰውሎሴይ አሶኔ ኣሎ ቤሴ ቶኬነ ሀሜሴ ቤ ዎርዶ ግሸ ኤሱሜ ቡሮ መርከቤነ ኤሰ የሀ ኤፌሴ ኑ ሀሞሮንኬ ኤ መትኔ ኑን ዬ ከተማ መርከቤነ ሀሜ ኑ አይቶ።
44020014	አሶኔን ኤሳረ ዎለ ኑ ሙቶንየ መርከብየ ኤ ጌልኔ ምጽልኔ ዎልኮ ኑ ሀንዶ።
44020015	የሀፈን ጉተ ዴንድ ኪዮሴ ደኣ ዬሴ ጎዶወ ሀንድ ኑ ኤሎ። ሰሀይ ዎንትኔ ሰሞሴ ሀንድ ጉተ ምልጽኔ ኑ ፎቶ።
44020016	ጰውሎሴይ ጴንጼቆስቴ መሰለይ ኩሡቴ ዎንቴ ዬሩሰሌሜ ቤንቴሴ ቤ ዎርዶ ግሸ አሌይድ የሀ ኤሌሴ እስየ ዉድየ ዎገ ገርሤሜ ኤፌሶኔ ጌሎ በድ ገርድ ሀሜሴ ኤ ዎርዶ።
44020017	ጰውሎሴይ ምልጽንየፈ ኤፌሶኔ አሤ አንስ ዎንቶ ዘወ ጭምተ ኤ ጼይጉሶ።
44020018	ኤሱኮ ኡ ዮዶንየን ዜሬ ኤ ጌሎ። «እስየ ተ ሀንዶ ዎንትየፈ አይት ኡድ ዎጋ ወይድ ህኑናረ ተ ዬቾሸ ኤረኮ ህ ኤሬ።
44020019	አይሁደሥት ተ በከ ኩንድ መዸ ኡ ኦደኮን ፌቶ ተ ቅኖ ኡለይስ ኣፉንሡነኮ ተ ላሡሴ ተ ሀንትቸ።
44020020	ህ ጵክሎ ጎዶወን ማቄ ህ ዘዋከ ሴየ ሀየ ኤሩስስኔ ህኑምበ ጎኤሰ ኡድ ህኑሴ ተ ኦቶሰ ባከ አበን ሸቶ ባሶ።
44020021	አይሁደሥተን ማቄ አይሁደ ማቁወስትን ቤ ጩቦ ዸድ ዎንቶኮ ኡ ማቆሮንክየረ ኑ ላሥ ዬሱሰ ኡ ኣዴሦሮንክየረኮ ኡሱሴ ምንስ ተ ኦቶ።
44020022	ሀቴን አያነ ጌሽ ‹ሀንጉወ!› ህድ ታ ዎስኔኮ ዬሩሰሌሜ ተ ሀንጌ። አበይ የሀ ተምበ ኤሌሰ ኤሩወሶ።
44020023	ዬይድ ኤ ማዸኮን አየ ከተመን ታሴ ዬሩሰሌሜ ተ ቱፉቴንክየረ መዸይ ታ ኤሌንንክየረ አያነ ጌሽ ኦህየኮ ኤ ዬሴ።
44020024	ገፍየ ተ ዬሴ ገፈን ዬ ኤስን ላሥ ዬሱሰይ ተ ሀንቶሮንኬ እንዶ ሀንተ ተ አልሶሮ ኣሎ ተ ሉቦሴ ብዞን ሆዱወሶ። ዬ ተ ሀንተን ዎንቶይ አሡሴ ኬንጌ መሦ ሞዼቴ ኦሄ ሞዼ ኦዶ ኦሄኮ።
44020025	ሀቴ ኣሎ ህ ግዳከ ሴኬ ሀንኬ ሀንት ዎንቶ ካቴቴ ግሸ ኦህስኔ ህኑናረ ዴጭኮ ተ ዬቸ። ሀ ኤ ጌዴመ ሴኬ ተ ኣፌ ህ ቤወንኬ ኤረኮ ተ ኤሬ።
44020026	ሀ ኤ ግሸ ህኑከፈ ብዝ ባተአይኮ ዬ ሱሥ ግሸ ኦይጩቴሰ ተ ማቁወንኬ ሀይ ሀንዞ ዎንታኮ ህኑሴ ተ ኦሄ።
44020027	ዎንቶ መሦ ኡድነ ህኑሴ አዱሴኮፈ ተምበ ተ ከቶ ዎገይ ባሶ።
44020028	አያነ ጌሽ ዎንቶ በዴ ማቄስተ ኡድ ህ ከፎሮንኬ ህኑምበ ማጌስኮ ኤ ዬሴ። ዮነሴ ህኑናረ አሥታረ ሞዹስ ከኩወይቴ! ላሥ ቤሴ ቤ ገረፈ ጉተ ሱሡነ ኤ ዎዞ ዎንቶ ዘወ አሥተ ከኩወይቴ።
44020029	-
44020030	ተ ሀንዶ ጌዴ ሀዴ ፎጭ ሙኔ ሱዸሙኬ አሤ ህግሉወስት ህኑካከ ኡ ጌሌንክየረ ዬይድዎ ህ ግዳፈ ብዝ ብዝት ዴንድ ላሥ ኦጌ ሀንጌስተ ቤኮ መሄሴ ዶመ ኤረ ኡ ኤሩሴንክየረ ኤረኮ ተ ኤሬ።
44020031	ሀይዝ ቤረ ኣሎ ቀማረ ዎንታረ ዬክስኔ ወይድ ዬሴ ህኑምበ ኤ ዎርጉሴንኬ ኤሩሴ ተ ዸዶ ባሰ መሥስኔ ብርት ኦሴይወይቴ።
44020032	ሀቴ ዎንቶይ ዎርጉሴ በሱነ ህኑምበ መሮሮንኬ ህ ግሸ ዎንቶ ኦዴይድኮ ተ ሽኤ። ኤስ አሡሴ ኬንጌ መሦ ሞዼቴ ኦሄ ከቶ ኦዴ መሡወይቴ። ሀ ከቶይ ህኑምበ ድቼሻረ ዎንቶይ ሀይለ መቶ አሥታረ ዎልኮ ኤ እንጌ ተጎ ኑ ኤፎሮንኬ መሄሳረኮ።
44020033	ኦኔ ገረፈን ዎርቄን ብሬን ማኦን ዎርዶ ባሶ።
44020034	ተ ኩቼነ ሀንትስኔ ታሴን ማቄ ታረ ዬቸሽተን ዎርጉሴሰ ዴጌስ ገድየ ተ ዬቾንኬ ኤረኮ ህ ኤሬ።
44020035	‹ኤኬሱሜ እንጌስ ሱዙቴሴሰኮ› ዬይድ ህኔ ላሥ ዬሱሰ ከቶ መሤነ ኑ ኩቼነ ሀንት ዤተሥተ መሬ ኤ ዎርጉሴንኬ ለገ ኦጌነ ህኑምበ ቤይስኮ ተ ዬሴ» ህድ ኤ ህዶ።
44020036	ዬይድ ቤ ዜርዶ ጌዴ ጰውሎሴይ ኡ ኡድየረ ቦጩንት ዎንቶ ኤ ሽዾ።
44020037	ቤ ኡድነ ኦርጄነ ኡ ዬቶ። ቤኮ አይትን ኡ ሙጾ።
44020038	ፌቶ ኤሱሜ ኡ ህግሎስን «ሀ ኤ ጌዴ ሴኬ ተ ኣፉሸ ቤወይተኮ» ህድ ኤ ህዶ ግሸኮ ኤ ማቅቸ። ዬ ኤ ጌዴን መርከቤ ኣሎ ኤሰ ኣንድ ኡ ኣሶ።
44021001	ዬንየን ኡ ገረፈ ኑ ሸሁቶ ጌዴ መርከብየ ኡት ሴኬ ሀንኬ አርቶ በድ ቆሴ ዻና ኑ ሀንዶ። ጉተ ሮዴ ዻና ኑ ኤሎ። የሀፈን ጰጽረ ከተማ ኑ ዮዶ።
44021002	ፍንቄ ዉዴ ሀንጌ መርከቤን የሀ ዴጌስ ኤሰ ኡት ሀሜ ኑ አይቶ።
44021003	ቆጵሮሴ ዻነ ኣፌነ ኑ ቤዶ ጌዴ ሀዱርስ በዴ ደት ኑ ገርዶ። ሶርየ ዉዴ ሀንግስኔ መርከብየ ዬቸሽት ጽሮሴ ከተማ ቤ እደ ሆሤሴ ኡ ዎርግቾ ግሸ የሀ ኑ ዮዶ።
44021004	የሀን ላሥ ኦጌ ሀንጌስተ ዎርድ ኑ ዴጌሶ ጌዴ ላፍ ዎንቴ ኡ ደኣ ኑ ዴጮ። ኡስን አያነ ጌሹነ ዱርኩት ጰውሎሴኮ «ዬሩሰሌሜ ሀንዶፉነ!» ህድ ኡይዶ።
44021005	የሀ ኑ ዴጮ ጌዴ ዸድ ሀሜሴ ኑ ህኔ ኑ ኬሱሱኔ ቤ ኡድነ ቤ ማጫረ ቤ ነይሽታረ ከተማፈ ዉዴ ኣሎ ኑረ ኡ ዮዶ። በገዴ ደኣ ቦጩንት ዎንቶ ኑ ሽዾ ጌዴ
44021006	ዎለ ሰዉስ ኑን መርከብየ ጌል ኡትኔ ኡስን ቤ ዘወ ዸድ ኡ ማዾ።
44021007	ጽሮሴ ከተማፈ ዴንድ በገዴ ገረነ ኑ ሀንግቾ ኦጌ አልስ ጴጼሌመሴ ከተማ ኑ ኤሎ። ዎንቶ ኣዴሤስታረ ዎለ ሰዉስ ኡ ደኣ ብዝ ዎንቴ ኑ ፌይሾ።
44021008	የሀፈን ጉተ ዴንድ ቄሳርየ ኑ ኤሎ። ላፉከፈ ብዞ ማቅቸ ሞዼ ኦዶ ኦሄ አሤ ማቄ ፍልጶሴ ዘዋ ጌል የሀ ኑ ዴጮ።
44021009	ኤሱሴን ካዮ ዜሬ ኦይድ ዎዱረጼይ ኡ ዬቸ።
44021010	ለገ ዎንቴን የሀ ኑ ኡቶ ጌዴ ብዝ አጋቦሴ ህድ ህሶ ካየሥ ይሁደ ዉዴፈ ኤ ዮዶ።
44021011	ዬ ካየሥ ኑኮ ዮድ ጰውሎሴይ ኤሱነ ግጽቾሸ ኤት ቤ ኩቼን ቤ ቶኬን ቱት «አያነ ጌሽ ‹ሀ ኤሱነ ግጽቸ አሤ ዬሩሰሌሜ ዬሴ አይሁደሥት ሀ ኤሱኬይስ ቱትኮ አይሁደ ማቁወስቱሴ ገርስ ኡ እንጌ› ህድኮ ኤ ህኔ» ዬይድ ኤ ህዶ።
44021012	ዬ ኤሰን ኑ ሲዶ ዎጋከ ኑምበን ማቄ የሀ ዬቸ አሥት ጰውሎሴይ ዬሩሰሌሜ ሀንጉወንኬ ኑ ሽዾ።
44021013	ህኔ ኤስ «አሜ ህ ዬኬ? አሜ ተ ሙጹሮ ለምኤ ኬስ ህግልሳ ታ ህ ጌልሴ? ተን ዬሩሰሌሜ ቱፉቴዎ ኤ ማዾ ባኔ ላሥ ዬሱሰ ሱንሡነ ሀይኤሴን ነቁትኮ ተ ዬሴ» ዬይድ ኤ ህዶ።
44021014	ኑ ሽዽኔ ስዬ ኤ ዼድኔ «ዬይ ዎንቶ መሦ ማቁወዬ» ዬይድ ህስድ ምክ ህድ ኑ ዸዶ።
44021015	ኦዼ ዎንቴ ጌዴን ኑ ነዽ ዬሩሰሌሜ ኑ ሀንዶ።
44021016	ቄሳርየ ከተማ ዬቸ ላሥ ኦጌ ሀንጌስተፈ ብዝ ብዝት ኑረ ኡ ዮዶ። ቡሮወፈ አይት ኣዴሥቸ ምነሶኔሶ ኑ ዬሶሮሰ የሀ ኑ ኡ ኣንዶ። ኤስን ቆጵሮሴ ዻነሡኮ ኤ ማቅቸ።
44021017	ዬሩሰሌሜ ኑ ኤሎንየን ኣዴሥቸሽት መገነ ኑ ኡ ሞቶ።
44021018	ጉተን ጰውሎሴይ ኑረ የይቆቤ ደኣ ሀንድኔ ዎንቶ ዘወ ጭምትን ኡድ የሀ ኡ ዮዶ።
44021019	ጰውሎሴን ኡሶ ቤ ሰዉሶ ጌዴ ዎንቶይ ኤ መሮነ አይሁደ ማቁወስት ግደ ሀንቶሰ ኤ ብዝ ብዝነ ኤ ኦቶ።
44021020	ዬ ኤ ኦቶሰን ቤ ሲዶንየ ዎንቶ ኡ ገለቶ። ዬ ኤ ጌዴን «ኑንዶ ነኦ! ቤወ፥ ለገ ኩመነ ታቡት ዬሴ አይሁደሥተኮ ላሤ ኤቴሰ። ሀ ኡስት ቤ ኡድነ ሙሴ ዎገሴ ኤዼሴስተኮ።
44021021	ኔን አይሁደ ማቁወስት ግደ ዬሴ አይሁደሥተ ኡድ ‹ነይሽተ ገደ ኡቱሶፍተ፥ ዎገን ከቶፍተ› ዬይድ ኤሩስኮ ሙሴ ዎገ ኡ ዸቦሮሰ ኔ መሄ ህድ ህሶሰ ሲድኮ ኡ ዬሴ።
44021022	ኔ ዮዶሰ ሲዶ በድ ዸጉቱወሶ። ህኔ አም ኑሴ ብሼሸ?
44021023	ሀ ኤ ግሸ ኑ ኦሄንኬ ሀንቱወ። ሳሎ ኬንጌ ኦይድ ጌርተኮ ኑ ግደ ዬሰ።
44021024	ኡሶ ኤት ኡሳረ ዎገይ ኦሄንኬ ንየ ጌሹወ። ቤ ቅኖ ኡ ሜዱሶሮሰን ዎመ ሸንጉወ። ዬይስ ኔ ሀንቴቴ ኔ ገረ ኦዱሱተ ኦዶይ የሆ ኤ ማቄሳረ ኔንን ሙሴ ዎገ ኔ ከኬሳረ ኡድነኮ ኡ ኤሬ።
44021025	አይሁደ ማቁወ ኣዴሤስቱሴ ‹ካሸሼ ካሹቴሴ ከሠ ሙዶፍተ፥ ሱሤን ኡሾፍተ፥ ሹፉት ኤ ህኔ ሱሥ ጉቶ ባ አቾ ሙዶፍተ፥ ለጌቶፍተ› ህድ ህኔሰ ዲዝ አንስኮ ኑ ዬሴ» ዬይድ ኡ ህዶ።
44021026	ህኔ ጰውሎሴይ ጉተ ዬ ጌረ ኤት ሀንድ ቤምበ ጌሼ ዎገ ህድ ህዩቴሰ አልሴሴ ኡሳረ ብየ ጌሼ ኤ አይቶ። ኡ ጌዤ ዎንተይ አይዴ ኤ ኣሌሳረ ኡ ብዝ ብዝሴ ካሸይ አን ዎንቴ እንጉቴሳረ ኦሄሴ ዎንቶ ሀይለ ዘዋ ኤ ጌሎ።
44021027	-
44021028	ላፉንሦ ዎንተይ ኣሌ ኡዽኔ እስየፈ ዮዴቸ አይሁደሥት ዎንቶ ሀይለ ዘዋ ጰውሎሴ ቤድ አሥተ ኡድ ኮይሱሴ ዴንስ «እስረኤሌ ጌርቶ! ኑ መሩወይቴ! ኑ አሥተን፥ ሙሴ ዎገን፥ ሀ ዎንቶ ሀይለ ዘወ ኡ እንጸኦሮንኬ ኡድ ጎዶ ኡድ አሤ ኤሩስየ ዬሴስ ሀ አሡኮ። ዬ ኤስ ኤሎ ባሶ ህድኮ ሀ ሀይለ ዘዋ ግርከሥተን ጌልስ ሀይለ ጎዶ ኤ ዾሁሶ» ዬይድ ኡዉስኔ ኤሰ ኡ አይቶ።
44021029	ኤሱሜ ዬይድ ኡ ህዶስን ኤፌሶነሤ ማቄ ትሮፍሞሴ ቡሮ ጰውሎስየረ ከተማ ቤ ቤዴቾ ግሸ ዎንቶ ሀይለ ዘዋ ኤት ኤ ዮዶሰ ኡሶ ኤ ብሽኔኮ።
44021030	ከተመሥትን ኡድ ኮይስ ቤ ዬቾይነ ዎጽ ዮድ ኡ ጵክሉቶ። ጰውሎሴን አይት ዎንቶ ሀይለ ዘወ ከራፈ ጎሽ ኬስ ዬንየዎ ቄይሽ ገሰ ኡ አይሶ።
44021031	ኤሰን ዎዼሴ ኡይድኔ «ዬሩሰሌሜ ከተማኮ ኮይስ ኡንዴሴ» ህድ ህኔ ዎሶይ ሮመ ቶረሴ አፈነ ማገኮ ኤ ሀንዶ።
44021032	ህኔ ቶረሥታረ ጺሥ ገረ አፈነ ማግተረይስ ኤት ዬ ጌርት ገረ ኤ ዎጾ። ኡስተን ቤ ቤዶንየ ዬ ጌርት ጰውሎሴ ቤ ዱርቾሸ ኡ ዸዶ።
44021033	ዬ አፈነ ማገን ዮድ ጰውሎሴ አይት «ለምእ ሰንሰለቴነ ቱኩወይቴ!» ህድ ኤ ህዶ። ኦኔ ኤ ማቄሳረ አበ ኤ ሀንቶሳረ ኤሬሴ ኤ ኦይጮ።
44021034	አሥታፈን ብዝ ብዝት ሴሰ ሃሰ ኡ ህቸ፥ አፈነ ማገን አሥ ኮይስኔ አበይድ ኡይኔስ ኤሱሴ ጌሌ ዼድኔ «ጰውሎሴ ቶረሥት ዬሴ ጎዶ ኣንጉወይቴ» ህድ ኤ ህዶ።
44021035	ጰውሎሴይ ቤ ዴሜነ ዴሜነ ዬሴ ኬለ ኤል ኤ ዬሱኔ አሥት ኡድ ኤ ገረ ዴንዴሴ ኢተነ ኡርእየ ኡ ዬቾ ግሸ ቶረሥት እድ ኤት ኡ ሀንዶ።
44021036	አሥትን «ዎዹወይቴ!» ህድ ኡውስኔ ሀምየ ኡ ዬቸ።
44021037	ቶረሥት ቤ ጎዶወ ኣንድ ኤሰ ጌልሴ ኡ ኡዼሱኔ ጰውሎሴይ ቶረሴ አፈነ ማገኮ «ብዝ ዜሬ ኔኮ ተ ዜሬሴ» ዬይድ ኤ ህዶ። አፈነ ማገን «ግርኬ ኑነ ኤረ ኔ ኤሬ?
44021038	ህኔ ኡኬ ዎገ ቶረ ዴንስ ‹አሤ ዎዼቸሽተ› ህድ ህዩትቸ ኦይድ ኩመ አሤ ኤት ሰሀ ሜላ ኬሴቸ ግብጸሥ ንየ ማቁወዬ?» ዬይድ ኤ ኦይጮ።
44021039	ጰውሎሴን «ተን አይሁደሡኮ! ክልቅየ ዉዴ ዬሴ ኤሩቴሴ ጸርሴሴ ከተማኮ ተ ዬሉቶ። ሀ አሥቱሴ ተ ዜሬሴ ህድኮ ኔምበ ተ ሽኤ» ህድ ኤ ህዶ።
44021040	ኤስን ጰውሎሴ «ዜሩወ!» ህድ ኤ ህኔ ኬደ ጎዶወ ኤዽ አሥ ምክ ህዮሮሰ ኩቼነ ኤ ቤይሶ። ምክ ኡይዶ ጌዴ እብረይስቴ ኑነነ ዜሬ ኤ አይቶ።
44022001	«ኑንዶ ነአጽቶ፥ ኑወድየጽቶ! ተ ሀንቶ በይሶይ ባንኬ ህ ኤሮሮሰ ህኑሴ ተ ዜሬቴ ስወይቴ» ዬይድ ኤ ህዶ።
44022002	ኡ ኑነነ ኤ ዜሩሱኔ ሲድ ቡሮሜ ፌቶ ምኩ ኡይዶ። ጰውሎሴን ዜርስኔ
44022003	«ተን ክልቅየ ዉድየ ጸርሴሴ ከተማ ዬሉተ አይሁደሡኮ። ተ ድጮሽን ዬሩሰሌሜ ከተማኮ። ገመልየ ገረፈ ን አድየጽት ዎገን ኤ ዬሴንኬ ሸቶ በድ ነዽ ሞዹስ ኤርድ ሀንዞ ህኑን ሀንቴንኬኮ ዎንቶሴ ኤዼሴሰ ተ ማቅቸ።
44022004	ሀ ላሥ ኦጌ ሀንጌስተ ኡ ሀይኦሮ ኣሎኮ ዋዬ ኡሶ ተ ቤይስቸ። አሰንሥተን ማችተን ቱትኮ ቱፌ ዘዋ ኡ ጌሎሮንኬ ተ መህቸ።
44022005	ዬ ኤስ ኣዴ ማቄሰ ከህንቱሴ አፈነ አድየረ ገቴ አሄስታረይ ቤ ኩሜነ ታሴ አቶኮ። ኡስን ደመስቆ ዬቸ ቤንኬይዴሴ አይሁደ ማግቱሴ ቤ ዲዝቾ ዲዞ ኡ እንድኔ ኤት ደመስቆ ዬቸ ኣዴሤስተ ቱት ዬሩሰሌሜ ኦዌሳረ ኡ ገረ ያኡሴሳረኮ ተ ሀንግቸ።
44022006	ሀንድ ደመስቆ ከተመ ተ ኡቁሱኔ ተ መሶ ባኔ ሱርንቴ ሳተወ ኦርጄ ፎኤይ አፋፈ ተ ጎጌ ኤ ፈዾ።
44022007	ዬንየን ሰሃ ተ ኡንዶ። ‹ሰውሌ፥ ሰውሌ፥ አሜ ዋዬ ታ ኔ ቤይሴ?› ዬይድ ህኔ ከቶ ተ ሲዶ።
44022008	ተንን ‹ተ ላሦ፥ ኔን ኦኔወ?› ዬይድ ተ ኦይጮ። ኤስን ‹ተን ጎድየ ኔ ዬሴ ነዝረተሥ ዬሱሰኮ› ዬይድ ኤ ህዶ።
44022009	ታረ ዬቸሽትን ፎኤ ኡ ቤዶሰ ባከ ታ ኤ ዜሩሱሱኔ ኤ ከቶ ስዩቶ ባሶ።
44022010	ተንን ‹ላሦ፥ ዋን ተዬ?› ህድ ተይኔ ላሥ ‹ዴንድ ደመስቆ ሀንጉወ! ኔ ሀንቶሮሰ ኔሴ መሡቴሴስት ኡድ የሀኮ ኔሴ ኦሁቴ› ዬይድ ኤ ህዶ።
44022011	ፎኤይ ለጭ ለጭ ህድ ተ ኣፍየ ጨዶሱነ ቤዬ ተ ዼድኔ ታረ ዬቸ ጌርት ተ ኩቼ አይት ጎችሽኔ ደመስቆ ኡ ኣንዶ።
44022012	ሀናንየ ህድ ህሶ ብዝ አሥን የሀ ኤ ዬቸ። ዬ አዴን የሀ ዬሴ አይሁደሥት ቤ ኡድነ ኤሰ ነሼሸ ሙሴ ዎገ ሞዹስ ከኬ ኩሡቴሴ አሡኮ ኤ ማቅቸ።
44022013	ኤስን ተ ደኣ ዮድ ኤዽ ‹ኑንዶ ነኦ፥ ሰውሌ! ኔ ኣፌይ ቤወዬ!› ዬይድ ኤ ህዶ። ተንን ዬንየዎ ተ ኣፌይ ቤድኔ ኤሰ ተ ቤዶ።
44022014	ኤስን ‹ኑወድየጽት ዎንቶይ ኤ መሦ ኔ ኤሮሮንኬ ግዞ ማቄ ኤሰ ኔ ቤዮሮንክየረ ኤ ከቶ ኔ ስዮሮንክየረ ቡሮዎኮ ንየ ኤ ጸርዴቸ።
44022015	ዬይስን ንየ ኤ መቶስ ኔ ቤዶሳረ ኔ ሲዶሳረ ኤሱሴ አቶ ማዽ ኡድ አሡሴ ኔ ኦሆሮሰኮ።
44022016	ህኔ አሜ ሀቴ ኔ ዶጌ? ዴንድ ኤ ሱንሤ ጼይድ ጸመቁቱወ! ኔ ጩቦወፈ ሾሁቱወ!› ዬይድ ኤ ህዶ።
44022017	ዬሩሰሌሜ ሀንኬ ማዽ ዎንቶ ሀይለ ዘዋ ዎንቶ ሽእችኔ ሀረጄነ ተ ቤዶ።
44022018	ህኔኮ ላሥ ታሴ ቤንት ‹ተ ግሸ ኔ ኦሄሰ ኡ ስወ ግሸ ዬሩሰሌሜፈ ኡኬ ኬሱወ!› ህድ ኤ ህዶ።
44022019	ተንን ‹ላሦ፥ አይሁደ ጵክሎ ዘወ ሀንድ ንየ ኣዴሥቸሽተ ተ ቱክቾንክየረ ተ ዱርቾንክየረ ኡስን ቤሴ ኤረኮ ኡ ኤሬ።
44022020	ኔ ግሸ ኦህቸ እስጽፈኖሴ ኡ ዎዾንየ ተንን ዬ ዎዸስት መሦ ኤትኮ የሀ ኤዽ ኡ ማኦ ተ ከክቸ› ዬይድ ተ ህዶ።
44022021	ላሥን ‹ዘረ ዬሴ አይሁደ ማቁወስቱኮ ንየ ተ አንሤ ግሸ ዴንድ ሀንጉወ!› ዬይድ ታኮ ኤ ህዶ» ህድ ጰውሎሴይ ህዶ።
44022022	ጰውሎሴይ ዜሩሱኔን አሥት ሀይስችኔ ኡ ግዳፈ ቤ ከቶ ኬደይስ «ሃንኬ ዬሴስ ሰሀ በከ ኤ ዬሶሮሰ ዎርጉሱወሶ፥ ሀይኡወዬ!» ዬይድ ህስኔ ኡ ኡይዶ።
44022023	ቤ ማኦ ዎረ ደት ጹሬ ኤት አፋ ቡድስኔ ኡ ኡውቸ።
44022024	ቶረሴ አፈነ ማገን ዬንየ ዬ ኤሰ ቤድ ጰውሎሴ ቶረሥት ኤሰ ዬሴ ጎዶወ ኡ ጌልሶሮሰ ኤ ኦቶ። አበሴ አሥት ኤ ገረ ሀ ኤ መኮ ኡ ኡይዶሰ ኤሬሴ «ዱሩወይቴ በዜሴ!» ህድ ኤ ህዶ።
44022025	ሎሀነ ኩቼ ቶኬ ኤ ኦጌ ኦጌ ቱት ዱሬሴ ኡይሱኔ ጰውሎሴይ ቤ ደኣ ዬቸ ጺሥ ገረ አፈነ ማገ «ሮመሤ ማቄ አሤ ኤ ገረ ኤ ያኡቶ ባኔ ህ ዱሮሮንኬ ካት ዎገነ ማዽየ ኤ ዬሴ?» ዬይድ ኤ ህዶ።
44022026	ጺሥ ገረ አፈነ ማገይ ዬ ኤ ኦቶሰ ሲድ ቤ አፈነ ማገኮ ሀንድ «አበ ሀንትየ ኔ ዬሴሰ ኤርድየ ኔ ዬሴ? ሀ አሥ ሮመሤመ!» ህድ ኤ ህዶ።
44022027	ህኔ ዬ ማገይ ጰውሎሴኮ ዮድ «ሜ፥ ታኮ ኦሁወ፥ ኔን ሮመሡወ?» ህድ ኤ ኦይጮ። ጰውሎሴን «ኤወ!» ህድ ኤ ህዶ።
44022028	አፈነ ማገይ «ተን ሮመሤ ማቄሴ ለገ ሚዤኮ ተ ሸንዶ» ህድ ኤ ህኔ ጰውሎሴይ «ተን ተ ዬሉቶወፈ አይት ሮመሡኮ» ህድ ኤ ህዶ።
44022029	ኤሰ ዱርድ በዙሴሴ ነቁቴቸሽት ዬንየዎ ኤ ደኣፈ ዸድ ኡ ሀርዶ። አፈነ ማገን ሮመሤ ማቅቸሼ ሎሀነ ቤ ቱቶሰ ኤርድ ኤ ዠሾ።
44022030	ቶረሴ አፈነ ማገይ አይሁደሥት ጰውሎሴ ኤሱነ ሉቶሰ አዱስ ኤሬሴ ዎርድ ጉተ ከህንቱሴ አፈነ ማግታረ ገቴ አሄስታረ ቤ ኡድነ ኡ ጵክሉቶሮሰ ኤ ኦቶ። ጰውሎሴ ቱፍየፈ ብርሽ ኣንድ ኡ ቡሮ ኤ ኡቁሶ።
44023001	ጰውሎሴን ያእቸሽቱኮ ትዽስ ቤድ «ኑንዶ ነአጽቶ፥ ሀንዞ ዎንተ ኣሎ ዎንቶ ቡሮ ጌሽ ሙጹሮነኮ ተ ዬሴ» ዬይድ ኤ ህዶ።
44023002	ከህንቱሴ አፈነ አዴ ማቄ ሀናንየይ ጰውሎሴ ደኣ ኤእቸሽተ «ኤ ኑነ በቁወይቴ!» ህድ ኤ ህዶ።
44023003	ዬንየን ጰውሎሴይ ዬ አዴሴ «ኔኖ ቦቀነ ትሹቴሴ ዝሄ! ዎንቶይ ንየ ኦጾኮ ኦጼ። ዎገነ ያኤሴ ኡት ዬስንየ ዎገ ኬንጉወሰ ታ ኡ ኦጾሮሰ ኔ ኦሄ?» ህድ ኤ ህዶ።
44023004	ዬንየን የሀ ዬቸ አሥት ጰውሎሴ «ዎንቶይ ከህንቱሴ አፈነ ገዶ አድየ ኔ ጨሼ?» ዬይድ ኡ ህዶ።
44023005	ጰውሎሴን «ኑንዶ ነአጽቶ! ተን ከህንቱሴ አፈነ አዴ ኤ ማቄሰ ኤርዶ በድኮ ተ ዬቸ። ‹አሥት አፈነ ማገ ገረ ኢተ ዜርዶፉነ› ዬይድኮ ኤ ዲዙቴሴ» ዬይድ ኤ ህዶ።
44023006	ጰውሎሴይ የሀ ዬቸ አሥተ በዴይ ሶዶቀሥተ በዴይ ፈረሰሥተ ማቄሰ ቤድ «ኑንዶ ነአጽቶ፥ ተን ፈረሰሡኮፈ ዬሉተ ፈረሰሡኮ። ሀቴ ሀይ ያአሥት ቡሮ ኤሱነ ተ ኡዾስ ‹ሀይዸስት ዴንደኮ ዴንዴ› ህድ ጎቦ ተ ኬንጌ ግሸኮ» ዬይድ ህስኔ ገቴ አሄስት ግዳ ቤ ከቶ ኬደይስ ኤ ዜርዶ።
44023007	ዬይድ ኤ ዜርድኔ ሶዶቀሥቱሴን ፈረሰሥቱሴን ኡ ግደ ቤርሰይ ዴንድኔ ጵክሉቴቸሽት ለምኤ ሸሁቶ።
44023008	ዬ ኤስን ሶዶቀሥት «ሀይቦ ዴንሦይ ባሶ፥ ዎንቶ ዎሰሥት ባሶ፥ ኢተ አያነን ማቄ ሞዼ አያነን ባሶ» ህድ ህኔስተ ኡ ማቁሱኔ ፈረሰሥት «ዬ ኡስት ኡድኮ ዬሴ» ህድ ህኔስተኮ ኡ ማቅቸ።
44023009	ዬንየን ኢተነ ኡ ኮይሶ። ፈረሰሥት በዴ ማቄ ብዝ ብዝት ሙሴ ዎገ ኤሩሴስት ዴንድ «ኑን ሀ አሥ ገረ ኢተ ዜሬ ቤዶባንጽኮ። ኤ በዴነ አያነይ ኦኦይኔ ዎንቶ ዎሰሥ ዜርዶሰ አም ኑን ኤሬ?» ዬይድ ህስኔ ዬ ዜሬ ገረ ሚንድ ኡ ቤርሶ።
44023010	ቤርሰይ ፌቶነ ኣት ሀንድኔ አሥት ጰውሎሴ ሜይስ ኡ ጉሴሱሜ ቶረሥቱሴ አፈነ ማገይ ዠሽ «ሀንድ ጰውሎሴ አሥ ግዳፈ ሾድ ኦወይቴ፥ ቶረሥት ኤሰ ዬሴ ጎዶወን ሴኬ ኣንጉወይቴ!» ህድ ህስኔ ቤ ቶረሥቱኮ ኤ ኦቶ።
44023011	ዬ ኤ ጉተ ቀመን ላሥ ጰውሎሴ ደኣ ኤዽ «ኦሴይወ፥ ዬሩሰሌሜ ተ ግሸ ኔ ዜርዶንኬ ዬይድዎ ሮመ ከተማን ታሴ ኔ ዜሮሮንኬኮ ኤ ዎርጉሴ» ዬይድ ኤ ህዶ።
44023012	-
44023013	ኤ ዎንቶ ጌዴ ኡ ታፎይ ኦይድ ተሜ ገርዴሴ አይሁደሥት ኣችያነ ጵክሉት «ጰውሎሴ ዎዾ በድ ከሠ ሙወንጽኮ፥ ዋሤን ኡሹወንጽኮ» ዬይድ ህስኔ ኡ ጫዾ።
44023014	ኡስን ከህንቱሴ አፈነ ማግቱኮወረ ገቴ ጭምቱኮወረ ዮድ «ጰውሎሴ ዎዾ በድ አበን ኑ ደደኡወንኬ ዎለ ምንስኮ ኑ ጫዼሴ።
44023015	ዮነሴ ህኑን ገቴ አሄስታረ ዎለ ኩንድ ኮሶ ዜሬ ኤ ገረፈ ኦይጭ ኤኬሰ ብሹሽ ቶረሥቱሴ አፈነ ማገ ጰውሎሴ ህኑኮ ኤ አንሦሮሰ ኦይጩወይቴ። ሀየ ዮድ ኤ ኤሎ ባኔ ኤሰ ዎዼሴ ነቁትኮ ኑ ዬሴ» ዬይድ ኡ ህዶ።
44023016	ህኔ ጰውሎሴይንዶ ቡሾ ነእ ኦግየ ኣቹንት ከፌሴ ኡ ህኔሰ ሲድ ቶረሥት ኤሰ ዬሴ ጎዶ ሀንድ ጌል ጰውሎሴኮ ዬ ዎለ ኡ ኩንዴሴሰ ኤ ኦቶ።
44023017	ጰውሎሴን ጺሥ ገረ አፈነ ማግታፈ ብዞ ጼይድ «ሀ ነእ ቶረሥቱሴ አፈነ ማገኮ ኦሄ ዜሬይ ዬሴ ግሸ ኤሱኮ ኣንጉወ!» ህድ ኤ ህዶ።
44023018	ጺሥ ገረ አፈነ ማገን ዬ ነእዮ ኤሱኮ ኤት ጌል «ቱፈሥ ጰውሎሴኮ ታ ጼይድ ሀ ነእ ኔኮ ኦሄ ዜሬይ ዬሴ ግሸ ኔኮ ተ ኦዎሮሰ ታ ሽዽኔ ተ ኦዶ» ዬይድ ኤ ህዶ።
44023019	ቶረሥቱሴ አፈነ ማገን ዬ ነእ ኩቼ አይት ኤ ጎሼዎ በዴ ገረ ኤት ኬስ «አሙነ ታኮ ኔ ኦሄ?» ህድ ኤ ኦይጮ።
44023020	ዬ ነእን «አይሁደሥት ጰውሎሴ ኮሶ ዜሬ ኦይጬሸ ብሹሽ ጉተ ገቴ አሄስት ቡሮ ኔ ኡቁሶሮሰ ንየ ኦይጬሹኮ ኡ ኩንዴሴ።
44023021	‹ኤሰ ዎዾ በዴስኔ ከሠን ሙወንጽኮ፥ ዋሤን ኡሹወንጽኮ› ህድ ህስኔ ጫዽ ኦይድ ተም አሤ ገሬስት ኦግየ ኣቹንት ኤሰ ዎዼሴ ከፍየከኮ ኡ ዬሴ። ሀቴ ኔኮፈ ስዬዎኮ አቴሰ። ሀ ኤ ግሸ ኤቶፉነ!» ዬይድ ኤ ህዶ።
44023022	ቶረሥቱሴ አፈነ ማገን «ሀ ታኮ ኔ ኦቶሰ ‹ኤሱኮኮ ተ ኦቶ› ህድ ህስኔ ኦኔኮን ዜርዶፉነ!» ዬይድ ህስኔ ዬ ነእዮን ኤ አንሶ።
44023023	ዬ ኤ ጌዴን ቶረሥቱሴ አፈነ ማገይ ጺሥ ገረ አፈነ ማግታፈ ለምኤ ሀንኬ ቤኮ ጼይድ «ቀመ ሀይዝ ሳቴ ኤ ማቁሱኔ ቄሳርየ ሀንጌ ለምእ ጺሥ ቶረሥታረ ላፍ ተም ፈረዜነ ሀንጌ ቶረሥታረ ለምእ ጺሤ ዾዜነ ደርጌ ቶረሥታረ ነቁወይቴ።
44023024	ጰውሎሴን ኤ ገረ ኡት ሀንጌ ፈረዜ ነዽ ዉዴ አሄ ፍልኮሴኮ ሞዼነ ሀንድ ኤ ኤሎሮሰ መሁወይቴ» ዬይድ ኤ ህዶ።
44023025	ዎሶን ፍልኮሴሴ ዲዝስኔ
44023026	«ቄለውዶሴ ሉስዮሴኮፈ፥ ዉዴ አሄ ኩሡቴሴ ፍልኮሴሴ፥ ሞዽየ ሰወ ኔ ዬሴ?
44023027	ሀ አሤ አይሁደሥት አይት ዎዼሱኮ ኡ ህቸ። ማቄ ባከ ሮመሤ ኤ ማቄሰ ተ ኤርዶ ጌዴ ቶረሥታረ ኤልኮ ተ ማርዶ።
44023028	አበሴ ኤሰ ኡ ሉኬሰ ኤሬሴ ተ ዎርዶ ግሸ ኡ ገቴ አሄስት ቡሮ ኦድኮ ተ ዬቸ።
44023029	ኤሰ ኡ ሉክቾሽን ቤ ዎገሜ ህስኔ ኤ ማቄሰኮ ተ ኤርዶ። ህደኮን ኤ ቱፉቶሮሰ ኦኦይኔ ኤ ሀይኦሮሰ ኤሉሴስመይ ባሶ።
44023030	ሀ አሤ ዎዼሴ ኡ ኩንዴሴስ ታኮ ኦሁቶንየኮ ዬንየዎ ኔኮ ተ አንሶ። ሉኬስት ኔ ቡሮ ኡ ሉፎሮሰ ኡሱኮ ኦትኮ ተ ዬሴ» ዬይድ ህስኔ ዲዝ ኤ አንሶ።
44023031	ህኔ ቶረሥት ቤ ዎሱቶንኬ ቀመዎ ጰውሎሴ አንትጰጽሮሴ ህድ ህሶ ጎዶ ኡ ኤሉሶ።
44023032	ጉተን ፈረዝየድት ጰውሎስየረ ሀሞሮንኬ መት ቤ ጎዶ ሀንኬ ኡ ማዾ።
44023033	ፈረዝየድትን ቄሳርየ ኤል ዲዙቴቸ ዎሶ ዬ ዉዴ አህቸ ፍልኮሴኮ እንድ ጰውሎሴ ኤ ቡሮ ኡ ኡቁሶ።
44023034	ኤስን ዬ ዲዙቴቸሼ ቤ ዜሩሶ ጌዴ ጰውሎሴ «ኣን ዉደሡነ ኔን?» ህድ ኤ ኦይጮ። ክልቅየ ዉዴ አሤ ኤ ማቄሰ ኤርድ
44023035	«ንየ ሉክቸሽት ዮሱኔኮ ኔ ዜሬ ተ ቤዬ» ህድ ህስኔ ከኬስቱሴ «ሄሮድሴ ቄይሽ ግደ ኤሰ ከኩወይቴ» ህድ ኤ ህዶ።
44024001	እችች ዎንቴ ጌዴን ከህንቱሴ አፈነ አዴ ማቄ ሀናንየይ ብዝ ብዝ ጭምታረ ያአ ዘወ ሮመ ዎገሴ ኤኤሰ ማቄ ቴርቴሎስየረ ቄሰርየ ኤ ሀንዶ። ህኔ ኡስን ዬ ዉዴ አህቸ ፍልኮሴኮ ጰውሎሴ ኤሱነ ቤ ሉኬ ሉፎ ኡ ኡቁሶ።
44024002	ጰውሎሴን ጼይጉት ኡዽኔ ቴርቴሎሴይ ኤሰ ሉክስኔ «ኩሡቴሴ ፍልኮሴ፥ ኔነኮ ለገ ሞዼቴ ኑ ዴጌሶ። ዘሩስ ኔ መሶሱነኮ ኑ አሡሴ ቡሮሱሜ አርት ድቾይ ኤ ዮዶ።
44024003	ሀ ኔ ሀንቶ ሞዼቴ ኡድ ጎዶወካረ ኡድ ዎገካረ ኬደይዴሴ ገለተነኮ ኑ ኤኬ።
44024004	ሀቴን ዎገ በይሶ በድ ንየን ገፉሶ በድ ኦዼ ተ ዜሬሰ ደንደኦነ ኔ ስዮሮሰኮ ንየ ተ ሽኤ።
44024005	ሀ አሥ ኢተ ሀርጌኮ ማዽ ሰሀ ገረ ዬሴ አይሁደሥት ግዳከ ኡድ ኮይሴ ኤ ዴንሤ። ኑካፈ እንጸዽ ኬሰ ነዝረተሥት በዴ ዱርኬስ ኤሰኮ።
44024006	ዬ ኤሱሜን ገርስ ዎንቶ ሀይለ ዘወ ዾሁሴሴ ኤ ህሱኔኮ ኑ አይቴሴ። [ኑ ዎገኬ ኤ ገረ ያኤሱኮ ኑ መሴቸ።
44024007	ዬይኮ ቶረሥቱሴ አፈነ ማገ ማቄ ሉስዮሴይ ኦሰነ ኑ ኩችየፈ ኤሰ ኤ ኬሶ።
44024008	ሉክቸሽትን ኔኮ ዮዎሮሰ ኤ መቶ።] ኤሰ ኑ ሉኬስ ቤ ኡድነ ኣዴ ኤ ማቄንኬ ሆስ ኬስ ኤሰ ኦይጭ ኤሬሱኮ ኔ ደንደኤ» ዬይድ ኤ ህዶ።
44024009	አይሁደሥትን «ሀ ኤስ ኡድ ኣዴኮ» ህድ ህስኔ ዬ ሉፎሴ ብዝ ኑነዎ ኡ ዜርዶ።
44024010	ዬ ዉዴ አህቸ ፍልኮሴን ቤ ኩቼነ ቤይስ ጰውሎሴይ ዜሮሮሰ ኤ ኦቶ። ጰውሎሴን «ለገ ቤረ ኣሎ ሀ ዉዴሴ ያአሤ ኔ ማቄሰ ተ ኤሬ ግሸ ተ ሉፉቶሱሴ ሴኬ ተ መሄሰ ኔኮ ተ ኦሄስ ፌቶ ኬደይስ መግስኔኮ።
44024011	ዎንቶ ኩሤሴ ዬሩሰሌሜ ተ ሀንዶስ ተመ ለምእ ዎንቴሜ ቡሮ ኤ ገሩወሰ ኔን ፌቶነ ኦይጭ ኤሬሴ ደንደአኮ ኔ ደንደኤ።
44024012	ዎንቶ ሀይለ ዘዋከ ተን ኦንየረን ቤርሶ ባሶ። አይሁደ ጵክሎ ዘዋን ከተማን አሤ ተ ኮይሱሡሱኔ ታ ዴጌሡቶ ባሶ።
44024013	ሀቴ ተ ገረ ቤ ኡቁሶ ሉፎሴ ብዝ አቶን ኡቁሴሴ ደንደኡቱወሶ።
44024014	ኔኮ ኦሄሴ ተ ዎርጌሰ ስወ! ዬ ኤስን ‹ኑካፈ እንጸዽ ዸድ ኬሰስተ› ህድ ኡስ ህኔ ጌር በዴነ ኤዽኮ ላሥ ኦጌነ ኑወድየጽት ዎንቶ ተ ኩሤ። ሙሴ ዎገካረ ካየሥት ፍሸሮወካረ ዲዙቴሴሰ ኡድዎኮ ተ ኣዴሤ።
44024015	ኡስ ቤሴ ቤ ቅኖሴ ጎቤንኬ ግዞ ማቄስታረ ግዞ ማቁወስታረይ ሀይቦወፈ ኡ ዴንዴንኬ ተንን ዎንቶነ ጎበኮ ተ ጎቤ።
44024016	ሀ ኤ ግሸኮ ዎንቶ ቡሩወካረ አሥ ቡሩወካረ ጌሽ ሙጹሮይ ዬሶሮንኬ ኡድ ዎገ ተ ከርዱቴ።
44024017	ዬሩሰሌሜፈ ተ ኬሶወፈ ለገ ቤረ ጌዴን ተ አሥተ መሬ ሚዤ እንጌሳረ ዎንቶሴ ካሸ ካሼሻረኮ ሀንኬ ዬሩሰሌሜ ተ ዮዶ።
44024018	ዎንቶ ሀይለ ዘዋ ‹ብየ ጌሼ› ህድ ህሶ ዎገ አልሴሴ ዬ ኤሰ ሀንትየ ተ ዬሱኔኮ ታረ ኡ ሙቶ። ዬንየን ለገ አሥ ታረ በድኮ ዬቸ፥ ኮይስን ዴንዶ ባሶ።
44024019	ማቁወዬ ባከ እስየፈ ዮደ ብዝ ብዝ አይሁደሥተኮ የሀ ዬቸ። ዬ ኡስት ታ ሉፍየ ቤዬሴ ሉፎ ኤሱነ ቤ ሉኬሰ ኬመአይኮ ኔ ቡሮ ዮድ ሉፉቱወዬ።
44024020	ገቴ አሄስት ቡሮ ተ ኤኡሱኔ ተ ገረ ቤ ዴጌሶ በይሶይ ዬሰአይኮ ሀየ ዬሴስት ኦሁቱወዬ።
44024021	ኣዴዎ ኡ ቡሮ ኤዽ ‹ሀይቦ ዴንሦይ ዬሰኮ ዬሴ ህድ ተ ህዶ ግሸ ሀንዞ ተ ገረ ኤ ያኡቶሮሰ ህ ቡሮ ኤዽኮ ተ ዬሴ› ህድ ህስኔ ተ ከቶ ኬደይስ ተ ዜርዶሱሜ ፌደይ ባሶ» ዬይድ ኤ ህዶ።
44024022	ፍልኮሴይ ላሥ ኦጌ ሞዹስ ኤሬሰ ቤ ማቅቾ ግሸ «ቶረሥቱሴ አፈነ ማገ ማቄ ሉስዮሴይ ዮኬቴ ህ ዜሬ አልሰኮ ተ አልሴ» ህድ ህስኔ ፌዴ ዎንተሴ ኤ ኪቶ።
44024023	ጺሥ ገረ አፈነ ማገኮ «ኤሰ ከኩወ፥ ቄይሽ ግደ ሴኬ ሀንኬ ኤ ሀንቶሮሰ ቱጮፉነ፥ ኤ እግንትን ኤሱሴ ዎርጉሴ አበኮ መሬሴ ዮሱኔ ኦሶፉነ» ዬይድ ኤ ህዶ።
44024024	ኦዼ ዎንቴ ጌዴ ፍልኮሴይ ደሩስለ ሱንጌ አይሁደጽዮ ማቄ ቤ መችየረ ኤ ዮዶ። ጰውሎሴን ጼይጉስ ዬሱስ ክርስቶሰ ኣዴሤ ግሸ ኤ ኦሁሱኔ ሀይስ ኤ ሲዶ።
44024025	ጰውሎሴን ግዜቴሳረ ቤምበ ከት ዬሴ ግሻረ ቡሮ ገረ ዮኔ ያአሳረ ኤ ዜርድኔ ፍልኮሴይ ዠሽ «ሀቴሴ ዸድ ሀንጉወ፥ ታሴ ኤ ብሼ ዎገኮ ንየ ተ ጼይጉሴ» ዬይድ ኤ ህዶ።
44024026	ፍልኮሴን ጰውሎሴይ ኤሱሴ ሚዤ ኤ እንጌንኬ ጎብስኔ ለገ ዎገ ጼይድ ኤ ዜሩስቸ።
44024027	ለምእ ቤረ ጌዴን ፍልኮሴ ጎዶ ቆርቅዮሴ ፍስጾሴይ ማጌቶ። ፍልኮሴን አይሁደሥት መጎሮሰ ህስኔ ጰውሎሴን የሀ ኤ ቱፉቴቾንኬዎ ኤ ዸዶ።
44025001	ፍስጾሴን ኤ ገረ ቤ ማጌቶ ዉዴ ቤ ጌሎ ሀይዝ ዎንቴ ጌዴ ቄሳርየፈ ዬሩሰሌሜ ኤ ሀንዶ።
44025002	የሀን ከህንቱሴ አፈነ ማግታረ አይሁደሥቱሴ አንጉዘጼ ማቅቸ ብዝ ብዝታረይ ጰውሎሴ ገረ ቤ ሉፎ ኡ ዴንሶ።
44025003	ኤሰን ኦግየ ኣቹንት ከት ዎዼሴ ቤ ዎርግቾ ግሸ ጰውሎሴ ዬሩሰሌሜ ኦዉስ ኡሱሴ ሞዼ ኤ ሀንቶሮሰ ኡ ሽዾ።
44025004	ፍስጾሴን «ጰውሎሴይ ቄሳርየ ከፉትየኮ ኤ ዬሴ፥ ተንን ኡኬነዎኮ ሴኬ ማዽ ሀንጌ።
44025005	ህ ማግት ታረ ቄሳርየ ሀንጉቱወዬ፥ ጰውሎሴይ ኬንጌ በይሶይ ዬሶ የሀ ሉፉቱወዬ» ዬይድ ኤ ህዶ።
44025006	ፍስጾሴን ሀዙፌ ኦኦይኔ ተም ዎንተ ኣሎ ኡ ደኣ ቤ ዴጮ ጌዴ ሀንኬ ቄሳርየ ኤ ማዾ። ዬ ኤ ጉተን ያአሴ ኡት ጰውሎሴ ኡ ኦዎሮሰ ኤ ኦቶ።
44025007	ጰውሎሴይ ኡዾንየን ዬሩሰሌሜፈ ዮደ አይሁደሥት ኤሰ ጎድ ኤዽ ለገ ዴጾ ሉፎ ኤ ገረ ኡ ኡቁሶ። ዬ ቤ ሉቶ ሉፎሴ አቶ ኡቁሴይ ኡሶ ኢሾ።
44025008	ጰውሎሴን «ተን አይሁደ ዎገሴን ማቄ ዎንቶ ሀይለ ዘወ ገረን ኦኦይኔ ሮመ ካት ገረን ተ ሀንቶ በይሶይ ባሶ» ዬይድ ህስኔ ዬ ዜሬሴ ኤ ኡተ ሴኬ ኤ መቶ።
44025009	ፍስጾሴይ አይሁደሥት መጎሮ ግሸ ህድ ህስኔ ጰውሎሴ «ዬሩሰሌሜ ሀንድ የሀ ተ ቡሮ ያአሴ ኤኤ ዎርጉወ ኔ ዎርጌ?» ዬይድ ኤ ኦይጮ።
44025010	ጰውሎሴን «ሮመ ካት ያአሥ ቡሮ ኤዽኮ ተ ዬሴ፥ ተ ገረ ያኤ ኤ ዎርጉሴስ ኡሶኮ። ኔንን ሞዹስ ኤሬንኬ አይሁደሥት ገረ ተ ሀንቶ በይሶይ ብዝን ባሶ።
44025011	በይሰሤ ማዽ ሀይቦሴ መሄ በይሶ ተ ኬመአይኮ ‹ሀይቦወፈ ተ አቶሴ!› ህድ ህወሶ። ሀ ኡ ሉኬስ የሆ ማቆአይኮመ ኦኔን ኡሱሴ ታ ገርስ እንጉወሶ። ሮመ ካቱኮ ታ ገርሡወ!» ዬይድ ህስኔ ሀንኬ ኤ መቶ።
44025012	ፍስጾሴን ዬንየዎ ቤረ ሀንትቸ ማግታረ ዎለ ኩንድ « ‹ሮመ ካቱኮ ታ ገርሡወ!› ህድ ኔይዶ ግሸ ሮመ ካቱኮ ሀመኮ ኔ ሀሜ» ዬይድ ኤ ህዶ።
44025013	ኦዼ ዎንተ ጌዴን ካት አግርጳረ በርንቅየረይ «ሀበሌ ሞዼነ ኔ ዮዶ» ዬይድ ፍስጾሴን ሰዉሴሴ ቄሳርየ ኡ ዮዶ።
44025014	የሀን ለገ ዎንቴ ቤ ኡቶንየከ ፍስጾሴይ ጰውሎሴ ግሸ ካት አግርጰኮ «ፍልኮሴይ ቱት ገዴሴ ብዝ አሡኮ ሀየ ዬሰ።
44025015	ዬሩሰሌሜ ተ ዬቾንየ ከህንቱሴ አፈነ ማግታረ አይሁደ ጭምታረይ ሀ አሥ ግሸ ታሴ ቤ ኦቶ ጌዴ ‹ኤ ገረ ያኡወ› ህድኮ ታ ኡ ህዴቸ።
44025016	ተን ‹ሉፉቴስ ሉኬስት ቡሮ ኤዽ ቤ ሉፉቶሱሴ ኤ ኡተ ኤ መቶ ባኔ ሉፉተሴ ኤ ገረ ያዽ ገርስ እንጌይ ሮመ ካት ዎገ ማቁወሶ› ዬይድ ኡሱሴ ተ መቶ።
44025017	ህኔኮ ሉክቸሽት ጵክሉት ሀንኬ ኡ ዮድኔ ዶዶ በዴስኔዎ ጉተ አሌይድ ያኤሴ ኡት ‹ጰውሎሴ ተ ቡሮ ኦወይቴ!› ህድ ተይዶ።
44025018	ኤሰ ሉክቸሽት ኤዽ ኤ ሉፎ ኡቁሱሱኔ ‹ኢተኮ ኤ ሀንቴሴ› ህድ ተ መሴቾይኔ ዴጾ ሉፎ ኤ ገረ ኡቁሴ ኡ ዼዶ።
44025019	ማቁወዬ ባከ ኤሰ ኡ ሉክቾሽ ቤ ዎንቶሴ ቤ ኬንጌ ቤ ዎገ ግሻረ ሀይዽ ዬቸሼ ‹ኤንአኮ ኤ ዬሴ› ህድ ጰውሎሴይ ህኔ ዬሱሰ ግሻረኮ።
44025020	ሀ ኤሱኬ ዬሴ ዜሬ ተ ብርቼ ኦጌይ ተ ቡሮ ባኔ ጰውሎሴኮ ‹ዬሩሰሌሜ ሀንድ ያአሴ የሀ ኤኤ ዎርጉወ ኔ ዎርጌ?› ህድ ተይኔ
44025021	ጰውሎሴይ ኤ ዜሬይ አንጉስ ሮመ ካት ቡሮ ኦይጩቶሮሰ ዎርድ ‹ታ ገርሡወይቴ!› ህድ ኤ ህኔ የሀ ኤ ሀሞሮ ኣሎ ቱፌ ዘወ ኤ ዴጮሮሰ ተ ኦቶ» ህድ ህስኔ ካት አግርጰኮ ኤ ዜርዶ።
44025022	ካት አግርጰይ ፍስጾሴ «ተንን ዬ አሥ ዜሩሱኔ ስዬሱኮ ተ ዎርጌ» ዬይድ ኤ ህዶ። ፍስጾሴይ «ጉተኮ ኔ ስዬ» ዬይድ ህዶ።
44025023	ህኔኮ ጉተ አግርጳረ በርንቅየረይ ኬደይዴሴ ኩሠ ፉለነ ቤ ቶረሥቱሴ አፈነ ማግታረ ከተማ ዬቸ ኦርጄ አሥታረ ዮድ ያአሴ ጵክሉቱሶ ኣኮ ዘዋ ኡ ጌሎ። ዬንየን ፍስጾሴይ «ጰውሎሴ ኦወይቴ!» ህድ ኦትኔ ጰውሎሴ ኡ ኦዶ።
44025024	ፍስጾሴን «ካቶ አግርጰ፥ ህኑኖ ኑረ ሀየ ዬሴስቶ ኡድ! ‹ሀ አሥ ሀ ኤ ጌዴ ዬሶሮሰ ዎርጉሱወሶ› ዬይድ ህስኔ ኡውስኔ ዬሩሰሌሜን ሀየን ዬሴ አይሁደሥት ኡድ ኤ ገረ ተ ያኦሮሰ ታ ኡ ኦይጮሽ ሀይ ሀ ህ ቤኔ አሡኮ።
44025025	ኤ ሀይኦሮሰ ኤሉሴ በይሶ ኤ ገረ ተ ዴጌሶይ ባሶ። ‹ሮመ ካት ቡሮ ታ ገርሡወ!› ህድ ኤ ህኔ «የሀ አንሠኮ ተ አንሦ» ህድኮ ተይዴሴ።
44025026	ዬይድ ኤ ማዸኮን ተ ላሡኮ ኤሱሜ ተ አንሤስ ‹ሀ ኤሰኮ› ህድ ህዩቴ ዜሬ ዴጌሶ ባሶ። ሀ ኤ ግሸኮ ሆስ ኬስ ኤሰ ኑ ኦይጮ ጌዴ ተ ዲዜሰ ዴጌሤሴ ህ ቡሮወረ ካት አግርጰ ቡሮወረ ሀይ ተ ኡቁሶ።
44025027	ቱፈሤ አፈነ ማገኮ ገርሥስኔ ኤሱነ ኤ ሉፉቶሰ አዱሴ ዼቤይ ሙዮንቴኮ ታ ኤ ብሼ» ዬይድ ኤ ህዶ።
44026001	አግርጰን ጰውሎሴኮ «ኔን ኔሴ ዜሩወ» ህድ ኤ ህዶ። ጰውሎሴይ ቤ ሀንቶ በይሶይ ባንኬ ኦሄሴ ቤ ኩቼ ቡድ
44026002	«ካቶ አግርጰ፥ አይሁደሥት ታ ሉቶ ሉፎሴ ተ ሀንቶ ባሶይ ባንኬ ኡ ኤሮሮሰ ኤ ኡተ ኔ ቡሮ መህስኔ መገኮ ተ መጌ።
44026003	ኔንን አይሁደ ዎጋረ ቤ ግዳ አበ ገረ ኡ ቤርሴሳረ ኡድ ሞዹስ ኔ ኤሬ ግሸ ተ ኦሄሰ ደንደዽ ኔ ስዮሮሰኮ ንየ ተ ሽኤ።
44026004	ተ ነይዤትየፈ አይት ተ ዉድየካረ ዬሩሰሌምየካረ ተ ዬቾ ዬሶ አይሁደሥት ኡድኮ ኡ ኤሬ።
44026005	ኑ ዎንቶ ኤሱነ ኑ ኩሤ ዎገ ኡድየዴሜ ገርስ ምንስ ከክቸ ፈረሰሥታፈ ብዞ ተ ማቅቾንኬ ቡሮወፈ ኤረኮ ኡ ኤሬ። ሀ ኤስ ኣዴ ማቄንኬ ዜሬሴ ዎርጎአይኮ ዜሩቱወዬ።
44026006	ሀይ ሀቴ ሉፉት ያአሴ ሀየ ተ ኤዾስ ዎንቶይ ኑወድየጽቱሴ ‹እንገኮ ተ እንጌ› ህድ ኤ ህዴሴሰ ጎቦ መህየፈ ዴንደሱነኮ።
44026007	ኑ ተመ ለምእ ኦምት ዎንቶይ ‹እንገኮ ተ እንጌ› ህድ ቤ ህዴሴሰ ኤ እንጌቴ ቤዬሴ ጎብስኔ ዎንተን ቀመን ኦሴይድኮ ዎንቶ ኡ ኩሥቸ። ኩሡቴሴ ካቶ! ታን አይሁደሥት ሉቶስ ሀ ጎቦ ግሸኮ።
44026008	ዎንቶይ ሀይዻስተ ሀይቦወፈ ኤ ዴንሤንኬ ህኑን አይሁደሥት አበሱነ ‹ኣዴኮ› ህድ ህ ኤኩዋኔ?
44026009	ተንን ተ በዴነ ‹ነዝረተሥ ዬሱሰ ሱንሤ ተ ደንደኤ መኮ እንጸዽ ኤ ገረ ለገ ኢተ በሴ ሀንቴኮ ታ ኤ ዎርጉሴ› ዬይድኮ ተይዶ።
44026010	ዬይስ ዬሩሰሌሜን ተ ሀንቶ። ከህንቱሴ አፈነ ማግት ገረፈ ተ ኤቶ አዴቶነ ኣዴሥቸሽተ ለግተኮ ቱፌ ዘዋ ተ ጌልስቸ፥ ኡሶ ዎዼሴ ኡ ያኤንየን ዎዼስታረ ዎልኮ ተ ኩንግቸ።
44026011	ለገ ዎጋ አይሁደ ጵክሎ ዘውታ ኡድ ኡ ዱሩቶሮንክየረ ‹ኑ ኣዴሦ ዸድኮ ኑ ዬሴ› ህድ ኡ ህዮሮሳረ ተ መህቸ። ኡ ገረ ኬደይስ ሁልኮ አይሁደሥቱሜ ዉዴ ዬሴ ከተምተ ሀንድ ኡሶ ዋዬ ቤይስ ተ ጎድቸ።
44026012	ብዝ ዎንቴ ሀ ዜሬነ ከህንቱሴ አፈነ ማግት ገረፈ አዴቶወረ ዎሶወረ ኤት ደመስቆ ተ ሀንግቸ።
44026013	ኩሡቴሴ ካቶ! ኦግየነ ተ ሀንጉሱኔ ሱርንቴ ሳተወ ቆስ ፎኤ ገሬ ፎኤ ተ ቤዶ። ፌድታረ ዎለ ሀንግየ ተ ዬሱኔ ኑ ጎግየ አፋፈ ኤ ፈዾ።
44026014	ኑ ኡድነን ሰሃ ኡንድ ኑ ዬሱኔ እብረይስቴ ኑነነ ‹ሰውሌ፥ ሰውሌ፥ አሜ ታ ዋዬ ኔ ቤይሴ? ንየ መሄሴ ኦጼ ከሎ ኔ እንጸአይኮ ኔ ገረ ሚሞኮ ኤ ሚንጌ› ዬይድ ህኔ ከቶ ተ ሲዶ።
44026015	ተንን ‹ላሦ፥ ኔን ኦኔነ?› ዬይድ ተይኔ ላሥን ‹ተን ዋዬ ቤይስየ ኔ ዬሴ ዬሱሰኮ።
44026016	ሀቴ ዴንድ ኤኡወ። ኔሴ ተ አዴይዶስ ሀቴ ታ ኔ ቤዶሱናረ ቡሮ ገረ ንየ ተ ቤይሴሱናረ ተ መረሣረ ተ አተሣረ ኔ ማቆሮሰ ንየ ማጌሤሱኮ።
44026017	እስረኤሌ አሥት ገረፋረ ኡሳ ንየ ተ አንሤ አይሁደ ማቁወስት ኩችየፋረ ንየ ኬሰኮ ተ ኬሴ።
44026018	ኡ ኣፌይ ቤዮሮሰ መት ጬንቻፈ ፎእየ ኔ ገርሦሮሰ ሁምበዬ አዴቶ ኦሞወፈ ዎንቶኮ ኔ መሆሮሰኮ ኔምበ ተ አንሤ። ዬንየን ኡስ ቤ ጩቦወፈ ኡ ማሩቴ፥ ታነ ቤ ኣዴሶሱነኮ ሀይሎንዴሴስት ግዳን ቤሴ ጎዶ ኡ ዴጌሤ› ዬይድ ኤ ህዶ።
44026019	ካቶ አግርጰ! አፋፈ ታሴ ሀረጄነ ኦሁተሱሴ ዎሱትኮ ተ ዬሴ።
44026020	ቡሮነ ደመስቆ ዬሴ አሥቱሴ፥ ሴኬን ዬሩሰሌምየካረ ይሁደ ዉድየ ዬሴስቱሳረ ኡድ ዬይድዎ አይሁደ ማቁወስቱሴን ‹ህ ጩቦ ዸድ ዎንቶኮ ማቁወይቴ! ዬይድ ህ ማዾስ ኤሱነ ኤሩቴ ሀንተ ሀንቱወይቴ› ህድኮ ኡሱሴ ተ ኦቶ።
44026021	ሀ ኤ ግሸኮ አይሁደሥት ዎንቶ ሀይለ ዘዋ ተ ዬቾይኔ አይት ታ ዎዼሴ ኡ ዎርዶ።
44026022	ሀንዞ ኣሎ ዎንቶኮ ተምበ መርደ። ህኔኮ ሀየ ኤዽ ኦዼሴ ኦርጄሼ ኦህየ ተ ዬሴ። ካየሥታረ ሙስየረይ ‹ዬይድኮ ኤ ማቄ› ህድ ቡሮ ኡ ዜርዴቾሽተ ባከ ፌደ አበን ተ ኦቶይ ባሶ።
44026023	ዬ ኤስን ‹ሜስሄይ ኤ መዹንጌ፥ ሀይዸስቱሜ ቡሮነ ዴንዴነ እስረኤለሥቱሳረ እስረኤሌ ማቁወስቱሳረ ሞዼቴ ፎኤ ኤ ኦዱሴ› ህድኮ ኡ ህዴቸ» ዬይድ ኤ ህዶ።
44026024	ኤስን ዬይድ ዜርየ ዬሱኔ ፍስጾሴይ ከቴይድ «ጰውሎሴ፥ ጎዥኮ ኔ ዬሴ! ኔ ኤርዶ ለገ ኤረይ ንየ ጎሽኮ ኤ ዬሴ» ዬይድ ኤ ህዶ።
44026025	ጰውሎሴን «ኩሡቴሴ ፍስጾሴ! ተን ጎዦ ባሶ። ጎዦ ባ አሥ ዜሬንኬኮ ኣዴ ዜርየ ተ ዬሴ።
44026026	ኤ ቡሮ ዠሼ ባከ ተ ዜርዶ ካት ሀ ዜሬ ኤረኮ ኤ ኤሬ። ሀ ኤስ ኣችየ ሀንቱቶ ባሰ ኤ ማቄ ግሸ ካት ገረፈ ብዝ ዜሬን ቱልጹወንኬ ኤረኮ ተ ኤሬ።
44026027	ካቶ አግርጰ! ካየሥት ኦቶሰ ‹ኣዴኮ› ህድ ህወኑወ? ኣዴኮ ኔ ህኔሰ ኤረኮ ተ ኤሬ» ዬይድ ኤ ህዶ።
44026028	ካት አግርጰን ጰውሎሴ «ሀቴ ሀ ኦዼ ዎገዎ ክርስቶሰ ተ ኣዴሦሮንክየ ታ ኔ መሄ?» ዬይድ ኤ ህዶ።
44026029	ጰውሎሴን «ኦዼ ዎገን ማቄ ኣኮ ዎጋከ ንየዎ ማዾ በድ ሀንዞ ሀ ተ ዜርዶሰ ሲደስት ቤ ኡድነ ሀ ተን ቱፉቶ ቱፌዎ ባከ ተን ማዾንኬ ኡ ማቆሮሰኮ ዎንቶ ተ ሽኤ» ዬይድ ኤ ህዶ።
44026030	ዬ ኤ ጌዴ ካትን፥ ዬ ዉዴ አህቸሽን፥ በርንቄን፥ ኡሳረ ዬቸሽትን ቤ ኡድነ ዸድ ኡ ዴንዶ።
44026031	ኬስ ዸድ ሀንግስኔን «ሀ አሥ ሀይቦሴ ኦኦይኔ ቱፌሴ ብየ ኤሉሴሰ አበን ሀንቶ ባሶ» ዬይድ ኡ ህዶ።
44026032	አግርጰን ፍስጾሴኮ « ‹ሮመ ካቱኮ ታ ገርሡወይቴ!› ህድ ህዬ ኤ ዼደኮ ደፉቴሱኮ ኤ ደንደእቸ» ዬይድ ኤ ህዶ።
44027001	መርከቤነ ጻሌየ ኑ ሀንጎሮንኬ ኤ ማዾንየ ጰውሎስየረ ፌዴ ቱፈሥታረ ሮመ ካት አውጉስጾሴ ቶረሥታፈ ዩልዮሴ ሱንጌ ጺሥ ገረ አፈነ ማገ ኩችየ ኡ ገዶ።
44027002	እስየ በገዴ ኑናከ ዬቸ ከተምታ ሀንጌ አድረምጽሴ ከተመ አሥ መርከብየ ኡት ሀሜ ኑ አይቶ። መቀዶኔ ዉዴ ዬሴ ቴሴሎንቄ ከተመሥ አርስትሮኮሴን ኑረኮ ኤ ዬቸ።
44027003	ጌዴ ዎንቴ ሲዶነ ኑ ኤሎ። ዩልዮሴይ ጰውሎሴሴ ሞዼ መሦ ቤ ኬንግቾ ግሸ ቤ እግንቱኮ ሀንድ ብየ ዎርጉሴሰ ኤ ዴጌሦሮሰ «ሀንጉወ!» ህድ ኤ ህዶ።
44027004	የሀፈ ኑ ዴንዱሱኔን ኑ ቡሮነ ቡሮነ ሀንኬ አጌሥ ኦጽቾ ግሸ ቆጵሮሴ ዻነይ አጌሤ ኑ ገረፈ ቱጭኔ ሀሜ ኑ አይቶ።
44027005	ክልቅየ ዉዴ ኑነናረ ጰንፍልየ ዉዴ ኑነናረ ገርድ በገዴ ገረ ሀንድ ሉቅየ ዉድየ ዬሴ ሙረ ህድ ህሶ ከተማ ኑ ኤሎ።
44027006	የሀን ጺሥ ገረ አፈነ ማገይ እስክንድርየፈ ጻሌየ ሀንጌ መርከቤ ዴጌስ ኤሰ ኑ ኤ ኡቱሶ።
44027007	ለገ ዎንቴ ሎድድ ሀንግስኔ ለገ መዸነ ቄንዶሴ ሱንጌ ዉዴሴ ኤ ደኣነ ኑ ገርዶ። ኑ ቡሮ ገረን ኑ ሀንጌሰ አጌሥ ኦስኔ ሰልሞኔ ኑነነ ገርድ ቄርጼሴ ዻነይ ዮቸ አጌሤ ቱጭኔ ሀንግስኔ
44027008	ለገ መዸነ ዬ ዻነሴ ኤ ኑናነ ኑናነ ገርድ ላስየ ከተመ ደኣ ዬሴ «ከሤ ኤኩሶ» ህድ ህዩቴ ከተመ ሀንድ ኑ ኤሎ።
44027009	ሀምየ ኑ ዬሱኔ ኦግየ ለገ ዎንትት ገርድኔ ዎገይ ጾመ ዎንተ ጌዴ ኤ ማቅቾ ግሸ በገዴ ገረነ ሀሜይ ሉቦሴ ኢተነ መዹንሤሰ ኤ ማቅቾ ግሸ ጰውሎሴን
44027010	«ጌሮ፥ ጌሮ! ኑ ቡሮ ዬሴ ሀሙወከ መዻረ በዬሴ ደንደኤ አበኮወረይ ዬሴሰኮ ተ ቤኔ። ህ እደ ገራረ፥ መርከቤ ገራረዎ ኤ ማዾ ባኔ ዬ ኤስ ኤ ዮኔስ አሥ ገራረኮ» ዬይድ ኤ ኦቶ።
44027011	ጺሥ ገረ አፈነ ማገይ ጰውሎሴይ ዜሬሰ ስዬኮፈ መርከቤ ዱርኬ አዴሳረ ዬ መርከብየዴሳረ ኡ ዜሬሰ ኤ ሲቸ።
44027012	ዬ «ከሤ ኤኩሶ» ህድ ህዩትቸ ጎዶይ በርጎ ገርሤሴ ብሹወ ጎዶ ኤ ማቅቾ ግሸ ዬ መርከብየ ዬቸ ለገ አሥት «ኤ ደንደኡቶአይኮ ፍንቄ ሽዽ የሀ በርጎ ኑ ገርሰኮኮ ኤ ብሻኔ» ዬይድ ህስኔ ቤ መሦ ኡ ኡቁሶ። ቄርጼሴ ዬሴ ፍንቄይ ቆስ ጌሌ በዴ ማቅስኔ አፈ በዴፈን ኦሞ በዴፈን ጌሌ መርከቤሴ ዶኤኮ ኤ ማቅቸ።
44027013	ኦሞ በዴፈ አጌሥ ኦዼ አጌቱሱኔ ቤድ ኡ መሴቾንኬ ማዼሴሰ ኡሶ ኤ ብሽኔ ዸድ ሀሜሴ ኡ ዴንዶ። ዬ መርከቤይ ኤእቾ ጎዶፈን ዴንድ ዬ ዻነ ኑናነ ኑናነ አይት ሀምየ ኡ ዬቸ።
44027014	ኦዼ ዎገ ጌዴን «አፈ በዴ አጌሤ» ሱንጌ ኢተ ኦሰሥ አጌሥ ዻነ በዴፈ ዴንድ ኡሱኮ ኤ አጌቶ።
44027015	አጌሥ መርከቤ ኡርእኔ ኑ ዎርጌ ኦጌ ሀሜ ደንደኤ ዼድ አጌሡዎይ ኡርእ ቤ አጌቴ በዴ ኤት ኤ ኣንዶ።
44027016	ቄደ ሱንጌ ዻነይ አጌሤ ቱጭኔ ሀንግስኔ ሉቦ ማሬሴ ዬ መርከቤነ ጎቹት ዮቸ ዘጰ በዬሴ ኤ ህቾይኔ አይት ሀይስ ኑ ማርዶ።
44027017	ዬ ዘጰ ዋሳፈ መርከብየ ኬስ ኡ ገዶ። ዬ ኤ ጌዴ መርከብየድት ዬ መርከቤይ ሜኤሜ ገኔነ ኤ ኦሞነ ኣስ ጻጽ ኡ ቱቶ። መርከቤይ «ሱርቴ» ህድ ህዩቴ ዋሳ ጵክሉቴሴ ሲሱካ ኤ ጌሌሜ ዠሽ መርከቤይ ኤሱነ ሀንግቾሸ ኤ ቅኖወፈ ኡ ሆስኔ አጌሥ ቤ አጌቴ በዴ ኤት ኤ ኣንዶ።
44027018	ዥረሆይ ሚንድ መዹንሶ ጌዴ ጉተ ዬ መርከብየ ዬቸ እደ በገድየ ደፌ ኡ አይቶ።
44027019	መርከቤይ ሀንጎሮንኬ መርቸ አበክተ ሀይሶ ዎንቴ ኬስ ዋሳ ቤ ኩቼነ ኡ ደቶ።
44027020	ለገ ዎንቴ ቆሴን ጾልንቴን ቤዶባንጽኮ። አጌሥ ኢተነ ኑ መዹንሶንየ «ሀ ኤሳፈ ሴኬ አቴሴ ደንደኡወንጽኮ» ህድ ህስኔ ጎቦ ኑ ቡርሶ።
44027021	አሥትን ለገ ዎንቴ ከሠ ሙዶ በድ ኡ ዶዶ። ህኔ ጰውሎሴይ ኡ ግደ ዴንድ ኤዽ «ሀ አሥቶ! ህኑኮ ተ ኦቶሰ ሲድ ቄርጼሴፈ ዴንዴ ህ ዼዴሰኮ ሃንጽ መዻረ አበኮ በዮወረይ ህኑምበ ኤሉወድኮ ኤ ዬቸ።
44027022	ሀቴን መርከቤዎኮ ኢቴሰ ባከ ህኑከፈ ብዝ አሥን ሀይኡወሶ። ሀ ኤ ግሸ ‹ኦሴይወይቴ፥ ዠሾፍተ› ህድኮ ተ ህኔ።
44027023	ኤሱሴ ተ ማቄ ተ ኩሤ ዎንቶይ አንሶ ዎሰሥ ኦንሤ ተ ደኣ ኤዽ
44027024	‹ጰውሎሴ፥ ዠሾፉነ፥ ሮመ ካት ቡሮኮ ኤኤ ኔምበ ኤ ዎርጉሴ። ዎንቶይ ኔረ ሀንጌስተ ኡድ ኡ ሀይኡወንኬ መትኮ ኤ ዬሴ› ዬይድ ህስኔኮ ታኮ ኤ ኦቶ።
44027025	ሀ ኤ ግሸ ኦሴይወይቴ። ዎንቶይ ኦቶሰ ተን ጎበኮ ተ ጎቤ፥ ታኮ ኤ ዜርዶንኬዎ ማቆኮ ኤ ማቄ።
44027026	አጌሥመይ ብዝ ዻናከ ኣንድ ኑ ደቶ በድ ዸጉወሶ» ዬይድ ኤ ህዶ።
44027027	ሜድቴረንየ በገዴ ገረነ ሴኬ ሀንኬ መዹንድ ሀምየ ኑ ዬሱኔ ተመ ኦይሶ ቀመ ኤኬ ዎዸከ መርከብየድተ ሰሀ ዮድ ኑ ኡዾሰ ኡሶ ኤ ብሾ።
44027028	መርከቤ ገረ ዬስኔ ቤ ኦሞ ዬኬ ዋሥ ዬሴ ኣሎ ገኔ ደት ኡ መትኔ ኦይድ ተም ሜትሬ ኤ ማዾ። ኦዼ ሽዽ አስዎ ኡ ደትኔ ሀይዝ ተም ሜትሬ ኤ ማዾ።
44027029	በገዴ ኑነ ዬሴ ሹቹነ ኤሰ ኑ ዬቾ መርከቤይ ኬሩቴሜ ሆድ ዬ መርከቤሴ ኤ ኤኦሮሰ ኤ ጌዴ በዴነ ኦይድ መለህቄ በገድየ ኡ ደቶ። ቀመ ማቅቸ ሰሀይ ዎንቶሮሰን ዎንቶ ሽእየ ኡ ዬቸ።
44027030	መርከብየድት ቤ ሉቦ ማሬሴ ኦዼ ዘጳ ኡት ቱልጼሴ ኡ መሶ። ዬ ኤ ግሸ መርከቤ ኤሴሴ መለህቅተ ቡሮ በዴነ ደፌሴ ህኔሰ ብሽ መርከብየከ ዬቸ ኦዼ ዘጰ በገድየ ኡ ሆሶ።
44027031	ዬንየን ጰውሎሴይ ጺሥ ገረ አፈነ ማገሳረ ቶረሥቱሳረ «ሀ መርከብየድት ሀ መለ መርከቤ ገረ ምክድ ኡቶ ባ ኣሎ ሀ ዋሳፈ አቴሴ ደንደኡወይተኮ» ዬይድ ኤ ህዶ።
44027032	ዬ ኤ ጌዴን ቶረሥት መርከብየረ ኦዼ ዘጰ ዎል ገረ ቱቴቸ ገኔ ቡርስ በገድየ ኡ ደቶ።
44027033	ጰውሎሴን ዎንቴሴ ኤ ህኔ ቤ ኡድነ ከሠ ኡ ምዮሮሰ ኦህስኔ «ከሠ ሙዶ በድ ሀይኤሴን አቴሴን ኤ ፌቀ ዬስኔ ህ ዶዶይነይ ሀይ ሀንዞ ተመ ኦይሶ ዎንቴኮ።
44027034	‹ኦዴ፥ ከሠ ሙወይቴ!› ህድኮ ህኑምበ ተ ሽኤ። ህ ሙዶይነ ህ አቶሮንኬኮ ህኑምበ ኤ መሬ። ህኑምበ ሚዼ በስ ፌቶ ብዝን ባሶ» ዬይድ ኡሶ ኤ ኦሱሶ።
44027035	ዬ ኤሰ ቤ ዜርዶ ጌዴን ቦረ ዴንስ ኡድየዴ ቡሮ ዎንቶ ገለት ሜይስ ምዬ ኤ አይቶ።
44027036	ጰውሎሴይ ዜርዶሱነን ኦሴይድ ቤ ኡድነ ከሠ ኤት ምዬ ኡ አይቶ።
44027037	መርከብየከ ዬቸ አሥት ለምእ ጺሤ ላፍ ተመ እዙፍ አሥተኮ ኑ ማቅቸ።
44027038	ሙድ ቤ ምሾ ጌዴ መርከቤይ እድቾ ጎሰ በገድየ ኡ ደትኔ መርከቤይ ሸዉቶ።
44027039	ሰሀይ ዎንትኔ ሰሀ ኡ ቤዶ። ዬ ቤ ኤሎ ጎዶ ኤርዶ በድኮ ኡ ዬቸ። ዋሥ ሴኬ ሰሃ ገርዴሴ ጎዶ ሀንድ ኤል ኤሳነ ቤ ኬሴ ሰሀ ሸንኬይዴሴሰ ኡ ቤዶ። ኤ ደንደኡቶአይኮ ህድ ህስኔ መርከቤ የሀ በገዴ ኑነ ኣሜሴ ኡ ዎርዶ።
44027040	በገድየ ቤ ደቴቾ መለህቅት ገንተ ኡ ቡርሶ። ዬንየን መርከቤ ዱርክቸ ምሤ ኤ ጎዶወፈ ኤት ቤ ቱቴቾሸ ገኔ ብርሽ ዬ ምሤ ሴኬ ኦሞነ ኤ በልየ ኡ ጌልሶ። ቡሮ በዴነ አጌሡሴ ዬቸ ኦዼ ማኦ ዎኬ ህስ በገዴ ኑነ ዸድ ኬሴሴ ኡ ኣዾ።
44027041	ህኔ ብዝ ጎዶ ዱሉቴሴ ሲሱከ መርከቤይ ጌልኔ ሲስ አይቶ። ቡሮ በዴነን አይኩት ኤንኤ ኤ ዼድኔ ጌዴ በዴነ ዥረሆይ ኦጽቾ ግሸ ሜኤ ኤ አይቶ።
44027042	ቱፈሥታፈ ብዝን ኡ ቡሮፈ ዸድ ኡ ቱልጹወንኬ ኡሶ ዎዼሴ ቶረሥት ዎለ ኡ ኩንዶ።
44027043	ጺሥ ገረ አፈነ ማገመይ ጰውሎሴ ማሬሴ ቤ ዎርዶ ግሸ ቤ መሦኬ ኡ ሀንቱወንኬ ኤ ኦሶ። «ዳኬ ኤሬስቶ፥ መርከብየፈ ዋሳ ዶንድ ዳከዽ ሰሀ ሜላ ዸድ ኬሱወይቴ!
44027044	አታስትን ኤሳከ ዬቸ መሱቴሴ ምሤ ኤት ፌድትን ሀ መርከቤ ሜእተ ኤት ኤሱነ ዳከዽ በገድየፈ ኬሱወይቴ» ህድ ኤ ህዶ። ዬ ኦጌነ ቤ ኡድነ በገድየፈ ሞዼነዎ ሰሃ ኡ ኬሶ።
44028001	በገድየፈ ሰሃ ሞዼቴነ ኑ ኬሶ ጌዴ ኤሰ ኑ ኬሶ ዻነይ «መልተ» ህዩቴ ጎዶ ኤ ማቄሰ ኑ ኤርዶ።
44028002	ዬ ዻና ዬቸሽትን ኦርጄ ሞዼቴ ኑሴ ኡ ሀንቶ። እረን ቡከ ቶየን ቶየ ህድ ህየ ዬቾ ግሸ ኑ ከሾሮሰ ኑሴ ተመ ኤስ ኑ ኡ ሞቶ።
44028003	ጰውሎሴይ ኡንጸ ጵክል ተማ ገዴንየ ዬ ተመ ብነነ ሾሽ ኬስ ኤ ኩቼ ሳጽ እ አይቶ።
44028004	ዬ ዻነ ዬቸ አሥት ጰውሎሴ ኩቼ ሾሽ ሳጽ አይቴሴሰ ቤ ቤዶንየ «ሀ አሥ ኣዴዎ አሤ ዎዼሴሰኮ! በገዴ ዥረሆወፈ ሞዼነ ኬሰኮን ‹ያኤ ዎንቶ› ህድ ኑ ህኔስ ያአ ገረፈ ቱልጽ አቴሴ ደንደዾ ባሶ» ዬይድ ኡ ህዶ።
44028005	ጰውሎሴን ዬ ሾሼ ቤ ኩቼ ገረፈ ተማ ትግስ ደት ብዞን አበኮ ህዶ በድ ኤ አቶ።
44028006	አሥትን «ሀቴኮ ኤ ገረይ ክጼ፥ ሀቴኮ ዴዸ ኤ ሀይኤ» ህድ ህስኔ ለገ ዎጋከ ኡ ከትኔ አበን ኤ ገረ ኤሌ ዼዶሰ ቤ ቤዶ ዎገ ቤ መሦ አርስ «ሀ ኤስ ዎንቶወፈ ብዝኮ» ዬይድ ኡ ህዶ።
44028007	ዬ ኑ ዬቾ ጎዶወ ኑ ደኣ ዬ ዻነ ዬሴ አሤ ዱርክቸ አዴ ማቄ ፉፍልዮሴ ሰሀይ ኤ ዬቸ። ኤስን ቤ ዘዋ ኑ ሞት ሀይዝ ዎንቴ ሞዹስ ኑምበ ኤ ኩሶ።
44028008	ኤሰዴን ምቸናረ ሾቴናረ ሀርድ ዎይኡሱኔ ጰውሎሴይ ኤሱኮ ጌል ቤ ኩቼ ኤ ገረ ገድ ዎንቶ ሽዽ ኤሰ ሎሉሶ።
44028009	ዬ አዴይ ሎሎ ጌዴ ዬ ዻና ዬቸ ፌዴ ሀርገሥትን ጰውሎሴኮ ዮድ ቤ ሀርግየፈ ኡ ሎሎ።
44028010	አሥትን ለገ ኦጌነ ኑምበ ኡ ኩሶ። ሀሜሴ መርከቤነ ኑ ዴንዶ ዎጋ ኑሴ ዎርጉሴሰ ኡድ ምኬዎ ኦድ መርከብየ ኡ ጌልሶ።
44028011	መልተ ዻናከ ሀይዝ አጉነ ኣሎ ኑ ዶዶ ጌዴ በርጎ የሀ ገርሴቸ እስክንድርየ ከተማፈ ዮደ መርከብየ ጌል ኑ ዴንዶ። ቤ ዎንቶ መት ኡ ኩሥቾ ድዮስቆሮሴ ሱንጌ ዎንቶ ገረ መርከቤይ ኤ ሱንግቸ። አሥ ዬ መርከቤ ሱንሤ ኤሱነ ኤሮሮሰ ዬ ድዮስቆሮሴ ብሸ ነዽ ዬ መርከብየ ቡሮነ ኡ ገድቸ።
44028012	ስረኩሴ ከተማ ሀንድ ሀይዝ ዎንቴ የሀ ኑ ፌይሾ።
44028013	የሀፈ ዴንድን በገድየነ ሀንግስኔ ሬግዮሜ ሱንጌ ከተማ ኑ ኤሎ። ���ሀን ብዝ ዎንቴ ፌይሽ ኦሞ በዴፈ አጌሥ አጌቶ ግሸ ለኮ ዎንቴ ፉትዮሎሴ ከተማ ኑ ሀንዶ።
44028014	የሀን ኣዴሤስተ ኑ ዴጌስኔ ኡሳረ ኑ አቆሮሰ ኡ ሽዾ። ላፍ ዎንቴ ጌዴን ሮመ ከተማ ሀሜሴ ኑ ዴንዶ።
44028015	ሮመ ከተማ ኣዴሥቸሽት ኑ ዮኔሰ ሲድ ኑ ሞኬሴ አፍዮሴ ገዼሰ ኣሎ ፌድት አስ «ሀይዝ አቁስ ዘወ» ህድ ህዩቴ ጎዶ ኣሎ ኑ ሞኬሴ ኡ ዮዶ። ጰውሎሴን ኡሶ ቤድ ዎንቶ ገለት ኤ ኦሴይዶ።
44028016	ሮመ ከተማ ኑ ኤሎ። የሀ ጰውሎሴ ከኬ ብዝ ቶረሥ እንጉትኔ ቤ ጎሼ ኤ ዬሶሮንኬ ኡ መቶ።
44028017	ጰውሎሴን ሀይሶ ዎንቴ ጌዴ ሮመ ከተማ ዬቸ አይሁደሥተ ዱርኬስተ ኤ ጼይድኔ ኡ ጵክሉቶ። ኤስን «ኑንዶ ነአጽቶ! እስረኤሌ አሥት ገራረ ኑ አድየጽት ዎገ ገራረ ተ ሀንቶ በይሶይ ባኔ የሆዎ ዬሩሰሌሜ ታ ቱት ሮመሥቱኮ ኡ እንዶ።
44028018	ሮመሥትን ሆስ ኬስ ታ ቤ ኦይጮ ጌዴ ሀይቦ ያአሴ ኣንድ ኤሉሴሰ ተ ገረ ዼድ ምኬ ታ ደፌሴ ኡ ዎርዶ።
44028019	አይሁደሥት ‹ምኬ ደፉቱወሶ› ዬይድ ኡ ህዶ ዎጋ ‹ሮመ ካቱኮ ታ ገርሡወይቴ!› ህድ ተ ህዮሮንኬ ኤ ማዾ። ማቄ ባከ ተ አሤ ማቄ አይሁደሥተ ተ ሉኬ ዜሬመ ኬንጉወሶ።
44028020	ሀይ ሀቴ ህኑምበ ተ ጼይጉሶስን ህኑምበ ቤዬሳረ ህኑኮ ዜሬሳረኮ። ሀ ሰንሰለቴነ ተ ቱፉቶስን እስረኤሌ ጌሩሴ እንጉተ ጎቦ ግሸኮ» ዬይድ ኤ ህዶ።
44028021	ኡስን «ይሁደ ዉዴፈ ኔ ግሸ ዲዙት ኑሴ ዮደ ዎሶይ ባሶ። የሀፈ ዮደ አሥታፈ ኔ ግሸ ኑኮ ኦተሳረ ኢተ ኦዱሰሳረይ ባሶ።
44028022	ዬ ቤሴ ቤ ጎሹነ ዎንቶ ኩሤስተ ኡድ አሥ እንጸኤንኬ ኤረኮ ኑ ኤሬ። ሀ ኤ ግሸ አበ ኔ መሦይ ማቄሰ ኔ ዜሬቴ ስዬሱኮ ኑ ዎርጌ» ዬይድ ኡ ህዶ።
44028023	ዎንተ ቤ ኪቶ ጌዴ ዬ ኪቶ ዎንቴ ኤ ዬቾ ዘወ ለድ ኡ ዮዶ። ኤስን ኬትየፈ አይት ቀመ ኣሎ ዎንቶ ካቴቴ ግሸ ኡሱሴ ኣኩስ ኤ ኦቶ። ሙሴ ዎገ ፍሸሮወፋረ ካየሥት ፍሸሮወፋረ ዬሱሰ ግሸ «ኣዴኮ» ህድ ኡ ህዮሮ ኣሎ ኤ ኤሩሶ።
44028024	ኤ ዜርዶሰን በድት ኡ ኤቶ በድት ኡ እንጸዾ።
44028025	ኡ መሦን ብዞ ማቄ ዼድኔ ኡ ሸሁቶ። ዸድ ሀሜሴ ኡይሱኔ ጰውሎሴይ ኣልጭረ ዜሬ ዜርስኔ «ህነድየጽቱሴ አያነ ጌሽ ካየሥ እሰየሴነ ዜርዶስ ኣዴኮ ኤ ማቅቸ።
44028026	ኤ ዜርዶ ዜሬን ‹ዬ ጌርቱኮ ሀንድ «ስዬመ ሲተኮ ህ ሲኔ ገጹወይተኮ፥ ቤዬመ ቤተኮ ህ ቤኔ አበ ህ ቤዶሰ ኤሩወይተኮ» ህድ ህወ።
44028027	ዬ አሥት ሙጹሮወን ጌሉወሶ፥ ኡ ወሼን ስወሶ፥ ቤ ኣፌን ኡ ጭነዾ፥ ዬይድ ማቄ ኤ ዼደኮ ቤ ኣፌነ ቤድ ቤ ወሼነን ሲድ ቤ ሙጹሮወነ ገጽ ታኮ ኡ ማዼሴሰኮኮ ኡሶ ተ ሎሉስቸ› ዬይድ ህኔሰኮ ኤ ማቅቸ።
44028028	ዮነሴ ዎንቶይ ቤ ማሬንኬ አይሁደ ማቁወስቱሴ ዎሶ ኤ አንሴሴንኬ ኤሩወይቴ። ኡስን ዬ ዎሶ ሲተኮ ኡ ሲኔ» ዬይድ ኤ ህዶ። [
44028029	ጰውሎሴይ ዬይድ ዜርዶንየ አይሁደሥት ዎለ ሴኬ ሀንኬ ኢተነ ቤርስስኔ ዸድ ኡ ሀንዶ።]
44028030	ዎመ ሸንድ አሥ ዘወ ጰውሎሴይ ለምእ ቤረ ኩሜ ኤ ኡቶ። ቤኮ ዮኔ አሥተን ኡ ኡድነ ሞት
44028031	ኦኔን ኤሰ ቱጮ ባኔ ዎንቶ ካቴቴሴ ኦህስንየረ ላሥ ዬሱስ ክርስቶሰ ግሸ ብዞን ሸቶ በድ ናስ ኤሩስስንየረ ኤ ዬቸ።
45001001	አንሡተሴ ማቄሴ ጼይጉት ዬሱስ ክርስቶሰ ማለ ማዽ ዎንቶይ አንሶ ሞዼ ኦዶ ኦሄሴ ሸሁት ኬሰ ተን ጰውሎሴይ ሀ ዎሶኮ ህኑሴ ተ አንሤ።
45001002	ሀ ሞዼ ኦዶይ ቡሮ ካየሥቱነ ሀይለ ፍሸሮወከ ጎቡሱቴቸሹኮ።
45001003	-
45001004	ዬ ሞዼ ኦዶን ዎንቶ ዬሌ ማቄ ኑ ላሥ ዬሱስ ክርስቶሰ ግሸ ኦሄሰኮ። ኤስን አሤ ኤ ማዾሰ ኑ ቤሱኔ ደውቴ ፍረ ፊጻፈኮ ኤ ዬሉቶ። ሀይለ ማቄ ኤ ዎንቱንቴ ኑ ቤሱኔ አያነ ጌሹናረ ኬደይዴሴ ቤ ኦሰናረ ሀይቦወፈ ዴንሤነ ቤ ዬሌ ኤ ማቄንኬ ዎንቶይ አዱሶ።
45001005	ዎንቶይ ቤ መሦ ሞዼትየፈ ዴንደሱነ ክርስቶሰ በዴነኮ አንሡተሴ ማዽ ተ ሀንቶሮንኬ ታ ኤ መቶ። ዬይስ ኤ መቶሱነኮ ክርስቶሰ ሱንሥ ግሸ ኡድ ሀ ሰሀ ገረ ዬሴ አሥት ዎንቶ ኣዴሦሮንክየረ ኤሱሴ ኡ ዎሱቶሮንክየረ መሄሴ ተ ሀንቴ።
45001006	ህኑንን ዬሱስ ክርስቶሰሴ ኡ ማቆሮሰ ዎንቶይ ጼይዶስት ግዳኮ ህ ዬሴ።
45001007	ሮመ ከተማ ዬሴ ህኑሴ ዎንቶይ ኤቴሴስቱሳረ ሀይለ አሥተ ህ ማቆሮንኬ ኤ ጼይዴሴስቱሳረ ኡድ ሀ ዎሶኮ ተ አንሤ። ኑሴ አዴ ማቄ ዎንቶወረ ላሥ ዬሱስ ክርስቶሳረይ አሡሴ ኬንጌ ሞዼ መሦወረ ሞዼትየረይ ህኑሴ ማቁወዬ።
45001008	ህ ኣዴሦ ሀ ሰሀ ገረ ዬሴ አሥ ኡድ ሲዶሱነ ዬሱስ ክርስቶሰ በዴነ ቡሩስ ህ ግሸ ኡድ ተ ዎንቶኮ ተ ገለቴ።
45001009	ዎንቶ ተ ሽኤንየከ ኡድ ዎገ ቡርሴ ባከ ህኑምበ ተ መሤንኬ ኤ ዬሌሴ ኦሄ ሞዼ ኦዶ ግሸ ኤሩስስኔ ብዝ ሙጹሮነ ኤሱሴ ተ ሀንቴ ዎንቶይ ታሴ አቶኮ።
45001010	ህኑኮ ሀሜሴ ኡድ ዎገ ዎንቶ ተ ሽኡሱኔ ቡሮ ሀሜሴ ታሴ ብሼ ኤ ዼደኮን ሀቴ ተ ሀሞሮንኬ «ኦዴ፥ ዎንቶ፥ ኔ መሦ ኤ ማቆአይኮ ተ ኦጌ ግዙሱወ!» ህድኮ ሽእየ ተ ዬሴ።
45001011	ህ ኣዴሦነ ህ ኦሴዮሮንኬ አያነ በዴነ ቤንቴ ሱሴ ህኑሴ ሸሄሱኮ ህኑምበ ተ ኣፌነ ቤዬሴ ኦርጄነ ተ ዎርጌ።
45001012	ዬይድ ተ ህሱኔ ተን ህ ኣዴሦነ ህኑንን ተ ኣዴሦነ ሴኬ ሀንኬ ዎለ ን ኦሱሶሮንኬኮ።
45001013	ኑንዶ ነይሽቶ! ህኑኬ አይሁደ ማቁወ ፌድቱኮ ሀንድ ኤሩስ ዎንቶ ኡ ኣዴሦሮንኬ መት ለገ ተ ዴጌሶንኬ ዬይድዎ ህኑኮ ሀንድ ኤሩስ ዎንቶ ኣዴሠረስተ ዴጌሤሴ ዎርድ ለገ ዎገኮ ህኑኮ ሀሜሴ ተ ህዴቸ። ዬይድ ተን ህደኮን ሀይ ሀቴ ኣሎ ቱጩት ተ ዬሴንኬ ህ ኤሮሮሰኮ ተ ዎርጌ።
45001014	ቤ ዉዴ ዬሶነ ቡሮ ገርዴሴስቱሳረ ጌዴ አቴሴስቱሳረ፥ ኤረነ ድጬሼሽቱሳረ ኤረነ ድጮ ባስቱሳረ ኡሶ ኤሩሴ ተ ዸጉወንኬ ዎሱትኮ ተ ዬሴ።
45001015	ሀ ኤ ግሸ ተ ደንደኤ ኣሎ ሮመ ዬሴ ህኑሴን ሞዼ ኦዶ ኦሄሴ ኢተነኮ ተ ዎርዴሴ።
45001016	ሞዼ ኦዶነ ቦርሱወሶ! ዬ ሞዼ ኦዶን ቡሮነ አይሁደሥት ግዳፈ ሴኬን አይሁደ ማቁወስት ግዳፈ ዎንቶ ኣዴሤስተ ኡድ ሎሉሴ ዎንቶ ኦሰኮ።
45001017	«ግዞ አሥ ዎንቶ ኣዴሤነኮ ዬሶ ዴጌስ ኤ ዬሴ» ዬይድ ኤ ዲዙቴሴንኬ ሀ ሞዼ ኦዶይ ዎንቶይ አሤ ኤ ግዙሴስ ፌዴ ኦጌ ኬንጉወሰ ኣዴሦነዎ ኤ ማቄንኬኮ ኤ አዱሴ።
45001018	አሥ ዶሜትየፈ ዴንደሱነ ኣዴይ ኤሩቱወንኬ መሄስቱሴ ኡ ጩቦናረ ኡ ዶሜቴናረ ዎንቶይ አፋፈ ኡ ገረ ሁልየ ቤ ዬሴንኬ አዱስኮ ኤ ዬሴ።
45001019	ዬ ኤስን ዎንቶይ አሥ ቤምበ ኤሮሮንኬ ብየ አዱሴሴ ግሸ ዎንቶ ኤሳነ ኤሩሶስ ኡሱሴ አደኮ።
45001020	ኡድ በስ ሜዹቶወፈ አይት አሡሴ ቤንቴሴ ደንደኡወ ዎንቶ ኦኑንቴይ፥ ዬ ኤስን ኮሎ መክነ ኤ ኬንጌ ኤ ኦሳረ ኤ ዎንቱንትየረይ ኤ ሜዾ አበክቱነኮ ኤ ኤሩቴ። ዬ ኤ ግሸ አሥት ቤ ጎይንጌ አበኮ ኬሙቱወሶ።
45001021	ዬ ኤስን ዎንቶ ኤርስኔ ዎንቶ ኤ ዎንቱንቴኬ ኩሡቶ ባሶ፥ ገለቱቶ ባሶ። ዬ ኤሱኮፈ ኡ መሤ መሦይ ጎኡወሰ ማዾ። ገሤ ኬንጉወሰ ማዽ ኡ ሙጹሮይ ኤ ጬንዶ።
45001022	«ገሠሡኮ ኑን» ህድ ህስኔ ሙየ ኡ ማዾ።
45001023	ኮሎ መክ ኣሎ ዬሴ ዎንቶ ኩሤኮፈ ሀይኤ አሥተ፥ ከፍተ፥ ኦይድ ቶኬነ ሀንጌስተ፥ ገዎነ ሀንቴስተ ኩቼነ ሀንት ኩሤ ኡ ጌሎ።
45001024	ዬ ኤ ግሸ ዎንቶይ ቦርሱሴ ኦጌነ ዎልኮ ኡ ሙሆሮንኬ ቱነይ ኤሳከ ኩንዴሴ ኢተ ቤ ጮልአሴ ኡ ዎሱቶሮንኬ ኡሶ ቤድ ኤ ዸዶ።
45001025	ዎንቶ ኣዴ ዛድየከ ኡ አርሶ። ሜዸሱኮፈ ሜዹተሴ ዎንቶ መት ኡ ኩሶ፥ ኤሱሴን ኡ ዎሱቶ። ሜዸ ዎንቶሴመ ኮሎ መክነ ገለተይ ኤሉወዬ፥ አሜን።
45001026	አሥት ዬይስ መቶሱነ ዎንቶይ ቦርሱሴ መሦ ኡ መሡሱኔ ኡሶ የሀ ቤድ ኤ ዸዶ። እንዶወጽት ፌቶ ሎሶ ማቅቸ አሰንሣረ ሙሆ ኦጌ ዸድ ሎሱት ኤሩወዴቸ ሙሆ ኦግየ ኡ አርሶ።
45001027	ዬይድዎ አሰንሥት እንዶወጻረ ሙሆይ ሎሶ ኤ ማቅቾይኔ ዸድ ቤሴ ዎልኮ ሙሄሴ ኢተነ ኡ ሜጉቶ። አሰንሥ አሰንሣረ ዎልኮ ሴፉሴ አበኮ ኡ ሀንቶ። ቤ ሀልየፈ ዴንደሱነ ቤሴ ብሼ ያአ ቤ ገረ ኡ ኦዶ።
45001028	አሥት «ዎንቶ ኤሬይ ኑምበ ጎኡወሶ» ዬይድ ኡ ህዶ ግሸ ኡ ሶርጌይ ጎኡወሰ ማዽኔ ብሹወ አበኮ ኡ ሀንቱሱኔ ዎንቶይ ኡሶ ቤድ የሀ ኤ ዸዶ።
45001029	አሥት ለገ ቤ ብሸነ ብሸነ ዬሴ ዶሜቴናረ ኢቴቴናረ ኩንዴሴሰኮ። ኡስን ኡድ አበኮሴ ሀቡ ሀቡ ህኔስተ፥ ኡ ሀንቴስ ኢተ ማቄሰ፥ ዺዼስተ፥ አሤ ዎዼስተ፥ ፌደ እንጸኤስተ፥ ቃሩሴስታረ ሚዼስታረ፥ ጉንጬሽተ፥
45001030	አሥ ሱንሤ በይሴስተ፥ ዎንቶ እንጸኤስተ፥ ጨሼሽተ፥ ነሹቴስታረ ጬኡቴስታረ፥ ኢተ ሀንቴሴ ክሌ ኦጌ ዎርጌስተ፥ ቤምበ ዬለ ጌሩሴ ዎሱቱወስተ፥
45001031	ገጹወስተ፥ ቤ ዜርዴቾ ዜሬ ዎዱሴስተ፥ ኤሀ ኬንጉወስተ፥ ህግልሰ ኬንጉወስተኮ።
45001032	«ሃንጾ ሀንቴስት ቤ ኡድነ ሀይኡወዬ» ዬይድ ህኔ ዎንቶ ዎገ ኤርስኔኮ ዬ ኤሰ ኤ ኡድነ ኡ ሀንቴ። ሀንቴዎን ኤ ማዾ ባኔ ሀ ኤ ብሸ ሀንቴ አሥተ «ሞዼኮ ህ ሀንቶ» ህድኮ ኡ ኦሱሴ።
45002001	ኔኖ ፌዴ አሥ ገረ ያኤዮ! ኔሴ ኔ ገረ ኤ ያኡቱወንኬ ኔ ጎይንጌ አበኮ ኬንጉወነኮ። ዬ ኤስን ኔን አሥ ገረ ያእስኔኮ ዬ ኤ ገረ ኔ ያዾ አሥ ሀንቴ ኢተ አበኮ ኔሴ ኔ ሀንቴ። ዬ ኤ ግሸ «ፌደ ገረኮ ተ ያኤ» ህድ ህስኔ መት ኔ ገረ ያእየኮ ኔ ዬሴ።
45002002	ኢተ ሀንቴ አሥት ገረ ዎንቶይ ኤ ያኤስ ብሼሸ ኤ ማቄንኬ ኤረኮ ን ኤሬ።
45002003	ኔኖ አሦ! ዬይስ ሀንቴ አሥ ገረ ያእስኔ ኡ ሀንቴ አበኮ ኔሴ ሀንትስኔ ዎንቶ ያኣፈ ኔ ቱልጼሱወ ኔምበ ኤ ብሼ?
45002004	ህኔ ዎንቶይ ኔሴ ሞዼቴ ኤ ሀንቶስ ኔ ጩቦ ዸድ ኔ ማቆሮንኬ ኔምበ ኤ መሄሰ ኤርዶ በድ ኤ ሞዼቴ፥ ኤ ገዎ ኣኬቴ፥ ኤ ደንደኦ ለጌቴ ሃሱወ ኔ ሃሴ?
45002005	ዬቦ ኔን ኔ ሙጹሮ ሚሜቴናረ ኔ ሀንተ ኢቴትየፈ ዸድ ማቄ ዼቤናረ ዎንቶ ሁላረ ግዞ ኤ ያኣረይ አዴይኔ ዎንቴ ኤ ሁለይ ኔ ገረ ኬደ ኤ ህዮሮንኬኮ መህየ ኔ ዬሴ።
45002006	ዎንቶይ ኡ ብዝ ብዙሴ ኡ ሀንተኬኮ ኡ ዎመ ኤ እንጌ፥ ኡ ገረን ኤ ያኤ።
45002007	ሞዼ ሀንተ ሚንድ ሀንት ዎንቶኮፈ ቤንቴ ኩሣረ፥ ኤ ኩሠ ፉላረ፥ ኮሎ መክነ ዬሱወረ ዎርጌስቱሴ ኮሎ መክነ ኡ ዬሶሮንኬኮ ኤ መሄ።
45002008	ቤ ቅኖሴዎ መስ ኣዴ ዸድ ኢተ ጌዴ ሀንጌስቱሴመ ዎንቶይ ኡ ገረ ሁለኮ ኤ ሁሌ፥ ያአኮ ኤ ያኤ።
45002009	ኢተ ሀንቴስት ገረ ኡድ ቡሮነ አይሁደሥት ገረ ዬ ኤ ጌዴን አይሁደ ማቁወስት ገረ መዻረ ዤትየረኮ ዮኔሰ።
45002010	ሞዼ ሀንቴስቱሴመ ኡድ ቡሮነ አይሁደሥቱሴ ዬ ኤ ጌዴ አይሁደ ማቁወስቱሴ ኩሠን፥ ኩሠ ፉለን፥ ሞዼቴን ዎንቶይ ኡሱሴ እንገኮ ኤ እንጌ።
45002011	ዎንቶይ ኦኔ ገረን ኤ ኣፉሸ ቤድ ያኡወሶ።
45002012	ሙሴ ዎገ ሲዶ በድ ጩቦ ሀንተስት ኡድ ዎገይ ዼደኮን ቤ ጩቦነኮ ኡ ባኔ። ሙሴ ዎገ ሲዴስኔ ጩቦ ሀንታስቱሴመ ኡድ ዬ ዎገኮ ኡ ገረ ያኤሰ።
45002013	ዬ ኤስን ዎንቶ ቡሮ ግዞ ማዽ ቤንቴስት ዎገይ ኦቶንኬ ሀንቴስተኮ ባከ ዎገ ሲድ ዸጌስተ ማቁቱወሶ።
45002014	ሙሴ ዎገ ሲዶ ባ አይሁደ ማቁወስት ቤ ሜዹቶንኬዎ ዬስኔ ቤሴዎ ኤርድ ዎገይ ኦሄሰ ኡ ሀንቱሱኔ ዎገይ ኡሱሴ ዼደኮን ቤሴ ኡ ሜዹቶወፈ ኡ ሙጹሮወ ዬሴ ዎገኮ ዬሰ ህድ ህዮኮ።
45002015	ኡ ዬሶይ ሙሴ ዎገይ ኦሄ አበኮይ ኡድ ኡ ሙጹሮወ ገዱት ኤ ዬሴንኬኮ ኤ ቤይሴ። ዬ ኤሱሴን ኡ ሶርጌይ አቶኮ። ዬ ኤስን ብዝየ ብዝየ ኡሶ ኤ ገይሌ፥ ብዝየ ብዝየ ኡሶ ኤ ኪዼ።
45002016	ሀ ሞዼ ኦዶ ኦህስኔ ተ ኤሩሴንኬ ዎንቶይ አሥ ሙጹሮ ግዳ ኣቹት ዬሴ አበኮ ዬሱስ ክርስቶሰ በዴነ ኤ ያኤ ዎንቴኮ አዳ ኤ ኬሴ።
45002017	ዬቦ ኔን «ተን ዎንቶ በዴ ማቄ አይሁደሡኮ። ሙሴ ዎገነኮ ተ ዬሴ» ህድኮ ዎንቶ አሤ ኔ ማቄሱነ ኔ ነሹቴ።
45002018	ዎንቶይ አበ ኔ ሀንቶሮንኬ ዎርጌሰ ኤረኮ ኔ ኤሬ። ሙሴ ዎገ ኔ ኤርዴሴ ግሸ አኤስ ሞዼ ሀንተ ማቄሰ ኤረኮ ኔ ኤሬ።
45002019	ኔነ ኔምበ «በልእተ ዱርኬስ ኣዴዎ ተምበኮ። ጬንቻ ዬሴስቱሴ ፎኤይ ኣዴዎ ተምበኮ» ህድኮ ኔ ህኔ።
45002020	ኔን ህኔስ «ኤራረ ኣድየረ ዎጋፈ ተ ኤርዴሴ ግሸ ኤሩወስተኮ ተን ኤሩሴ፥ ነይሽ ግዽተን ተ ኤሩሴ» ህድኮ ኔ ህኔ።
45002021	ፌዴስተ ኤሩስስኔ ህኔ አሜ ሴኬ መት ኔምበ ኔ ኤሩሱዋኔ? «ከይሶፍተ!» ህድኮ ኔ ህኔ፥ ኔሴመ ኔ ከይሴ።
45002022	«ለጌቶፍተ!» ህድኮ ኔ ህኔ፥ ኔሴመ ኔ ለጌቴ። ኩቼነ ነቁቴሴ ዎንትተ «ደርኮ ተ ህኔ» ህድኮ ኔ ህኔ፥ ኔሴመ ኡ ሀይለ ዘውተ ቦንእ ኔሴ ኔ ኤኬ።
45002023	ኔን ዎገነኮ ኔ ጬኡቴ፥ ጬኡቱወ ባከ ዎገ ከፌ እንጸኤነ ዎንቶኮ ኔ ኤርሴ።
45002024	ዬ ኤስን «ህኑምበ አይሁደሥቱነኮ ዎንቶ ሱንሥ አይሁደ ማቁወስት ግዳ ኤ ጨሹቴ» ዬይድ ኤ ዲዙቴቾንኬኮ።
45002025	ገደ ኡቴይ ኤ ጎኤስ ሙሴ ዎገ ኔ ከፌቴኮ። ዎገ ከፌ ኔ ዼበአይኮ ገደ ኔ ኡቶስ ሀዴ ገደ ኔ ኡቶባንኬኮ ኤ ማቄ።
45002026	ዬቦ፥ ገደ ኡቶ ባ አይሁደ ማቁወስ ሙሴ ዎገይ ዎሶሰ ከኬሰ ኤ ማቆአይኬቴ ገደ ኤ ኡቶ ባሰ ሀዴ ገደ ኤ ኡቶንኬ ዎንቶይ መሁወዬ ሜ?
45002027	ኔን ሙሴ ዎገ ኤርድ ገደ ኡቴሴሰ ማቅስኔ ዎገ ከፌ ኔ ዼደኮ ገደ ኡቶ በድ ዬስኔ ዎገ ከተስ ኔ ገረ ያአኮ ኤ ያኤ።
45002028	ዮነሴ ሱንሡሴዎ አይሁደሤ ማዼሴስ ኣዴ አይሁደሤ ማቁወሶ። ዉዴነ አቾ ገረ ማቄ ገደ ኡቴይ ኣዴ ገደ ኡቴ ማቁወሶ።
45002029	ኣዴነ አይሁደሥ ገዋነ አይሁደሤ ማዽ ቤንቴሰኮ። ኣዴነ ገደ ኡቴይ ሙሴ ዎገነ ኤ ዲዙቴሴንኬ ቤ አቾ ቡርስ ገደ ኡቴ ኤ ማዾ ባኔ ዎንቶ አያነነ ማዼሴ ቤ ሙጹሮ ዎንቶሴ ግዙሴኮ። ዬ ኤ ብሸ አሤ ኬደ ኬደ ህሴስ አሤ ኤ ማዾ ባኔ ዎንቶኮ።
45003001	ህኔ አይሁደሤ ማቁወስቱሜ አይሁደሤ ማቄይ አም ኤ መሬ? ገደ ኡቴይ አም ኤ ጎኤ?
45003002	አይሁደሤ ማቄይ ለገ ኦጌነኮ ኤ ጎኤ። ብዞይድ ህዩቴስ ዎንቶይ ቤ ከቶ ኡሱሴ ኦዴ ህስኔ ኤ እንዶሰኮ።
45003003	ህኔ አይሁዳፈ ብዝ ብዝት ዎንቶ ቤ ኣዴሥቾሸ ዸደኮ ዬ ኡ ዸዶሱነ ዎንቶይ አሤ ቤ ጎቡስቾ ጎቦ ዸበ ኤ ዸጌ?
45003004	ኮሎነ ዸጉወሶ። ዬ ኤስን «ኔ ዜሬ ዜርየፈ ዴንደሱነ ኣደሤ ኔ ማቄ፥ ኔምበ ሉክቸሼን ሴኬ መት ኔ ኢቼ» ዬይድ ኤ ዲዙቴሴንኬ አሥ ቤ ኡድነ ዛደሤ ማዸኮን ዎንቶመይ ፌቶ ኣደሡኮ።
45003005	ን ጩቦይ ዎንቶ ግዜቴ አዱስ ቤይሴሰ ኤ ማዾ ጌዴ ህኔ አበይድው ኑ ህዬ? «ዎንቶይ ን ጩቦ ግሸ ን ገረ ኤ ያዸኮ ኣዴ ያዾ ባሶ» ህድየ ኑ ህኔ? ሀ ኤሰ ዬይድ ተ ህኔስ ሀዴ አሥ መሦኬኮ።
45003006	«ዎንቶይ ኣዴ ያዾ ባሶ» ዬይድ ህዬሴ ፌቶ ደንደኡቱወሶ። ዬይድ ኤ ማዸኮመ ዎንቶይ ወይስ ሀ ሰሀ ገረ ያኤሴ ኤ ደንደኣኔ?
45003007	«ዛደሤ ተ ማቄስ ዎንቶይ ኣደሤ ማቄንኬ አዱሴሰ፥ ኤ ኩሠ ኮሴሰ ኤ ማዾ ጌዴ ህኔ አሜ ‹ጩበሡኮ› ህድ ተ ገረ ኤ ያኡቴ?» ዬይድ ቤርሴ አሥ ዬሴሱኮ ኤ ደንደኤ።
45003008	«ሞዼ አበኮ ዴጌሤሴ ኢተ ኑ ሀንቶሴ» ህድየ ኑ ህዬ? ብዝ ብዝ አሥት ዬይድ ተ ኤሩሴሰ ብሹሽኮ ተምበ ኡ ሉኬ። ሀ ኤ ግሸ ኡ ገረ ያኡቴ ያአይ ኣዴኮ።
45003009	ህኔ ኑን አይሁደሥት አይሁደ ማቁወስተ ገሩወ ኑ ገሬ? ኦኦ፥ ፌቶ ገሩወንጽኮ! አይሁደሥተን ማቄ አይሁደ ማቁወስት አሥ ኡድ ጩቦሴ ኤ ኦሞ ኡ ዬሴንኬ ቡሩስ ኦትኮ ተ ዬሴ።
45003010	ዬ ኤስን «ብዝን ግዞ አሥ ፌቶ ባሶ።
45003011	ገጼ አሥ ብዝን ባሶ፥ ዎንቶ ዎርጌስ ብዝን ባሶ።
45003012	ቤ ኡድነ ዎንቶ ኦግየፈ ዸድ ኬስኮ ኡ ዬሴ፥ ብዝነ ሀልኮ ኡ ዬሴ። ሞዼ ሀንተ ሀንቴስ ባሶ፥ ኮሎ ብዝን ባሶ።
45003013	ኡ አሻፈ ኬሴስ ሀዴ ዶኡቴሴ ቦሳፈ ኬሴ ዜቆኬ ዬሴሰኮ። ኑነነኮ ኡ ቃሩሴ፥ ኡ ኡንጹሬ ኦሞ ሀዴ ሾሽ ኤሱነ ዎዼ ዸሌኬ ዬሴሰኮ ዬሰ።
45003014	ኡ አሸይ አሥ ሙጹሮ መዱሴ ኢተ ኣቹነ ኩንዴሴሰኮ።
45003015	ኡ ቶኬይ አሤ ዎዽየ ኣሜሴ አለሡኮ።
45003016	ቤ ሀንጌ ጎዶወ በይሴስታረ ዋዬ ቤይሴስታረኮ።
45003017	ዎልኮ ሞዼቴነ ዬሴ ኤሩቱወሶ።
45003018	ዎንቶ ዠሼይ ኡ ሙጹሮወ ባሶ» ዬይድኮ ኤ ዲዙቴሴ።
45003019	አሥ ቤ ኡድነ ቤ ጎይንጌሰ ዼድ ምኩ ኡ ህዮሮንክየረ ሀ ሰሀ ገረ ዬሴ ኡድ አሥ ገረ ዎንቶይ ያኦሮንክየረ ዎገይ ኤሱሴ ኦሄስ ዎገነ ዬሴስቱሴ ኤ ማቄንኬ ኤረኮ ን ኤሬ።
45003020	ዎገይ ኤ ሀንቴስ አሥ ቤ ጩቦ ኤሮሮንኬ ኤ ማቄ ግሸ ኦኔን ሙሴ ዎገ ከፌነ ዎንቶ ቡሮ ግዜሴ ደንደኡወሶ።
45003021	ሀቴመ ዎገ ፍሸሮወካረ ካየሥት ፍሸሮወካረ ቤ ኦቶንኬ ዎንቶይ አሤ ግዙሴስ ዎገነ ኤ ማዾ ባኔ ፌዴ ኦጌነ ኤ ማቄንኬ አዱስኮ ኤ ዬሴ።
45003022	ዎንቶይ አይሁደሥተን አይሁደ ማቁወስተን ሸሆ ኬንጉወሰ ዬሱስ ክርስቶሰ ኣዴሤስተ ኤ ኡድነኮ ኡ ኣዴሦነ ኤ ግዙሴ።
45003023	ሸሆ ኡ ኬንጉወስን አሥ ቤ ኡድነኮ ጩቦ ኤ ሀንቴሴ። ዎንቶይ ኤሱሴ እንዴቾ ኩሠ ፉለን ኤ ዼዴሴ።
45003024	ዎንቶይ አሡሴ ኬንጌ መሦ ሞዼትየፈ ዴንደሱነ ምኬዎ ዬሱስ ክርስቶሰይ ዎዞሱነኮ ኡ ግዜ።
45003025	ዬሱስ ክርስቶሰ ኣዴሤስ ኡድ ኤ ሱሡነ ኡ ጩቦይ ኡጩት ኦሡቶሮንኬ ዎንቶይ ኤሰ ካሸ መት ኤ ኡቁሶ። ዬይስ ኤ መቶስ ቤሴ ግዞ ቤ ማቄንኬ አዱሴሱኮ። ቡሮ ሀንቱቴቸ ጩቦ ደንደዽ ገርድ ኤ በዴቾንኬ መት
45003026	ሀ ዎጋከመ ቤ ግዜቴን ዬ ኤስን ቤሴ ግዞ ቤ ማቄንክየረ ዬሱሰ ኣዴሤስተ ቤ ግዙሴንክየረኮ ኤ ቤይሴ።
45003027	ህኔ ኤሱነ ኑ ጬኡቴሰ አም ኑ ኬንጌ? አበን ኬንጉወንጽኮ። ኤሱሜ ኑ ጬኡቱወስ አበሱወ? ኑ ጬኡቱወስ ግዜቴ ኑ ዴጌሶስ ዬሱስ ክርስቶሰ ኣዴሤነዎ ባከ ዎገ ኑ ከቶ ግሸ ማቁወሶ።
45003028	ዬ ኤስን «ዎንቶይ አሤ ግዙሴስ ዎገይ ‹ሀንቱወ!› ህድ ህዶሰ ሀንቴነ ኤ ማዾ ባኔ ኣዴሦነኮ ኤ ማቄ» ህድኮ ኑ ህኔ።
45003029	-
45003030	ህኔ ዎንቶይ አይሁደሥቱሴወ? አይሁደ ማቁወስቱሴን ኡ ዎንቶ ማቁወዬ? አይሁደሥተን ማቄ አይሁደ ማቁወስተ ኣዴሦነ ግዙሴስ ብዝ ዎንቶዎ ኤ ማቄ ግሸ ኣዴዎ ኤስ አይሁደ ማቁወስቱሴን ኡ ዎንቶኮ።
45003031	ህኔ ኑ ኣዴሶ ጌዴ «ዎገ ዸበኮ ኑ ዸጌ» ዬይድ ህየ? ኦኦ፥ «ዸቤኮፈ ዎገኮ ሴኬ ኑ ምንሤ» ዬይድ ህዮኮ።
45004001	«ህኔ፥ ንምበ ዬለ አብረሃሜይ አም ኤ ዴጌሶ?» ህድዉ ን ህዬ?
45004002	አብረሃሜይ ቤ ሀንተነ ግዜሴሰ ኤ ማዸኮ ኤሱነ ቤ ጬኡቴሰ ኬመኮ ኤ ኬማኔ። ሀቴመ ዎንቶ ቡሮ ኤሱነ ቤ ጬኡቴሰ ኬንጉወሶ።
45004003	ሀይለ ፍሸሮይ አም ኦሄ? «አብረሃሜይ ዎንቶ ኤ ኣዴሶ። ዬ ቤ ኣዴሦነ ግዞ ማዽ ኤ ታቡቶ» ህድኮ ኤ ህኔ።
45004004	ሀንተ ሀንቴ አሡሴ ኤ ሀንቶ ዎመ ሸሜይ ኤ ገቶ ገፈ ዎመ ሸሜኮ ባከ ኤሱሴ ምኬ እንጌ ማቁወሶ።
45004005	አሥ ቤሴ ሞዼ ሀንቴ ዼደኮን አሤ ኤ ጩቦወፈ ማሬ ዎንቶ ቤ ኣዴሶ ጌዴ ኤ ኣዴሦይ ግዞ ማዽኮ ኤ ታቡቴ።
45004006	ደውቴይ ቤ በዴነ ዎንቶይ ኤ ሀንተ ቤድ ኤ ማዾ ባኔ ፌዴ ኦጌነ ኤሰ ግዙሶ አሥ አበ መክ ኣሎ ሱዙቴሴሰ ኤ ማቄሰ አዱስስኔ
45004007	«ኢተ ኡ ሀንታፈ ዎንቶይ ኡሶ ማርድ ኡ ጩቦ ኡጭ ኤ ኦሶስት ሱዙቴሴስተኮ ኡ ማቄ።
45004008	ዎንቶይ ኤ ጩቦ ኤ ገረ ታኩወ አሥ ሱዙቴሴሰኮ» ዬይድኮ ኤ ህዶ።
45004009	ህኔ ደውቴይ «ሱዙቴሴሰኮ ኡ ማቄ» ዬይድ ህዶስት አይሁደሥቱወን አይሁደ ማቁወስተን ኮሳረ ኤ ኮሴ? ኤወ፥ አይሁደ ማቁወስተን ኮሰኮ ኤ ኮሴ። ዬ ኤስን «አብረሃሜይ ቤ ኣዴሦነ ግዞ ማዽ ኤ ታቡቶ» ዬይድኮ ኑ ህዴሴ።
45004010	ህኔ ወይድ ኤ ታቡቶ? ገደ ኤ ኡቶ ጌድየን ገደ ኤ ኡቶሱሜ ቡሮን ኤ ታቡቶስ? ገደ ኤ ኡቶ ጌዴ ኤ ማዾ ባኔ ገደ ኤ ኡቶሱሜ ቡሮኮ።
45004011	አብረሃሜይ ገደ ኡቶ በድ ዬሱኔ ኤ ኣዴሦይ ግዞ ማዽ ታቡቴሴንኬ ቤይሴሱኮ ዎንቶይ ኤሰ ገደ ኤ ኡቶሮንኬ ኤ መቶ። ዬ ኤ ግሸ ገደ ኡቶ በድ ዬስኔ ዎንቶ ኣዴስ ኡይኔ ኡ ኣዴሦይ ግዞ ማዽ ታቡቶስቱሴ ኡድ አብረሃሜይ አዴኮ።
45004012	ዬይድዎ አብረሃሜይ ገደ ኡቴሴስቱሴን አዴኮ። ዬ ኡሱሴ አዴ ማቄሴ ኤ ደንደዾስ ገደ ኡ ኡቶሱነዎ ኤ ማዾ ባኔ አብረሃሜይ ቤሴ ገደ ኡቶ በድ ዬስኔ ኣዴስ ኤ ሀንዶ ኦጌነ ኡ ሀንዶሱነኮ።
45004013	አብረሃሜይ ቤ ፍረ ፊጻረ ሀ ሰሀ ኤ ዻሌንኬኮ ዎንቶይ ኤሰ ጎቡሶ። ኤሰን ኤ ጎቡሶስ አብረሃሜይ ዎንቶ ዎገ ከቶ ግሸ ኤ ማዾ ባኔ ዎንቶ ኤ ኣዴሶ ግሻረ ኤ ኣዴሦይ ግዞ ማዽ ታቡቶ ግሻረኮ።
45004014	«ዎገ ከፌነኮ ተ ሎሌ» ዬይድ ህኔስት ዻለሤ ኡ ማዸኮመ ኣዴሦይ ጎኡወሰኮ ኤ ማቃኔ፥ ዎንቶይ ጎቡሶ ጎቦን ዬይድዎ ጎኡወሰኮ ኤ ማቃኔ።
45004015	ዎገይ ኤ ኦኔስ ዎንቶ ሁለኮ። ዎገይ ዼደኮመ ዎገ ገሬይ በድኮ ኤ ዬቸ።
45004016	ዎንቶይ ጎቡሴሴ ጎቦይ ኤ ቤንቴስ ኣዴሦነኮ። ዬ ኤ ግሸ አብረሃሜ ፍረ ፊጸይ ኡድ ዬ ጎቡሱቴሴ ጎቦ ዎንቶ መሦ ሞዼትየፈ ዴንደሱነ ኡ ኤኬንኬ ኤዙቱወሶ። «አብረሃሜ ፍረ ፊጸ» ህድ ህዮን ዎገነ ዬሴስተዎ ኤ ማዾ ባኔ ሀዴ አብረሃሜኬ ዎንቶ ኣዴሤስቱሳረኮ። ዬ ኤስን አብረሃሜይ ኣዴሦ ኦጌነ ንምበ ኡድ ዬለ አዴኮ።
45004017	ዬይድ ኤ ማዾስን አብረሃሜሴ «ኔምበ ቤ ኑነነ ኑነነ ዜሬ አሥቱሴ አዴኮ ተ መቴሴ» ዬይድ ኤ ዲዙቶንኬኮ። አብረሃሜን ሀይዼቸሽቱሴ ዬሶ እንጌሰ፥ በድ ዬቸሼ ኤ ዬሶሮንኬ መሄሰ ማቄ ቤ ኣዴሶ ዎንቶ ቡሮ ኑሴ አዴኮ።
45004018	አብረሃሜይ «ሀ ኤሰኮ» ህድ ጎቦ ኤ ገረ ኤ ገዶ አበኮይ ባ ዎጋከ ዎንቶ ኣዴሥስንየረ ጎብስንየረኮ ኤ ዬቸ። «ኔ ፍረ ፊጸይ ሀ ኤ ኣሎኮ ኤ ለጌ» ዬይድ ኤ ዲዙቶንኬኮ ቤ ኑነነ ኑነነ ዜሬ ለገ አሥቱሴ አዴ ኤ ማዾ።
45004019	ኤስ ቤሴ ጺሥ ቤረ ኤሌሴ አሤ ማዽ ጭንድ ዬሉወሰ ማዽየረ ኤ መች ሳረይ ጭንዴሴ ሜንሤ ማዽ ዬሌሴ እ ደንደኡወሰ ማቄንክየረ ኤሬሰ ማዸኮን ኣዴሦነ ገቶ ባሶ።
45004020	ፌቶ ኣዴሦነ ኦሴይድ ዎንቶ ኤ ኩሶሰ ባከ ዎንቶይ ኤሰ ጎቡሶ ጎቦ ኤዞ ባሶ።
45004021	ዬ ኤስን ዎንቶይ «መሆኮ ተ መሄ» ህድ ጎቡሶ ጎቦሴ ኤ መሄንኬ ብዝ ሙጹሮነ ኤዞ ኬንጉወድኮ ኤ ዬቸ።
45004022	ዬ ኤ ግሸ ዎንቶይ አብረሃሜይ ኣዴሶ ኣዴሦነ ግዞ መት ኤ ታቶ።
45004023	«ግዞ መትኮ ኤ ታቶ» ዬይድ ህኔ ከቶይ ኤ ዲዙቶስ አብረሃሜሴዎ ኤ ማዾ ባኔ
45004024	ኒሳረኮ። ን ላሥ ዬሱሰ ሀይቦወፈ ዴንሰ ዎንቶይ ኣዴሤ ንምበን ግዞ መትኮ ኤ ታኬ።
45004025	ዎንቶይ ኤ ዎገ ን ገርዶ ግሸ ዬሱሰይ ሀይኦሮንኬኮ ገርስ ኤ እንዶ። ንምበ ግዞ መሄሴ ኤሰ ሀይቦወፈን ኤ ዴንሶ።
45005001	ዮነሴ ኣዴሦነ ኑ ግዞ ጌዴ ኑ ላሥ ዬሱስ ክርስቶሰ በዴነ ዎንቶሴን ኑሴን ኑ ግዳ ሞዼቴኮ ዬሰ።
45005002	ዎንቶ ኑ ኣዴሶሱነ ዬሱስ ክርስቶሰ በዴነኮ ዎንቶይ አሡሴ ኬንጌ ኤ መሦ ሞዼቴሴ ኤ ሸሀሤ ኑ ማዾ። ሀቴን ዬ ኤሳኮ ኑ ዬሴ። ዎንቶ ኩሠ ፉለ ሸሀሤ ማቄሴ ኑ ጎቡሱቶ ጎቤነኮ መገነ ኑ ጬኡቴ።
45005003	ዬ ኤሰዎ ኤ ማዾ ባኔ መዻፈ ደንደኦይ ቤንቴንኬ ኑ ኤሬ ግሸ ኑ ገረ ዮኔ መዸነ መገኮ ኑ መጌ፥ ጬኡቶኮ ኑ ጬኡቴ።
45005004	ደንደኦወፈ ሚሜቴ፥ ሚሜትየፈ ጎቦይ ህድኮ ቤንቴሰ።
45005005	ኑሴ እንጉተ አያነ ጌሽ በዴነ ዎንቶ ኤሀይ ኑ ሙጹሮወ ኤ ኩንዴሴ ግሸ ጎብየ ኑ ዬሴ ጎቦይ ኑምበ ቦርሱሱወሶ።
45005006	ን ቅኖ ማሬሴ ደንደኡወ ገፈሤ ን ዬሱኔ ዎንቶይ «ማቁወዬ» ዬይድ ህዶ ዎገ ክርስቶሰይ ጩበችት ግሸ ኤ ሀይዾ።
45005007	ግዞ አሡሜ ህስኔ ሀይኤ አሤ ሀልየ መዸነዎ ዴጌሤሱኮ ደንደኡሶ፥ ኦርጄነ ሞዼ አሡሜ ህስኔ ሀይኤሴ ናሴስ ሀልየ ቤንቴሱኮ ኤ ደንደኤ።
45005008	ዬይድ ኤ ማዸኮን ጩበቼ ማዽ ኑ ዬሱኔ ክርስቶሰይ ኑሜ ህስኔ ኤ ሀይዾ። ዬ ኤሱነ ዎንቶይ ኑምበ ኬደይስ ቤ ኤሄሰ ኤ ቤይሶ።
45005009	ግዞ ን ማዾስ ዬሱስ ክርስቶሰ ሱሡነ ኤ ማዾ ጌዴ ዬ ኤሱሜን ገርድ ዎንቶ ሁላፈ ኑ አቴስ ፌቶ ኤሱነኮ።
45005010	ኑን ዎንቶወረ ኢለሤ ማዽ ዬችኔ ኤ ዬሌ ሀይቦነ ኤሳረ ዎልኮ ነቁትኮ ኑ ዬሴ። ሀቴ ዎንቶወረ ኑ ነቁቶ ጌዴ ዎንቶይ ኑምበ ሎሉሴስ ፌቶ ቤ ዬሌ ዬሶነኮ።
45005011	ዬ ኤሰዎን ኤ ማዾ ባኔ ዎንቶወረ ኑምበ ነዸ ኑ ላሥ ዬሱስ ክርስቶሰ በዴነኮ ዎንቶነ ኑ ጬኡቴ፥ ኑ መጌ።
45005012	ብዝ አሡከፈ ዴንደሱነ ጩቦይ ሀ ሰሀ ገረ ዮድኔ ዬ ጩቦነ ሀይቦይ ዮዶ። ዬ ኦጌነኮ አሥ ኡድ ጩቦ ሀንትኔ ሀይቦይ ኡድ አሤ ኤሎ።
45005013	ሙሴ ዎገይ እንጉቶሱሜ ኤ ቡሮ ጩቦይ ሀ ሰሀ ገረ ዬሰኮ ኤ ዬቸ። ዎገይ በዴቾንየ «ሀ ኤስ ጩቦኮ» ህድ ህዮይ ኤሩቱወድኮ ዬቸ።
45005014	ማቁወዬ ባከ አዳምየፈ አይት ሙሴ ኣሎ ዬቸሽቱሴ ሀዴ አዳሜይ ገርዶንኬ ዎንቶ ዎገ ገርድ ጩቦ ሀንቶ ባስት ገረን ፌቶ ሀይቦይ ኤ ካቶ። አዳሜይ ዮኔ ክርስቶሰኮ ኤ ብሽቸ።
45005015	ኤ ብሸኮን ዎንቶይ አሡሴ ኬንጌ መሦ ሞዼቴይ አዳሜ ጩቦኬ ዬሴሰ ማቁወሶ። ዬ ብዝ አሥ ዎንቶ ዎገ ገርዶሱነ ለገ አሥ ኡ ሀይዾ ጌዴ፥ ፌቶ ብዝ አሤ ማቄ ዬሱስ ክርስቶሰናረ ዎንቶይ አሡሴ ኬንጌ ሞዼቴ መሦናረ ቤንተ እንጎይ ለጋዴሴ ኦርጄነ ለድ እንጉትኮ ኤ ዬሴ።
45005016	ዎንቶይ አሡሴ ምኬዎ ሀንቶ ሀንተይ ብዝ አሥ ጩቦኬ ዬሴሰ ማቁወሶ። ብዝ አሥ ዎንቶ ዎገ ገርሶሱነ ያኡተ ያአይ አሥ ገረ «በይስኮ ህ ዬሴ» ዬይድ ህኔሰኮ ኤ ኦዶ። ለጋዴይ ዎንቶ ዎገ ገርዶሱሜ ኤ ጌዴመ ዎንቶይ አሤ ምኬዎ ግዞ ኤ መቶ።
45005017	ብዝ አሥ ዎንቶ ዎገ ገርዶሰፈ ዴንስ ዬ አሥ በዴነ ሀይቦይ አሤ ኢሽ ኤ ካቶ። ዎንቶይ አሡሴ ቤ ኬንጌ መሦ ሞዼቴነ ኤ ሀንቶ ሀንተመይ ዬ ኤሱሜ ገሮኮ ኤ ገሬ። ዎንቶይ አሡሴ ምኬዎ ሀንት አሤ ግዞ ኤ መቶ። ዬ ኤሰ ኤኬስት ኡድ ብዝ ዬሱስ ክርስቶሰ በዴነ ኡድ አበኮ ኢሽኮ ኡ ዬሴ።
45005018	ዬቦ፥ ብዝ አዳሜይ ዎንቶ ዎገ ገርዶሱነ ያአይ ኡድ አሥ ገረ ያኡቶንኬ ዬይድዎ ብዝ ዬሱስ ክርስቶሰ ግዜቴ ሀንተነ ኡድ አሥ ያኣፈ አትኮ ዬሶ ኡ ዴጌሤ።
45005019	አዳሜይ ዎሱቴ ዼዶሱነ ለገ አሥ ጩበቼ ማዾንኬኮ ዬይድዎ ክርስቶሰይ ዎሱቶሱነ ለጋድት ኡ ግዜ።
45005020	ዎገይ ዮዶስ ጩቦይ ለጎሮሰኮ። ለጉወዬ ባከ ጩቦይ ለዶንኬዎኮ ፌቶነ ገርድ ዎንቶይ አሡሴ ኬንጌ መሦ ሞዼቴይ ኤ ለዶ።
45005021	ዮነሴ ጩቦይ ሀይቦ ኦሞ አሤ መሄነ ካቶንኬኮ ኑ ላሥ ዬሱስ ክርስቶሰ በዴነ ኮሎ መክነ ዬሶይ ኤ ቤንቶሮንኬ ዎንቶይ ቤ ኬንጌ መሦ ሞዼቴነ አሤ ኡድ ግዜቴሴ ኤ ኦሞ መሄነ ኤ ካቴ።
45006001	ህኔ ዋ ኑ ህዬ? ዎንቶይ ኑሴ ኬንጌ ኤ መሦ ሞዼቴይ ኑሴ ለጎሮንኬ ኑ ጩቦወከ ሚንድየ ኑ ዬሴ?
45006002	ኦኦ፥ ዬ ኤስ ፌቶ ብሹወሾ። ኑን ጩቦሴ ሀይዽ ኤ ገረፈ ሸሁቴሴሰ ማቅችኔ ሴኬ ጩቦ ሀንትስኔ ዬሱወንጽኮ።
45006003	ዬሱስ ክርስቶሳረ ብዞ ማቄሴ ጸመቁተስ ኡድ ኤሳረ ዎልኮ ኤ ሀይዾንኬ ሀይዼሴሰ ማዽ ን ጸመቁቶሰ ኤሩወይቱወ?
45006004	ጽንቀቴነ ኤሳረ ዎልኮ ን ሞጉቶ ዎጋከ ኤ ሀይዾንኬ ሀይዽኮ ኑ ዬሴ። ዬ ኤሱነ ክርስቶሰይ አዴ ማቄ ዎንቶ ኩሠ ፉለነ ሀይቦወፈ ኤ ዴንዶንኬ ዬይድዎ ኑንን ክሌ ዬሶ ዴጌስኮ ኑ ዬሴ።
45006005	ሀይቦ በዴነ ኤስ ሀይዾንኬ ኤሳረ ብዞ ማዽ ኑ ሀይዾ ጌዴ ዴንሦ በዴነ ኤስ ዴንዶንኬኮ ኤሳረ ብዞ ማዽ ኑ ዴንዴ።
45006006	ጩበቼ ማቄ ኑ አሤቶይ በዮሮንክየረ ሀ ኤ ጌዴ ሴኬ ጩቦሴ ኤ ማለ ኑ ማቁወንክየረ ጭመ ኑ ኦኑንቴይ ክርስቶሳረ ዎልኮ ኤ ሱጹቶንኬ ኤረኮ ን ኤሬ።
45006007	ዬ ኤስን ሀይዸ አሥ ጩቦ ኦሞፈ ሸዎ ኬስኮ ኤ ዬሴ።
45006008	ዮነሴ ክርስቶሳረ ኑ ሀይዾ ጌዴ ዬሶ ዴጌስ ኤሳረ ዎልኮ ኑ ዬሴንኬ ኣዴሠኮ ኑ ኣዴሤ።
45006009	ክርስቶሰይ ሀይቦወፈ ቤ ዴንዶ ግሸ ሴኬ ኤ ሀይኡወንኬ ሀይቦይ ኤ ገረ አዴቶ ኬንጉወንኬ ኤረኮ ን ኤሬ።
45006010	ቤ ሀይዾንየከ ብዝ ዎገ ኡድ አበኮ አልስ ጩቦይ ኤ ገረ አዴቶ ኬንጉወንኬ ኤ ሀይዾ። ሀቴመ ዬስየ ኤ ዬሴ ዬሶይ ዎንቶሱኮ።
45006011	ዬ ኤሱኬ ህኑን አስ ጩቦሴ ሀይዽ ዬሱስ ክርስቶሳረ ብዞ ማዽ ዬስየ ህ ዬሴ ዬሶነ ዎንቶሴ ህ ዬሴንኬ ህኑምበ ታኩወይቴ።
45006012	ሀ ኤ ግሸ ኢተ መሦ አልሴሜ ህስኔ ሀይኤ ህ አቾ ገረ ጩቦይ ካቶሮንኬ መቶፍተ።
45006013	ህ ገረ ኤ ብዝ ብዝነ ኢተ አበኮይ ኤሳነ ጎኡቶሮሰ መት ጩቦሴ ኡቁሶፍተ። ጩቦሴ ኡቁሴኮፈ ሀይቦወፈ ዬሱወከ ገርዴሴ አሥቱኬ መት ህኑምበ ዎንቶሴ ኡቁሱወይቴ። ህ አሤቶ ግዜቴሴ ኤ ሚዤ መት ዎንቶሴ እንጉወይቴ።
45006014	ዬ ኤስን ሀቴ ህኑን ዬሴስ ዎንቶ መሦ ሞዼቴሴ ኤ ኦሞኮ ባከ ሙሴ ዎገሴ ኤ ኦሞ ህ ማቁወ ግሸ ጩቦይ ቤ ኦሞ ህኑምበ አሄሴ ደንደኡወሶ።
45006015	ዮነሴ ዋ ኑ ህዬ? ዎገሴ ኤ ኦሞ ዬሴይ አትኔ ዎንቶይ አሡሴ ኬንጌ መሦ ሞዼቴ ኦሞ ኑ ዬሴ ግሸ ጩቦ ሀንታ ኑ ሀንቶ? ኦኦ፥ ፌቶ ሀንቱወንጽኮ።
45006016	ብዝ አሡሴ «ኤ ማለኮ ተ ማቄ» ህድ ህስኔ ህኑምበ ማለ መት ህ ኡቁሶ ጌዴ ዬ ኤሱሴ ህ ዎሱቴ አሡሴ ኤ ማለ ህ ማቄንኬ ህኑምበ ኤረኮ ህ ኤሬ። ዬይድዎ ጩቦሴ ህ ዎሱቶአይኬቴ ሀይቦ ኦኔ ጩቦሴ ኤ ማለኮ ህ ማቄ። ዎንቶሴ ዎሱቶአይኮመ ግዞ ማዽኮ ዎንቶ ማለ ህ ማቄ።
45006017	ቡሮ ጩቦሴ ኤ ማለኮ ህ ማቅቸ። ሀቴመ ህኑሴ ኦሁተ ኤሩንሤ ኤት ሙጹሮወፈ ኬስ ዎንቶሴ ህ ዎሱቶ ግሸ ዎንቶይ ገለቱቱወዬ።
45006018	ጩቦ ማኬቶወፈ ሸዎ ኬስ ግዜቴሴ ኤ ማለ ማዽኮ ህ ዬሴ።
45006019	ተ መሦ ህኑሴ ሸዉከ ኦጌነ ተ ዜሬስ ሀ ኤሱሴ ኤረ ህ ኬንጉወሰፈ ዴንስኮ። ቡሮ ህ ገረ ኤ ብዝ ብዝነ ቱነሳረ ቤ ገረ ኮስ ኮስ ሀንጌ ኢቴቴሳረ ማለ መት ህ ኡቁስቾንኬ ኡድ ዬይድዎ ሀቴን ህ ሀይሎሞሮንኬ ግዜቴነ ዬሴሴ ዎንቶሴ ህ ገረ ኤ ብዝ ብዝነ ኤ ማለ መት ኡቁሱወይቴ።
45006020	ጩቦሴ ኤ ማለ ማዽ ህ ሀንትቾንየ ግዞ ሀንቴሴ ህኑምበ ኤ ዎርጉሴንኬ ህኑሴ ኤሩቱወድኮ ኤ ዬቸ።
45006021	ህኔ ዬንየ ዬ ህ ሀንቶ ሀንታፈ አም ህ ጎኡቶ? ሀቴ ህኑምበ ቦርሱሴ በሱሜ ፌደ ኤሳፈ ህ ጎኡቶ በስ ባሶ። ዬ ሀንተሴ ኤ ኣልጭረይ ሀይቦኮ።
45006022	ሀቴመ ጩቦ ማኬቶወፈ ሸዎ ኬስ ዎንቶ ማለ ማዽኮ ህ ዬሴ። ዬ ኤስ ኤ ጎኤስ ህኑምበ ሀይለ መሄሱኮ። ኤ ኣልጭረን ኮሎ መክነ ዬሶኮ።
45006023	ጩቦወፈ ዴጌሡሶ ዎመይ ሀይቦኮ። ዎንቶይ ምኬ እንጌ እንጎመይ ኑ ላሥ ዬሱስ ክርስቶሰነ ቤንቴ ኮሎ መክነ ዬሶኮ።
45007001	ኑንዶ ነይሽቶ! ዎገ ኤሬ ህኑሱኮ ተ ዜሬ። ዎገይ አሥ ገረ አዴቶ ኤ ኬንጌስ አሥ ዬሴ ኣሎዎ ኤ ማቄንኬ ኤረኮ ህ ኤሬ።
45007002	አዴ ጌለ እንዶይ አዴይ ዬሴ ኣሎ ዎልኮ ዎገነ ቱፉትኮ እ ዬሴ ዬይድ ህዮኮ። እ አዴይ ባዶ ጌዴመ ኤሳረ ዎልኮ ቱት ገዴቸ ዎገ ገረፈ ብርቹትኮ እ ዬሴ።
45007003	ሀ ኤ ግሸ እ አዴይ ዬሱኔ ፌዴ አዴ ሀንድ እ ጌለኮ ለጌተኮ እ ለጌቶ ዬይድ ህዮኮ። እ አዴይ ባዶ ጌዴመ ኤሳረ ዎልኮ ቤ ቱፉቴቾ ዎገ ገረፈ አትኮ እ ዬሴ። ፌዴ አዴ ጌለኮ ለጌቶ ባንኮ።
45007004	ኑንዶ ነይሽቶ! ህኑን ዬ ኤሱኬ ክርስቶሰይ አሤ ማዽ ኤ ሀይዾንየከ ህኑንን ኤሳረ ዎልኮ ሀይዽ ሙሴ ዎገ ገረፈ ሸሁት ፌደሴ ዬይድ ህዮን ሀይቦወፈ ዴንደሱሴ ማዽኮ ህዬሴ። ዮነሴ ዎንቶሴ ሀንት ኣፌ ኑ ከጾሮንኬኮ ኤ ማዼሴ።
45007005	ዬ ኤስን ኑ አቾ መሦኬ ኑ ዬቾንየከ ዎገይ ኤንኡስቾ ኢተ መሦይ ሀይቦሴ ኣንድ ኤሉሴ ኣፌ ኑ ከጾሮንኬ ኑ አሤቶወከ ሀንትየኮ ኤ ዬቸ።
45007006	ሀቴመ ኑምበ ቱቴቸ ዎገ ገረፈ ሀይዽ ሀዴ ሸሁቶንኬ ኑ ሸሁቴሴ ግሸ ኑ ቱፉቴቾ ዎገ ገረፈ ብርቹትኮ ኑ ዬሴ። ሀ ኤ ግሸ ሀ ኤ ጌዴ ማለ ማዽ ኤሱሴ ኑ ሀንቴስ አያነይ ኦቶ ክሌ ኦጌነ ባከ ዲዙት ዬቸ ኦሎ ዎገይ ኦሄንኬ ማቁወሶ።
45007007	ዮነሴ አበይድዉ ኑ ህዬ? ዎገይ ቤሴ ጩቦወ? ኦኦ፥ ጩቦ ማቁወሶ! ጩቦይ አበ ማቄንኬ ዎገይ ኦሄ ዼደኮ ኤሩወድኮ ተ ዬቸ። ዬ ኤስን ዎገይ «ጮልኦፉነ» ዬይድ ህዬ ኤ ዼደኮ ጮልአይ አበ ማቄሰ ኤሩወድኮ ተ ዬቸ።
45007008	ጩቦይ ዎገይ ኦሄሰ ጎይንድ ቤ ብሸነ ብሸነ ዬሴ ኢተ ጮልአይ ታከ ሜዹቶሮንኬ ኤ መቶ። ዎገይ ኦቶስ ዼደኮመ ጩቦይ ሀይዼሴ አበኮኮ።
45007009	ቡሮ ተን ዎገይ ዎሴሰ ሲዶ በድ ዬስኔ ተ ኤቶንኬኮ ተ ዬቸ። ዎገይ ዮዶ ጌዴመ ጩቦይ አዳ ኬስ ኤንአ ማዽኔኮ ተን ዎንቶ ገረፈ ሸሁት ሀይዼሴሰ ማዾ።
45007010	ዬሶ እንጌሴ ዎገነ ኦሁቴቸ ዎሶይ ተ ገረ ሀይቦ ኤ ኦዶንኬ ተ ገጾ።
45007011	ዬ ኤስን ጩቦይ ዎገነ ኦሁቴቸ ዎሶ ጎይንድኮ ተምበ ኤ ቃሩሶ። ዬ ዎሶነ ተምበ ኤ ዎዾ።
45007012	ዮነሴ ዎገይ ሀይለኮ፥ ኤ ዎሶን ሀይለኮ፥ ግዞወረ ሞዽየረኮ።
45007013	ህኔ «ዬ ሞዼ ማቄ አበኮይ ተ ገረ ሀይቦ ኤ ኦዶ» ህድ ህዮወ? ኦኦ! ሀይቦ ኦደስመይ ጩቦኮ። ጩቦይ ቤሴ ጩቦ ቤ ማቄንኬ ኤሩቴሱኮ ሞዼ ማቄ አበኮ ጎይንድ ሀይቦ ተ ገረ ኤ ኦዶ። ሀ ኤ ግሸ ጩቦይ ኬደይዴሴ ኢተ ማቄንኬ ኤ አዴይኔስ ዎገይ ዎሶ በዴነኮ።
45007014	ዎገይ ዎንቶኮፈ ማቄንኬ ኤረኮ ኑ ኤሬ። ተንመይ ጩበሤ ማቄ አሡኮ፥ ጩቦሴ ሀዴ ማለኬ ዘልኡትኮ ተ ዬሴ።
45007015	ተ ሀንቴ አበኮይ ታሴ ጌሉወሶ። ዬ ኤስን ተ ኤሄ ሞዼ አበኮ ሀንቴ ዸድኮ ተ እንጸኤ ኢተ አበኮ ተ ሀንቴ።
45007016	ዬቦ፥ ተ ሀንቴስ ተ ኤሁወ ኢተ አበኮ ኤ ማዾ ጌዴ «ዎገይ ሞዼኮ» ህድኮ ተ ህኔ።
45007017	ህኔ ሀንቴሴ ተ ዎርጉወ አበኮ ታ ሀንቱሴስ ታከ ዬሴ ጩቦኮ ባከ ተምበ ማቁወሶ።
45007018	ታካከ ዬይድ ህዮን ሜዾነ ጩበሤ ማቄ ተ ኦኑንትየከ አበን ሞዼ አበኮይ ባንኬ ኤረኮ ተ ኤሬ። ሞዼ አበኮ ሀንቴሴ ጮልአኮ ተ ጮልኤ። ጮልኡወምበ ባከ ሞዼ ሀንቴሴ ደንደኡወሶ።
45007019	ሞዼ ሀንተ ሀንቴሴ ዎርግስኔ ዬ ኤሰ ሀንቱወሶ፥ ተ ሀንቴስመይ ሀንቴሴ ተ ዎርዶ ባ ኢተ አበኮኮ።
45007020	ሀንቴሴ ተ ዎርዶ ባ አበኮ ሀንቴሰ ተ ማዾ ጌዴ ዬ ኤሰ ታ ሀንቱሴስ ተምበ ኤ ማዾ ባኔ ታከ ዬሴ ጩቦኮ።
45007021	ዮነሴ ኡድ ዎገ ታከ ሀንቱቴሰኮ ተ ቤኔ። ሞዼ ሀንቴሴ ተ ዎርጉሱኔ ኢተዎኮ ተ ሀንቴ።
45007022	ተ ገዋነ ዎንቶ ዎገነ መገኮ ተ መጌ።
45007023	መጉወምበ ባከ ፌዴ ዎገኮ ቤ ሱንሡነ ሱንሡነ ዬሴ ተ ገረ ግዳከ ኤ ሀንቱሱኔ ተ ቤኔ። ኤስን ተ አሤቶ ግዳከ ሀንትየከ ዬሴ ጩቦ ዎገነ ተምበ ቱፈሤ መት ተ መሦወከ ዎንቶይ ገዴሴ ዎጋረ ዎልኮ ደርጉትየኮ ኤ ዬሴ።
45007024	አበ ወይዴሴ መዸ ግዳ ጌሌሴ አሡነ ተን? ሀይቦኮ ተምበ ኤት ኣምየከ ዬሴ ሀ ተ አሤቶወፈ ኦኔወ ተምበ ማሬሰ?
45007025	ኑ ላሥ ዬሱስ ክርስቶሰነ ዎንቶሴ ገለተይ ኤሉወዬ። ዮነሴ ብዝ በዴነ ዎንቶይ ታከ ገዴሴ ዎገሴ ተ መሦነ ኤ ማለ ማዽኮ ተ ዎሱቴ፥ አስ ፌዴ በዴነ ጩበሤ ማቄ ተ ኦኑንቴነ ጩቦ ዎገሴ ኤ ማለ ማዽኮ ተ ዎሱቴ።
45008001	ዮነሴ ሀ ኤ ጌዴ ዬሱስ ክርስቶሳረ ዎልኮ ዬሴስት ገረ ያኡቱወሶ።
45008002	ዬ ኤስን ዬሱስ ክርስቶሰነ ዬሶ እንጌ አያነ ጌሽ ዎገይ ጩቦወረ ሀይቦወረ ኦደ ዎገ ገረፈ ተምበ ሸዎ ኬስኮ ኤ ዬሴ።
45008003	አሥ ቤ ሜዹቶወፈ ገፈሤ ማዽ ቤንቶሰፈ ዴንደሱነ ዎገይ መሄሴ ደንደዾ ባሰ ዎንቶይ ቤሴ መትኮ ኤ ዬሴ። ዎንቶይ ጩቦ ኬንጉወ ቤ ዬሌ ጩበሤ ማቄ አሤ ብሹሽ ጩቦሴ ካሸ ኤ ማቆሮንኬ አንሤነኮ ጩቦ ገረ ኤ ያዾ። ዬይስ ቤ መቶሱነ ቤ ዬሌ አቾነ ጩቦ ኤ ኦሶ።
45008004	ሀ ኤሰ ዬይስ ኤ መቶስ አሥ መሦነ ኤ ማዾ ባኔ ዎንቶ አያነ መሦኬ ዬሴ ኑከ ዎገይ ኦይጬ ግዜቴይ ኩሜነ ከፉቴሴሰ ኤ ማቆሮንኬኮ።
45008005	ቤ አቾ መሦኬ ዬሴ አሥት ቤሱኮ ኡ መሤ፥ አያነ መሦኬ ዬሴስትመይ አያነሱኮ ኡ መሤ።
45008006	አቾሼ መሤ ሶርጌይ ሀይቦኮ ኤ ኦኔ፥ አያነሴ መሤ ሶርጌመይ ዬሶወረ ሞዼትየረኮ ኤ ኦኔ።
45008007	ዬ ኤስን ቤሴ ቤ አቾሼ መሤ አሥ ዎንቶ ዎገሴ ቤ ዎሱቱወ ግሻረ ዎሱቴሴን ቤ ደንደኡወ ግሻረ ዬ አሥ ዎንቶ ኢለሡኮ ኤ ማቄ።
45008008	ቤ አቾ መሦኬ ዱርኩቴስት ዎንቶ መጉሴሴ ደንደኡቱወሶ።
45008009	ህኑንመይ ዎንቶ አያነይ ህኑካከ ዬሴ ግሸ አያነ መሦኬ ባከ ህኑሴ ህ አቾ መሦኬ ዬሱወይተኮ። ክርስቶሰ አያነ ኬንጉወ አሥ ኦኔን ክርስቶሰ በዴ ማቁወሶ።
45008010	ክርስቶሰይ ህኑካከ ዬሰአይኮ ህ ገረይ ጩቦወፈ ዴንደሱነ ሀይኤሰ ማዸኮን ዎንቶይ ህኑምበ ግዙሶ ግሸ ፌዴ በዴነ ህኑን ኤንአኮ።
45008011	ዬሱሰ ሀይቦወፈ ዴንሰ ዎንቶ አያነይ ህኑካከ ዬሰአይኮ ክርስቶሰ ሀይቦወፈ ዴንሰ ዎንቶይ ህኑከ ዬሴ ቤ አያነ በዴነ ሀይኤ ህ አቾሼን ዬሶኮ ኤ እንጌ።
45008012	ዮነ፥ ኑንዶ ነይሽቶ! ን ኦይጩቴሴ በሱኮ ዬሰ። ንምበ ኤ ኦይጬሽ አቾሼ ማቁወሶ፥ አቾ መሦኬን ዬሴ ዎርጉሱወሶ።
45008013	ህኑሴ ጩበሤ ማቄ ህ ኦኑንቴኬዎ ዬሰአይኮ ሀይኦኮ ህ ሀይኤ። አያነ ጌሽ ኦሰነመ ሀንትየ ህ ዬሴ ኢተ ሀንተ ዎዸአይኮ ኤንአኮ ህ ዬሴ።
45008014	ዎንቶ አያነነ ዱርኩቴስት ኡድ ዎንቶ ነይሽተኮ።
45008015	ዬ ኤሱነ «ኑወዴ፥ አበዮ!» ህድ ን ጼይጌ ኤ ዬሌ ኤሱነ ህ ማቄ አያነ ህ ኤቶሰ ባከ ሴኬ ዠሼነ ዬሴሴ ማኬቶወ ኣንጌ አያነ ኤቶበይተኮ።
45008016	ዎንቶ አያነይ ኒረ ዎልኮ ብዞ ማዽኮ ዎንቶ ነይሼ ን ማቄንኬ አቶ ማዽ ኤ ኦሄ።
45008017	ዮነ፥ ዎንቶ ነይሼ ን ማዾ ጌዴ ኤ እንጌሰ ኤኬሰኮ ን ማቄ። ዬይድ ህዮን ዎንቶይ እንጌሰኮ ን ኤኬ፥ ክርስቶሳረ ዎልኮኮ ን ኤኬ። ሀቴ ክርስቶሳረ ዎልኮ መዸ ኑ ኤቶይነ ሀንነ ኤሳረ ዎልኮኮ ን ኩሡቴ።
45008018	ሀቴ ኤሰ ኑ ዬሴ ቤረ ግዳ ዬሴ ኑ ዋዬይ ሀንነ አዴይድ ኑሴ ማቄ ኩሠ ፉላረ ዎል ደኣ ገድ ኑ ቤደኮ አበነን ዎል መኮ ማቄሴ ኤ ደንደኡወንኬኮ መት ተ ቤኔ።
45008019	ሜዾይ ቤ ኡድነኮ ዎንቶ ነይሽ አዴይኔሰ ቤዬሴ ዎርድ ኦርጄ ሰዘነ ኤ ከኬ።
45008020	ዬ ኤስን ሜዾ መሦኬ ኤ ማዾ ባኔ ዎንቶይ «ሜዾይ ቤ ኡድነ ጎኡወሰ ማቁወዬ» ህድ ኤ መሶ ግሸ ሜዾይ ቤ ኡድነ ጎኡወሰ ማዽኮ ኤ ዬሴ። ዬይድ ኤ ማዸኮን ጎቦይ ዬሰኮ ዬሴ።
45008021	ዬ ጎቦን ሜዾይ ቤሴ ቤ ኡድነ ሀይዽ ኤ ሰንጎሮንኬ መሄ ማኬቶወፈ ዎንቶ ነይሻረ ዎልኮ ኩሠ ፉለይ ኤሳከ ዬሴ ሸዎ ኡ ኬሶሮንኬኮ።
45008022	ሜዾይ ቤ ኡድነ ሀ ኤ ኣሎ ሀዴ ዜርሶኬ ዬሴሱነ አይኩት እርፍየከ ኤ ዬሴሰ ኤረኮ ኑ ኤሬ።
45008023	እርፍየከ ዬሴስ ሜዾ ጎሼዎ ማቁወሶ። አቸ እንጎ ማቄ አያነ ጌሼ ኤተ ኑንን ዎንቶ ነይሼ ኑ ማቆሮንኬ ዬይድ ህዮን ቤንቴ ኑ ገረይ ሸዎ ኬሶሮንኬ ቤዬሴ ዎርድ ኦርጄነ ከክስኔ ኑ ገዋነ እርፍስኔኮ ኑ ዬሴ።
45008024	ዬ ኤስን ኑን ሎሎስ ዬ ጎቦነኮ። ኑ ጎቤ አበኮመይ ቤንቶ ጌዴ ጎቤይ አቶኮ ኤ አቴ። ዬሴ አበኮ «ቡሮ ገረኮ ተ ዴጌሤ» ህድ ኦኔን ጎቡወሶ።
45008025	ኑ ቤወ አበኮ ኑ ጎዶ ጌዴ ዬ ኤሰ ቤዬሴ ዎርድኮ ደንደዽ ኦርጄነ ኑ ከኬ።
45008026	ዬይድዎ ወይስ ዎንቶ ሽኤ ኑምበ ኤ ዎርጉሴንኬ ኑ ኤሩወ ግሸ ገፈሤ ኑ ማቁሱኔ አያነ ጌሽ ኑምበ መረኮ ኤ መሬ። አሥ ኑነነ ዜሩቴሴ ደንደኡወ ኦጌነኮ እርፍስኔ ኑ ግሸ ዎንቶ ኤ ሽኤ።
45008027	አያነ ጌሽ ሀይለሥቱሴ ዎንቶ መሦወረ ዎልኮ ሀንጌሰ ዎንቶ ኤ ሽኤ ግሸ አሥ ሙጹሮ አርስ ቤኔ ዎንቶይ አያነ ጌሽ መሦይ አበ ኤ ማቄንኬ ኤረኮ ኤ ኤሬ።
45008028	ዎንቶ ኤሄስቱሳረ ኤ መሦኬ ጼይጉተ አሥቱሳረ ኡድ አበኮይ ኡሱሴ ጎኤሰ ኤ ማቆሮንኬ ዎንቶይ መሄሰ ኤረኮ ን ኤሬ።
45008029	ለገ እንዶ ነይሽ ግዳ ኤ ዬሌይ አንጉሴ ማቆሮንኬ ኡድ አበኮ ኤ ማቄሱሜ ቡሮ ቤ ጸርዴቾሽቱኮ «ተ ዬሌ ብሹወይቴ» ህድ ኤ ህዶ።
45008030	ቡሮ «ተ ዬሌ ብሹወይቴ» ህድ ቤ ህዴቾሽተ ኤ ጼይዶ። ዬ ቤ ጼይዶስተ ኤ ግዙሶ፥ ቤ ግዙሶስተ ኤ ኩሶ።
45008031	ዮነሴ ሀ ዜሬሴ አም ኑ ኦሄ? ዎንቶይ ኑረ ዬሰኮ ኦን ኑ ገረ ዴንዴሰ?
45008032	ዎንቶይ ብዝ ቤ ዬሌ «ሀ ኤስ ኤ ገረ ኤሎፌ» ህድ ህግሎ በድ ኡድ ኑሜይስኔ ገርስ ቤ እንዶ ጌዴ ዬ ቤ ዬሌ ኑሴ ቤ እንዶንኬ ኤሳረ ዎልኮ ኡድ በሴ ኑሴ ኤ እንጌንኬ ኤዙወንጽኮ።
45008033	ዎንቶይ ጸርዶስተ ኦን ሉፌሴ ደንደኤሰ? ኤሰኮ ቤሴ ኡሶ ግዙሴሰ።
45008034	ህኔ ኡ ገረ ያኤስ ኦኔነ? ክርስቶሰይ ኡ ገረ ያኣ ኤ ያኤ? ኦኦ፥ ያኤኮፈ ኑ ግሸ ሀይዽ ሀይቦወፈ ዴንድ ዎንቶ ኦሽሻ ኡትኮ ኑ ግሸ ዎንቶ ኤ ሽኤ።
45008035	ዬ ኤ ግሸ ክርስቶሰ ኤሀ ገረፈ ኑምበ ሸሄሴ ደንደኤስ ኦኔን ባሶ። ዤቴን፥ መዸን፥ ዋያረ ጎዶወረን፥ ናዬን፥ ጉንዱሴን፥ ደኖን፥ ሰተተነ ሀይኤን አበን ሸሄሴ ደንደኡወሶ።
45008036	ተ ህኔስ ሀይለ ፍሸሮወ «ኔ ግሸኮ ዎንታከ ኩሜነ ኑ ሀይኤስ፥ ሀዴ ሹፉቴ ዶሩኬ ማዽ ኑ ታቡቴስ» ዬይድ ኤ ዲዙቴሴንኬኮ።
45008037	ዎንቶ ኤሀ ገረፈ ሸሁቴኮፈ ኑምበ ኤተ ክርስቶሰነ ሃንጽ ዜሬ ኡድ ኢሽ ኢቼሽቱሜ ገሮኮ ኑ ገሬ።
45008038	ዬ ኤ ግሸ ሀይቦ ኤ ማዸኮን፥ ዬሶ ኤ ማዸኮን፥ አፋሴ ዎንቶ ዎሰሥተ ኡ ማዸኮን፥ አፋሴ አፈነ ማግተ ኡ ማዸኮን፥ ሀቴ ዬሴሰ ኡ ማዸኮን፥ ጌዴ ዮኔሰ ኡ ማዸኮን አበ ብሸ ኦሰሥተ ኡ ማዸኮን፥
45008039	ሜዹተሳፈ ኬደ ኤ ማዸኮን፥ ኡለ ኤ ማዸኮን፥ ሜዹተሴ ኦኔን ኤ ማዸኮን ኑ ላሥ ዬሱስ ክርስቶሰ በዴነ ኑሴ እንጉተ ዎንቶ ኤሀ ገረፈ ኑምበ ሸሄሴ ደንደኤስ አበን ኤ ባንኬ ተን ፌቶ ኤዙወሶ።
45009001	ክርስቶሰነ ዬስኔ ዜርየ ተ ዬሴ ዜሬይ ኣዴኮ ባከ ዛዱወሶ። አያነ ጌሹነ ዱርኩትየ ዬሴ ተ ሙጹሮይ ዛድየከ ተ ባንኬኮ ታሴ ኤ አዱሴ።
45009002	ኦርጄ ህግልሳረ ታ መዹንሥየ ዬሴ ደንደኡቱወ መሦወረኮ ተ ሙጹሮወ ዬሰ።
45009003	ተይንዶ ነይሽቱሜ ህዮን ዬሉቴነ ተ በድቱሜ ህስኔ ተን ታሴ ኣጩቴሴሳረ ክርስቶሰ ገረፈ ሸሁት ደፉቴሴሳረ ማዸኮን ፌቶ ኤሀኮ ተ ኤህቸ።
45009004	ተ እግንት እስረኤለሥተኮ፥ ዎንቶይ ጸርድ ኡሶ ቤ ነይሼ ኤ መቶ፥ ቤ ኩሠ ፉለን ኡሱሴ ኤ አዱሶ። ኡሱሴ አበኮ ቤ ሀንቴንኬ ኤ ጫዾ፥ ኤሱነ ኡ ዬሴ ቤ ዎገ ኤ እንዶ፥ ኣዴ ኦጌነ ቤምበ ኡ ኩሦሮንኬ ቤይስ ኡሶን ኤ ጎቡሶ።
45009005	ኡሶ ዬለስ ኦርጄ ማቄ ኦሎ አድየጽተኮ፥ ክርስቶሰን አሤ ኤ ማዾሰ ኑ ቤሱኔ ኡሱካኮ ኤ ዬሉቶ። ኤስን ኡድሜ አፈነ ማቄ ኮሎ መክነ አሥት ኤሰ ኬደ ኬደይሴ ዎንቶኮ። አሜን።
45009006	ዮነሴ ዎንቶይ ኦቴቾሽ ኣዴ ማዾ ባሶ ዬይድ ህዮ ማቁወሶ። ዬ ኤስን እስረኤሌ ሸዌይ ኡድነ ኣዴ እስረኤሌ ማቁወሶ።
45009007	አብረሃሜይ ኡሶ ዬሎ ግሸ «ኡስ ኡድ ዎንቶ ነይሽተኮ» ዬይድ ህዬሴ ደንደኡቱወሶ። ህደኮን ዎንቶይ አብረሃሜኮ « ‹ኔ ሸዌኮ› ህድ ኤ ጼይጉቴስ ይሳቄ በዴነኮ» ህድኮ ኤ ህዴሴ።
45009008	ዬ ኤሳፈ ኤሬሴ ኑ ደንደኤስ አብረሃሜ ሸዌኮ ዬይድ ታፉቴስት ዎንቶይ ጎቡሴቾ ጎቦነ ዬሉተስተ ባከ አሥ መሦነ ዬሉተስተ ዎንቶ ነይሼ ኡ ማቁወንኬኮ።
45009009	ዬ ኤስን ዎንቶይ ጎቡሴቾ ጎቦይ «ለንጉቴ ሀ ዎጋኮ ተ ዮኔ፥ ሳረን ነኡኮ እ ዬሌ» ዬይድ ህዩቴቸሹኮ።
45009010	ዬ ኤሰዎን ኤ ማዾ ባኔ ርብቀይ ብዝ አዴ ገረፈ ዬይድ ህዮን ኑምበ ዬለ ኑሴ አዴ ማቄ ይሳቄ ገረፈ ሜንቴ ቤ ጺቁሶ ዎጋከ
45009011	-
45009012	ዎንቶይ ቤ ጸሮይ ሀንተነ ኤ ማዾ ባኔ ጼይዳሱነ ኤ ማቄንኬ አዱሴሴ ዎርድ ሜንትት ሀገ ዬሉቶ በድ ኢተን ሞዼን ሀንቶ በድ ኡ ዬሱኔ ርብቀኮ «አንጉስ በርሱሱኮ ኤ ኦሞ ማዽ ኤ አቄ» ዬይድ ኤ ኦቶ።
45009013	ዬ ኤስን «የይቆቤ ኤትኮ ተ ዬሴ፥ ኤሰኦመ እንጸዽኮ ተ ዬሴ» ዬይድ ኤ ዲዙቶንኬኮ።
45009014	ዮነሴ አበይድው ን ህዬ? «ዎንቶይ አሥ ኣፉሸ ቤድኮ ኤ ሀንቴ» ዬይድየ ን ህዬ? ኦኦ፥ ዎንቶይ ፌቶ ዬይስ ሀንቱወሶ።
45009015	ዎንቶን ሙሴኮ «ማሬሴ ተ ዎርጌሰ ኦኔን ማረኮ ተ ማሬ፥ ኤሱሴ ህግሌ ተ ዎርጌሱሴ ኦኔሴን ህግለኮ ተ ህግሌ» ዬይድኮ ኤ ህዴቸ።
45009016	ዬ ኤ ግሸ ዎንቶይ አሤ ጸሬስ አሥ ገፈናረ መሦናረ ኤ ማዾ ባኔ ቤሴ ቤ ማሮነኮ።
45009017	ዬ ኤስን ሀይለ ፍሸሮወ ኤ ዲዙቶንኬ ዎንቶይ ፈሮኔሴ(14) «ኔ ገረ ተ ኦሰ ቤይሴሳረ ተ ሱንሥ ሀ ሰሀ ገረ ኡድ ኤሩቶሮንኬ መሄሳረ ኔምበ ካቴስኮ ተ ዬሴ» ዬይድኮ ኤ ህዴቸ።
45009018	ዮነሴ ዎንቶይ ማሬሴ ቤ ዎርዶሰ ኤ ማሬ፥ ዎሱቴ ኤ ዎርጉወንኬ መሄሴ ቤ ዎርጌሰ ኤ ዎሱቱወንኬ ኤ መሄ።
45009019	ዬቦ «አሥ ኢተን ሞዼን ሀንቴስ ኡድ ዎንቶይ ኦቶንኬዎ ኤ ማዾ ጌዴ ህኔ አበሱነ ዎንቶይ አሤ ‹በይስኮ ኔ ዬሴ› ዬይድ ኤ ህኔ?» ዬይድ ህኔስ ዬሴሱኮ ኤ ደንደኤ።
45009020	ኔኖ አሦ! ዎንቶወረ ዎልኮ ሀንኬ መት ቤርሴሴ አበ ጎዶወ ኔ ኬንጌ? ሰሃፈ ሜዹተ ሚዤይ ቤምበ ሜዸ ሀንተሤ «አሜ ዬይስ ተምበ ኔ ሜዾ?» ህድ ህታ ህኔ?
45009021	ሰሃፈ ሜዼ ሀንተሥ ዬ ሜዼሴ ቤ ኤቶ ብዝ ሰሃፈ ብዝ ሚዤ ኩሠሴ ፌዴ ሚዤ አስ አቼይሸ የሀ ኤሱነ ጎኡቶሮሰ መት ሜዼሴ አዴቶ ኬንጉወዬ? ዬይድዎ ዎንቶን አዴቶ ኬመኮ ኤ ኬንጌ።
45009022	ቤ ሁለ ቤይሴሴ ቤ ኦሰ አዱሴሴ ዎርድኮ ኤ ዬቸ። በዬሴ ነቁቴሴስተ ኡ ገረ ቤ ሁሌስተ ኦርጄነኮ ኤ ደንደዼሴ።
45009023	ዬይስ ኤ መቶስ ቡሩስ ኩሠሴ ቤ ነዾስተ ማሮይ ኡሱሴ ማቄስቱሴ ቤ ኩሠ ለጌቴይ አዴዮሮንኬኮ።
45009024	ንን ኤ ጼይዶስቱከኮ ን ዬሴ፥ ኤ ጼይዶስት አይሁደ በዴዎ ኤ ማዾ ባኔ አይሁደ ማቁወስታረይስኮ።
45009025	ዬ ኤስን ሆሰኤ ፍሸሮወ «ተ አሥተ ማቁወዴቸሼ ‹ተ አሥተኮ› ህድኮ ተ ህኔ፥ ኤሁቱወዴቸ አሥተ ‹ኤሁቴሴስተ› ህድኮ ተ ህኔ» ዬይድኮ ኤ ህኔ።
45009026	አስ «ኡስን ‹ህኑን ተ አሥተ ማቁወይተኮ› ዬይድ ህዩቴቸሽ ጎዶወ ኤንአ ዎንቶ ነይሼ ዬይድኮ ኡ ህዩቴ» ዬይድ ህዩቴቸሹኮ።
45009027	እሰየሴን እስረኤሌ ግሸ ቤ ከቶ ኬደይስ ኦህስኔ «እስረኤሌ ነይሽ ታፎይ ሀዴ በገዴ መንቸኬ ለገ ኡ ማዸኮን ኡሱካፈ ዎንቶይ ማሬስመይ ኦዼዎኮ።
45009028	ዬ ኤስን ዎንቶይ ሴኬ ቤ ያኡወሰኮ ኡኬነ ሀ ሰሀ አሥት ገረ ኤ ያኤ» ዬይድኮ ኤ ህዶ።
45009029	ዬይድዎ እሰየሴይ «ኦሰ ኬንጌ ዎንቶይ ሀሙጨ ማርዶይ ዼደኮ ሀዴ ሶዶሜ ከተመይ ባዶንክየረ ሀዴ ገሞረ ከተመይ ባዶንክየረኮ ኑ ማቃኔ» ዬይድ ህስኔ ዜርድኮ ኤ ዬሴ።
45009030	ዮነሴ አበይድነ ኑ ህዬ? ግዜቴሴ ከርዱቶ ባ አይሁደ ማቁወስት ግዞ ኡ ማዾ። ዬ ግዜቴን ኣዴሦወፈ ቤንቴሰኮ።
45009031	እስረኤለሥትመይ «ዎገነኮ ግዜቴ ኑ ዴጌሤ» ህድ ከርዱትስኔ ዎገ ከፌ ደንደኤ ቤ ዼዶሱነ ግዜትየ ኣንጌ ኦጌ ዴጌሡቶ ባሶ።
45009032	«አበሱወ ግዜትየከ ሀንድ ኤሌ ኡ ዼዶ?» ህድ ኤ ህዩተኮ ግዜቴ ዴጌሤሴ ኡ ዎርዶስ ኣዴሦነ ኤ ማዾ ባኔ ሀንተነ ኤ ማቅቾ ግሸኮ። ዬ ኤ ብሸነኮ ዹሞሴ ዬሴ ሹቹነ ኡ ዹሙቶ።
45009033	ዬ ኤስን ሀይለ ፍሸሮወ «ሀይ፥ አሥተ ዹንጌ ሹቹኮ ጽዮንየ ተ ገዴ፥ ዬ ሹችን አሥተ ዹንድ ኦሌ ሹቹኮ። ኤሰ ኣዴሤስመይ ኦኔን ቦርሱወሶ» ዬይድኮ ኤ ዲዙቴሴ።
45010001	ኑንዶ ነይሽቶ! ተ ሙጹሮወ ዬሴ ኦርጄ ጮልኣረ ዎንቶ ሽእየ ተ ዬሴሳረይ እስረኤለሥተ ዎንቶይ ማሮሮሰኮ።
45010002	ዎንቶሴ ኡ ከርዱቴንኬ ተን ኡሱሴ አቶ ማቄሴ ደንደአኮ ተ ደንደኤ። ከርዱቱወዬ ባከ ኡ ከርዱቴስ ኣዴ ኤረ ኬንድ ማቁወሶ።
45010003	ዎንቶይ አሤ ግዙሴ ኦጌ ኤሬ ቤ ዼዶሱነ ቤሴ ቤ በዴ ኡ ሀንዶሰ ባከ ዎንቶይ «አሥ ሀ ኦጌነኮ ግዜ» ዬይድ ህዶ በዴነ ሀሙቶ ባሶ።
45010004	ዎንቶ ኣዴሤስት ቤ ኡድነ ኡ ግዞሮንኬ ሙሴ ዎገይ ኦይጭቾሸ ክርስቶሰይ እቱስኮ ኤ ዬሴ።
45010005	ዎገ ጌዴ ሀምየፈ ቤንቴ ግዜቴ ግሸ ሙሴይ ዲዝስኔ «ዎገ ከኬስ ቤ ኡድነ ዬ ዎገነኮ ዬሶ ዴጌስ ኡ ዬሴ» ዬይድኮ ኤ ህዶ።
45010006	ዎንቶይ አሤ ኤ ኣዴሦወፈ ዴንስ ግዙሴ ግሸ «ኔ ሙጹሮወነ ‹ኦን አፋ ኬሴሰ?› ህድ ህዶፉነ!» ዬይድኮ ኤ ዲዙቴሴ። ዬይድ ህዮን «ክርስቶሰ ዴጌስ ሆሤሱኮ» ህድ ህዮኮ።
45010007	አስ «ኔ ሙጹሮወነ ‹ኦን ዬኬ ሀይዼሴስት ግዳከ ሆዼሰ?› ህድ ህዶፉነ!» ዬይድኮ ኤ ዲዙቴሴ። ዬይድ ህዮን «ክርስቶሰ ሀይቦወፈ ዴንሤሱኮ» ህድ ህዮኮ።
45010008	ማቄ ባከ «ዎንቶ ከቶይ ኔ ደኣከኮ ኤ ዬሴ። ፌቶ ኔ ኑናካረ ኔ ሙጹሮወካረኮ ኤ ዬሴ» ዬይድኮ ድዙት ኤ ዬሴ። ዬ ከቶን ኦህየከ ኑ ዬሴ ኣዴሦ ግሸ ዜሬ ከቶኮ።
45010009	ዬሱሰይ ላሤ ማቄንኬ ኔ ኑነነ ኔ ኦተኮወረ ዎንቶይ ዬሱሰ ሀይቦወፈ ዴንሶንኬ ኔ ሙጹሮነ ኔ ኣዴሰኮወረ ዎንቶይ ኔምበ ሎሉሰኮ ኤ ሎሉሴ።
45010010	ዬ ኤስን አሥ ቤ ሙጹሮነ ዎንቶ ኣዴሰኮ ግዞኮ ኤ ግዜ። «ዬሱሰይ ላሡኮ» ህድ ቤ ኑነነን ኤ ኦቶይነ ዎንቶይ ኤሰ ሀይቦወፈ ማረኮ ኤ ማሬ።
45010011	ዬ ኤስን «ኤሰ ኣዴሤስ ኡድ ቦርሱወሶ» ዬይድኮ ሀይለ ፍሸሮወ ኤ ዲዙቴሴ።
45010012	ብዝ ላሥ ኡድየዴሴ ኤ ላሤ ማቄ ግሸ አይሁደሥት ግዳካረ አይሁደ ማቁወስት ግዳካረ ሸሆይ ባሶ። ኤስ ቤሴ ዎዱመ ቤ ማቄ ግሸ ብየ ሽኤስቱሴ ኡድ ለጉስኮ ኤ እንጌ።
45010013	ዬ ኤስን «ላሥ ቤምበ ማሮሮንኬ መስ ኤ ሱንሤ ጼይጌሰ ዎንቶይ ኡድነኮ ኤ ማሬ» ዬይድኮ ኤ ዲዙቴሴ።
45010014	ህኔ ቤ ኣዴሡወሰ ዋክድዉ ቤምበ ኤ ማሮሮንኬ ኤሰ ሽኤሴ ደንደኡሶ? ኤ ግሸ ቤ ሲዶ ባሰ ዋክድዉ ኣዴሡሶ? ሞዼ ኦዶ ኦተይ ባኔ ወይስው ስዬሴ ደንደኡሶ?
45010015	ቤ አንሡቶ ባሰ ወይስው ሞዼ ኦዶ ኦሄሴ ደንደኡሶ? ዬ ኤስን «ሞዼ ኦዶ ኦሄሴ ዮኔስት ቶኬይ ወይድ መጉሴሰን» ዬይድ ኤ ዲዙቶንኬኮ።
45010016	እሰየሴይ ኦህስኔ «ላሦ! ኑ ኦትኔ ቤ ሲዶሰ ኦኔን ኤቴሰ?» ዬይድ ኤ ዜርዶንኬ ሞዼ ኦዶ ኡ ኤቶስ ቤ ኡድነ ማቁወሶ።
45010017	ዮነሴ ኣዴሦይ ኤ ቤንቴስ ሞዼ ኦዶ ስያፈኮ። ሞዼ ኦዶይ ክርስቶሰ ግሸ ኤሩሱቴ ኤሩንሡኮ።
45010018	ሜ፥ ህኑምበ ተ ኦይጬሼ፥ «ዎንቶ ከቶ ስዩቶ ባሶ» ዬይድ ህዩ? ፍሸሮወ «ኡ ዜሩሱኔ ሀ ሰሀ ገረ ኡድ ኤ ስንቶ፥ ኡ ከቶን ሰሀ ዎሱለ ኣሎ ኤ ኤሎ» ዬይድ ኤ ዲዙቶንኬ ኣዴዎ ሲድኮ ኡ ዬሴ።
45010019	አስ ተ ኦይጬሼ፥ «እስረኤለሥት ዬ ከቶ ኤሩቶ ባሶ» ዬይድ ህዩ? ዬይድ ኤ ህዩቴሱሜ ሙሴይ ቡሩስ ዜርስኔ «ሃሱቴቸ አሥተ ሱዝኮ ህ ዺዾሮንኬ ተ መሄ፥ ሙየ ማቄ አሥቱነኮ ህ ሁሎሮንኬ ተ መሄ» ዬይድኮ ኤ ህዴሴ።
45010020	እሰየሴን «ታ ዎርዶ ባስቱሴ ተ ቤንቶ፥ ‹ዎንቶይ አይ ዬሴ?› ህድ ታ ኦይጮ ባስቱሴን ተ አዴይዶ» ዬይድኮ ናስ ኤ ዜርዴሴ።
45010021	አስ እሰየሴይ እስረኤለሥት ግሸ ዜርስኔ «ታሴ ዎሱቱወስቱሳረ ታ እንጸኤስቱሳረኮ ሀንኬ ታኮ ኡ ዮዎሮንኬ ዎንተ ኩሜ ተ ኩቼ ተ ቡዶ» ዬይድኮ ኤ ህኔ።
45011001	ህኔ «ዎንቶይ ቤ አሥተ ማቄ እስረኤለሥተ እንጸአ ኤ እንጸዾ?» ህድኮ ተ ኦይጬ። ፌቶ እንጸዾ ባሶ። ሀይ ተን አብረሃሜ ፍረ ፊጻፈ ቤንተ እስረኤለሡኮ፥ ቢንየሜ ነይሻፈ ብዝኮ ተን።
45011002	ሀይ ቤወይቴ! ኡድ አበኮይ ማቄሱሜ ቡሮ ቤ ጸርዴቾ እስረኤለሥተ ዎንቶይ እንጸዾ ባሶ። ኤላሴይ እስረኤለሥተ ዎንቶ ቡሮ ወይስ ኤ ሉቶንኬ ሀይለ ፍሸሮይ አበ ኤ ግሸ ኦሄሰ ኤሩወይቱወ?
45011003	ኤላሴን «ላሦ! ኔ ካየሥተ ኡ ዎዾ፥ ኤሰ ኔሴ ካሽቾ ጎዶ ኡ ዎዱሶ፥ ተ ጎሼዎይ አቶ። ተምበን ዎዼሱኮ ኡ ዎርጌ» ዬይድኮ ኤ ሉቶ።
45011004	ህኔ ዎንቶይ ኤሱሴ አበይድዉ ኤ መቶ? «በኣሌሴ ድሶ ባሰ ላፍ ኩመ አሤ ታሴ ሸትኮ ተ ዬሴ» ዬይድኮ ኤ መቶ።
45011005	ሀቴ ሀ ዎጋን ዎንቶይ አሡሴ ቤ ኬንጌ መሦ ሞዼቴነ ኤ ጸርዶ አቴሴ ኦዼ አሥት ዬሰኮ ኡ ዬሴ።
45011006	ዎንቶይ ኤ ጸርዶስ አሡሴ ቤ ኬንጌ መሦ ሞዼቴነ ኤ ማዾ ጌዴ ኤ ጸርዶስ አሥ ሀንቶ ሀንተ ቤድ ማቁወሶ ዬይድ ህዮኮ። አሥ ሀንተ ቤድ ኤ ማዸኮመ ዎንቶይ አሡሴ ኬንጌ ሞዼቴ መሦይ ኣዴ ማዾ በድኮ ኤ ዸባኔ።
45011007	ህኔ አም ኤ ማዾ? እስረኤለሥት ቤ ዎርዶሰ ዴጌሡቶ ባሶ። ጸሩተስት ቤ ዎርዶሰ ኡ ዴጌሶሰ ባከ አታስት ኣዴ ቤስኔ ቤወስተኮ ኡ ማዾ።
45011008	ዬ ኤስን ሀይለ ፍሸሮወ «ኡ ኣፌይ ቤወንኬ ኡ ወሼን ስወንኬ ዎንቶይ ሀንዞ ኣሎ ዸገለጭኮ ኡ በዮሮንኬ ኤ መቶ» ዬይድ ኤ ዲዙቶንኬኮ።
45011009	ደውቴን «ኡ ተቶይ ኡሶ አይኬ ሀርጳረ ዥርየረ፥ ኤሳከ ኡንጉሶ ሆልየረ ኡሶ ዋዬ ቤይሴሳረ ማቁወዬ፥
45011010	ኡ ቤወንኬ ኡ ኣፌ ቡሮ ጬንጉወዬ፥ ኡ ዘሄን ኡድ ዎገ ኩሮ ኬሱወዬ» ዬይድኮ ኤ ህዶ።
45011011	ህኔ «ሴኬ መት ዎንቶይ ኡሶ ማሩወንክየ ኡ ዹሙቶ?» ዬይድኮ መት ተ ኦይጬ። ፌቶ ዬይድ ማቁወሶ። እስረኤለሥት ቤ ኦመ ማቁወ ፌዴ አሥተ ዺዾሮንኬኮ ዎንቶ ዎገ ኡ ገርዶሱነ ዎንቶይ ኡ ኦመ ማቁወስተ ኤ ሎሉሶ።
45011012	እስረኤለሥት ዎንቶ ዎገ ገርዶስ ሀ ሰሀሴ ለገ ሱሱኮ ኤ ኦዶ። ኡ ኡንጌይ አይሁደ ማቁወስቱሴ ሱሴ ኦድኮ ኤ ዬሴ። ዬቦ፥ አይሁደሥትን ኩሜነ ሎሌቴ ሱስ ዋኬይዴሴ ለገን ኤ ማቆሮስ!
45011013	-
45011014	ሀቴ ዮነሴ ተ ዜሬስ አይሁደ ማቁወ ህኑሱኮ። ህኑኬ አይሁደ ማቁወስቱሴ ዎንቶይ አንሡተሴ መት ታ ኤ ማጌሶ ግሸ ታሴ ሜቄቴ እግነ ማቄስት «ኑ ማዼሳሼ» ህድ ዺዼቴ ሀልየ ብዝ ብዝተ ኡሳፈ ተ ሎሉሰአይኬቴ ህድ ህስኔኮ ሀንትየ ተ ዬሴ ሀንተ ገረ ተ ሙጹሮ ተ ገዴ።
45011015	ዎንቶይ ኡሶ ደቶሱነ ፌዴ ሀ ሰሀ ገረ ዬሴ አሥት ዎንቶወረ ዎልኮ ነቁቶ ጌዴ ዎንቶይ ኡሶ ሀንኬ ኤኬ ዎገ አበ ኤ ማቄሰወ ህኑምበ ኤ ብሼ? ዬ ኤስመይ ሀይዼቸሽተኮ ዬሶ ዴጌሰ ዬይድ ህዮኮ።
45011016	ሊጽየፈ ቡሮነ ኤቶስ ሀይለ ማዾ ጌዴ ዬ ሊጼይ ኩሜነ ሀይለኮ። ዬይድዎ ብዝ ምሡሴ ኤ ጸጶይ ሀይለ ማዾ ጌዴ ኤ ሀንግትን ሀይለዎኮ።
45011017	ሀዴ ቤ ኦዛ ቶቴሶ ጉልተ ሀንግቱኬ ማዼቸ አይሁደሥታፈ ብዝ ብዝተ ዎንቶይ ቡርስ ደትኔኮ ሀዴ ሸንከ ጉልተ ሀንግቱኬ ማዼሴ አይሁደ ማቁወ ህኑን ኡ ግዳ ጌል ዎንቶኮፈ ኡ ኤክቾ ዎዱንትየረ ኡ ሱሳረ ህ ሸቶ።
45011018	ሀ ኤ ግሸ ህኑን ጸጶነ ህ ኤኤሰ ባከ ህኑነነ ጸጶይ ኤኡወ ግሸ ሀዴ ሀንግቱኬ ቡርድ ኡንዴሴ እስረኤለሥት ገረ ነሹቶፍተ።
45011019	«ሀንግተ ቡርስ ኤ ደቶስ ተን ኡ ግዳ ጌሎሮሰኮ» ዬይድ ህዬሱኮ ኔ ደንደኤ።
45011020	ዬ ኤስን ኣዴኮ። ዎንቶይ ኡሶ ቡርስ ደቶስ ኤሰ ኣዴሤ ኡ ዼድኔኮ። ህኑን ዎንቶ ህ ኣዴሶሰፈ ዴንደሱነ ኤዽኮ ህ ዬሴ። ዠሹወይቴ ባከ ነሹቶፍተ!
45011021	ቤ ምሥ ገረ ዬቸ ሀንግቱሴ ዎንቶይ ህግሌ ቤ ዼዶ ጌዴ ህኑሴን ህግሉወሶ።
45011022	ዬቦ፥ ዎንቶ ዤርጎወረ ኤ ጨሜትየረ ቤወይቴ! ኤ ጨንዶስ ኡንደስት ገረኮ። ኤ ዤርጌቴመይ ሚንድ ህ ዬሰኮ ህኑሱኮ። ሚንድ ዬሴ ህ ዼበአይኮመ ህኑንን ቡሮኮ ህ ቡሬ።
45011023	ዎንቶይ ኡሶ ቡሮ ኡ ጎዶወ ሀንኬ መሄሴ ቤ ደንደኤ ግሸ እስረኤለሥት ኤሱኮ ሀንኬ ማዽ ኡ ኣዴሰኮ ቡሮ ኡ ጎዶወ ኤሰኮ ኤ ኤሴ።
45011024	ህኑን አይሁደ ማቁወስት ህ ሜዹቶወፈ አይት ሸንከ ጉልተ ሀንግተ ማቅችኔ ሜዾነ ህኑሴ ማቁወዴቸ ጎዶ ኦዛ ቶፉተ ጉልተ ገረ ቶፉትኮ ህ ዬሴ። ህኔ ህኑን ዬይድ ቶፉቶ ጌዴ ፌቶ ኦዛ ቶፉቴሴ ጉልተ ሀንግተ ማቄ አይሁደሥትመይ ቡሮ ቤ ጎዶወ ማዽ አሜ ቶፉቴሴ ኡ ደንደኡዋኔ?
45011025	ኑንዶ ነይሽቶ! «ኑንኮ ኤረሥ» ህድ ህ ጬኡቴሱሜ ሀቴ ኣሎ እዣ ዬቸ በሴ ህ ኤሮሮሰኮ ተ ዎርጌ። ዬ ኤስን እስረኤለሥት ዎንቶሴ ስዬ ኡ እንጸዾስ ኣልጭረ መኮ ኤ ማዾ ባኔ ጼይጉቴሴ አይሁደ ማቁወስት ኡድነ ሀንኬ ዎንቶኮ ዮኔ ኣሎኮ።
45011026	ዮነሴ እስረኤለሥት ሀ ኦጌነኮ ቤ ኩሜነ ኡ ሎሌ። ዬ ኤስን «ሎሉሴስ ጽዮንየፈ ኤ ዮኔ፥ የይቆቤ ነይሻፈ ኢቴቴ ኤ ኦሤ።
45011027	ኡ ጩቦ ተ ኦሡሱኔ ኡሳረ ዎልኮ ተ ጫዼቾ ጫቆይ ዬ ኤሰኮ ኤ ማቅቸ» ዬይድ ኤ ዲዙቶንኬኮ።
45011028	ሞዼ ኦዶ በዴነ ኑ ቤሱኔ እስረኤለሥት ዬ ኤሰ ኤፌ ቤ ዼዶ ግሸ ዎንቶ ኢለሥተ ማዽኮ ኡ ዬሴ። ዬ ኤስን ህኑምበኮ አይሁደ ማቁወስተ ኤ ጎዾ። ዎንቶ ጸሮ በዴነ ኑ ቤሱኔ እስረኤለሥተ ዬለ ኦርጄ ማቄ ኦሎ አድየጽተ ኤ ጎቡሴሴ ግሸ እስረኤለሥት ኤ ኤቴሴስተኮ።
45011029	ዬ ኤስን ዎንቶይ ቤ ጸርዶ ጌድየረ አሡሴ እንጎ ቤ እንዶ ጌድየረ ሴኬ ቤ መሦ አርሡወሶ።
45011030	ህኑን ሀ ኤሱሜ ቡሮ ዎንቶሴ ዎሱቱወስተኮ ህ ማቅቸ። ሀቴመ እስረኤለሥት ዎንቶሴ ዎሱቴ ዼዶሱነ ህኑምበ ዎንቶይ ማርድኮ ኤ ዬሴ።
45011031	ዬይድዎ ህኑን ማሮ ዴጌሶ ኦጌነኮ ኡስን ማሮ ዴጌሤሴ ሀቴ ዎንቶሴ ዎሱቱወሰ ማዽ ኡ ዬሴ።
45011032	ዬ ኤስን ዎንቶይ አሤ ኤ ኡድነ ማሬሴ ህድ ዎሱቴ ዼድ ኡ ህኔ ዬ ኤሱነ ቱፈሤ ማዽ ኡ ዬሶሮንኬ ኤ መቶ።
45011033	ዎንቶ ዎዱንትየረ ኤ ገሣረ ኤ ኤራረይ ወይዴሴ ኣኮው! ኤ ያአ ኦኔን አርስ ቤዬሴ ደንደኡወሶ፥ ኤ ኦጌን ኤሬስ ባሶ!
45011034	ሀይለ ፍሸሮወ «ዎንቶ መሦ ኤሬስ ኦኔን ባሶ፥ ኤሱሴ መሦ እንጌስ ኦኔን ባሶ።
45011035	ዎንቶይ ሀንኬ ኤሱሴ መሆሮንኬ ዎንቶሴ ተልኤሴ አሥ ኦኔን ባሶ» ዬይድኮ ኤ ህኔ።
45011036	ዬ ኤስን ኡድ አበኮይ ኤሱኮፈኮ ኤ ቤንቴ፥ ኤሱነኮ ኤ ዬሴ፥ ኡድ አበኮይ ኤሱሱኮ። ኮሎ መክነ ኩሠይ ኤሱሴ ማቁወዬ፥ አሜን።
45012001	ዮነሴ ኑንዶ ነይሽቶ! ህ ገረ ዎንቶ መጉሴሰ ኤንአ ማቄ ሀይለ ካሸ መት ህ ኡቁሶሮንኬኮ ዎንቶይ አሡሴ ኬንጌ ኤሀነ ኦዴ ህድ ህኑምበ ተ ሽኤ። ዬይስ ኡቁሴኮ ኣዴነ ዎንቶ ኩሤይ።
45012002	ሞዽየረ መጉሴሳረ ዬይድዎ ፈጬቴ ኬንጉወሰ ማቄ ዎንቶ መሦይ አበ ኤ ማቄንኬ ኤሬሴ ህ ደንደኦሮንኬ ህ ሶርጌ ክሎንሤነ ህኑምበ አርሡወይቴ ባከ ሀ ሰሀ ብሽ ዬሶፍተ።
45012003	ዎንቶይ ህ ኣዴሦሮንኬ ህኑምበ ኤ መቴሴ መኮ ኦኔ ህ ማቄንኬ ህኑምበ ኤሩወይቴ ባከ ህኑሴ ኤ ዎርጉሴሱሜ ገርድ «ተን መለኮ» ዬይድ ህስኔ ህ ቅኖሴ መሶፍተ። ዬይድኮ ዎንቶይ ታሴ ኬንጌ መሦ ሞዼቴነ ህ ብዝ ብዝሴ ተ ኦሄ።
45012004	ን ገረይ ብዞ ማዸኮን ቤ ሱንሡነ ሱንሡነኮ ኤ ዬሴ። ዬ ቤ ሱንሡነ ሱንሡነ ዬሴ ን ገረይ ቤሴ ቤሱኮ ሀንተ ኤ ኬንጌ።
45012005	ዬ ኤሱኬ ንን ለገ ማቅስኔ ክርስቶሰነ ብዝ ገረኮ። ን ሱንሡነ ሱንሡነ ዬሴ ንን ዎል ገረ ስፉትኮ ን ዬሴ።
45012006	ዎንቶይ ኒሴ ኬንጌ መሦ ሞዼትየፈ ዴንደሱነ ቤ ብሸነ ቤ ብሸነ ዬሴ እንጎኮ ን ኬንጌ። ካዮ ኦሄሰ ማቆአይኮን ቤ ኬንጌ ኣዴሦ መኮ ካዮ ኦሁወዬ፥
45012007	ፌደ መሬ ኤ ማቆአይኮን መሮ ገረ ኦሴይወዬ፥ ኤሩሴሰ ማቆአይኮን ቤ ኤሩሴ ገረ ሚንጉወዬ፥
45012008	ፌዴ አሤ ምንሤ ኤ ማቆአይኮን ዬ ኤ ገረ ኦሴይወዬ፥ ዤርጌ ኤ ማቆአይኮን ቤ ሙጹሮወፈ ኬስ ዤርጉወዬ፥ አሤ አሄ ኤ ማቆአይኮን ገፌ ባከ አሤ አሁወዬ፥ ፌዴ አሡሴ ህግል መሬ(15) ኤ ማቆአይኮን መግስኔ አሤ መሩወዬ።
45012009	ዎለ ህ ኤሄ ኤሀይ አውሸ ኬንጉወሰ ማቁወዬ፥ ኢተ ዜሬ ደር ህወይቴ፥ ሞዼ ዜሬ አይት ኤሱነ ዬሱወይቴ!
45012010	እንዶ ነይሽ ዎለ ኤሄንኬ ዎለ ብዝ ሙጹሮነ ኤሁወይቴ። «ፌደይ ታሜ ገሮኮ ገሬ» ህድ ህስኔ ዎለ ኩሡወይቴ።
45012011	ላሡሴ ኦሴይድ ብዝ ሙጹሮነ ሀንቱወይቴ ባከ ቤልጸሥተ ማዾፍተ።
45012012	ጎብየ ህ ዬሴ ጎቦነ መጉወይቴ፥ መዸ ህ ጌሌ ዎገ ደንደኡወይቴ፥ ኡድ ዎገ ዎንቶ ሽኤ ዸዶፍተ!
45012013	ህኑናረ ዎልኮ ኣዴሥየ ዬሴስተ ኡ መዹንጌንየ መሩወይቴ፥ ቦርሰን ሞኩወይቴ።
45012014	ህኑምበ ዋዬ ቤይሴስታረ ጎዴስታረ ሱዙወይቴ፥ ሱዙወይቴ ባከ ኣጮፍተ።
45012015	መጌሳረ ዎልኮ መጉወይቴ፥ ዬኬሳረን ዎልኮ ዬኩወይቴ።
45012016	ዎልኮ ብዝ ሙጹሮነ ኩንድ ዬሱወይቴ። ቤ ዬሶነ ዬኬ ኡለ ህዴሴ አሥታረ ዎልኮ ዎርቁቱወይቴ ባከ ህኑምበ ኬደ ኬደ ህሶፍተ። «ታ ባከ ኦን ኤረሥ ዬሰ?» ዬይድ ህዶፍተ።
45012017	ኡድ አሥ ቡሮ ሞዼ ማዽ ቤንቴ አበኮ ሀንቱወይቴ ባከ አሥት ህኑሴ ኢተ ሀንቱሱኔ ሴኬ ኡሱሴ መት ኢተ ሀንቶፍተ።
45012018	ህኑሴ ህ በዴነ ዎርጉሴሰ ኡድ መት ኤ ደንደኡቴ መኮ ኡድ አሣረ ዎልኮ ሞዼቴነ ዬሱወይቴ።
45012019	ተ ኤሄ ተ በድቶ! ሁለ ዎንቶሴ ዸጉወይቴ ባከ ህኑሴ ገኖ አይቶፍተ። ዬ ኤስን « ‹ገኖ አይኬሳረ ኤ ኡተ መሄሳረይ ተምበኮ› ዬይድኮ ኤ ህኔ ዎንቶይ» ዬይድኮ ኤ ዲዙቴሴ።
45012020	ገኖ አይኬኮፈ ኔ ኢለሥ ናየአይኮ ሙሱወ፥ ኤ ሰዘአይኮን ኡሹወ! ዬይስ መሄነኮ ኤሰ ኦርጄነ ኔ ቦርሱሴ።(16)
45012021	ኢተ አበኮ ሞዼ አበኮነ ኢቹወ ባከ ኢተይ ኔምበ ኢሾፌ።
45013001	ዎንቶይ ማጌሶ ባ አፈነ ማገይ ባ ግሻረ ሀቴ ዬሴ አፈነ ማግት ዎንቶይ ማጌሴሴሰ ኡ ማቄ ግሻረ አሥ ቤ ኡድነ ካት ማጌሶ ማግቱሴ ዎሱቴኮ ኤ ዎርጉሴ።
45013002	ዬ ኤ ግሸ አፈነ ማገ እንጸኤስ ኡድ ዎንቶይ «ዬይድ ዬሱወይቴ» ህድ ህዶሰኮ ኤ እንጸኤ። እንጸኤስት ቤ ገረ ኤ ያኡቶሮንኬኮ መህየ ኡ ዬሴ።
45013003	ዬ ኤስን ገቴ አሄስት ኡ ዠሹሼሽ ኢተ ሀንቴስተ ባከ ሞዼ ሀንቴስተ ማቁወሶ። ኡሶ ዠሼ ዼቤ ዎርጉወ ኔ ዎርጌ? ዠሼ ዼቤ ዎርጎአይኮ ሞዼ ሀንቱወ፥ ኔምበ ገለተኮ ኡ ገለቴ።
45013004	ዬ ኤስን አፈነ ማገይ ኔሴ ሞዼ ሀንቴሴ ማጌቴሴ ዎንቶ ሀንተሡኮ። ሰተተ ኤ ግጼስ የሆ ኤ ማቁወ ግሸ ኢተ ሀንቴሰ ማቆአይኮ ዠሹወ! ኡስን ኢተ ሀንቴስት ገረ ዎንቶይ ሁል አይቴቾ ገኖ ኬሴ ኤ ሀንተሥተኮ።
45013005	ዬ ኤ ግሸ ካት ማገሴ ዎሱቴይ ህኑሴ ዎርጉሴ በሱኮ። ኤሱሜ ህ ዎሱቴስን ዎንቶ ሁለ ዠሼነዎ ኤ ማዾ ባኔ ህ ሙጹሮወነ «ኢተኮ ኔ ሀንቶ» ዬይድ ህኔስ ዬሱወንኬ ህድ ህስኔኮ።
45013006	ዎንቶይ ገዴሴ አፈነ ማግተ ኡ ማቄ ግሸኮ ጋሎ ኡሱኮ ህ ጋሌ። ኤሱሜ ቤ ማጌቶሰ ሀንትስኔ ዎንቶ ሀንተኮ ኡ ሀንቴ።
45013007	ኡድ ካት ማግቱሴ ዎርጉሴ በሴ መሁወይቴ። ጋሎ ኤሱሴ ኤ ዎርጉሴ ጎዶ ጋሉወይቴ፥ ቀረጸ ኤሱሴ ኤ ዎርጉሴ ጎዶ ቀረጹወይቴ፥ ኤሰ ዠሼ ኤ ዎርጉሴሰ ዠሹወይቴ፥ ኩሠ ኤሱሴ ኤ ዎርጉሴሰ ኩሡወይቴ።
45013008	ፌደ ኤሄ አሥ ዎገ ከተሴ ኤ ማቄ ግሸ ዎለ ኤሀሜ ፌደ ህ ኦይጩቴ አበኮይ ህ ገረ ዬሶፌ።
45013009	ዬ ኤስን «ለጌቶፉነ፥ አሤ ዎዾፉነ፥ ከይሶፉነ፥ ፌደሴ ማቄ አበኮ ብዞን ጮልኦፉነ» ዬይድ ህኔ ዎስታረ ፌዴ ዎስታረ ኡድነኮ «ፌዴ አሤ ኡድነ ንየ ኔ ኤሄንኬይስ ኤሁወ» ዬይድ ህኔ ዎሶይ ቤ ኦሞኮ ኤ አይኬ።
45013010	ኤሀ ኬንጌ አሥ ፌደ ገረ ኢተ ሀንቱወሶ። ዬ ኤ ግሸ አሤ ኑ ኤቶይነ ዎገ ከትኮ ኑ ዬሴ ዬይድ ህዮኮ።
45013011	ሀቴ ኤሰ ን ዬሴ ቤረ ኤርድ ሀ ኤሰ ሀንቱወይቴ። ቡሮ ዎንቶ ን ኣዴሶንየሜ ን ሎሎ ዎንተይ ሀቴ ዮድ ኤ ኡዼሴ ግሸ ጌሁንሳፈ ኑ ብርኬ ዎገይ ኤሎሶ።
45013012	ቀመይ ገሬሱኮ ህኔ፥ ዎንተን ኡዽኮ ዬሴ። ዮነሴ ጬንቸ ሀንተ ን ገረፈ ኬስ ኦስ ፎኤሴ ማቄ ቶረ ሚዤ ኑ ገረ ኑ አይኮሴ።
45013013	ዎንታከ ሴኬ ሀንኬ ሀንቴ አሡኬ ኤ ዎርጉሴንኬ ኑ ሀንቶሴ። ተቶ ነዽ ኢተነ ኡሽ ጎዥ ኦሴ ዶሜ፥ ኡሽ ጎዤ፥ ለጌቴ፥ ኢተ አቾይ ጮልኤሰ ጮልኤ፥ ቤርሴ፥ ዺዼ ኑምበ ዎርጉሱወሶ።
45013014	ዬይስ መሄኮፈ ላሥ ዬሱስ ክርስቶሰ ማኡወይቴ ባከ ህኑሴ ህ አቾ ጮልአ አልስ ዶዤሼ ዎርዶፍተ።
45014001	ህ ግዳከ ኣዴሦ ግሸ ሞዹስ ኤርዶ ባ አሣረ ዎልኮ ኤሀነ ዬሱወይቴ ባከ ብዝ ዜሬ ገረ «ሀ ኤሰኮ ብሼሸ» ህድ ኤ ህኔስ ገረ ያዾፍተ።
45014002	ብዝ አሥ «ቤንተ አበኮ ኡድነ ምዬሴ ደንደአኮ ተ ደንደኤ» ዬይድ ህስኔኮ ዎንቶ ኤ ኣዴሤ። ኣዴሦነ ገፈሥ አስ ቶፉት ቤንተ አበኮዎኮ ኤ ሙኔ።
45014003	ቤንቴ አበኮ ኡድ ሙኔስ ሙወሰ ሃሶፌ፥ ሙወስ ሙኔሰን ዎንቶይ ቤኮ ኤቴሴ ግሸ ኤ ገረ ያዾፌ።
45014004	ፌደሴ ሀንቴ ማለ ገረ ያኤ ኔን ኦኔወ? ዬ ማለሴ ኤ ላሡኮ ኤሰ «ሞዼኮ ኔ ሀንቶ፥ ኢተኮ ኔ ሀንቶ» ዬይድ ህኔስ። ላሥ «ሞዼኮ ኤ ሀንቶ» ህድ ኤሰ ኤፌሴ ደንደኤ ግሸ ሚንድ ኤኤሱኮ ኤ ደንደኤ።
45014005	ብዝ አሥ ዎንትቱካፈ ብዝ ዎንተ ኬደይዴሴ ዎንተ መትኮ ኤ ቤኔ። ፌደይ አስ ዎንትተ ኡድ ዎል ጌኖ መትኮ ኤ ቤኔ። አሥ ቤ ብዝ ብዝነ «ሀ ኤሰኮ ኤ ማቄ» ዬይድ ቤ ህዶስ ገረ ሚንጉወዬ።
45014006	ብዝ ዎንተ ፌዴ ዎንተሜ ገርስ ኩሤስ ላሤ ኩሤሜይድ ህስኔኮ። ቤ ቤኔ ከሠይዶሰ ሙኔስ ላሤ ኩሤሜይድ ህስኔኮ ኡድ ከሠይዶሰ ኤ ሙኔ። ቤ ሙኔ ከሠ ግሸ ዎንቶኮ ኤ ገለቴ። ቤ ቤኔ ከሠይዶሰ ኡድ ሙወስ ላሤ ኩሤሜይድ ህስኔ ሙወሶ። ኤስን ዎንቶ ገለተኮ ኤ ገለቴ።
45014007	ዬሰአይኮ አሥ ኦኔን ቤምበ መሬሴ ዬሱወሶ፥ ሀይኦአይኮን ኦኔን ቤምበ መሬሴ ሀይኡወሶ።
45014008	ዬሰአይኮ ላሡሱኮ ኑ ዬሴ፥ ሀይኦአይኮን ላሡሱኮ ኑ ሀይኤ። ዬ ኤ ግሸ ዬሰአይኮን ሀይኦአይኮን ኑን ላሡሱኮ።
45014009	ዬ ኤስን ክርስቶሰይ ሀይዽ ሀይቦወፈ ኤ ዴንዶስ ሀይዸስቱሴን ኤንአ ዬሴስቱሴን ላሤ ማቄሱኮ።
45014010	ህኔ አሜ ፌደ ገረ ህ ያኤ? አሜ ፌደ ህ ሃሴ? ዬይ፥ ን ኡድነኮ ያአሴ ዎንቶ ቡሮ ን ኡቄ።
45014011	ዬ ኤስን « ‹ተን ኤንአኮ፥ አሥ ቤ ኡድነኮ ቤ ቦሄነ ተ ቡሮ ኡ ቦጩንቴ። አሥ ኡድ ቤ ኡንጹሬነ «ኤሰኮ ዎንቶይ» ህድኮ አቶ ማዽ ኡ ኦሄ› ህድኮ ኤ ህኔ ዎንቶይ» ዬይድኮ ኤ ዲዙቴሴ።
45014012	ዬ ኤ ግሸ ን ብዝ ብዝነኮ ን ቅኖ ግሸ ዎንቶ ቡሮ ኡዽ ኤ ኦይች ኡተ ን መሄ።
45014013	ዮነሴ ኑካፈ ብዝ ፌደ «ሀልኮ ኤ ዬሴ» ህድ ቤ ህኔሰ ዸጉወዬ። ዬይድ ህዬኮፈ «እንዶ ነኤ ዹንጌ አበኮወረ ኤሰ ጩቦወ ኦሌሳረ ኤ ገረ ኦወሶ» ህድ ኔ ቅኔሴ ህወ።
45014014	ላሥ ዬሱሳረ ተ ዬሴ ግሸ ቤሴ ጌሼ ማቁወ ከሠይ ባንኬ ኣዴዎ ኤረኮ ተ ኤሬ። ብዝ አሥ ብዝ አበኮ «ሀ ኤስ ጌሼ ማቁወሶ» ዬይድ መሤሰ ኤ ማቆአይኮመ ዬ ኤስ ኤሱሴ ጌሼ ማቁወሶ።
45014015	ብዝ ኔይንዶ ነኤ ከሠነ ህግልሴሰ ኔ ማቆአይኮ ኤሀነ ዬሴ አሤ ማቁወነኮ። ክርስቶሰይ ኤ ግሸ ሀይዼቾ አሤ ኔ ሙኔ ከሠነ ኤ ባኔንኬ መቶፉነ።
45014016	«ሞዼኮ» ህድ ሂኔ አበኮ «ኢተኮ» ህድ ኤ ሃሱቴንኬ መቶፍተ።
45014017	ዬ ኤስን ዎንቶ ካቴቴይ አያነ ጌሹነ ቤንቴ ግዜቴሴ፥ ሞዼቴሴ፥ መጌሱኮ ባከ ምዮ ግሻረ ኡሽ ግሻረ ዴንዴ ዜሬ ማቁወሶ።
45014018	ዬ ኤ ብሸነ ክርስቶሰሴ ሀንቴ አሥ ዎንቶ መጉሰኮ ኤ መጉሴ። አሥን ኤሰ ገለተኮ ገለቴ።
45014019	ዮነሴ ዎልኮ ሞዼቴነ ኑ ዬሶሮንክየረ ዎለ ኑ ድቾሮንክየረ ኑ ከርዱቶሴ።
45014020	ከሠሜይስኔ ዎንቶ ሀንተ ዎዱሶፉነ! ከሠይ ቤ ኡድነ ጌሹኮ። ጌሼ ማቁወዬ ባከ ፌዴ አሥ ኔ ሙሱኔ ቤድ ጩቦወ ጌለኮ ሙደ ኔን ሀለሡኮ።
45014021	አቾ ምዬን ማቄ ዌይኔ ዳነ ኡሼን ማቄ ኔረ ኣዴሤሰ ጩቦወ ጌልሴ አበኮ ኡድ ሀንቴ ዼቤይ ሞዼኮ።
45014022	ዮነሴ ዬ ኤ ብሸ ዜሬሴ ኔ ኬንጌ ኣዴሦይ ኔሳረ ዎንቶ ግዳካረ ከፉት ዬሱወዬ። «ሀ ኤስ ሞዼኮ» ህድ ህዴችኔ ሴኬ ቤ ሙጹሮወነ ኤዙወ አሥ ሱዙቴሴሰኮ።
45014023	ኣዴሦነ ማቁወ አበኮ ሀንቴይ ኡድ ጩቦ ኤ ማቄ ግሸ ኤዝስኔ ሙኔ አሥ ኤ ሙኔስ ኣዴሦነ ኤ ማቁወ ግሸ ያኡትኮ ኤ ዬሴ።
45015001	ኑን ኣዴሦነ ሚንድ ዬሴስት ኣዴሦነ ሚንድ ኤዾ ባስት ገፌቴ እዴ ኑምበ ኤ ዎርጉሴሰ ባከ ኑሴዎ መጌ ኑምበ ዎርጉሱወሶ።
45015002	ኑ ብዝ ብዝነ ፌዴ አሥተ ኡ ሚሞሮንኬ ኡሶ ጎኤሴ መጉሴ አበኮ ኑ ሀንቶሴ።
45015003	ዬ ኤስን «ኔምበ ኡ ጨሼቾ ጨሾይ ተምበን ኤ ኤሎ» ዬይድ ኤ ዲዙቶንኬ ፌቶ ክርስቶሰይ ዬቾ ዬሶይ ቤምበ መጉሴሴ ማቁወድኮ ኤ ዬቸ።
45015004	ሀይለ ፍሸሮወፈ ኑ ዴጌሤ ደንደኦናረ ሚሜቴናረ ጎቦይ ኑሴ ዬሶሮንኬ ቡሮ ዲዙተስ ኡድ ኑምበ ኤሩሴሴ ዲዙትኮ ኤ ዬሴ።
45015005	ህኑን ዬሱስ ክርስቶሳረ ህ ዬሴ ግሸ ህ ደንደኦሮንክየረ ህ ሚሞሮንክየረ መሄ ዎንቶይ ዎልኮ ብዞ ማዽ ህ ዬሶሮንኬ ህኑምበ መሁወዬ።
45015006	ዬንየኮ ብዝ ሙጹሮናረ ብዝ ኑነናረ ኑ ላሥ ዬሱስ ክርስቶሳዴ ማቄ ዎንቶ ህ ኩሤ።
45015007	ዮነሴ አሥት ዎንቶ ኩሦሮንኬ ክርስቶሰይ ህኑምበ ቤኮ አይቶንኬ ህኑንን ዎለ ሀንኬ አይኩወይቴ።
45015008	ዬ ኤስን አይሁደሥተ ዬለ ኦርጄ ማቄ ኦሎ አድየጽቱሴ ኦሁቴቸ ጎቦ ምንሤሴ ዎንቶ ኣዴሜ ህስኔ ክርስቶሰይ አይሁደሥቱሴ ሀንተሤ ኤ ማዾንኬኮ ህኑሴ ተ ኦሄ።
45015009	አስ ኤሱሜ ሀንተሤ ኤ ማዾስ ቤ ዉዴ ዉዴ ዬሴ አሥ ኡድ ዎንቶ ማሮ ግሸ ኤሰ ኡ ገለቶሮሰኮ። ዬ ኤስን «ኡድ አይሁደ ማቁወስት ግዳኮ ኔምበ ተ ገለቴ። ኔ ሱንሤን ዝንገሌነ ተ ነሼ» ዬይድኮ ኤ ዲዙቴሴ።
45015010	አስ «ህኑኖ አይሁደ ማቁወስቶ! ዎንቶ አሥተ ማቄ አይሁደሥታረ ዎልኮ መጉወይቴ» ዬይድኮ ኤ ዲዙቴሴ።
45015011	አስ «ህኑኖ አይሁደ ማቁወስቶ፥ ህ ኡድነ ዎንቶ ገለቱወይቴ! ሀ ሰሀ ገረ ዬሴ አሥቶ፥ ህ ኡድነ ዎንቶ ኬደ ኬደ ህሱወይቴ!» ዬይድኮ ኤ ህኔ።
45015012	ዬይድዎ እሰየስየን «እሴዬ ቦህየፈኮ ኡድ አሥ ኦመ ገረ ካቴስ ኤ ቤንቴ፥ ኤሰኮ ኡድ አይሁደ ማቁወስት ጎብስኔ ኡ ዬሴ» ዬይድ ህኔስተኮ ዲዙት ዬሰ።
45015013	ህ ጎቤይ አያነ ጌሽ ኦሰነ ድጭሽኔ ሀሞሮንኬ አሤ ጎቡሴ ዎንቶይ ኤሰ ህ ኣዴሤ ግሸ መጋረ ሞዼትየረ ኡድ ህኑሴ እንጉወዬ።
45015014	ኑንዶ ነይሾ! ህኑን ህኑሴ ኦርጄነ ሞዼ አሥተ ህ ማቄሰን ኡድ ኤረነ ኩንዴሴሳረ ዎል መሦ ሲድ ኤፌሴ ደንደኤሳረ ህ ማቄሰን ኤዙወሶ።
45015015	ብዝ ብዝ አበክተ ህኑምበ መሡሴሴ ዎርድኮ ሀ ዎሶ ህኑሴ ናስ ተ ዲዞ። ናስ ህኑሴ ዲዜሴ ተ ደንደዾስ ዎንቶይ አሡሴ ኬንጌ መሦ ሞዼትየፈ ታሴ እንጉተ አዴቶነኮ።
45015016	ዬ ኤ መሦ ሞዼቴን ሀዴ ዎንቶ ሀይለ ዘወ ከህኔኬ ማዽ ዎንቶ ሞዼ ኦዶ አይሁደ ማቁወስቱሴ ኦሄሴ ዬሱስ ክርስቶሰ ሀንተሡኮ ተ ማዼሴ። ሀ ኤ ግሸ አይሁደ ማቁወስት አያነ ጌሹነ ሀይሎንዴሴሳረ ዎንቶ መጉሴ ካሸ ኡ ማቆሮሳረኮ ተ ሀንቴ።
45015017	ዬ ኤ ግሸ ዬሱስ ክርስቶሰሴ ማዽ ዎንቶሴ ሀንቴሴ ተ ደንደዾሱነኮ ተ ጬኡቴ።
45015018	ኤሱነ ተ ጬኡቴስ ተ ኦቶ ከቶ በዴናረ ተ ሀንቶ ሀንተ በዴናረ አይሁደ ማቁወስተ ዎንቶሴ ኡ ዎሱቶሮንኬ ክርስቶሰይ መቶሱነዎኮ ባከ ፌዴ በዴነ ማቁወሶ።
45015019	ዬይስ ኤ መቶስን ዎንቶ አያነ ኦሰነ፥ ዬረግቱናረ ምጩሼ ሀንተናረኮ ኤ ማቅቸ። ዬ ኦጌነን ዬሩሰሌሜፈ እልወርቆኔ ጎጌ ኣሎ ክርስቶሰ ሞዼ ኦዶ ኦት ኡድ አልስኮ ተ ዬሴ።
45015020	ኡድ ዎጋ ሀንቴሴ ተ ዎርጌስን አሥ ካቾ ገረ ኬሤ ተ ኬጹወንኬ ክርስቶሰ ሱንሥ ስንቶ ባ ጎዶ ሞዼ ኦዶ ኦሄኮ።
45015021	ዬ ኤስን «ኤ ግሸ ኡሱሴ ኤ ኦሁቶ በዴቾሽት ኡ ቤኔ፥ ኤ ግሸ ሲዶ በዴቸሽት ኡ ገጼ» ዬይድ ኤ ዲዙቶንኬኮ ኡሶ ሲስየ ተ ዬሴ።
45015022	ሀቴ ኣሎ ህኑኮ ሀሜሴ ተ ደንደዾ ባስ ዬ ኤሱነኮ።
45015023	ሀቴመ ዬ ዉድታ ዬቸ ሀንተ ተ አልሴሴ ግሸ ለገ ቤራፈ አይት ህኑኮ ሀሜ ተ ዎርግቾሸ
45015024	እስፌኔ ሀሜሴ ዬይነ ገርስኔ ህኑምበ ቤዬሴ መስኮ ተ ዬሴ። ኦዼ ዎንተ ኣሎ ህኑናረ ዎልኮ ዴጭ ተ ሰዘ ተ ኬሶ ጌዴ ዸድ ተ ሀንጉሱኔ ዎርጉሴ በሴ ታሴ ህ መሄንኬ ጎቦኮ ተ ኬንጌ።
45015025	-
45015026	ሀቴመ መቀዶንየካረ አከየካረ ዬሴ ዎንቶ ዘወ አሥት ዬሩሰሌሜ ዬሴ ኣዴሤስት ግዳከ ዬሴ ዥእተ መሬሴ «ኡሱሴ ሚዤ ጵክልኮ ኑ አንሤ» ህድ ኡ ኩንዴሴ ግሸ ዬ ኡሱሴ ኬሰ ሚዤ ኤትኮ ዬሩሰሌሜ ተ ሀንጌ።
45015027	ዬይስ መሬሴ ኤትኮ ኡ ዬሴ፥ ኣዴዎ ዬይስ መሄይ ኡሱሴ ዎርጉሴሰኮ። ዬ ኤስን አይሁደ ማቁወስት አይሁደሥታረ ዎልኮ አያነነ ቤንቴ ሱስ ሸሀሤ ቤ ማዾ ጌዴ ሀ ሰሀ ዎዱንቴነ አይሁደሥተ መሬይ ኡሱሴ ዎርጉሴሰኮ።
45015028	ዬ ኤ ግሸ ሀ ጵክሉቴሴ መሮ ሚዤ ዬሩሰሌሜ ኣንድ እንድ ዬ ሀንተ ተ አልሶ ጌዴ ዸድ እስፌኔኮ ተ ሀንጌ። ዬይነ ገርስኔ ህኑምበን ቤተኮ ተ ቤኔ።
45015029	ህኑኮ ተ ሀሞሮንየከ ክርስቶሰይ እንጌ ሱሴ ኤ ኩሜነ ህኑሴ ኤት ተ ሀንጌንኬ ኤረኮ ተ ኤሬ።
45015030	ኑንዶ ነይሽቶ! ዎንቶ ሽኤነ ተ ከርዱቴንኬ ህኑንን ተ ግሸ ሽኤነ ተምበ ህ መሮሮንኬኮ ኑ ላሥ ዬሱስ ክርስቶሰናረ አያነ ጌሽ ኤሀናረ ህኑምበ ተ ሽኤ።
45015031	ታሴ ዎንቶ ህ ሽኦሮስን ይሁደ ዉድየ ዬሴ ዎንቶ ኣዴሡወስት ኩችየፈ ተ አቶሮንክየረ ዬሩሰሌሜ ዬሴ ኣዴሤስተ ተ ሀንተይ ኤ መጉሶሮንክየረኮ።
45015032	ሀ ኤስ ማዾ ጌዴ ዎንቶ መሦ ኤ ማቆአይኮ ህኑኮ መገነ ሀንድ ህኑናረ ዎልኮ ዬስኔ ዎለ ኑ ዶዡሾሮሰኮ ተ ዎርጌ።
45015033	ሞዼቴ እንጌ ዎንቶይ ህ ኡድየረ ዎልኮ ዬሱወዬ። አሜን።
45016001	ክንክረኦሴ ዬሴ ዎንቶ ዘወሴ ኩረሬ ማቄ ን እንዶ ቡሾ ፌቤኔ ሞዼ ኣፌነ ህ ቤዮሮንኬ ኦዴይድኮ ህኑምበ ተ ሽኤ።
45016002	እስ ተምበን ማቄ ፌዴ ለገ አሥተን መርዴቸንዮኮ። ሀ ኤ ግሸ ህኑን ሀይለ ማቄ ዎንቶ ዘወ አሥት ቦርሰ ሞክስኔ መሄ ኤ ዎርጉሴንኬ ላሥ ሱንሡነ እሶ ሞት እሱሴ ዎርጉሴ በሱነ ኡድ ህ መሮሮንኬኮ ህኑሴ ተ ኦሄ።
45016003	ዬሱስ ክርስቶሰ ሀንተ ዎልኮ ሀንትየ ኑ ዬቾ ጰርስቅለሳረ አቅለሳረ ተ ሰዎ ኦሁወይቴ።
45016004	ኡስን ታሜይስኔ ሀይኤሴ ፌቶ ነቁትኮ ኡ ዬቸ። ዬ ኤሱነ ኡሶ ገለቴስ ተዎን ኤ ማዾ ባኔ ቤ ጎዶወ ጎዶወ ዬሴ ኡድ ዎንቶ ዘወ አሤ ማቄ አይሁደ ማቁወስትን ገለተኮ ኡ ገለቴ።
45016005	ዎንቶ ሽኤሴ ኡሶ ጵክሉቴ ዎንቶ ዘወ አሥቱሴን ተ ሰዎ ኦሁወይቴ። እስየ ዉድየፈ አቸ ክርስቶሰ ኣዴሰ ተ ኤሄ ኤፌቶሴሴ ተ ሰዎ ኦሁወይቴ።
45016006	ህኑሴ ኬደይስ ሀንት ገተ ማረሜሴ ተ ሰዎ ኦሁወይቴ።
45016007	ታረ ዎልኮ ቱፉት ዬቸ ተ እግንቱሴ አንድሮንቆሴሳረ ዮንየሴሳረ ተ ሰዎ ኦሁወይቴ። ኡስን አንሡታስት ግዳከ ኬደይድ ኤሩቴሴስታረ ታሜ ቡሮ ክርስቶሰ ኣዴሳስታረኮ።
45016008	ላሡነ ተ ኤሄ አንፍልየጾሴሴን ተ ሰዎ ኦሁወይቴ።
45016009	ክርስቶሰሴ ዎልኮ ኑ ሀንትቾ ኦርባኖሴሳረ ተ ኤሄ እስታኮሴሳረ ተ ሰዎ ኦሁወይቴ።
45016010	ክርስቶሰሴ ኤ ኬንጌ ኣዴሦይ ናኡት ቤዩት ህኔ ገለቱቴሴ አፌሌሴሴ ተ ሰዎ ኦሁወይቴ። አርስቶቦሎሴ ዘወ አሥቱሴ ተ ሰዎ ኦሁወይቴ።
45016011	ታሴ እግነ ማቄ ሄሮድዮኔሴ ተ ሰዎ ኦሁወይቴ። ነርስሴ ዘወ አሥታፈ ላሤ ኣዴሴሴስቱሴ ተ ሰዎ ኦሁወይቴ።
45016012	ላሡሴ ኦሴይድ ሀንትየ ዬሴ እንዶወጹሴ ትሩፈይነሳረ ትሩፎዘሳረ ተ ሰዎ ኦሁወይቴ። ላሤ መሬሴ ኦርጄነ ገት ዬሴ እሶ ተ ኤሄ ፈርሴሴን ተ ሰዎ ኦሁወይቴ።
45016013	ላሡሴ ሀንቴነ ኤሩቴሴ ሩፎሴሴ ተ ሰዎ ኦሁወይቴ። ተምበ ሀዴ ቤ ዬሌኬይስ ኤህቸ ኤስንዶሴን ተ ሰዎ ኦሁወይቴ።
45016014	አስንክሮቶሴሴን፥ ፍሎጎኔሴን፥ ሄርሜኔሴን፥ ፈትሮበሴሴን፥ ሄርማሴሴን ኡሳረ ዎልኮ ዬስኔ ዎንቶ ኣዴሥየ ዬሴ እንዶ ነይሹሼን ተ ሰዎ ኦሁወይቴ።
45016015	ፍሎሎጎሴሴን፥ ዩልየሴሴን፥ ኔርየሴሴን ኤስንዶ ቡሾሼን፥ ኦሉምፈሴሴን ዬይድዎ ኡሳረ ዎልኮ ዬሴ ኣዴሤስቱሴን ተ ሰዎ ኦሁወይቴ።
45016016	እንዶ ነይሹኬይስ ዎለ ሙጽ ዎለ ሰዉሱወይቴ። ቤ ጎዶወ ጎዶወ ዬሴ ክርስቶሰሴ ማቄ ዎንቶ ዘወ አሥት ኡድኮ ህኑሴ ሰዎ ኡ ኡቁሴ።
45016017	ኑንዶ ነይሽቶ! ህ ኤርዶ ኤረ እንጸዽ ሸሁዋረ ህ ኣዴሦነ ህ ሚንጉወንክየረ መሄስት ገረፈ ህኑምበ ህ ከፎሮንኬኮ ኦዴይድ ህኑምበ ተ ሽኤ። ኡ ገረፈ ዸድ ዘሩወይቴ።
45016018	ዬ ኡ ብሸ አሥት ቤሴ ቤ ጮልአኬ ኡ ሀንቴሰ ባከ ን ላሥ ክርስቶሰሴ ሀንቴስተ ማቁቱወሶ። ሞዼ ዜሬሰ ብሽኮ ሶቁስ ዛዴነ አሤ ነሽ አሥ ዶሜቴ ሸት ኤሩወ ጌሽ አሥተ ኡ ቃሩሴ።
45016019	ሀ ሞዼ ኦዶሴ ዎሱቴሰ ህ ማዾሰ አሥ ኡድ ኤርዶ ግሸ ህኑነ መገኮ ተ መጌ። ዬይድዎ ሞዼ ዜሬሴ ገሠሤ ኢተ ዜሬኮፈ ህኑምበ ከቴሴ ጌሽተ ህ ማቆሮንኬኮ ተ ዎርጌ።
45016020	ዬይስ ህ መሆአይኬቴሴ አሡሴ ሞዼቴ እንጌ ዎንቶይ ሁምበዬ ህ ቶኬ ኦሞኮ ኡኬነ ዺለ ኤ መሄ። ኑ ላሥ ዬሱሰይ አሡሴ ኬንጌ መሦ ሞዼቴይ ህኑሴ ማቁወዬ።
45016021	ታረ ዎልኮ ሀንተ ገረ ዬሴ ጽሞቶሴይ «ሞዽየ ሰወ ህ ዬሴ?» ህድኮ ህኑምበ ኤ ሰዉሴ። ዬይድዎ አይሁደሥተ ማቄ ን እግንት ሉክዮሴይ፥ የሶኔይ ሶስፈትሮሴይድኮ ህኑምበ ሰዉሴሰ።
45016022	ሀ ዎሶ ጰውሎሴይ ኦቶንኬ ዲዘ ተን ቴርትዮሴይ ላሥ ሱንሡነኮ ህኑሴ ሰዎ ተ ኡቁሴ።
45016023	ተምበን ሞተስ ዎንቶ ኣዴሤስትን ኤሶ ጵክሉቴ ጋዮሴይ ህኑምበኮ ኤ ሰዉሴ። ከተመ ሚዤ አይኬሰ ማቄ ኤረስጾስየረ ኒንዶ ነእ ቁወርቶስየረይ ህኑምበ «ሞዽየ ሰወ ህ ዬሴ?» ህድኮ ኡ ሰዉሴ። [
45016024	ን ላሥ ዬሱስ ክርስቶሰይ አሡሴ ኬንጌ ሞዼ መሦይ ህ ኡድየረ ዎልኮ ዬሱወዬ። አሜን።]
45016025	ዮነሴ ዎንቶሴ ኩሠይ ማቁወዬ። ዎንቶን ዬሱስ ክርስቶሰ ግሸ ተ ኦዱሶ ሞዼ ኦዶናረ ኦሎወፈ አይት ለገ ቤረ ኣሎ አዴይዶ በድ ዬችኔ ሀቴ አዴይደ ኣዴናረ ህ ኣዴሦነ ሚንድ ህ ኤኦሮንኬ ህኑምበ መሄሱኮ ኤ ደንደኤ።
45016026	ዬ ኣዴይ ሀቴ ካየሥት ፍሸሮ በዴነ ትዽየ አዴይድኮ ኤ ዬሴ። ኡድ አሥ ኤሰ ኣዴስ ዎሱቶሮንኬ ኮሎ መክነ ዬሴ ዎንቶይ ኦቶሱነ አሤይዶስ ቤ ኡድነ ኤሰ ኤሮሮንኬ ማዽኮ ኤ ዬሴ።
45016027	ኤሰዎይ ቤ ጎሹነ ኤረሤ ማቄ ዎንቶሴ ዬሱስ ክርስቶሰ በዴነ ኮሎ መክነ ኩሠይ ኤሉወዬ። አሜን።
46001001	ዎንቶ መሦኬ ዬሱስ ክርስቶሰሴ አንሡተሴ ማቄሴ ጼይጉተ ጰውሎሴኮፋረ እንዶ ነእ ሶስቴኔሴኮፋረ
46001002	ቆሮንቶሴ ዬሴ ዎንቶ ዘወ አሥቱሴ ኑ አንሤ ዎሶ። ህኑን ዬሱስ ክርስቶሰነ ሀይሎንድ ኡድ ጎዶወ ዬስኔ ኤ ሱንሤ ጼይጌስቱሴን ኑሴን ላሤ ማቄ ኑ ላሥ ዬሱስ ክርስቶሰነ ዎልኮ ሀይለሥተ ማቄሱኮ ህ ጼይጉቴሴ።
46001003	ኑሴ አዴ ማቄ ዎንቶወረ ላሥ ዬሱስ ክርስቶሳረይ አሡሴ ኬንጌ ሞዼ መሦወረ ሞዼትየረይ ህኑሴ ማቁወዬ።
46001004	ዬሱስ ክርስቶሰ በዴነ ዎንቶይ አሡሴ ቤ ኬንጌ ቤ መሦ ሞዼቴነ ህኑሴ ለገ ሞዼቴ ኤ ሀንቶ ግሸ ኡድ ዎጋኮ ኤሰ ተ ገለቴ።
46001005	ክርስቶሰይ ኡድ በሱነ ዜሬነን ማቄ ኤረነ ኬደይስኮ ህኑምበ ኤ ዬሴ።
46001006	ኤ ግሸ ህኑሴ ኑ ኦቶሰ ምንስ አይትኮ ህ ዬሴ።
46001007	ዮነሴ ኑ ላሥ ዬሱስ ክርስቶሰይ ዮኔሰ ከክየ ህ ዬሱኔ አያነይ ህኑሴ እንጌ እንጎይ ቤ በዴነ በዴነ ዬሴስ ህኑሴ ፈጩወሾ።
46001008	ኑ ላሥ ዬሱስ ክርስቶሰይ ዬኬ ዮኔ ዎንቴ ሃሴ ኬንጉወሰ ማዽ ህ ቤንቶሮንኬ ኣልጭረ መኮ ሚንድ ህ ዬሶሮሰኮ ህኑምበ ዎንቶይ ኤ መሄ።
46001009	ኤ ዬሌ ማቄ ኑ ላሥ ዬሱስ ክርስቶሳረ ብዞ ማዽ ኤሳረ ህ ዬሶሮሰ ህኑምበ ጼይደ ዎንቶይ ኤዙቱወሶ።
46001010	ኑንዶ ነይሽቶ! ህ ዜሬስ ብዝ ብሸ ማቁወዬ ባከ ህ ግዳከ ሸሆይ ዬሶፌ። ህ ኡድነ ዎለ ኩንድ ብዝ ሙጹሮናረ ብዝ መሦናረ ሚንድ ዬሱወይቴ ህስኔኮ ኑ ላሥ ዬሱስ ክርስቶሰ ሱንሡነ ህኑምበ ተ ሽኤ።
46001011	ኑንዶ ነይሽቶ! ህኑምበ ተ ሽኤስን ህ ግዳከ ቤርሳረ ዎለ ሸሆወረይ ዬሴሰ እንዶ ቄሎኤ ዘወ አሥት ገረፈ ተ ሲዴሴ ግሸኮ።
46001012	ህኑከፈ ብዝ ብዝት «ተን ጰውሎሴሱኮ» ፌድትን አስ «ተን አጵሎሴሱኮ» ዬይድዎ አስ ፌድትን «ተን ጴጽሮሴሱኮ» ፌድትን አስ «ተን ክርስቶሰሱኮ» ዬይድኮ ኡ ህኔ ህድ ህኔሰ ሲድኮ ተ ዬሴ።
46001013	ህኔ ክርስቶሰይ ቤሴ ሸሁትየ ዬሴ? ህ ግሸ ሱጹተይ ጰውሎስየ? ኦኦይኔ ህ ጸመቁቶስ ጰውሎሴ ሱንሡነ?
46001014	ህኑካፈ ቀርሰጰስየረ ጋዮስየረ ባከ ኦኔን ተ ጸመዾ ባ ግሸ ዎንቶኮ ተ ገለቴ።
46001015	ዬቦ «ጰውሎሴ ሱንሡነኮ ተ ጸመቁቶ» ህድ ዜሬሴ ደንደኤ አሥ ባሶ።
46001016	ሀገ ሀገ፥ እስጽፈኖሴ ዘወ ጌርተን ጸመዽኮ ተ ዬሴ፥ ዬ ኡሱሜ ፌደ ተ ጸመዾ አሥት ዬሴሰ ገጹወሶ።
46001017	ክርስቶሰይ ታ አንሶስ ሞዼ ኦዶ ተ ኦሆሮሰ ባከ ተ ጸመቆሮሰ ማቁወሶ። ኤ ሱጹት ሀይዾስ ኦሰ ዼድ የሆ ማዽ ኤ አቴሱሜ ዬ ሞዼ ኦዶ ተ ኦሄስ ተ ኬንጌ ሞዼ ኤራፈ ቤንተ ዜሬነ ማቁወሶ።
46001018	ባኔ አሥት «ክርስቶሰይ ሱሥ ምሥ ገረ ሱጹትኮ ኤ ሀይዾ» ዬይድ ህኔ ከቶ ሙዮንቴ መትኮ ኡ ቤኔ፥ ሎሌ ኑንመይ ዎንቶ ኦሰ መትኮ ኑ ቤኔ።
46001019	ዬ ኤስን «ገሠሥት ገሤ በይሰኮ ተ በይሴ፥ ኤረሥት ኤረን ኦሠኮ ተ ኦሤ» ህድኮ ኤ ዲዙቴሴ።
46001020	ህኔ ገሠሥ አይ ኤ ዬሴ? ሆስ ኬስ አርስ ቤኔ ኤረሥ አይ ኤ ዬሴ? ዜሬ ዜሬነ ኤሩቴሴስ አይ ኤ ዬሴ? ዎንቶይ ሀ ሰሀ ገረ ዬሴ አሥት ኤረ ሙዮንቴ መትኮ ኤ ዬሴ።
46001021	ዎንቶይ ቤ ኤራፈ ዴንስ ሀ ሰሀ ገረ ዬሴ አሥት ቤ ኬንጌ ኤረነ ዎንቶ ኤሩወንኬ መትኮ ኤ ዬሴ። ዬይስ መሄነ ሀ ሰሀ ገረ ዬሴ አሥቱሴ ሀዴ ሙዮንቴኬ ቤንቴ ኑ ኤሩሴ ሞዼ ኦዶ ሲድ ኣዴሤስተ ሎሉሴሴ ሞዼ ኤ መሦ ማዽኮ ኤ ዬሴ።
46001022	አይሁደሥት «ሀ ኤስ ኣዴኮ» ህድ ህዬሴ ምጩሼ አበኮ ቤዬሱኮ ኡ ዎርጌ። ግርከሥት አስ «ሀ ኤስ ኣዴኮ» ህድ ህዬሴ ኤረይ ኤሰ ዬሴሰ ቤዬሱኮ ኡ ዎርጌ።
46001023	ኑንመይ «ክርስቶሰይ ኑ ግሸኮ ሱጹት ኤ ሀይዾ» ህድኮ ኑ ኦሄ። ዬ ኤስን አይሁደሥተ ዹሙሴሰኮ አይሁደ ማቁወስቱሴን ሙዮንቴኮ።
46001024	አይሁደሥታፈን ማቄ ግርከሥታፈን ዎንቶይ ጼይዶስቱሴመ ክርስቶሰይ ዎንቶ ኦሳረ ዎንቶ ኤራረኮ።
46001025	አሡሴ ሙዮንቴ ብሽ ቤንቴ ዎንቶ ሀንተይ አሥ ኤረሜ ገሮኮ ኤ ገሬ። አሡሴ ገፈሤ ብሽ ቤንቴ ዎንቶ ሀንተይ አሥ ኦሰሜ ገሮኮ ኤ ገሬ።
46001026	ኑንዶ ነይሽቶ! ዎንቶይ ህኑምበ ጼይዶንየ አበ ብሸ አሥተ ህ ማቅቾሸ መሡወይቴ። አሥ ቤኔንኬ ህኑካፈ ለግት ኤረሥተ ኦኦይኔ ኦሰሥተ አስን ኩሡቴ አሥተ ማቁወድኮ ህ ዬቸ።
46001027	ዎንቶይ ኤረሥተ ቦርሱሴሴ ሀ ሰሀ ገረ ሀዴ ሙይቱኬ ታቡትቸሽተኮ ኤ ጸርዶ። ኦሰሥተን ቦርሱሴሴ ሀ ሰሀ ገረ «ኦሰ ኬሙቱወሶ» ህድ ህዩትቸሽተኮ ኤ ጸርዶ።
46001028	ሀ ሰሃ ዬሴ አሥት በድየ ኩሡት ቤንትቸ አበኮ የሆ ኤ ማቆሮሰ መሄሴ ዎንቶይ ጸርዶስ ሀ ሰሀ ገረ ኡለይዴሴስታረ ሃሱቴሴስታረ ዬይድዎ የሆ ማዽ ታቡትቸሽታረኮ።
46001029	ዬይስን ኤ መቶስ ኦኔን ዎንቶ ቡሮ ጬኡቴሱሜኮ።
46001030	ዎንቶይ ህኑምበ ዬሱስ ክርስቶሳረ ዎለ ብዞኮ ኤ መቶ። ኤሰን ኑሴ ኤረ ኤ ማቆሮሰኮ ኤ እንዶ። ኑምበ ግዙሰስን፥ ኑምበ ሀይሎንሰስን፥ ኑምበ ዎዘስን ክርስቶሰኮ።
46001031	ዮነሴ ሀይለ ፍሸሮይ ኦሄንኬ «ጬኡቴሴ ዎርጌስ ዎንቶነ ጬኡቱወዬ።»
46002001	ኑንዶ ነይሽቶ! ህኑኮ ተ ዮዶ ዎገ ኤ ኣልጭረ አሥ ኤሬሴ ደንደኡወ ዎንቶ መሦ(17) ህኑምበ ተ ኤሩሶንየ ዜሬ ሶቁስ ህኑሴ ዜሬናረ ኬደይዴሴ ኤረነ ጎኡቴናረ ኤሩሶ ባሶ።
46002002	ህኑናረ ተ ዬቾንየ ዬሱስ ክርስቶሰ ግሸ ፌቶ ሱጹት ሀይዸ ኤሱሴዎ ባከ ፌደ ተ ዜሩወንኬ ሜለ መሦኮ ተ ኬንግቸ።
46002003	ህኑናረ ተ ዬቾ ዎገ ገፈሤ ማዽ ዠሽሽንየረ ኦርጄነ ኮቡርስንየረኮ ተ ዬቸ።
46002004	-
46002005	ዮነሴ ህ ኣዴሦይ አሥ ኤረነ ኤዼሴሰ ኤ ማዾ ባኔ ዎንቶ ኦሰነ ኤዼሴሰ ኤ ማቆሮንኬ ተ ዜርዶሰን ማቄ ተ ኤሩሶ ከቶይ ዎንቶ አያነ ኦሰነ ኪዹቴሴሰ ባከ አሥ ኤረናረ አሡሴ ሶቁስ ዜሬ ኡቁሴናረ ማቁወድኮ ኤ ዬቸ።
46002006	ዬይድ ኤ ማዸኮን ዎንቶ ኦግየ ኡጼሴስቱሴ ኤረነኮ ኑ ዜሬ። ዬ ኤረን ሀ ሰሀ በዴ ኤረ ኦኦይኔ ሀ ሰሀ ገረ ዬሴ ኡ በዮሮንኬ ኤ ማዼሴ አፈነ ማግት ኤረ ማቁወሶ።
46002007	ኑን ዜሬ ኤረመይ ቡሮ ኤሩቶ በድ ኣቹት ዬቸ ዎንቶ ኤረኮ። ዬ ኤረን አበን ሜዹቶ ባኔ ቡሮ ዎንቶይ ኩሠ ፉለ ኑ ዴጌሤንኬ ቡሩስ መት ዬቾሸኮ።
46002008	ሀ ሰሀ አህቸሽታፈ ዬ ኤረ ኤርዴሴስ ኦኔን ባሶ። ኤርዴሴሰኮመ ኩሠ ፉለ ኬንጌ ላሤ ሱጽ ዎዹወድኮ ኡ ዬቸ።
46002009	ሀይለ ፍሸሮይ «አሥ ኣፌይ ቤዶ ባሰ፥ አሥ ወሼይ ሲዶ ባሰ፥ አሥ ሙጹሮይ መሶ ባሰኮ ዎንቶይ ቤ ኤሄስቱሴ ኤ ነዼሴ» ዬይድኮ ኤ ህኔ።
46002010	ኑሴመ ዎንቶይ ኣችየ ዬቸሼ ቤ አያነ በዴነ አዱስኮ ኤ ዬሴ። ዎንቶ አያነይ ኡድ በሴ ፌቶ አሥ ኤ ጸጶወ ኣንድ ኤሉሴሴ ደንደኡወ ኣኮ ማቄ ዎንቶ መሦኮ ሆስ ኬስ አርስ ኤ ቤኔ።
46002011	አዴኮ ቤ ገወ ዬሴ መሦ ኤሬሴ ደንደኤሰ ባከ ፌደይ ኤሩወሶ። ዬ ኤሱኬዎ ዎንቶ መሦ ኤሬስ አያነ ጌሹዎኮ ባከ ኦኔን ኤሬሴ ደንደኡወሶ።
46002012	ዎንቶይ ኑሴ እንዶ እንጎ ኩሜነ ኤሬሴ ኑ ደንደኦሮንኬ ዎንቶኮፈ አያነ ኑ ኤቶሰ ባከ ሀ ሰሀኮፈ ማቄ አያነ ኤቶባንጽኮ።
46002013	ኑን አያነ ኦጌ ግሸ አያነ ኬንጌ ጌርቱሴ ኦህስኔ አሥ ገረፈ ቤንቴ ኤረነ ኤ ማዾ ባኔ ዎንቶ አያነኮፈ ቤንቴ ኤረነኮ ኑ ኦሄ።
46002014	ዎንቶ አያነ ኬንጉወ አሥመይ ዎንቶ አያነኮፈ እንጉተ እንጎ ኤፌሴ ደንደኡወሶ። ዬ ኤስን ዬ ኤ ብሸ እንጎይ አበ ኤ ማቄሰ ሴኬ ሀንኬ አርስ ቤዬሴ ዎንቶ አያነ በዴነ ኤ ማቄ ግሸ ገጼሴ ደንደኡወሶ። ኡሱሴን ፌቶ ሙዮንቴኮ ኤ ብሼ።
46002015	ዎንቶ አያነነ ኡጼሴ አሥ ኡድ በሱኮ አርስ ኤ ቤኔ፥ ዬ አሤመ ኦኔን አርስ ቤወሶ።
46002016	ዬ ኤስን «ዎንቶ ሙጹሮ ኦን ኤሬሴ ደንደኤሰ? ኤሰን ኤሩሴሴ ደንደኤስ ኦኔወ?» ዬይድኮ ኤ ዲዙቴሴ። ኑንመይ ክርስቶሰ ሙጹሮኮ ኑ ኬንጌ።
46003001	ኑንዶ ነይሽቶ! ተን ህኑምበ ኤሩሶስ ሀ ሰሀሴ መሤስታረ ክርስቶሰነ ሚንዶ ባ ጸህታረ ህ ማቄንኬ ባከ ዎንቶ አያነነ ኡጼሴ አሤ መት ህኑምበ ኤሩሴሴ ደንደዾ ባሶ።
46003002	ኡጸ አሥ ሙኔ ከሠ ምዬሴ ህ ደንደዾ ባ ግሸ ተን ህኑምበ ኡሾሽ ፌቶ ማሡኮ። ማሤዎ ባከ ፌዴ ከሠ ህኑምበ ሙሶ ባሶ። ሀቴን ኤ ማዸኮ ኡጸ አሥ ሙኔ ከሠ ምዬሴ ዬነዎ ደንደኡወይተኮ።
46003003	ዮነሴ ህኑን ዬነዎ ሀቴን ሀ ሰሀሴ መሤስተኮ። አቼይሸ ዎለ ህ ዺዼ ግሻረ ህ ቤርሴ ግሻረ ሀ ሰሀሴዎ መሤስተ ማቁወይቱወ? ህኔ ህ ሀንተይ አሥ ቤ መሦወፈ ሀንቴ ሀንተኬ ዬሴሰ ማቁወዬ?
46003004	ህኑከፈ ብዝ «ተን ጰውሎሴሱኮ» ፌደን አስ «ተን አጵሎሴሱኮ» ህድ ሂሱኔ ሀ ሰሀሴ መሤ አሡኬ ህ ማዾሰ ማቁወዬ?
46003005	ህኔ አጵሎሴይ አበን? ጰውሎሴን አበን? ህ ኣዴሦሮንኬ መተ ዎሱቴስተ ማቁቱወዬ? ቤ ብዝ ብዝነ ኡ ሀንቴስ ላሥ ኡ ብዝ ብዝሴ እንዶ ሀንተኮ።
46003006	ተን ቶቶ፥ አጵሎሴይ ዋሤ ኡሾ፥ ድሸሽመይ ዎንቶኮ።
46003007	ሀ ኤ ግሸ ኬደይድ ቤንቴስ ቶፉተሴ ድቼ ዎንቶኮ ባከ ቶኬሰን ማቄ ዋሤ ኡሼሽ አበን ማቁወሶ።
46003008	ቶተሴን ማቄ ዋሤ ኡሸሽ ዎል ጌንኮ። ቤ ብዝ ብዝነዎኮ ቤ ሀንተኬ ዎንቶ ገረፈ ሞሬ ኡ ኤኬ።
46003009	ዬ ኤስን ሀንተሤ ማቄ ኑን ዎንቶሱኮ ዎልኮ ኑ ሀንቴ፥ ህኑንን ዎንቶ ዎታረ ኤ ዘወ መላረኮ።
46003010	ዎንቶይ ታሴ ቤ ኬንጌ መሦ ሞዼትየፈ እንዶ እንጎነ ሀዴ ሞዹስ ኬሤ ኬጼ ኤሬ ሀንተሡኬ ካቾ ተ ካሾ። ፌደን ዬ ተ ካሾ ካቾወ ኬሤ ኤ ኬጼ። ኬጸኮን ወይስ ቤ ኬጼንኬ ብየ ከፌኮ ኤ ዎርጉሴ።
46003011	ካቹተ ካቾ ባከ ኦኔን ፌዴ ካቾ ካቼሼ ደንደኡወሶ። ዬ ካቾን ዬሱስ ክርስቶሰኮ።
46003012	ዬ ካቾ ገረን ኦኔን ዎርቄነ ኦኦይኔ ብሬነ ኦኦይኔ ኤ ዎመይ ኬደይዴሴ ሹቹነ ኦኦይኔ ምሡነ ኦኦይኔ ጽንቀነ ኦኦይኔ መዘነ ኬሤ ኤ ኬጸኮ
46003013	ወይድ ኤ ኬጾንኬ ቤዩቶኮ ኤ ቤዩቴ። ያአ ዎንቴኮ አዳ ኤ ኬሴ፥ ተመነ ኤ አዴይኔ ግሸ አሡሴ ኤ ብዝ ብዝ ሀንተይ አበ ኤ ማቄንኬ ተመነኮ ናኡት ኤ ቤዩቴ።
46003014	ኦኔን ዬ ካቾወ ኤ ሀንቶሰ ተመይ ምዬ ዼበአይኮ ሞሬኮ ኤ ዴጌሤ።
46003015	ኤ ሀንተይ ተመነ ሜጉት ባኔስ ሞሬ ዴጌሡወሶ፥ ኤሰመ ዎንቶይ ማረኮ ማሬ። ኤ ማሬስን ሀዴ ተማፈ ቱልጽ አተ አሡኬኮ።
46003016	ዎንቶ ሀይለ ዘወ ህ ማቄሳረ ዎንቶ አያነይ ህኑከ ዬሴሳረ ኤሩወይቱወ?
46003017	ዮነሴ ዎንቶ ሀይለ ዘወይ ሀይለ ኤ ማቄ ግሸ ኦኔን ዬ ዘወ ዎዱሰኮ ዎንቶይ ኤሰ ዎዱሰኮ ኤ ዎዱሴ። ዬ ዎንቶ ሀይለ ዘወን ህኑምበኮ።
46003018	ዮነ ኦኔን ቤምበ ቃሩሶፌ፥ ሀ ሰሀ ገረ ዬሴ ኤረ በዴነ «ተን ኤረሡኮ» ህድ ህተአይኮ ኦኔን ኣዴ ማቄ ዎንቶ ኤረ ቤ ዴጌሦሮንኬ ቤምበ ሙየ መት ቤወዬ።
46003019	ሀ ሰሀ አሥት «ሀ ኤሰኮ ኤረይ» ዬይድ ኡ ህኔስ ዎንቶ ቡሮወ ሙዮንቴኮ። ዬ ኤስን ሀይለ ፍሸሮወ «ዎንቶይ ኤረሥተ ኡ ኢተ ፈየንኬቴነኮ ኡሶ ኤ አይኬ» ዬይድ ኤ ህዩቶንኬኮ።
46003020	ፌዴ ጎዶን «ዎንቶይ ኤረሥት መሦይ የሆ ማቄሰ ኤረኮ ኤ ኤሬ» ዬይድኮ ኤ ዲዙቴሴ።
46003021	ዮነሴ ኡድ አበኮይ ህኑሴ ማቄ ግሸ ኦኔን አሡነ ጬኡቶፌ።
46003022	ጰውሎሴን፥ አጵሎሴን፥ ጴጽሮሴን፥ ሰሀን፥ ዬሶን፥ ሀይቦን፥ ሀቴ ዬሴስን፥ ጌዴ ዮኔስን፥ ኡድ በስ ህኑሱዎኮ።
46003023	ህኑን አስ ክርስቶሰሱኮ፥ ክርስቶሰን ዎንቶሱኮ።
46004001	ዮነሴ ኡድ አሥ ኑምበ ክርስቶሰ ሀንተሡክየረ ኤ ኣልጭረ ኤሬሴ አሥ ደንደኡወ ዎንቶ መሦ ኦሄሴ አዴቶ ኤቴሴሱክየረ መት ቤወዬ።
46004002	ዎንቶ መሦ ኦሄሴ አዴቶ ኤቴሴስ ሙጹረሤ ማዽ ቤንቴኮ ኤሰ ኤ ዎርጉሴ።
46004003	ህኑምበን ማቄ ፌዴ አሥ ተ ገረ ያዸኮን ታሴ አበን ማቁወሶ። ፌቶ ተን ተ ገረ ያኡወሶ።
46004004	ተን ኤሬንኬ ተ ሙጹሮወ «ኢተኮ ኔ ሀንቶ» ህድ ህኔስ ባሶ። «ኢተኮ ኔ ሀንቶ» ህድ ህኔስ ዼዶሱነ ኣዴዎ ግዞ ተ ማቄንኬ ኤሩትየ ባሶ። ተ ገረ ያኤስ ላሥ ዬሱሰዎኮ።
46004005	ሀ ኤ ግሸ ላሥ ዬሱሰይ ያኤሴ ዮኔሱሜ ቡሮነ ኦኔ ገረን ያዾፍተ። ቤ ዮኔንየን ኤስ ጬንቻ ኣቹቴቸሼ ፎእየኮ ኤ ኬሴ። አሥት ቤ ሙጹሮወ ኣሼቾ መሦ ኤ አዱሴ። ዬንየኮ ዎንቶይ ኤ ብዝ ብዝነ ኤ ሙጹሮ መሦ ቤድ ኤ ሱዜ።
46004006	ኑንዶ ነይሽቶ! ህኑምበ ጎኤሴ ህስኔኮ ታረ አጵሎስየረ ቤድ ኑ ገረፈ ህ ኤሮሮንኬ ሀ ተ ኦቶሰ ኡድ ኑምበ ብሹሽ ተ ኡቁሶ። ኤሬ ህኑምበ ኤ ዎርጉሴስ «ዲዙቴቸ ዎገ ገረ ኮሶፉነ!» ዬይድ ህኔሰኮ። ሀ ኤ ግሸ ብዝ አሡነ ጬኡትስኔ ፌዴ አሤ ሃሴ ህኑምበ ዎርጉሱወሶ።
46004007	ኔን ፌዴስቱሜ አበነን ኔ ገሬ? ኔ ኬንጌሳፈ ዎንቶ ገረፈ ኔ ኤቶ ባስ ቡሮወፈ አይት ኔሴዎ ማቄስ አኤሰነ? ህኔ ኔ ኬንጌስ ኡድ ኔ ኤቶሰዎ ኤ ማዾ ጌዴ ሀዴ «ኦሎወፈ አይት ሀ ኤስ ታሱኮ» ህድ ህኔ አሡኬ አሜ ኔ ጬኡቴ?
46004008	ሀቴ «ኑምበ ዎርጉሴሰ ኡድ ዴጌስኮ ኑ ዬሴ፥ ዎዱንድኮ ኑ ዬሴ» ህድመ ሂኔስ? ኑን ካቶ ባኔ ካትመ ህ ዬሴስ። ዬቦ፥ ህ ካቴስ ኣዴ ኤ ማዼሰኮ ኤሀኮ ተ ኤህቸ። ኑንን ህኑናረ ዎልኮኮ ኑ ካታኔ።
46004009	ዎንቶይ ኑምበ አንሡታስተ ሀይቦይ ኡ ገረ ያኡቶ አሥቱኬ ኡድ አሳፈ ጌዴ ኣልጭራከ ኤ ኤሴሴሰኮ ታ ኤ ብሼ። ዬ ኤሱነነኮ ሰሃከን አፋከን ኡድ ዎንቶ ዎሰሥቱሴን ማቄ አሥት ቡሮን ሀዴ ካሱሳረ ሚቹሻረ ማዽ ኑ ቤንቶ።
46004010	ኑን ክርስቶሰሜ ህስኔኮ ሙይተ ኑ ማዾ፥ ህኑንመይ «ኑን ክርስቶሰነ ኤረሥተኮ» ህድኮ ሂኔ። ኑን ገፈሥተኮ፥ ህኑንመይ «ኦሰሡኮ ኑን» ህድኮ ሂኔ። ህኑን «ኑን ኩሡቴሴሰኮ» ህድኮ ሂኔ፥ ኑንመይ ሃሱቴሴስተኮ ኑ ማዾ።
46004011	ሀቴ ኣሎ ኑ ናዬ፥ ኑ ሰዜ፥ ኑ ጉንዱሴ፥ ኑ ዱሩቴ፥ ኤሰ ኑ ዬሴ ዘወን ዼድ ኑ መዹንጌ፥
46004012	ኑ ኩቼነ ሀንትስኔኮ ኑ ገኬ። ኡ ኣጩሱኔ ሱዞኮ ኑ ሱዜ፥ ዋዬ ኑ ኡ ቤይሱሱኔን ደንደአኮ ኑ ደንደኤ፥
46004013	ኑ ሱንሤ ኡ በይሱሱኔ ሞዼ ዜሬኮ ኡሱሴ ኑ ዜሬ። ሀቴ ኣሎ ሀ ሰሀ ፍትየረ ደፉቴሴ ኢተ አበክታረ ማዽኮ ኑ ዬሴ።
46004014	ሀ ኤሰን ህኑሴ ተ ዲዞስ ሀዴ ተ ኤሄ ተ ነይሽቱኬ መት ህኑምበ ሙሬሴ ዎርድ ባከ ህኑምበ ቦርሱሴሴ ህስኔ ማቁወሶ።
46004015	ክርስቶሰ ኦግየ ህኑምበ ድቼሽተ ፌቶ ተም ኩመነ ታቡቴስተ ህ ኬንደኮን ህኑምበ ዬለ አዴይ ብዝዎኮ። ዬ ኤስን ሞዼ ኦዶ ህኑሴ ኦሄነ ዬሱስ ክርስቶሳረ ብዞ ማዽ ህ ዬሶሮንኬ ህኑምበ ዬለይ ተምበኮ።
46004016	ዮነሴ ተምበ ቤድ ታንኬ ህ ዬሶሮሰኮ ኦዴ ህድ ህኑምበ ተ ሽኤ።
46004017	ሀ ኤ ግሸ ላሡነ ተ ዬሌሴ ሙጹረሤ ማቄ ተ ኤሄ ጽሞቶሴኮ ህኑኮ ተ አንሴሴ። ኡድ ቤ ጎዶወ ጎዶወ ዬሴ ዎንቶ ዘወሥተ ኤሩሴ ኤራረ ዎልኮ ሀንጌሰ ዬሱስ ክርስቶሳረ ዎልኮ ተ ዬሶይ ወይድ ኤ ማቄንኬኮ ህኑምበ ኤ መሡሴ።
46004018	ህኑካፈ ብዝ ብዝት ተን ሀዴ ህኑከ ሀንጉወሰ ኡሶ ኤ ብሽኔኮ ኡ ነሹቴ።
46004019	ተንመይ ላሥ መሦ ኤ ማዸኮ ኡኬኮ ተ ሀንጌ። ዬ ዎጋከ ዬ ነሹቴስቱሴ ዬ ኡ ኑናፈ ኬሴሰ ስዬዎን ኤ ማዾ ባኔ ኡ ኦሰን ቤዬኮ ተ ዎርጌ።
46004020	ዬ ኤስን ዎንቶ ካቴቴይ ኤሱነ ኤሩቴስ አሥ ኑነፈ ኬሴ ዜሬነ ኤ ማዾ ባኔ ዎንቶይ ቤ ኦሰነ ሀንቱሱኔኮ።
46004021	ሀቴ፥ ህ ዎርጌስ አበን? ህኑምበ ሙሬሴ ዉርጬ ኤት ተ ሀሞሮሱወ ህ ዎርጌን? ኦኦይኔ ኤሀናረ ሼኖናረ ተ ሀሞሮሰን ህ ዎርጌ?
46005001	ህ ግዳ ቦርሱሴ ለጌቶይ ዬሴሰኮ ኦዱሱትየ ዬሰ። ዬንኬ ዬሴ ለጌቶይ ኣዴሶ ባስት ደኣን ፌቶ ሀንቱቱወሰኮ። ዬ ኤስን ብየዴ መቾ ሀዴ ቤ መችኬ መቴሴሰኮ ዬሰ።
46005002	ህኔ ዬንኬ ዬሴ ቦርሱሴ ዜሬይ ህ ግዳ ዬሱኔ አሜ ህ ነሹቴ? ነሹቴኮፈ ህግል ሀ ኤ ብሸ ሀንተ ሀንቴ አሤ ህ ግዳፈ ኦሤይ ህኑሴ ብሹወዬ?
46005003	ፌቶ ተን አበን ህኑናረ ዎለ የሀ ዬሴ ዼደኮን ተ መሦነ ህኑናረ ዎልኮኮ ተ ዬሴ። ሀዴ ህኑናረ ዎልኮ ዬሴ አሡኬኮ ሀ ኤሰ ሀንተ አሥ ገረ ያዽ አልስ ተ ዬሴ።
46005004	ላሥ ዬሱሰ ሱንሡነ ህ ጵክሉቴ ዎገ ተንን ተ መሦነ ህ ግዳ ተ ቤንቴ ግሸ ህ ግዳከ ዬሴ ላሥ ዬሱሰ ኦሰነ
46005005	ዬንኬ ዬሴ አሤ ሁምበዬሴ ገርስ እንጉወይቴ። ዬይስ ህ መሄስን ዬ ጩበች ኤ አቾ መሦይ ባድ ኤ ሉቦይ ላሥ ዮኔ ዎንቴ ሎሎሮንኬኮ።
46005006	ዬቦ፥ ህ ነሹቴስ ሞዼ ማቁወሶ። ኦዼ እራጭቴይ ለገ ሊጼ ዴንሤሰ ኤሩወይቱወ?
46005007	እራጭቴይ ኤሰ ባ ሀዴ ክሌ ሊጼኬ ህ ማቆሮንኬ ዾቆ እራጭቴ ህኑከፈ ኦሡወይቴ። ሀቴመ ህኑን እራጭቴ ኬንጉወ ሊጼኮ። ዬ ኤስን ገሮ መሰለሴ ኑሴ ዶሬ ማዸ ክርስቶሰይ ካሹትኮ ኤ ዬሴ።
46005008	ሀ ኤ ግሸ ቤ ብሸነ ብሸነ ዬሴ ኢቴቴይ ኤሰ ኩንዴሴ ዾቆ እራጭቴ ኤ ማዾ ባኔ እራጭቴይ ኤሰ ባ ግዜትየረ ኣድየረይ ኤሰ ኩንዴሴ ሄልቶ ቦረነ ኑ መሰለ ኑ ኩሦሴ።
46005009	ሀ ኤ ቡሮ ህኑሴ ተ ዲዞ ዎሶወ «ለጌቴስታረ ዎለ ፌይሾፍተ!» ህድኮ ተ ህዴቸ።
46005010	ዬይድ ተ ህዶስን «ዎንቶ ኣዴሶ በድ ዬስኔ ለጌቴስታረ፥ ኡድ አበኮሴ ሀቡ ሀቡ ህኔስታረ፥ ከይስታረ ዬይድዎ ዎንቶ ማቁወስተ ዎንቶ መት ኩሤስታረ ዎለ ፌይሾፍተ» ህድ ህዬ ማቁወሶ። ዬይድ ኤ ማዼሰኮመ ሀ ሰሃፈ ፌቶ ኬሴኮ ህኑምበ ኤ ዎርጉስቸ ዬይድ ህዮኮ።
46005011	ሀቴ ህኑሴ ተ ዲዞስ «ተን ኣዴሤሰኮ» ህድ ህስኔ ለጌቴስተ፥ ኡድ አበኮሴ ሀቡ ሀቡ ህኔስታረ፥ ዎንቶ ማቁወስተ ዎንቶ መት ኩሤስተ፥ አሥ ሱንሤ በይሴስተ፥ ኡሽ ጎዤሽተ፥ ኦኦይኔ ከይሴስታረ ዎልኮ ፌይሾፍተ፥ ፌቶ ከሠ ኡሳረ ሙዶፍተ።
46005012	ኣዴሡወስት ገረ ያኤሴ ኤሰ ታ ጌልሴስ ባሶ። ህኑን ያእየ ህ ዬሴስ ኣዴሤስት ግዳ ዬሴስት ገረ ማቁወዬ?
46005013	ኣዴሡወስት ገረ ያኤስ ዎንቶኮ። ዮነሴ «ዬ ኢተ አሤ ህ ግዳፈ ኦሡወይቴ።» (18)
46006001	ህኑከፈ ብዝ ፌዴ ኣዴሤሳረ ዜሬ ኤ ኬንደኮ ዎንቶ ዘወ አሥት ዜሬነ ቤዮሮንኬ መሄሜ ሉፎሴ ኣዴሶ ባስት ቡሮ ሀሜሴ ወይድ ኤ ናሴ?
46006002	ሀይለ ማቄ ዎንቶ ዘወ አሥት ሀ ሰሀ ገረ ኡ ያኤሰ ኤሩወይቱወ? ህኔ ሀ ሰሀ ገረ ህ ያኤሰ ኤ ማቁሱኔ ኦዼ አበኮ ገረ ያኤይ ዋን ህኑምበ ኤ ኢሾ?
46006003	ዎንቶ ዎሰሥት ገረን ፌቶ ን ያኤሰ ኤሩወይቱወ? ህኔ ሀ ሰሀ ገረ ኑ ዬሱኔ ኑ ሙሄ አበክት ገረ ዋን ገርዴሴሰ ያኤሴ ን ደንደኡዋኔ?
46006004	ዮነሴ ህ ዬሱወ ህኑምበ ሙሄ አበክት ገረ ዎንቶ ዘወ አሥት ኡሶ ሃሴ ጌር ቡሮ ኡዽ ወይድን ዎለ ህ ሉኬ?
46006005	ፌቶ ሀ ኤስ ህኑምበ ቦርሱሱወዬ? ኣዴሤ ህ ግዳከ እንዶ ነይሼ ነቄስ ገሤ ኬንጌ አሥ ብዝን ቤንቱወዬ?
46006006	ህኔ እንዶ ነእ ቤይንዶ ነኤ ሉት ኤት ፌቶ ዎንቶ ኣዴሡወ ያአሥት ቡሮ ሀማ ኤ ሀማኔ?
46006007	ዮነሴ ሴኬ ሀንኬ ዎለ ህ ሉኬስ ኣዴዎ ህ ኡንዶሰኮ ኤ ቤይሴ። ሉፌኮፈ ህ ሚዹተኮ ብሹወዬ? ዬይድዎ ቤ ኤኬሰ ህ ገረፈ ቃሩስ ኤ ኤተኮ ብሹወዬ?
46006008	ዬ ኤሱኮፈ ህኑን ፌዴስተ ህ ሚዼ፥ ፌዴስት ገረፈ ቃሩስ ህ ኤኬ። ሀ ኤሰ ዬይስ ህ ሀንቴስ ህንንዶ ነይሽት ገረኮ።
46006009	ዎንቶ ቡሮ ግዞ ማቁወ አሥት ዎንቶ ካቴትየ ኡ ጌሉወንኬ ኤሩወይቱወ? ሀሎፍተ፥ ብሹወ ኦጌነ ማቾ ጮልእ ዬ ቤ ጮልአ ኩንሤስት፥ ዎንቶ ማቁወሰ ዎንቶ መት ኩሤስት፥ ለጌቴስት፥ አሰንሣረ ዎልኮ ለጌቴ አሰንሥት፥
46006010	ከይሴስት፥ ኡድ አበኮሴ ሀቡ ሀቡ ህኔስት፥ ኡሽ ጎዤሽት፥ አሥ ሱንሤ በይሴስት፥ ቦንቄስት ዎንቶ ካቴቶወ ጎዶ ኬሙቱወሶ።
46006011	ህኑከፈን ብዝ ብዝት ዬንኬ ዬሴሰኮ ህ ማቅቸ። ሀቴመ ላሥ ዬሱስ ክርስቶሰ ሱንሡናረ ኑ ዎንቶ አያነናረ ጩቦወፈ ሾሁትኮ ህ ዬሴ፥ ዎንቶሴ ሸሁቴሴ ሀይለ አሥተ ማዽኮ ህ ዬሴ፥ ግዜቴ ዴጌስኮ ህ ዬሴ።
46006012	«ተ ኤሄ አበኮ ተ ሀንቱወንኬ ተምበ ቱጬሽ ባሶ» ዬይድኮ ኤ ህዩቴ። ህደኮን ኡድ አበኮመይ ታ ጎኤሰ ማቁወሶ። «ተ ኤሄ አበኮ ተ ሀንቱወንኬ ተምበ ቱጬሽ ባሶ» ዬይድኮ ኤ ህዩቴ። ህደኮን ብዝ አበኮን ቤ ኦሞ ተምበ መሁወንኬ እንጸዽኮ ተ ዬሴ።
46006013	«ከሠይ ገዎሱኮ፥ ገዎን ከሠሱኮ» ዬይድኮ ኤ ህዩቴ። ዬቦ፥ ዎንቶይ ከሠን ገዎን በይሰኮ ኤ በይሴ። ን ገረይ ላሥ ዬሱሰሱኮ ባከ ለጌቶሴ ማቁወሶ። ላሥ ዬሱሰን ን ገረሴ ዎርጉሴ አበኮኮ ኤ መሄ።
46006014	ዎንቶይ ላሥ ዬሱሰ ሀይቦወፈ ዴንስኮ ኤ ዬሴ፥ ኑምበን ቤ ኦሰነ ሀይቦወፈ ዴንሠኮ ኤ ዴንሤ።
46006015	ህ ገረይ ቤ ሱንሡነ ሱንሡነ ዬሴ ክርስቶሰ ገራፈ ብዞ ኤ ማቄሰ ኤሩወይቱወ? ህኔ ክርስቶሰ ገራፈ ኤት ዛኮይንዶ ገራፈ ብዝ ገረ መሁወ ተ መሄ? ፌቶ ዬይድ ማቁወሶ።
46006016	ሀይለ ፍሸሮወ «ኡ ለምእ ብዝ አሡኮ ኡ ማቄ» ህድ ኤ ዲዙቴሴንኬ ዛኮይንዶወረ ዎለ ሙሄስ እሳረ ዎለ ብዝ አሤ ኤ ማቄንኬ ኤሩወይቱወ?
46006017	ላሥ ዬሱሳረ ቤምበ ብዞ መሄ አሥ ኤሳረ ቤ ሙጹሮነ ብዝኮ ኤ ማቄ።
46006018	ሀ ኤ ግሸ ለጌቶወፈ ዘሩወይቴ፥ አሥ ሀንቴ ፌዴ ጩቦይ ኡድ ኤ ሀንቱቴስ አሥ ገረሜ አሬኮ፥ አሥ ገረ ቱኑሱወሶ። ለጌቴነ ጩቦ ሀንቴ አሥመይ ቤ ገረኮ ኤ ቱኑሴ።
46006019	ህ ገረይ ዎንቶኮፈ ህ ኤቶሳረ ህኑከ ዬሴሳረ ማቄ አያነ ጌሽ ኤሰ ዬሴ ሀይለ ዘወ ኤ ማቄሰ ኤሩወይቱወ? ዮነሴ ህኑን ዎንቶሱኮ ባከ ህኑሴ ማቁወይተኮ።
46006020	ዎመ ሸንድኮ ህኑምበ ኤ ዎንዶ። ሀ ኤ ግሸ ህ ገረነ ዎንቶ ኩሡወይቴ።
46007001	ሀቴ ዬ ዲዝ ተምበ ህ ኦይጮ ዜሬሴ ተ ህኔስ መቾ ኤፌ ዼቤይ ሞዼኮ።
46007002	ሞዼ ኤ ማዸኮን ለጌት ጩቦ ቤ ሀንቴሜ ቤ ብዝ ብዝነዎ አሰንሥ ቤ መቾ ኬንጉወዬ፥ ቤ ብዝ ብዝነን እንዶወጽት ቤ አዴ ኬሙቱወዬ።
46007003	አዴይ ቤ መችየረ ሙሄ እንጸዾፌ፥ ዬይድዎ መችን ቤ አዴ ኦሶፈየ።
46007004	መች ቤ አቾ ገረ አዴቶ ኬንጉወንኮ፥ እ አቾ ገረ አዴቶ ኬንጌስ እ አዴኮ። ዬይድዎ አዴይ ቤ አቾ ገረ አዴቶ ኬንጉወሶ፥ ኤ አቾ ገረ አዴቶ ኬንጌን ኤ መችኮ።
46007005	ዎንቶ ሽኤነ ኦሴዬሴ ህ ለምኡነ ዎለ ህ ኩንዶ ዎገሴዎ ባከ ዎለ ኦሶፍተ። ዬ ኤ ጌዴ ሴኬ ዎለ ሙሁወይቴ። ዬይስ ህ መተኮ ሁምበዬይ «ህ ጮልአ ገረፈ ህኑምበ ከቶበይተኮ» ህድ ጩቦ ህ ሀንቶሮንኬ ህኑምበ መሄሴ ደንደኡወሶ።
46007006	ሀ ኤሰ ህኑሴ ተ ኦሄስመይ «ዬይድ ማቁወይቴ!» ህድ ዎሴ ኤ ማዾ ባኔ ህ ዎርጎአይኮ ወይድ ህ ዬሶሮ ኦጌ ህኑምበ ቤይሴሱኮ።
46007007	አሥ ኡድ ታንኬ መቾ ኤቶ በድ ዬሰኮ ኤሀኮ ተ ኤህቸ። ማቄ ባ አሡሴ ኤ ብዝ ብዝሴ ዎንቶይ ሸሁቴሴ እንጎኮ ኤ እንዴሴ። ብዝሴ ብዝ ብሸ እንጎ ፌደሴ ፌዴ ብሸ እንጎ ዬይስኮ ኤ እንዴሴ።
46007008	ጌሎ ባስቱሳረ ኡ አዴይ ባዴሴ እንዶወጽቱሳረ ተ ህኔስ ኤቶ በድየረ ጌሎ በድየረ ታንኬ ኡ ዬሰኮ ሞዼኮ።
46007009	ደንደኤ ዼበአይኮ ኤፉቱወዬ ጌሉቱወዬ። ዬ ኤስን ጮልአነ ኤጼሜ ጌሌይ ኤፌይ ብሼሸኮ።
46007010	ጌል ዬሴስቱሳረ ኤት ዬሴስቱሳረ ተይኔስ ላሡኮፈ ባከ ታኮፈ ማቁወሶ። ዬ ኤስን ጌለ እንዶይ ቤ አዴሶፈ ኬሴ ዎርዶፈየ።
46007011	ሸሁቶአይኮ ጌሌ ባ ዬሱወየ ኦኦይኔ ቤ አድየረ ነቁቱወየ። ዬይድዎ አዴን ቤ መቾ ደፌ ዎርዶፌ።
46007012	ፌዴስቱሴ ተ ኦሄስ ታኮፈ ባከ ላሡኮፈ ማቁወሶ። ኣዴሴሴ ብዝ አዴይ ኣዴሶ ባ እንዶ ኬመአይኮ ኤሳረ ዎለ ዬሴሴ እ ዎርጎአይኮ ደቶፌ።
46007013	ኣዴሴሴ እንዶይ ኣዴሶ ባ አዴ ኬመአይኮ እሳረ ዬሴሴ ኤ ዎርጎአይኮ ኤሶፈ ኬሶፈየ።
46007014	ዬ ኤስን ኣዴሶ ባሰ ማቄ አዴይ ኣዴሴሴ ቤ መችነ ሀይሎንድኮ ኤ ዬሴ፥ ኣዴሶ ባ እንዶን ኣዴሴሴ ቤ አዴነ ሀይሎንድኮ እ ዬሴ። ዬይድ ማቄ ኤ ዼደኮ ህ ነይሽት ቱኔይድኮ ኡ ዬሳኔ፥ ሀቴመ ሀይሎንድኮ ኡ ዬሴ።
46007015	ኣዴሶ ባ እንዶን ማቄ ኣዴሶ ባ አዴይ ሸሁቴሴ ዎርጎአይኮ ሸሁቱወዬ። ዬ ኤ ብሸ ዜሬይ ዮደኮመ ኣዴሥየ ዬሴ አዴን ማቄ እንዶ ኡሶ ቱጬ በስ ባሶ። ዬ ኤስን ዎንቶይ ኑ ኤ ጼይዶስ ሞዼቴነ ኑ ዬሶሮሰኮ።
46007016	ኔኖ ኣዴሥየ ዬሴ እንዴ፥ ኣዴሡወሰ ማቄ ኔ አዴይ ሀልየ ኔ በዴነ ሎሌሰ ኤ ማቆአይኮ አም ኔ ኤሬ? ኔኖ ኣዴሥየ ዬሴ አዴ፥ ኣዴሡወ ኔ መች ሀልየ ኔ በዴነ ሎሌሰ እ ማቆአይኮ አም ኔ ኤሬ?
46007017	አሥ ቤ ብዝ ብዝነ ዎንቶይ ብየ ጼይዶንየ ቤ ዬቾንኬ ዬሱወዬ። ቤ ጎዶወ ጎዶወ ዬሴ ዎንቶ ዘወ አሥቱሴ ተ ገዶ ዎገይ ዬ ኤሰኮ።
46007018	ኦኔን ገደ ኡት ዬሱኔ ዎንቶይ ኤሰ ጼይዴሶ ገደ ቤ ኡቶ ባንኬ ማቄሴ ዎርዶፌ። ገደ ኡቶ በዴስኔ ጼይጉቴሶን ገደ ኡቶፌ።
46007019	ገደ ኡቴን ማቄ ገደ ኡቴ ዼቤይ ዎመ ኬንጉወሶ። ዎመ ኬንጌስመይ ዎንቶ ዎገ ከፌኮ።
46007020	ዬ ኤ ግሸ አሥ ቤ ብዝ ብዝነ ዎንቶይ ብየ ጼይዶንየ ቤ ዬቾንኬዎ ዬሱወዬ።
46007021	ዎንቶይ ንየ ጼይዶንየ ማላ ኔ ማቅቸ? ማለ ማዸኮን አበን መሶፉነ። ማኬቶወፈ ሸዎ ኬሴ ዴጌሠአይኮ ሸዎ ኬሱወ።
46007022	ዬ ኤስን ማለ ኤ ማቁሱኔ ላሥ ጼይዶስ ሸዎ ማቄ ክርስቶሰሱኮ። ዬይድዎ ሸዎ ዬስኔ ጼይጉተ አሥ ክርስቶሰ ማለኮ።
46007023	ዎንቶይ ዎመ ሸንድኮ ህኑምበ ኤ ዎንዴሴ። ዬ ኤ ግሸ አሥ ማልተ ማዾፍተ።
46007024	ዮነሴ ኑንዶ ነይሽቶ! ህ ብዝ ብዝነ ዎንቶይ ህኑምበ ጼይዶንየ ህ ዬቾንኬ ዎንቶወረ ዬሱወይቴ።
46007025	ሀቴ፥ ኤቶ ባስቱሳረ ጌሎ ባስቱሳረ ላሥ ዬሱሰኮፈ ተ ኤቶ ዎሶይ ባሶ። ማቄ ባ ላሥ ታ ማርዶ ግሸ ሀዴ «ኤ ኦቶሰ ኣዴኮ» ህድ አሥ ኤኬንኬ ህዴሴ አሡኬ ማዽኮ ተ መሦ ተ ኦሄ።
46007026	ሀቴ ኤሰ ኑ ዬሴስ መዹንሤ ዎገ ኤ ማቄ ግሸ ሀቴ ህ ዬሴንኬዎ ህ ዬሰኮ ሞዼኮ ታ ኤ ብሼ።
46007027	መቾ ኤት ዬሶ ደፌሴ ዎርዶፉ፥ መቾ ኤቶ በድ ዬሶን ኤፌሴ ዎርዶፉ።
46007028	መቾ ኔ ኤተኮ ጩቦ ሀንቶ ባነኮ። ዬይድዎ ብዝ ዎዱሮይ አዴ ጌለኮ ጩቦ ሀንቶ ባንኮ። ማቄ ባ ኤኬስተ ጌሌስተ ሀ ሰሀ ዬሶወከ ለገ መዸኮ ኡሶ ሙሄሰ፥ ዬ ኤሱነኮ መዸይ ህ ገረ ዮወንኬ ተ ዎርጌ።
46007029	ኑንዶ ነይሽቶ! ተ መሦ ስወይቴ። ሀይ፥ ቤረይ ኣሌሱኮ ህኔ፥ ሀ መክነ ሴኬ መቾ ኬንጌስ መቾ ኬንጉወሱኬ ዬሱወዬ።
46007030	ህግሌስ ቤ ህግሉወንኬ፥ መጌስ ቤ መጉወንኬ ማዽ ዬሱወዬ። አበኮ ዎንጌስ ዬ ቤ ዎንጌ አበኮ «ታሴ ማቁወሶ» ህድ ህወዬ።
46007031	ሀ ሰሀ በከ ዬሴ አበኮነ ጎኡቴ አሥ ቤ መሦን ቤ ሙጹሮን ኤ ገረዎ ገዶፌ። ዬ ኤስን ሀንዞ ዬሴ ሀ ሰሀይ ቤ ዬሴንኬኮ ኤ ባኔ።
46007032	አን በስ መሦነን መዹንዶ በድ ህ ዬሶሮሰኮ ተ ዎርጌ። መቾ ኤቶ ባ አሥ ላሥ ዬሱሰ መጉሴሴ ቤ ዎርጌ ግሸ ቤ ሙጹሮ ላሥ ሀንተ ገረኮ ኤ ገዴ።
46007033	መቾ ኤተ አሥመይ ቤ መቾ መጉሴሴ ቤ ዎርጌ ግሸ ቤ ሙጹሮ ሀ ሰሀ ዜሬ ገረኮ ኤ ገዴ።
46007034	ዬ ኤ ብሸነኮ ኤ ሙጹሮይ ለምኤ ሸሁቴሴ ህድ ህዮኮ። ዬይድዎ ጌሎ ባ እንዶይ ኦኦይኔ ዎዱሮይ ቤ ገረናረ ቤ መሦናረ ሀይሎንድ ላሡሴ ማቄ ቤ ዎርጌ ግሸ ቤ ሙጹሮ እ ገዴስ ላሥ ሀንተ ገረኮ። ጌሌሴ እንዶመይ ቤ አዴ መጉሴሴ ቤ ዎርጌ ግሸ ቤ ሙጹሮ ሀ ሰሀ ዜሬ ገረኮ እ ገዴ።
46007035	ሀ ኤሰ ህኑሴ ተ ዜሬስ ህኑምበ ጎኤሴ ዎርድኮ ባከ ህኑምበ መዹንሤሴ ማቁወሶ። ተ መሦይ ህ ሙጹሮይ ሸሁቶ በድ ላሥ ሀንተነ ሚንድ ኤሱሴ ኤ ዎርጉሴንኬ ህ ዬሶሮሰኮ።
46007036	ብዝ አሥ ኤፌ መሶ በድ ዬሱኔ ኤሱሴ አይኩቴቸ ቡሾይ ጌሌሴ ኤል እ ቤረይ ገርየ ዬሴሰ ማዸኮወረ ቤ አቾ ጮልአ ኢቼሼ ደንደኤ ቤ ዼዶሱነ ኤፌሴ መሠአይኮ ኤኩወዬ። ኤ ኤተኮ አበን ጩቦ ሀንቶ ባሶ።
46007037	ኤ ኤፎሮንኬ ኤሰ መሄ አበኮይ ዼደኮ ቤ ኤኩወንኬ ደንደኦ ኬንድ «ተን ኤኩወሶ» ህድ ሜለ መሦ ቤ መቶ ጌዴ ኤፌ ዼቤይ ሞዼኮ።
46007038	ሀ ኤ ግሸ መቾ ኤኬስ ሞዼኮ ኤ ሀንቴ፥ ኤኩወስመይ ገርዴሴ ሞዼኮ ኤ ሀንቴ።
46007039	መች እ አዴይ ኤንአ ዬሴ ኣሎ ቤ ጌሉንሥ ዎገነ ቱፉትኮ እ ዬሴ። እ አዴይ ባደኮመ ቤ ኤሄሰ ጌሌሱኮ እ ደንደኤ። ጌለአይኮን ኣዴሤሰ ጌሌኮ እሶ ኤ ዎርጉሴ።
46007040	አዴ ጌሎ በድ እ ዬሰኮ ገርዴሴሰኮ መግስኔ እ ዬሴ። ሀ ኤስ ተ መሦኮ፥ ታሴን አስ ዎንቶ አያነይ ታረ ዬሴሰኮ ታ ኤ ብሼ።
46008001	ሀቴ፥ ዎንቶ ማቁወሱሴ ካሹተ አቾ ምዬ ግሸ ተ ኦሄሰ ስወይቴ። «ኑ ኡድነ ኤረኮ ኑ ኬንጌ» ዬይድ ኑ ህኔስ ኤሩቴሴሰኮ። ህደኮን ኤረይ ዋሩሱኮ ኤ ዋሩሴ፥ ኤሀመይ ድቸኮ ኤ ድቼ።
46008002	«ኤረኮ ተ ኬንጌ» ዬይድ መሤ አሥ ዬሰኮ ኤ ዎርጉሴ ኣሎ ኤርዶ ባሶ።
46008003	ዎንቶ ኤሄ አሤመ ዎንቶይ ኤረኮ ኤ ኤሬ።
46008004	ዮነሴ ዎንቶ ማቁወሱሴ ካሹተ አቾ ምዬ ግሸ ተ ህኔስ ሀ ሰሀ ገረ ኩቼነ ነቁተ «ዎንቶኮ» ህድ ህዩቴስ መሩወሰ ኤ ማቄንክየረ ብዝ ዎንቶ ባከ ፌዴ ዎንቶይ ባንክየረ ኤረኮ ኑ ኤሬ።
46008005	ለገ ቤ ብሸነ ብሸነ ዬሴ «ዎንቶ» ህድ ጼይጉቴስታረ «ላሤ» ህድ ጼይጉቴስታረኮ ዬሰ። አፋከን ማቄ ሰሃከን «ዎንቶ» ህድ ጼይጉቴስት ዬሰኮን
46008006	ኑንመይ ኡድ አበኮ ሜዸሴ ማቄሳረ ኑንን ኤሱሴ ዬሴ አዴ ማቄ ብዝ ዎንቶወረዎኮ ኑ ኬንጌ። ዬይድዎ ኡድ አበኮይ ኤሱነ ሜዹቶሳረ ኑንን ኤሱነ ዬሴ ብዝ ላሥ ዬሱስ ክርስቶሳረኮ ኑ ኬንጌ።
46008007	ፌዴ ዎንቶይ ባንኬ ኑ ኤርደኮን ኡድ ኣዴሤስት ሀ ኤሰ ኤሩቱወሶ። ብዝ ብዝት ቤ ኣዴሶ ኣሎ ዎንቶ ማቁወ ዎንቶ ኩሤ ቡሮ ቤ ሎሶ ግሸ ኡ ሙኔ አቾይ ኣዴዎ ኦሰ ኬንጌ ዎንቶ ማቁወስቱሴ ኤ ካሹቶንኬ መትኮ ኡ ቤኔ። ዬ ኤሱነ ኡ ሙጹሮወ «ሙዶፉነ!» ዬይድ ኤ ህኔ ግሸ «ቱኔይድኮ ኔ ዬሴ» ህድኮ ኤ ህኔ።
46008008	ከሠይ ዎንቶይ ሞዼ ኣፌነ ኑምበ ቤዮሮሰ መሁወሶ። ምዬ ኑ ዼደኮን ኑሴ ፈጬ በስ ባሶ፥ ኑ ሙደኮን ኑሴ ኮሴ አበኮን ባሶ።
46008009	ካሹተ አቾ ሆዴ ባከ ህ ሙኔስ ኣዴሦነ ሚንዶ ባስቱሴ ዹሞ ኤ ማቄሜ ህኑምበ ከኩወይቴ።
46008010	«አም ተ ሆዴ?» ህድ ህስኔ ኤረ ኬንድ ካሸ ዘወ ካሹቴሴ አቾ ኔ ሙሱኔ ኤ ሙጹሮወ «ሙዶፉነ» ዬይድ ኤ ህኔ አሥ ንየ ቤደኮ ዬ ኔ ሀንተይ ዬ አሥ ካሸሼ ካሹቴቸሼ ኤ ምዮሮንኬ ኤሰ ናሱሱወዬ?
46008011	ዬ ኤ ግሸ «ተን ኤረሡኮ» ህድ ኔ ህዶሱነ ክርስቶሰይ ኤሱሴ ሀይዼቾ ቤ ኣዴሦነ ሚንዶ ባ ኣዴሥቸሽ ባተኮ ኤ ባኔ ዬይድ ህዮኮ።
46008012	ዬ ኤሱነ ኣዴሤ ህንንዶ ነይሽተ ሚዼናረ «ሙዶፉነ!» ዬይድ ህኔ ኡ ሙጹሮይ ሆዶሮንኬ መሄናረ ክርስቶሰኮ ህ ሚዼ።
46008013	ዮነሴ ኣዴሥቸ ኑንዶ ነይሻፈ ብዞ ከሠይ ዹሙሴሰ ማቆአይኮ ኤሰ ተ ዹሙሴሱሜ ህስኔ ኮሎ መክነ አቾ ሙወሶ።
46009001	ተ መሦኬ ተ ዬሱወንኬ ታ ኦሤስ አበን? ተን አንሡተሴ ማቁወዬ? ተን ኑ ላሥ ዬሱሰ ቤዶ ባምበ? ህኑን ላሡነ ተ ሀንተ ኣፌ ማቁወይቱወ?
46009002	ፌዴስት ተምበ አንሡተሴ መሄ ዼደኮን አንሡተሴ ተ ማቄንኬ ፌቶ ህ በዴነ ኤሩቴሴሰኮ። ዬ ኤስን ህኑን ላሣረ ዎለ ህ ዬሴሱነኮ አንሡተሴ ተ ማቄንኬ ኤ ኤሩቴ።
46009003	«አንሡተሴ ማቁወነኮ» ህድ ተ ገረ ዴንዴስቱሴ ተ መሄ ኡተይ ዬሰኮ ኤ ዬሴ።
46009004	ዬ ኤስን ኣዴሤ ህ ኩችየፈ ኑ ሙወንክየረ ኑ ኡሹወንክየረ አም ኑ ቱጬሸ?
46009005	ሀዴ ፌዴ አንሡታስቱኬን ማቄ ሀዴ ላሥ ዬሱሰይንዶ ነአጽቱክየረ ሀዴ ጴጽሮሴክየረ ኡስ ኣዴሴሴሰ ማቄ ቤ መችተ ኤት ኡ ሀንቴንኬ ኑንን ኡሱኬ ኤት ኑ ሀንቱወንኬ አም ኑ ቱጬሸ?
46009006	ኑ ቅኖሴ ዎርጉሴሰ ሀንት ዴጌሤስ ታረ በርነባስየረወ?
46009007	ሜ፥ ካት ቶረሤ ማቅስኔ ቤ ሚዤነዎ ካቱሴ ሀንቴስ ኦኔን? ዌይኔ ቶት ኤ ኣፌ ሙወስ ኦኔን? ኬሞወዴ ማቅስኔ ዬ ኤ ማሤ ኡሹወሽ ኦኔን?
46009008	ሀ ኤሰ ዬይስ ተ ዜሬስ ሀዴ አሥ መሤንኬወ? ፌቶ ዎገይ ተ ኦቶሰ ኪዹወዬ?
46009009	ዬ ኤስን ሙሴ ዎጋከ «ከሠ ቡኬ መይዶ ኑነ ቱቶፉነ!» ዬይድኮ ኤ ዲዙቴሴ። ህኔ ዎንቶይ ዬ ኤሰ ዜርዶስ መይዶ ግሸ መስየ?
46009010	ዎንቶይ ዬይድ ኤ ህዶስ ኑሴ መስ ማቁወዬ? ኣዴዎ ኑሴ መስኮ ኤ ዜርዶ። ዎቴስ ጎብስኔ ኤ ዎቴስ ከሠ ቡኬስ ጎብስኔ ኤ ቡኬስ ጌዴ ብየ ኤሳፈ ኤሌ ተጎይ ዬሴ ግሸኮ።
46009011	ዎንቶሴ ማቄ ዜሬ ህ ግደ ኑ አይሎ ጌዴ አቾሼ ማቄሰ ህ ገረፈ ኑ ጎኡተኮ ኤፌሴ ኑ ኤ ዎርጉስቾሹሜ ገርስየ ኑ ኤቶ?
46009012	ፌድት ህ ገረፈ ኤፌሴ አዴቶ ኬመአይኮ ህኔ ኑን ፌቶ ኡሱሜ ገርድ አዴቶ ኬንጉወንጽየ? ኑንመይ ዬ አዴቶነ ጎኡቶባንጽኮ። ዬ ኤስን ክርስቶሰ ሞዼ ኦዶሴ ዹሞ ኑ ማቁወንኬኮ ኡድ ዜሬ ኑ ደንደኤ።
46009013	ዎንቶ ሀይለ ዘዋ ሀንቴስት ዎንቶ ሀይለ ዘዋፈ ከሠ ኡ ዴጌሤንኬ ካሸ ጎዶወ ሀንቴስት ዬ ካሸሼ ኡዸሳፈ ኡ ሙኔሰ ኤሩወይቱወ?
46009014	ዬይድዎ አስ ሞዼ ኦዶ ኦሄስት ቤ ሙኔሰ ሞዼ ኦዶ ሲደስት ገረፈ ኡ ዴጌሦሮሰ ላሥ መትኮ ኤ ዬሴ።
46009015	ተንመይ ብዝ አበኮን ዴጌሤሴ ተ አዴቶነ ጎኡቶ ባሶ። ሀ ኤሰን ተ ዲዜስ ተ ኬንጌ አዴቶነ ጎኡቴሴ ማቁወሶ። «ምኬኮ ሞዼ ኦዶ ሀንት ተ ኦሄ» ዬይድ ተ ጬኡትቾሽ የሆ ኤ አቴሱሜ ሀይኤኮ ታሴ ብሼሸ።
46009016	ሞዼ ኦዶ ተ ኦሆሮንኬ ዎንቶይ ተምበ «ሀንድ ኦሁወ!» ህድ ህዶ ግሸ ኤሱነ ጬኡቴሴ ደንደኡወሶ። ፌቶ ዬ ሞዼ ኦዶ ኦቶ በድ ተ ዸበአይኮ ተምበ በዱፉ።
46009017	ተ መሦነ ሀ ሞዼ ኦዶ ተ ኦተኮ ኤ ዎመ ኤፈኮ ተ ኤፋኔ። «ሀንድ ኦሁወ!» ህድ ኤ ህኔ ሀንድ ተ ኦቶ ጌዴ ዬ ተ ዎሱቶ ዎሶዎ ተ ሀንቶሰኮ ኤ ማቄ።
46009018	ህኔ ዬ ተ ሀንተ ዎመይ አበነ? ዬ ተ ሀንተ ዎመይ ሞዼ ኦዶ ኦህስኔ ተ አዴቶነ ጎኡቶ በዴስኔ ዬ ሞዼ ኦዶ ታሴ ተ ሀንተ ዎመይ ሸሙቶ ባኔ ኦሄኮ።
46009019	ተን ፌቶ ኦኔ ማለን ማቁወሶ። ለግተ ሀይቦወፈ ማሬሜ ህስኔኮ አሡሴ ኡድ ተምበ ማለ ተ መሄ።
46009020	አይሁደሥታረ ዬስኔ አይሁደሥተ ሀይቦወፈ ማሬሜ ህስኔኮ ኡሱኬ ተ ማዾ። ዎገነ አቄ ተ ዼደኮን ዬ ዎገነ አቄስተ ሀይቦወፈ ማሬሜ ህስኔኮ ዬ ዎገነ አቄስቱኬ ተ ማዾ።
46009021	ፌቶነን ተን ክርስቶሰ ዎገ ኦሞ ተ ዬሴሱነ ዎንቶ ዎገ ኦሞ ዬስኔ ሙሴ ዎገነ አቁወስተ ሀይቦወፈ ማሬሜ ህስኔኮ ሙሴ ዎገነ አቁወስቱኬ ተ ማዾ።
46009022	ቤ ኣዴሦነ ገቴሴስተ ሀይቦወፈ ማሬሜ ህስኔኮ ዬ ገፈሥቱኬ ገፈሤ ተ ማዾ። ኡድ ኦጌነ ብዝ ብዝተ ሀይቦወፈ ማሬሴ ህስኔኮ ኡድየድየረ ኡሶ ተ ብሾ።
46009023	ሀ ሞዼ ኦዶወፈ ቤንቴ ሱሱሴ ሸሀሤ ማቄሱኮ ሀ ሞዼ ኦዶሜ ህስኔ ሃንጾ ኡድ ዬይስ ተ መሄ።
46009024	ጋዶ ዎጼሴ ኤዸስት ኡድኮ ኡ ዎጼ ዬ ኡሳፈ ሞሬ ኤኬስ ብዝዎ ኤ ማቄንኬ ኤሩወይቱወ? ሀ ኤ ግሸ ሞሬ ኤፌሴ ዎጹወይቴ።
46009025	ጋዶሴ ብየ ነቄ አሥ ኦኔን ሞዹስ ዎጼሴ ቤ ደንደኦሮንኬ ዎርጉሴሰ ኤ መሄ ዎርጉሱወሰ ኤ ዸጌ። ዬ ኡስት ባኔ ሞሬ ኤፌሱኮ ኡ ገኬ። ኑንመይ ኮሎነ በዬሴ ደንደኡወ ሞሬ ኤፌሱኮ ኑ ገኬ።
46009026	ተንመይ ኤሰ ቤ ኤሌ ጎዶ ኬንጉወ አሡኬ የሆ ዎጹወሶ። ፌዳረ ከርዱትስኔ ተ ኦሰ ምኬ ዎረ በይሱወሶ።
46009027	ፌዴስቱሴ ሞዼ ኦዶ ተ ኦቶ ጌዴ ከርዶወፈ ዉዴ ደፉት ተ ቤንቴሜ ተ ገረይ ሚሞሮሰ ሞዹስ አይትኮ ታሴ ኤ ዎሱቶሮንኬ ተ መሄ።
46010001	ኑንዶ ነይሽቶ! ኑወድየጽተ ኡድ ዬ ዹመይ ኡሶ ዱርክየ ኤ ዬቾንክየረ በገድየነ ኡ ፎቶንክየረ ህ ኤሮሮሰኮ ተ ዎርጌ።
46010002	ቤ ኡድነ ሙስየረ ዎልኮ ሀንጌሰ ማዽ ዬ ዹመናረ ዬ በገዴናረ ኡ ጸመቁቶ።
46010003	ቤ ኡድነን ዎንቶኮፈ እንጉተ ብዝ ብሸ ከሠ ኡ ሙዶ።
46010004	ቤ ኡድነን ዎንቶኮፈ ብዝ ብሸ ኡሼ ኡ ኡሾ። ኡ ኡሾሽን ኡሳረ ሀንግየ ዬቸ ዎንቶይ እንዶ ሹሻፈኮ። ዬ ሹችን ቤሴ ክርስቶሰኮ ኤ ማቅቸ።
46010005	ዎንቶይ ኡሳፈ ለግቱነ መዶ ባሶ። ዬ ኤ ግሸ ሰሀ ሜላ ቡዱት ኡ ባዶ።
46010006	ዬ ኡስ ኢተ አበኮ ኡ ጮልኦንኬ ኑንን ኢተ አበኮ ኑ ጮልኤሜ ኡሶ ቤድ ኑ ኑ ከፎሮንኬ ኤ ማዾ።
46010007	«አሥት ምዬሴ ኡሼሼ ኡ ኡቶ፥ ኦሴ ዾሌሴን ኡ ዴንዶ» ዬይድ ኡ ግሸ ኤ ዲዙቴሴንኬ ኡሳፈ ብዝ ብዝት ዎንቶ ማቁወሰ ዎንቶ መት ኡ ኩሶንኬ ንንን ኩሶፉንጽ።
46010008	ዬ ኡሳፈን ብዝ ብዝት ለጌቶንኬ ንንን ለጌቶፉንጽ። ዬ ለጌቶነ ለምእ ተመ ሀይዝ ኩመ አሥ ብዝ ዎንቴ ኡ ሀይዾ።
46010009	ኡሱካፈ ብዝ ብዝት ዎንቶ ኡ ሁሉሶንኬ ንንን ዎንቶ(19) ሁሉሶፉንጽ። ዬይስ መሄነ ሾሽ ሳጽኔ ኡ ባዶ።
46010010	ኡሳፈ ብዝ ብዝት ኡምቡ ኡምቡ ህዶንኬ ንንን ኡምቡ ኡምቡ ህዶፉንጽ። ዬይስ ኡ ሀንቶሱነኮ ሀይቦ ኦኔ ዎንቶ ዎሰሥ ኡሶ በይሶ።
46010011	ሀ ኤስ ኡ ገረ ማዾስ ንን ኡ ገረ ዬ ኤሰ ቤድ ኤሮሮሰኮ። ኤ ዲዙቶስን ዬ ኤ ብሸ ገረፈ ኣልጭረ ቤራ ዬሴ ንን ንምበ ን ከፎሮሰ ኤሩሴሱኮ።
46010012	ሀ ኤ ግሸ ህኑከፈ «ኤእየኮ ተ ዬሴ» ዬይድ ህኔ አሥ ቤ ኡንጌሱሜ ብየ ከኩወዬ።
46010013	አሥ ገረ ኤሌ ናኦ ብሸኮ ባከ ፌዴ ብሸ ናኦይ ህ ገረ ኤሎ ባሶ። ዎንቶይ ቤ ጎዶፈ አርቱወሶ። ሀ ኤ ግሸ ህ ደንደኦ አፈነ ማቄ ናኦይ ህኑምበ ኤሎሮሰ መሁወሶ። ናኡት ህ ቤዩቴ ዎጋ ህ ደንደኤ ኦሰ ህኑሴ እንጌነኮ ዬ ናኦወፈ ህ ኬሴ ኦጌ ህኑሴ ኤ ነቄ።
46010014	ተ ኤሄ ተ በድቶ! ዮነሴ ዎንቶ ማቁወሰ ዎንቶ መት ኩሤ ገረፈ ዘሩወይቴ።
46010015	ገሠሡኬ ህኑምበ መትኮ ተ ዜሬ። ተ ዜሬሰን ህኑምበዎይ አርስ ቤድ «ኣዴኮ» ኦኦይኔ «ዛዴኮ» ህድ ህወይቴ።
46010016	ላሥ ቀሜቴ ዎገ ዎንቶ ገለት ሸት ኑ ኡሼ ኡሽ ክርስቶሰ ሱሣረ ብዜቶ ኬንጌሰ ማቁወዬ? ዎለ ኑ ሜይሴ ቦረይ ክርስቶሰ አቾወረ ብዜቶ ኬንጌሰ ማቁወዬ?(20)
46010017	ን ሙኔ ቦረይ ብዞ ማቄንኬ ንንን ዬ ብዝ ቦራፈዎ ሸሄስተ ን ማቄ ግሸ ፌቶ ለግተ ማዸኮን ብዝ ገረኮ ንን።
46010018	ሃየ ሜ፥ እስረኤሌ ጌርት ሀንቶሰ ቤወይቴ። ካሹቴሰ ሙኔስት ዬ ካሸ ጎዶወ ሀንቱቴ ሀንተሴ ሸሀሥተ ኡ ማቄሰ ኤሩወይቱወ?
46010019	ህኔ ዬይድ ተይዶስ ዎንቶ ማቁወሰ ዎንቶ መት ኤሱሴ ካሹተ አበኮን ማቄ ዎንቶ ማቁወ ዎንቶይ ቤሴ ዎመ ኬንጌሰኮ ዬይድ ህዮወ ተ ህዶ?
46010020	ዬይድ ህዶ ባሶ። ተ ህዶስ ኣዴሶ ባስት ካሸ ኡ ኡቁሴስ ዎንቶሴ ኤ ማዾ ባኔ ጾዝቱሱኮ። ጾዛረ ዎልኮ ሸሀሤ ህ ማቆሮሰ ዎርጉወሶ።
46010021	ላሥ ቀሜቴ ዎገ ኤ ሚዥየፈ ኡሽሽኔ ጾዝ ሚዥየፈ ኡሼሼ ደንደኡወይተኮ። ላሥ ተቶወፈ ሙስኔ ጾዝ ተቶወፈ ምዬሴ ደንደኡወይተኮ።
46010022	ላሤ ዸድየ ላሤ ኑ ሁሉሴ? ኑ ኦሰይ ላሥ ኦሰ ገሩወ ገሬ?
46010023	«ተ ኤሄ አበኮ ተ ሀንቱወንኬ ተምበ ቱጬሽ ባሶ» ዬይድኮ ኔ ህኔ። ህደኮን ኡድ አበኮመይ ጎኤሰ ማቁወሶ። «ተ ኤሄ አበኮ ተ ሀንቱወንኬ ተምበ ቱጬሽ ባሶ» ዬይድኮ ኔ ህኔ፥ ኡድነመ ድቼሸ ማቁወሶ።
46010024	አሥ ቤ ኡድነ ፌዴስተ ጎኤሰ መሡወዬ ባከ ብየ ጎኤሰዎ ዎርዶፌ።
46010025	-
46010026	ሰሃረ ኤ ገረ ዬሴሳረይ ኡድ ዎንቶሴ ኤ ማቄ ግሸ ኤዞ በዴስኔ ገዼሰ ዘልኡቴ አቾ ኡድ ሙወይቴ።
46010027	ኣዴሶ ባ አሥ ህኑምበ ጼይደኮ ኤ ጼይዶሰ ህ ኤቶ ጌዴ ኤ ኡቁሴሰ ኤዞ በዴስኔ ሙወይቴ።
46010028	ማቄ ባ ብዝ አሥ ህኑኮ «ሀ አቾይ ካሹቴሴሰኮ» ዬይድ ኤ ኦተኮ ዬ ህኑኮ ኦተ አሡሜ ህስንየረ ኤዜ ዼቤሜ ህስንየረ ዬ አቾ ሙዶፍተ።
46010029	ኤዜ ዼቤሜ ህድ ተ ህሱኔ ህኑሜ ኤ ማዾ ባኔ ዬ ህኑኮ ኦተ አሡሜ ህድ ህስኔኮ። ኤዝየ ተ ባሰ አሜ ፌዴ አሥ ኤዜሱነ ተ ቱጩቴ?
46010030	ተን ዎንቶ ገለትስኔ ሙደኮ ዎንቶ ኤ ግሸ ተ ገለቴቾ አበኮነ «ማቁወሰኮ ኤ ሀንቶ» ህድ አሜ ተ ሃሱቴ?
46010031	ዮነሴ ሙስኔን ማቄ ኡሽሽኔ አበን ሀንትስኔ ኡድ ህ ሀንቴ ሀንተነ ዎንቶይ ኩሡቶሮንኬ ሀንቱወይቴ።
46010032	አይሁደሥቱሴን ማቄ አይሁደ ማቁወስቱሴን ዬይድዎ ዎንቶ ዘወ አሥቱሴ ዹሞ ማዾፍተ።
46010033	ተን ኡድ አሥ ሎሎሮንኬ ኡድ አሤ ጎኤሴ ባከ ታሴ ጎኡቴሴ ዎርጉወሶ። ዬይድ ሀንቴነ ኡድ አሤ መጉሴሴ ተ ከርዱቴንኬ ህኑንን ዬይስ ሀንቱወይቴ።
46011001	ተን ክርስቶሰ ቤድ ሀንቴንኬ ህኑን ተምበ ቤድ ሀንቱወይቴ።
46011002	ኡድ ዎጋከ ታ ህ መሤ ግሻረ ህኑምበ ተ ኤሩሶ ኤሩንሤ ምንስ ህ አይኬ ግሻረ «ዎንቶይ ህኑምበ ሱዙወዬ» ህድኮ ተ ህኔ።
46011003	ዬይድ ህደኮን ህ ኤሮሮሰ ተ ዎርጌስ ኡድ አሰንሥ ገረ አዴቶ ኬንጌስ ክርስቶሰ፥ ቤ ዘወይንዶ ገረ አዴቶ ኬንጌስ አዴ፥ ክርስቶሰ ገረን አዴቶ ኬንጌስ ዎንቶ ኤ ማቄንኬኮ።
46011004	ቤ ቅኖ ፈሽ ሽኤ ኦኦይኔ ካዮ ዜሬ አሰንሥ ኡድ ቤ ገረ አዴቶ ኬንጌ ክርስቶሰኮ ኤ ኤርሴ።
46011005	ዬይድዎ ቤ ቅኖ ፈሾ በድ ሽኤ ኦኦይኔ ካዮ ዜሬ እንዶይ ኡድ ቤ አዴኮ እ ኤርሴ። ዬ ኤስን ቤ ቅኖ ፈሾ ባን ሀዴ ሜዱሰንኬ ዬሴሰኮ።
46011006	እንዶይ ቤ ቅኖ ፈሹወሸ ማቆአይኮ ቤ ቅኖ ሸፉሹወየ፥ ማቄ ባ ቤ ቅኖ ሸፉሼይ ኦኦይኔ ሜዴይ እሶ ቦርሱሴሰ ኤ ማቆአይኮ ቤ ቅኖ ፈሹወየ።
46011007	አሰንሥ ዎንቶ ብሻረ ዎንቶ ኩሠ ፉላረይ ኤ ገረነ ኤ ቤንቴ ግሸ ቤ ቅኖ ፈሼይ ኤሱሴ ብሼሸ ማቁወሶ። ማችመይ አሰንሥ ኩሠ ፉለይ እ ገረነ ቤንቴሰኮ።
46011008	ዬ ኤስን ማች አሰንሥ ገረፈ እ ቤንቶሰ ባከ አሰንሥ ማች ገረፈ ቤንቶ ባሶ።
46011009	ዬይድዎ ማች አሰንሡሴ ሜዹቶሰ ባከ አሰንሥ ማችሼ ሜዹቶ ባሶ።
46011010	ዬ ኤ ግሸ ዎንቶ ዎሰሥ ግሸ ማች አሰንሥ አዴቶ ኦሞ ቤ ዬሴሰ ቤይሴሴ ቤ ቅኖ ፈሼኮ እሶ ኤ ዎርጉሴ።
46011011	ላሥ ዬሱሰነ ኑ ኬንጌ ዬሶነ ማች ባሰ አሰንሤ ህድ ህሶ ሱንሥ ባሶ፥ አሰንሥ ባሰ ማቾ ህድ ህሶ ሱንሥ ባሶ።
46011012	ዬ ኤስን ማች አሰንሥ ገረፈ ቤንቶንኬ ዬይድዎ አሰንሥን ዬሉቴስ ማች ገረፈኮ። አበኮይ ኡድ ቤንቴስመይ ዎንቶኮፈኮ።
46011013	ሃየ፥ ህኑምበዎይ ዜሩወዬ። ማች ቤ ቅኖ ፈሾ በዴስኔ ዎንቶ እ ሽኤስ ብሼሹወ?
46011014	አሰንሥ ቤ ቅኖ ኡፉሤ ገለልሰኮ ሃሱሴሰ ኤ ማቄንኬ ሜዹተ አበኮ ብሸይ ህኑምበ ኤሩስየ በዬ?
46011015	ማችመይ ቅኖ ኡፉሥ እሱሴ እንጉቶስ ቤ ቅኖ እ ፈሾሮሰ ኤ ማቄ ግሸ ቤ ቅኖ እ ገለልሰኮ እሱሴ ኩሠኮ።
46011016	ሀ ዜሬሴ ቤርሴ ዎርጌ አሥ ዬሰኮ ኑንን ኦኦይኔ ፌደይ ኡድ ዎንቶ ዘወ አሥት ሀ ኤሱኮፈ ፌዴ ሎሶ ኬንጉወንጽኮ።
46011017	ህ ጵክሉቴይ ሚዸ ኤ ኦኔሰ ባከ ሞዼሴ ኤ ማቁወ ግሸ ሀቴ ሀይ ኦህየ ተ ዬሴሱነ ህኑምበ ገለቱወሶ።
46011018	ዬ ኤስን ቡሩስ ህኑሴ ተ ኦሄስ ህ ጵክሉቴንየ ህ ግደ ሸሆይ ዬሴሰ ሲድኮ ተ ዬሴ። ዬ ተ ሲዶ ዜሬን ኤሳፈይ ኣዴ ማቄሰ ኤረኮ ተ ኤሬ።
46011019	ኣዴ ማቄ ኣዴሦነ ኣዴሤስት ኦኔ ኡ ማቄስ ሸሁት ኤሩቶሮንኬ ህ ግደ ሸሆይ ዬሴኮ ኤ ዎርጉሴ።
46011020	ብዝ ጎዶ ህ ጵክሉቴንየ ህ ሙኔስ ላሥ ቀሜቴ ማቁወሶ።
46011021	ዬ ኤሰን ህ ሙኔንየ ህ ብዝ ብዝነ ፌደ ከቶ በዴስኔኮ አሌይድ ህ ጎሹነ ህ ሙኔ፥ ብዝ ናዩሱኔ ፌደይ ኤ ጎዤ።
46011022	ፌቶ ህኑሴ ኤሰ ህ ሙኔ ዘወ ኤሰ ህ ኡሼ ዘወ ኬንጉወይቱወ? አበሱነ ዎንቶ ዘወ አሥት ጵክሎ ህ ሃሴ? አበሱነ ኬንጉወስተ ህ ቦርሱሴ? ህኔ አም ህኑሴ ተ ኦሄ? «ሀ ኤሰ ሞዼኮ ህ ሀንቶ» ህድየ ተ ህዬ? ፌቶ «ሞዼኮ ህ ሀንቶ» ህድ ህወሶ።
46011023	ላሥ ቀሜቴ ግሸ ህኑሴ ተ ኦቴቾሽ ላሥ ገረፈ ተ ኤቴቾሸኮ። ላሥ ዬሱሰይ ገርድ ቤ እንጉቶ ቀመ ቦረ ኤት
46011024	ዎንቶ ቤ ገለቶ ጌዴ ሜይስን «ሂኤይቴ፥ ሀ ኤስ ህኑሴ ማቄ ተ አቾኮ(21)። ተምበ መሤሴ ሀ ኤሰ መሁወይቴ!» ዬይድ ኤ ህዶ።
46011025	ዬይድዎ ቀሜቴ ጌዴ ኤሳፈ ኡሹሾሸ ዴንስ «ሀ ኡሽ ተ ሱሡነ ኤኤ ክሌ ጫቆኮ። ህ ኡሼንየን ተምበ መሤሴ ሀ ኤሰ መሁወይቴ» ዬይድ ኤ ህዶ።
46011026	ዬ ኤስን ሀ ቦረ ህ ሙኔ ዎገካረ ሀ ኡሼ ህ ኡሼ ዎገካረ ኡድ ላሥ ዬሱሰይ ዮኔ ዎገ ኣሎ ኤ ሀይቦኮ ኦህየ ህ ዬሴ።
46011027	ዮነሴ ኦኔን ብሹወ ኦጌነ ላሥ ቦረ ኤ ሙደኮ ኦኦይኔ ላሥ ኡሼ ኤ ኡሸኮ ላሥ አቾሳረ ላሥ ሱሡሳረ ኦይቹኮ ኤ ኬንጌ።
46011028	ሀ ኤ ግሸ ኦኔን ሀ ቦረ ምዬምየረ ሀ ኡሼ ኡሼምየረ ቡሮነ ብየ አርስ ቤወዬ!
46011029	ዬ ኤስን ኦኔን ላሥ አቾይ አበ ኤ ማቄሰ ሸት ኤርዶ በድ ላሥ ቦረ ኤ ሙደኮወረ ላሥ ኡሼ ኤ ኡሸኮወረ ቤ ገረኮ ያአ ኤ ኦኔ።
46011030	ህ ግዳፈ ለግት ኡ ገቶሳረ ኡ ሀርዶሳረይ ብዝ ብዝትን ሀይዾስ ዬ ኤ ግሸኮ።
46011031	ኑን ኑምበ አርስ ቤዴሰኮ ዬይድ ኑ ገረ ያኡቱወድኮ ኤ ዬቸ።
46011032	ማቄ ባ ሀንነ ሀ ሰሀ አሥታረ ኑ ያኡቴሜ ላሥ ሀቴ ያዽኮ ኑ ኤ ሙሬ።
46011033	ሀ ኤ ግሸ ኑንዶ ነይሽቶ! ላሥ ቀሜቴሴ ህ ጵክሉቴንየ ዎለ ከት ሙወይቴ።
46011034	ህ ጵክሉቴንየ ዎንቶይ ህ ገረ ያኤሱሜ ህኑካ ናይዴሴ አሥ ዬሰኮ ቤ ዘዋ ሙወዬ። አታስተ ህኑኮ ተ ሀሞሮንየኮ ተ ኤሩሴ።
46012001	ኑንዶ ነይሽቶ! ሀቴ አስ አያነ ጌሽ እንጌ እንጎ ግሸ ህ ኤሮሮሰኮ ተ ዎርጌ።
46012002	ኣዴሶባስተ ህ ማቅቾንየ ሴኬ ሀንኬ ጎቹት ዜሬሴ ደንደኡወ ኩቼነ ነቁቴሴ ዎንቶ ማቁወ ዎንቶኮ ህ ሀንግቾንኬ ኤረኮ ህ ኤሬ።
46012003	ሀ ኤ ግሸ ሀ ለምእ ዜሬ ህ ኤሮሮሰኮ ተ ዎርጌ። ዬ ኤስን ኦኔን ዎንቶ አያነነ ዜርስኔ «ዬሱሰይ ኣጩቴሴሰኮ» ህድ ህኔስ ባሶ። ዬይድዎ አያነ ጌሹነ ማቁወሰ ኦኔን «ዬሱሰይ ላሡኮ» ህድ ህኔስ ባሶ።
46012004	አያነ ጌሽ እንጎይ ቤ ብሸነ ቤ ብሸነ ዬሴሰኮ፥ አያነመይ ብዝኮ።
46012005	ዎንቶ ዘዋከ ሀንተይ ቤ ብሸነ ቤ ብሸነ ዬሴሰኮ፥ ላሥመይ ብዝኮ።
46012006	ሀንቱሶ ኦጌይ ቤ ብሸነ ቤ ብሸነ ዬሴሰኮ፥ ኡድ ሀንተ ኡድ አሡካነ ሀንቴስመይ ብዝ ዎንቶኮ።
46012007	ዎንቶይ ኡድየዴ ጎኤሱኮ ኡድየድየከ አያነ ጌሽ ሀንቴንኬ ቤይሴሰ ኤ እንዶ።
46012008	አያነ ጌሽ ብዝ አሡሴ ገሡነ ኤ ዜሮሮንኬኮ ኤ መሄ፥ ዬ አያነዎይ አስ ፌዴ አሥ ኤረነ ዜሮሮንኬ ኤ መሄ።
46012009	ዬ አያነዎይ ብዝሴ ኦርጄ ኣዴሦ ኤ እንጌ፥ ዬ ብዝ አያነዎይ ፌደይ ፌዴ አሤ ሎሉሶሮንኬ እንጎ ኤ እንጌ።
46012010	ዬይድዎ ፌደሴን ምጩሼ ሀንተ ኤ ሀንቶሮንኬ ኦሰ ኤ እንጌ፥ ፌደሴን አስ ካዮ ዜሬ ኤ ዜሮሮንኬ ኤ መሄ፥ ፌደሴን አስ እንጉተ እንግት አያነ ጌሹኮፈ ኤ ማቄሰን ኦኦይኔ ጾዙኮፈ ኤ ማቄሰን ሸት ኤ ኤሮሮንኬ ኤ መሄ። ዬይድዎ ፌደሴን ክሌ ኑነነ ኤ ዜሮሮንኬ ኤ መሄ፥ ፌደሴን አስ ክሌ ኑነነ ዜሩቴሰ ብርቼሼ ኤ ደንደኦሮንኬ ኤ መሄ።
46012011	ዬ ኤሰ ኡድ ሀንቴስ ዬ ብዝ አያነዎኮ፥ አሡሴ ኤ ብዝ ብዝሴ ቤ ዎርጌንኬ ሸሁቴሴ እንጎኮ ኤ እንጌ።
46012012	ገረይ ብዞ ማቅስኔ ቤ ሱንሡነ ሱንሡነኮ ኤ ዬሴ። ዬ ቤ ሱንሡነ ሱንሡነ ሱንድ ለገ ኤ ማዸኮን ገረይ ብዞዎኮ። ክርስቶሰን ዬ ኤሱኬ ዬሴሰኮ።
46012013	ዬይድዎ አይሁደሥተን ማቄ አይሁደ ማቁወስተን፥ ማለን ማቄ ማለ ማቁወስተ ኑ ማዸኮን ብዝ ገረ ማቄሴ አያነ ጌሹነ ጸመቁትኮ ኑ ዬሴ፥ ኑ ኡድነን ዬ ብዝ አያነኮፈ ኑ ኡሾሮንኬ ማዽኮ ኤ ዬሴ።
46012014	ዬ ኤስን ገረይ ለገ ቤ ሱንሡነ ሱንሡነኮ ኤ ዬሴ። ቤ ሱንሡነ ሱንሡነ ዬሰኮን ብዝ ብሸዎ ማቁወሶ።
46012015	ቶኬይ «ተን ኩቼ ተ ማቁወ ግሸ ገረ ሸሆ ማቁወሶ» ዬይድ ህደኮ ህኔ ዬይድ ቤ ህዶሱነ ገረ ማቄ ዼበ ኤ ዼጌ?
46012016	ወሼን «ኣፌ ተ ማቁወ ግሸ ገረ ሸሆ ማቁወሶ» ዬይድ ህደኮ ህኔ ገረ ማቄ ዼበ ኤ ዼጌ?
46012017	ገረይ ቤ ኩሜነ ኣፌ ጎሼዎ ማዼሴሰኮ አበነን ስዬሴ ደንደአሾ? ገረይ ኡድ ወሼዎ ማዼሴሰኮ አበነን ስንቄሴ ደንደአሾ?
46012018	ሀቴመ ዎንቶይ ቤ ኤሄንኬዎ ቤ ሱንሡነ ሱንሡነ ዬሴ ገረይ ቤ ብዝነ ብዝነ ቤ ጎዶ ጎዶ አይት ብዝ ገራከ ኤ ቤንቶሮንኬኮ ኤ መቴሴ።
46012019	ገረይ ብዝ ብሸዎ ኤ ማዼሴሰኮ ኩሜ ገረይ አየፈን ቤንታኔ?
46012020	ሀቴመ ገረይ ቤ ሱንሡነ ሱንሡነ ዬሴ ለገ ማዸኮን ብዞዎኮ።
46012021	ኣፌይ ኩቼ «ንየ ታሴ ዎርጉሱወሶ» ዬይድ ህዬሴ ደንደኡወሶ። አስ ቅኖን ቶኬ «ንየ ታሴ ዎርጉሱወሶ» ዬይድ ህዬሴ ደንደኡወሶ።
46012022	ገረ ሸሆወፈ ኦሰ ኬንጉወሰ ብሽ ቤንቴስ ፌቶ ዎርጉሴሰኮ።
46012023	ኑ ገረ ሸሆወፈ ኩሡቱወስተ ብሼሽተ ሞዹስኮ ኡሶ ኑ ኩሤ፥ ኑ ቦርሱሴሰ ብሽ ቤንቴ ኑ ገረ ሞዹስ ኩስኮ ኑ ከኬ።
46012024	ኑ ቦርሱሱወ ፌዴ ኑ ገረ ሸሆሴ ዬ ኤሰ ኡድ ዎርጉሱወሶ። ዎንቶመይ ኩሠ ፈጬቸ ገርቱሴ ገርዴሴሰ ኡ ኩሡቶሮንኬ መትኮ ቤ ሸሆነ ዬሴ ገርተ ሀንኬ ዎለ ኤ አይሶ።
46012025	ዬይስን ኤ መቶስ ቤ ሱንሡነ ሱንሡነ ዬሴ ገረይ ዎሉሴ ኡ መሦሮሰኮ ባከ ዎል ገረፈ ኡ ሸሁቶሮሰ ማቁወሶ።
46012026	ገረ ሸሆወፈ ብዝ መዹንጉሱኔ ዬ ኤ ሸሆ ማቄ አተ ገርትን ቤ ኡድነኮ ዬ ኤሳረ ኡ መዹንጌ። ገረ ሸሆወፈ ብዝ ኩሡቱሱኔ አተ ገርትን ቤ ኡድነኮ ኤሳረ ዎለ ኡ መጌ።
46012027	ዮነሴ፥ ህኑንን ክርስቶሰ ገረኮ፥ ህ ብዝ ብዝነን ኤ ገረ ሸህተኮ።
46012028	ዎንቶን ቤ ዘዋከ ቤ ሸሆነ ሸሆነ ዬሴ ሀንተ ሀንቴስተ ሸት ገድኮ ኤ ዬሴ። ብዙንሦ አንሡታስተ፥ ለኩንሦ ካየሥተ፥ ሀይሶ ኤሩሴስተ መት ኤ ገዶ። አስን ምጩሼ ሀንተ ሀንቴስተ፥ ፌድተን አሤ ሎሉሴስተ፥ ፌድተን አሤ መሬሴ ደንደኤስተ፥ ፌድተን አስ አሤ አሄሴ ደንደኤስተ ዬይድዎ ክሌ ኑነነ ዜሬሴ ደንደኤ አሥተ መት ኤ ገዶ።
46012029	ኡድ አንሡታስቱወ? ቤ ኡድነን ካየሥቱወ? ኡድነን ኤሩሴስቱወ? ኡድነን ምጩሼ ሀንተ ሀንቴስቱወ?
46012030	ቤ ኡድነን አሤ ሎሉሴ እንጎ ኬንጌስቱወ? ቤ ኡድነን ክሌ ኑነነ ዜሬስቱወ? ቤ ኡድነን ዬ ክሌ ኑነነ ዜሩተሴ ብርቼሼ ደንደኤስቱወ?
46012031	ሀ ኤ ግሸ ኡድ እንጎወፈ ገርዴሴ እንግተ ኦሴይድ ዎርጉወይቴ። ሀቴ አስ ኡድሜ ገርዴሴ ኦጌኮ ህኑምበ ተ ቤይሴ።
46013001	አሥ ኑነነን ማቄ ዎንቶ ዎሰሥት ኑነነ ዜሬ ተ ኤርደኮ ፌቶ ኤሀ ተ ኬንጉወሰ ሀዴ ዎል ገረ ጊሬ ላከኬ ዬሴሳረ ምክድ ኮይሴ ሻሸተኬ ዬሴሳረኮ ተን።
46013002	ካዮ ዜሬ ተ ደንደዸኮን ኣቹቴሴሰን ኡድ ተ ኤርደኮን ኤረ ኡድ ተ ኬንደኮን በከን ኤ ጎዶፈ ዴንስ ኦሤ ኣዴሦ ተ ኬንደኮን ኤሀ ተ ኬንጉወሰ ተን ጎኡወ አሡኮ።
46013003	ተ ኬንጌሰን ኡድ ዥእቱሴ ተ እንደኮ ተምበ ተመነ ሜጌሴ ገርስ ተ እንደኮን ኤሀ ተ ኬንጉወሰ አበን ተምበ ጎኡወሶ።
46013004	ኤሀይ ደንደኤሰኮ፥ ዤርጌሰኮ፥ ኤሀይ ዺዹወሶ፥ ነሹቱወሶ፥ ዋሩወሶ።
46013005	ኤሀይ ዎገ ኬንጉወሰ ማቁወሶ፥ ብየዎ ቤኔሰ ማቁወሶ፥ ኤሀይ ኡኬ ሁሉወሶ፥ ቤ ሚዹቶ ሚዸ ታጉወሶ።
46013006	ኤሀይ ኣዴ ማቄ አበኮነ ኤ መጌሰ ባከ ኢተ ማቄ አበኮነ መጉወሶ።
46013007	ኤሀይ ኡድ በሴ እድኮ ኤ ደንደኤ፥ ኡድ አበኮ «ኣዴኮ» ህድኮ ኤ ህኔ፥ ኡድ ዎገኮ ጎቦ ኤ ኬንጌ፥ ኡድ ዎገኮ ሚንድ ኤ ኤኤ።
46013008	ኤሀይ ኮሎ ኣሎኮ ኤ ዬሴ። ካዮን ኤ ማዸኮ ኤ ኦሡቴ ዎገይ ዮተኮ ኤ ዮኔ፥ ክሌ ኑነ ዜሬን ኤ ማዸኮ ኤ አቴ ዎገይ ዮተኮ ኤ ዮኔ፥ ኤረን ኤ ማዸኮ ኤ ኦሡቴ ዎገይ ዮተኮ ኤ ዮኔ።
46013009	ዬ ኤስን ኤራፈን ሸሁቴሴሰኮ ኑ ኤሬ፥ ካዮወፈን ሸሁቴሴሰኮ ኑ ዜሬ።
46013010	ፈጬቴ ኬንጉወስ ዮኔንየከ ሸሆ ማቅቸሽት ኦሡቶኮ ኤ ኦሡቴ።
46013011	ዬሌ ዬስኔ ዬሌኬኮ ተ ዜርቸ፥ ዬሌኬኮ ተ መሥቸ፥ ዬሌኬኮ አርስ ተ ቤቸ። ኦርጄ አሤ ተ ማዾ ጌዴ ዬሌቴ ዬሶ ተ ገረፈ ተ ኦሶ።
46013012	ሀቴ ሀዴ ደውአተነ ኑ ቤኔንኬኮ ዤም ዤምስ ኑ ቤኔ፥ ዬንየመ ኡድ አበኮ ትዽስኮ ኑ ቤኔ። ሀቴ ተ ኤሬ ኤረይ ፈጬኮ፥ ዬንየከ ዎንቶይ ተምበ ኤሬንኬኮ ተንን ፈጬቴ ኬንጉወሰ ተ ኤሬ።
46013013	ዮነሴ ኣዴሦይ፥ ጎቦይ፥ ኤሀይ፥ ሀ ኡ ሀይዝ ሚንድኮ ኡ ዬሴ። ኡሳፈ ገሬስ ኤሀኮ።
46014001	ዮነሴ ኤሀነ ዬሴሴ ከርዱቱወይቴ፥ አያነ ጌሽ እንጌስተ ፌቶ ካዮ ዜሬን ኦሴይድ ዎርጉወይቴ።
46014002	ክሌ ኑነነ ዜሬ አሥ ኤ ዜሬስ ዎንቶኮ ባከ አሡኮ ማቁወሶ። ኣችየ ዬሴሰ አያነ ጌሽ ኤሰ ዜሩሴ ግሸ ኤ ዜሬሰ ኤሬስ ባሶ።
46014003	ካዮ ዜሬስመይ ፌዴ አሡኮ ድቼሼ ኦሱሴሴ ምንሤሴ ኤ ዜሬ።
46014004	ክሌ ኑነ ዜሬ አሥ ቤምበዎኮ ኤ ድቼ፥ ካዮ ዜሬስመይ ዎንቶ ዘወ አሥተ ኡ ኡድነኮ ኤ ድቼ።
46014005	ህ ኡድነ ክሌ ኑነ ህ ዜርደኮኮ ኤሀኮ ተ ኤህቸ፥ ዬ ኤሱሜ ገርስ ካዮ ህ ዜርደኮኮ ተ ኤህቸ። ዎንቶ ዘወ አሥት ድጮሮንኬ ክሌ ኑነነ ዜሬ አሥ ኤ ዜርዶስ ብርቹቴኮ ኤ ዎርጉሴ። ብርቹቴ ኤ ዼበአይኮ ክሌ ኑነነ ዜሬሱሜ ካዮ ዜሬ አሡኮ ገሬሰ።
46014006	ዮነሴ ኑንዶ ነይሽቶ! ህኑኮ ተ ሀንጌንየ ክሌ ኑነነ ህኑሴ ተ ዜርደኮ አም ህኑምበ ተ ጎኤ? ገርዴሴሰ ህኑምበ ተ ጎኤስ አዴይዶ በዴቸሼ አዱሴን፥ ኤረን፥ ካዮን፥ ኤሩንሤን ኤት ተ ሀንደኮኮ።
46014007	ሀዴ ሹሹሌክየረ ዝምቤክየረ ዬሴ ሉቦ ኬንጉወ ኤሱነ ዝንገሉሶ ሚዥት ፌቶ ኤሱነ ሸሁት ቤ ኤሩቴ ዝንገሌ ከቶ ኡ ዼበአይኮ ኡ እንጌ ከቶይ አበ ኤ ማቄሰ ዋንድ ኤ ኤሩቴ?
46014008	አስ መረቾይ አሥ ኤሩወ ኦጌነ ኡዉተኮ ቶረሴ ኦን ብየ ነቄሰ?
46014009	ዬይድዎ ህኑን ክሌ ኑነነ ዜርስኔ አሥ ኤሩወ ኦጌነ ህ ዜርደኮ ህ ዜሬሰ ኦን ኤሬሴ ደንደኤሰ? ምኬ አጌሡሴ ዜሬሰኮ ህ ማቄ።
46014010	ሀ ሰሀ ገረ ዜሩቴ ኑነይ ለገኮ፥ ቤ ኡድነ ብርቼ ኬመኮ ኡ ኬንጌ።
46014011	ዮነሴ ታኮ ዜሩቴ ኑነ ኤሩወሰ ተ ማዸኮ ታኮ ዜሬ አሡሴ ቦርሰኮ ተ ማቄ፥ ኤስን ታሴ ቦርሰኮ ኤ ማቄ።
46014012	ህኑንን አያነ ጌሽ እንግተ ኦርጄነ ህ ዎርጌ ግሸ ህኑሴ ኤ ለጎሮሰ ኬደይስ ጮልኤ ህኑምበ ኤ ዎርጉሴስ ኣዴሤስተ ድቼ እንግተኮ።
46014013	ሀ ኤ ግሸ ክሌ ኑነ ዜሬ አሥ ዬ ቤ ዜሬስ ብርቹቶሮሰ ዎንቶ ሽኡወዬ።
46014014	ዬ ኤስን ክሌ ኑነነ ዎንቶ ተ ሽኤንየ ዎንቶ አያነይ ተ ሙጹሮወነ ሽኦኮ ኤ ሽኤ፥ ተ ሶርጌመይ አይኩወሶ።
46014015	ህኔ አም ሀንቴ ታ ኤ ዎርጉሴ? ዎንቶ አያነነ ተ ሙጹሮወነ ተ ሽኤ፥ አስ ተ ሶርጌነን ተ ሽኤ ህድኮ። ዎንቶ አያነነ ተ ሙጹሮወነ ተ ዝንገሌ፥ አስ ተ ሶርጌነን ተ ዝንገሌ ህድኮ።
46014016	ዬይድመ ማቄ ኤ ዼደኮ ሽእስኔ አያነነ ዎንቶ ኔ ገለቱሱኔ ኔ ኦሄሰ ኤሩወ ቦርሰይ ዎንቶ ኔ ገለቴ ገለተሴ «አሜን» ህድ ህዬሴ ወይድን ኤ ደንደኤ?
46014017	ኣዴዎ ዎንቶ ገለቴሴ ኔ ህቾ ገለተይ ሞዼኮ ማቅቸ፥ ህደኮን ፌዴ አሥ ዬ ኔ ገለቴ ገለተነ ድጩወሶ።
46014018	ህ ኡድሜ ገርስ ክሌ ኑነነ ተ ዜሬ ግሸ ዎንቶኮ ተ ገለቴ።
46014019	ህደኮን ኣዴሤስት ጵክሎ ግዳ ክሌ ኑነነ ተም ኩመ ከቶ ተ ዜሬሱሜ ፌዴስተ ኤሩሴሴ ህስኔ እችች ከቶ ኤሩቴ ኑነነ ዜሬኮ ታሴ ብሼሸ።
46014020	ኑንዶ ነይሽቶ! ኢተ አበኮሴ ሀዴ ኢተ ኤሩወ ጸሄኬ ማቁወይቴ ባከ ህ ገሡነ ጸሄ ማዾፍተ፥ ፌቶ ህ ገሡነ ኡጼሴስተ ማቁወይቴ።
46014021	ሀ ኤስን ዎገ ፍሸሮወ « ‹ኡ ኤሩወ ኑነናረ ፌዴ ዉዴ አሥ ኑነናረኮ ሀ ጌርቱሴ ተ ዜሬ። ተ ዜርደኮን ፌቶ ስዩቱወሶ› ዬይድኮ ኤ ህኔ ላሤ ማቄ ዎንቶይ» ዬይድኮ ኤ ዲዙቴሴ።
46014022	ዮነሴ ክሌ ኑነነ ዜሬስ ዎንቶ ኦሰይ ኤሩቶሮንኬ አቶ ኤ ማቄስ ኣዴሶ ባ አሥቱሱኮ ባከ ኣዴሤ አሥቱሴ ማቁወሶ። ካዮ ዜሬመይ አቶ ማቄስ ኣዴሤ አሥቱሴ ባከ ኣዴሶ ባ አሥቱሴ ማቁወሶ።
46014023	ኣዴሤስት ቤ ጵክሉቴንየ ቤ ብዝ ብዝነ ክሌ ኑነነ ኡ ዜሩሱኔ ቦርስት ህድ ህዮን ኣዴሶ ባ አሥት ዮደኮ ዬ ዜርየ ዬሴስተ «ሀ ጌርት ጎዥኮ ዬሴ» ህድ ሜ ህዩቱወዬ?
46014024	ማቄ ባ ቤ ብዝ ብዝነ ካዮ ኡ ዜሩሱኔ ቦርሰ ማቄ አሥ ህድ ህዮን ኣዴሶ ባ አሥ ዮደኮ ኤ ሲኔ ከቶይ ኡድ ቤ ጩቦ ኤ ኤሮሮንኬኮ ኤ መሄ። ዬይድዎ ኤ ሲኔ ከቶይ ኡድ ዎንቶይ ኤ ገረ ያኤንኬ ኤ ኤሮሮሰኮ ኤ መሄ።
46014025	ቤ ሙጹሮወ ፈሽ ቤ ገዴቾሸኮ ኤ አዱሴ፥ ቤ ዴሞነን ሰሃ ኡንድኮ «ኣዴዎ ዎንቶይ ህ ግዳኮ ዬሴ!» ህድ ህስኔ ዎንቶ ቡሮ ኤ ድሴ።
46014026	ኑንዶ ነይሽቶ! ዮነሴ አም ሀንቴ ኤ ዎርጉሴ? ዎንቶ ኩሤሴ ህ ጵክሉቴንየ ህኑከፈ ብዝ ዝንገሌ ኤ ዝንገሌ፥ ፌደይ ኤሩንሤ ኤ ኤሩሴ፥ ፌደይ ዎንቶይ ኤሱሴ ቤይሴ አበኮ ኤ አዱሴ፥ ፌደን ክሌ ኑነነ ኤ ዜሬ፥ ፌደን አስ ዬ ክሌ ኑነነ ዜሩቴቸሼ ኤ ብርቼ። ዬቦ፥ ሀ ኤስት ኡድ ኣዴሤስተ ድቼሸ ማቄኮ ኤ ዎርጉሴ።
46014027	ክሌ ኑነነ ዜሬስት ዬሰአይኮ ለምኤ ኦኦይኔ ለገአይኮ ሀይዜ ማዽ ብዝ ዜርድ አልሶይነ ፌደይ አስ ዜሩወዬ። ዬ ኡስት ዜሬሰን ፌዴ አሥ ብርቹወዬ።
46014028	ብርቼ አሥ ዼበአይኮመ ክሌ ኑነነ ዜሬስ ዬ ጵክሎወከ ምኩ ህወዬ፥ ቤሳረ ቤ ዎንቶ ጎሹሻረዎ ዜሩወዬ።
46014029	ካዮ ዜሬስት ለምኤ ኦኦይኔ ሀይዜ ማዽ ዜሩቱወዬ፥ ፌዴስትመይ ዬ ዜሩተሴ ሀይስ አርስ ቤዩቱወዬ።
46014030	ህ ጵክሎወከ ብዝ አሥ ዜሩሱኔ ፌዴ አሡሴ ዎንቶይ ብዝ አበኮ ኤ አዱሰኮ ዬ አቸ ዜርየ ዬቸ አሥ ምኩ ህወዬ።
46014031	ህ ብዝ ብዝነ ኤረ ህ ዴጌሦሮንክየረ ህ ሚንጎሮንክየረ ህ ኡድነ ብዝ ዜርድ አልሶይነ ፌደይ አስ ካዮ ዜሬሱኮ ኤ ደንደኤ።
46014032	ካዮ እንጌ አያነይ ካየሥ ቤምበ ኤሩወንኬ መሁወሶ፥ ዬ ካየሡሱኮ ኤ ዎሱቴ።
46014033	ዬ ኤስን ዎንቶይ ሞዼቴ ኤሄ ዎንቶኮ ባከ ኮይሴ ኤሄ ዎንቶ ማቁወሶ። ቤ ጎዶወ ጎዶወ ዬሴ ሀይለ ማቄ ዎንቶ ዘወ አሥት ኡድ መሄንኬ
46014034	እንዶወጽት ጵክሎ ግደ ምክ ህዩቱወዬ። ኡ ዎሱቶሮንኬ ባከ ኡ ዜሮሮንኬ ኡሱሴ እንጉቶ ባሶ። ሙሴ ዎገን ኡ ዎሱቶሮንኬኮ ኤ ኦሄ።
46014035	ጵክሎ ግደ እንዶወጽ ዜርደኮ ቦርሱሴሰ ኤ ማቄ ግሸ ብዝ ብዝ አበክተ ኤሬ ዎርጎአይኬቴ ቤ አዴ ቤ ዘዋ ኦይጩቱወዬ።
46014036	ህኔ፥ ዎንቶ ከቶይ ቤንቶስ ህኑካፈ? ኦኦይኔ ዎንቶ ከቶይ ዮዶስ ህ ጎሹሼወ?
46014037	«ተን ካየሡኮ» ኦኦይኔ «ተን አያነ እንጎ ኬንጌሰኮ» ዬይድ ህኔ አሥ ዬሰአይኮ ሀ ተ ዲዞስ ላሥ ዎሶ ማቄሰ ቤሴ ኤሬኮ ኤሰ ኤ ዎርጉሴ።
46014038	ሀ ኤሰ ኤሩወ አሥ ዬሰአይኮ አሥን ኤሰ ኤርዶፌ።
46014039	ሀ ኤ ግሸ ኑንዶ ነይሽቶ! ካዮ ዜሬሴ ኦሴይድ ዎርጉወይቴ፥ ክሌ ኑነነ ዜሬሰን ቱጮፍተ።
46014040	ማቄ ባ ኡድ አበኮ ኤ ብሼ ኦጌናረ ዎገናረ መሁወይቴ።
46015001	ሀቴን ኑንዶ ነይሽቶ! ህኑሴ ተ ኦቴቾ ሞዼ ኦዶ ህኑምበ መሡሴሱኮ ተ ዎርጌ። ዬ ሞዼ ኦዶን ህ ኤቴቾሻረ ኤሱነ ሚንድ ህ ኤዼቾሻረኮ።
46015002	ህኑሴ ተ ኦቶ ከቶ ምንስ አይተኮ ሀ ሞዼ ኦዶነኮ ህ ሎሌ። ዬ ኤስ ዼደኮመ ህ ኣዴሶስ የሆኮ።
46015003	ኡድ አበኮሜ አፈነ ማቄሰ ታሴ ተ ኤቶ ጌዴ ህኑሴ ዜርድኮ ተ ዬቸ። ዬ ኤስን ሀይለ ፍሸሮወ ኤ ዲዙቴሴንኬ ክርስቶሰይ ኑ ጩቦ ግሸኮ ኤ ሀይዾ፥
46015004	ኤ ሞጉቶ፥ ሀይለ ፍሸሮወ ኤ ዲዙቴሴንኬ ሀይሶ ዎንቴ ሀይቦወፈ ኤ ዴንዶ።
46015005	ዬይድዎ ጴጽሮሴን ኤሰ ቤዶ፥ ዬ ኤ ጌዴን ኤ ኤሩስቾ ተመ ለምእ ኤሰ ኡ ቤዶ።
46015006	ዬ ኤ ጌዴን ብየ ኣዴሥቸ እችች ጺሤ ገሬስቱሴ ብዝ ዎጋዎ ኤ ቤንቶ። ዬ ኡሳፈ ለግት ሀቴ ኣሎ ዬሰኮ ኡ ዬሴ፥ ብዝ ብዝትመይ ሀይዽኮ ኡ ዬሴ።
46015007	ዬ ኤ ጌዴን የይቆቤይ ቤዶ፥ አንሡታስትን ቤ ኡድነ ኤሰ ኡ ቤዶ።
46015008	ኣልጭራከ ሀዴ ኬሰኬ ዬሴ ታሴ አስ ኤ ቤንቶ።
46015009	ዬ ኤስን ተን አንሡታስቱሜ ኡድ ኤሮኮ። ዎንቶ ዘወ አሥተ ዋዬ ቤይሴሰ ተ ማቅቾ ግሸ «አንሡተሱኮ» ህድ ጼይጉቴሴ ብሹወሾ።
46015010	ህደኮን ሀቴ ሀ ኤሰ ዬይድ ተ ማዾይ ዎንቶይ አሡሴ ኬንጌ ሞዼ መሦወፈኮ። ዎንቶይ ታሴ ኬንጌ ሞዼ መሦይ የሆ አቶ ባሶ። ፌቶ ፌዴስቱሜ ኡድሜ ገርስ ለጉስ ሀንትኮ ተ ዬሴ። ዬይድ ተ ሀንቶስን ታ ኤ ማዾ ባኔ ዎንቶይ ቤ መሦ ሞዼትየፈ ዴንደሱነ ታከ ገዶሱነኮ።
46015011	ዮነሴ ታን ማቄ ዬ ኡስት ኦሄስ ሀ ሞዼ ኦዶኮ። ህኑንን «ኣዴኮ» ህድ ህ ኤቶስ ሀ ኤሰዎኮ።
46015012	«ክርስቶሰይ ሀይቦወፈ ዴንድኮ ዬሴ» ዬይድ ኦሁቴሰ ኤ ማዾ ጌዴ ህኔ አበሱነ ህኑካፈ ብዝ ብዝት «ሀይዸይ ዴንዱወሶ» ዬይድ ኡ ህኔ?
46015013	ሀይቦወፈ ዴንዴይ ዼበአይኮመ ክርስቶሰይ ሀይቦወፈ ዴንዶ ባሶ ዬይድ ህዮኮ።
46015014	ክርስቶሰይ ሀይቦወፈ ዴንዶ ባሰ ኤ ማዸኮ ኑ ኤሩሴስን የሆኮ ኤ ማቄ፥ ህ ኣዴሦን የሆዎኮ።
46015015	ሀይዼቸ አሥት ሀይቦወፈ ኡ ዴንዴስ ኣዴ ማቄ ኤ ዼደኮ ዎንቶን ክርስቶሰ ሀይቦወፈ ዴንሶ ባሶ ዬይድ ህዮኮ። «ዎንቶይ ክርስቶሰ ሀይቦወፈ ዴንስኮ ዬሴ» ህድ ኑ ኤሩሶሱነ ፌቶ ዛዴነ ዎንቶሴ አቴይደስተ ማዽኮ ኑ ዬሴ ህድ ህዮመ!
46015016	ዬ ኤስን ሀይዼቸ አሥት ሀይቦወፈ ዴንዱወሰ ኡ ማዸኮ ክርስቶሰን ሀይቦወፈ ዴንዶ ባሶ ህድ ህዮኮ።
46015017	ክርስቶሰይ ሀይቦወፈ ዴንዶ ባሰ ማዸኮ ህ ኣዴሦይ የሆዎመ! ህኑን ሀቴ ኣሎ ህ ጩቦወፈ ማሩቶበይተኮ ዬይድ ህዮኮ።
46015018	ዬይድ ኤ ማቆአይኮ ክርስቶሰ ኣዴስ ሀይዸስት ባድኮ ኡ ዬሴ ዬይድ ህዮመ።
46015019	ክርስቶሰ ገረ ጎቦ ኑ ኬንጌስ ሀ ሰሀ ገረ ኑ ዬሴ ዬሶሴዎ ኤ ማዸኮ አሡሜ ኡድ ኑሴ ህግሉሶስተኮ ኑን።
46015020	ሀቴመ ክርስቶሰይ ሀይዽ ዴንዴስቱከፈ ቡሮነ ዴንደሴ ማዽ ኣዴነ ሀይቦወፈ ዴንድኮ ኤ ዬሴ።
46015021	ዬ ኤስን አሥ ሀይኦሮንኬ ብዝ አሥ በዴነ ኤ ማዾንኬ አሥ ሀይቦወፈ ዴንዴስን ኤ ማዾስ ብዝ አሥ በዴነኮ።
46015022	አሥ ኡድ አዳሜ በዴነ ኤ ሀይኤንኬ ዬይድዎ አሥ ኡድ ክርስቶሰ በዴነኮ ዬሶ ኤ ዴጌሤ።
46015023	ዬ ኤስን ማቄስ ቤ ዎገነ ዎገነኮ። ሀይቦወፈ አቸ ዴንደይ ክርስቶሰኮ። ዬ ኤ ጌዴን ኤ ዮኔንየ ኤሱሴ ማቄስት ሀይቦወፈኮ ኡ ዴንዴ።
46015024	ዬ ኤ ጌዴን ሀ ሰሀ ኣልጭረይ ኤ ማቄ። ዬንየን ክርስቶሰይ ማጌቶን፥ አዴቶን፥ ኦሰን ኡድ ኢሽ በይስ ካቴቶ አዴ ማቄ ዎንቶሴ ኤ እንጌ።
46015025	ዬ ኤስን ዎንቶይ ኢለሥተ ኡድ ኤ አዴቶ ኦሞ ቤ መሄ ኣሎ ክርስቶሰይ ካቶሮንኬኮ ኤሰ ኤ ዎርጉሴ።
46015026	ኢለሥታፈ ኣልጭረ ኢቹት ባኔስ ሀይቦኮ።
46015027	ዬ ኤስን «ዎንቶይ ኡድ አበኮ ክርስቶሰ አዴቶ ኦሞኮ ኤ መቴሴ» ዬይድኮ ኤ ዲዙቴሴ። ህደኮን «ኡድ አበኮ ኤ አዴቶ ኦሞኮ ኤ መቴሴ» ህድ ኤ ህዩቱሱኔ ኡድ አበኮ ኤ አዴቶ ኦሞ መተ ዎንቶይ ቤሴ ክርስቶሰ ኦሞ ኤ ማቁወንኬ አደኮ።
46015028	ኡድ አበኮይ ክርስቶሰ አዴቶ ኦሞ ማዾ ጌዴ አዴ ማቄ ዎንቶይ ብዝን አቶ በድ ኡድ በስ ገረ አዴቶ ኬንጎሮንኬ ዬሌይ ቤሴ ኡድ በሴ ቤ አዴቶ ኦሞ መታሱሴ ኤሱሴ አስ ኤ አዴቶ ኦሞኮ ኤ ማቄ።
46015029	ዮነሴ ሀይዸ አሥት ዴንዱወሰ ኡ ማዸኮመ ሀይዸስቱሜ ህስኔ ጸመቁቴስት ኡ ጸመቁቴ ጽንቀቴይ አበ ብርቼነ ኤ ኬንጌ? ፌቶ ዴንዱወሰ ኡ ማዸኮመ አሥት ኡ ግሸ አበሱነ ኡ ጸመቁቴ?
46015030	ኑንች? ኡድ ዎገ ኑ ሉቦሴ ኑ ዠሾሽ አበሱወ?
46015031	ኑንዶ ነይሽቶ! ኡድ ዎንቴኮ ተን ተ ሀይኤ ኣሎ ተ ከርዱቴ። ሀ ኤሰን ህኑሴ ተ ኦሄስ ላሥ ዬሱስ ክርስቶሰ በዴነ ህኑነነ ተ ጬኡቴ ግሸኮ።
46015032	ኤፌሶኔ ሀዴ ቦኦኬ ዬሴ አሥታረ ተ ከርዱቶስን ሀ ሰሀ ዬሶሴዎ ኤ ማዸኮ ታሴ ቤንቴስ አበ ኦመን? ሀይዸ አሥት ሀይቦወፈ ዴንዱወሰ ማዸኮ «ጉተ ኑ ሀይኤ ግሸ ኑ ምዬሴ፥ ኑ ኡሼሼ» ዬይድ ህኔ አሥቱኬ ማቄመ!
46015033	ሀሎፍተ! ኢተ አሣረ ፌይሼይ አሥ መሦ ሞዼኮ ኤ ኢሴ።
46015034	ህኑምበ ኤርድ ማቁወይቴ፥ ግዜቴነ ዬሱወይቴ። ሀ ኤ ጌዴ ሴኬ ጩቦን ሀንቶፍተ! ህ ግደ ዎንቶ ኤሩወስተኮ ብዝ ብዝት ዬሰ። ሀ ኤሰን ተ ኦሄስ ህ ቦርሶሮሰኮ።
46015035	ብዝ አሥ «ሀይዼቸ አሥት ኡ ዴንዴስ ዋንድን? ሀይቦወፈ ኡ ዴንዶይነ ኡ ገረይ ዋክዴሴሰነ?» ዬይድ ህስኔኮ ኦይጬሼ ኤ ደንደኤ።
46015036	ዶ ኔኖ ሙየ! ኔ አይሌ ሞርኤይ ቤ ሀይዾ ባሰ ዎኬ ሙኡወሶ።
46015037	ኔን ጎሰን ማቄ ፌዴ ከሠ አይልስኔ ኤ ኣፌኮ ኔ አይሌሰ ባከ ጌዴ ሙዽ ቤንቴ መዛረ ኤ ኣፍየረ ማቁወሶ።
46015038	ዎንቶይ ዬ አይሉተ ሞርኤሴ ቤ ኤሄንኬኮ ገረ ኤ እንጌ። ኤ ብዝ ብዝ ሞርኤሴን ቤ ብሸነ ቤ ብሸነ ዬሴ ገረኮ ኤ እንጌ።
46015039	አቾይ ኡድ ብዝ ብሸ ማቁወሶ። አሥ አቾይ ብዝ ብሸኮ፥ ኬሞሳረ ቦእቱሳረይ ፌዴ ብሸኮ፥ ከፍት አቾይ ፌዴ ብሸኮ፥ ጉልጼ አቾይ ፌዴ ብሸኮ።
46015040	አፋ ዬሴስት ቤሴ ቤ ብሸ ገረኮ ኡ ኬንጌ፥ ሰሃ ዬሴስት ቤሴ ቤ ብሸ ገረኮ ኡ ኬንጌ። አፋ ዬሴስት ቤ ብሸ ኩሠ ፉለኮ ኡ ኬንጌ፥ ሰሃ ዬሴስትን ፌዴ ብሸ ኩሠ ፉለኮ ኡ ኬንጌ።
46015041	ቆስ ኬንጌ ኩሠ ፉለይ ብዝ ብሸኮ፥ አጉነይ ኬንጌ ኩሠ ፉለይ ፌዴ ብሸኮ፥ አስ ጾልንቴይ ኬንጌ ኩሠ ፉለይ ፌደኮ። ብዝ ጾልንቴይ ፌቶ ፌዴ ጾልንቴሜ ሸሁቴሴ ኩሠ ፉለኮ ኤ ኬንጌ።
46015042	ሀይቦወፈ ዴንዴ አሥት አበ ኡ ብሼሸኮ ህኑሴ ተ ኦሄ። አሥ ገረይ ሰንጌሰ ማዽ ኤ ሞጉቴ፥ ሰንጉወሰ ማዽ ኤ ዴንዴ።
46015043	ኩሠ ኬንጉወሰ ማዽ ኤ ሞጉቴ፥ ኩሠ ፉለ ኬንጌሰ ማዽ ኤ ዴንዴ። ገፈሤ ማዽ ኤ ሞጉቴ፥ ኦሰሤ ማዽ ኤ ዴንዴ።
46015044	ሀ ሰሃፈ ቤ ማቄሱነ ኤ ሞጉቴ፥ አፋሴ ቤ ማቄሱነ ኤ ዴንዴ። ሀ ሰሃፈ ማቄ ገረይ ዬሰአይኮ አፋፈ ማቄ ገረይ ዬሰኮ ኤ ዬሴ።
46015045	ዬ ኤስን «ቡሮ አሤ ማቅቸ አዳሜይ ዬሶ ኬንጌሰ ኤ ማዾ» ዬይድኮ ኤ ዲዙቴሴ። ጌዴ አዳሜይ ዬሶ እንጌ አያነኮ ኤ ማዾ።
46015046	ቡሮ ዮደስ አፋፈ ማቄሰ ማዾ በድ ኤ ዬሱኔ ሰሃፈ ማቄሰኮ፥ ዬ ኤ ጌዴን አፋፈ ማቄስ ኤ ዮዶ።
46015047	ቡሮ ዮደ አሥ ሰሃፈ ቤንተ ሀ ሰሃፈ ሜዹተ አሡኮ። ለኩንሦ አሥ አፋፈ ዮደሱኮ።
46015048	ሀ ሰሃፈ ማቄስት ሀ ሰሃፈ ሜዹተ አሡኮ ኡ ብሼ፥ አፋፈ ማቄስት አፋፈ ዮደ አሡኮ ኡ ብሼ።
46015049	ዬ ሰሃፈ ሜዹተ አሤ ን ብሾንኬ ዬይድዎ ዬ አፋፈ ዮደ አሤን ብሸኮ ን ብሼ።
46015050	ኑንዶ ነይሽቶ! ህኑሴ ተ ኦሄስ አቾወረ ሱሣረ ማቄ ገረይ ዎንቶ ካቴትየ ጌሉወሶ። ዬይድዎ ሰንጌ ገረይ ሰንጉወሰ ዴጌሡወሶ።
46015051	ዬቦ፥ ኣችየ ዬችኔ ሀቴ አዴይደ ብዝ በሱኮ ህኑሴ ተ ኦሄ። ኑ ኡድነ ኑን ሀይኡወንጽኮ፥ ኑ ኡድነመ አርቶኮ ኑ አርቴ።
46015052	ኑ አርቴስን ኣልጭረ መረቾይ ኡዉቴንየ ሀዴ ኣፌ ቅጴኬ ብዝየከዎኮ። ዬ ኤስን መረቾይ ኡዉቴ፥ ሀይዼቸ አሥትን ሰንጉወሰ ኤንአ ማዽ ኡ ዴንዴ፥ ዬንየን ኑ አርቴ።
46015053	ዬ ኤስን ሰንጌስ ሰንጉወሳ ሀይኤስን ሀይኡወሳ አርቴኮ ኤ ዎርጉሴ።
46015054	-
46015055	ሰንጌስ ሰንጉወሳ ሀይእቸሽ ሀይኡወሳ ኤ አርቴ ዎጋከ «ሀይቦይ ኢቹት ኤ ባዶ! ሀይቦ፥ ኔ ኢችቾሽ አይን ዬሴ? ሀይቦ፥ አሤ ሚዽቸ ኔ ኦሰይ አይን ዬሴ?» ዬይድ ዲዙቴቸሽ ዬንየኮ ኤ እቴ።
46015056	ሀይቦይ አሤ ኤሱነ ቤ ሚዼ ኦሰ ኤ ዴጌሤስ ጩቦወፈኮ። ጩቦይ ኦሰ ኤ ዴጌሤስ ዎጋፈኮ።
46015057	ሀቴመ ኑ ላሥ ዬሱስ ክርስቶሰነ ኢቾ ኑሴ እንጌ ዎንቶይ ገለቱቱወዬ።
46015058	ዮነሴ ተ ኤሄ ኑንዶ ነይሽቶ! ሚንድ ኤኡወይቴ፥ ብዝ አበኮነን ሴኬ ሀንኬ ህዶፍተ፥ ላሥ ሀንተሴ ህ ገኬስ የሆ ኤ ማቁወሰ ኤርድ ኡድ ዎገ ላሥ ሀንተ ሀንቴሴ ኦሴይወይቴ።
46016001	ሀቴ ኣዴሤስቱሴ ሚዤ ኬሴ ግሸ ህኑሴ ተ ህኔስ ገለትየ ዉድየ ዬሴ ዎንቶ ዘወ አሥቱሴ ተ ኦቶንኬ ህኑንን ዬይስዎ ሀንቱወይቴ።
46016002	ህኑኮ ተ ሀሞሮንየከ ዬንየ ሚዤ ጵክሌ ኤ ዎርጉሴሜ ሚዤይ ኡድ ሰምንቴ ኣሎ አቸ ዎንቴ(22) ዎንቴ ህ ብዝ ብዝነ አበኮ ህ ዴጌሤስ መኮ ኬስ ሸት ገዱወይቴ።
46016003	ህኑኮ ተ ሀንጌንየ ህ ጸርዶ አሥት ህ ኬሶ ሚዤ ኤት ዬ ሚዤ ግሸ ዲዝኮ ዬ ኤሳረ ዬሩሰሌሜ ዬሴ አሥቱኮ ኡሶ ተ አንሤ።
46016004	ሀሜይ ታሴ ብሼሸ ማቆአይኮ ታረ ዎልኮኮ ኡ ሀንጌ።
46016005	መቀዶኔነ ገሬ ተ መሤ ግሸ የሀ ተ ሀንዶ ጌዴኮ ህኑኮ ተ ሀንጌ።
46016006	ሀልየ ህ ደኣ ዴጨኮ ተ ዴጬ፥ ፌቶ በርጎ ህ ደኣ ገርሤ ዼጉወሶ። ዬ ኤ ጌዴን አን ኦጌነ ተ ሀንደኮን ታ መርድ አንሤሱኮ ህ ደንደኤ።
46016007	ሀቴመ ኦዼ ዎገሴዎ ህኑምበ ቤዬሴ ዎርጉወሶ። ላሥ መሦ ኤ ማቆአይኮ ህ ደኣ ዶጌሴ ጎቦኮ ተ ኬንጌ።
46016008	ጴንጼቆስቴ መሰለ ኣሎ ሀየዎኮ ኤፌሶኔ ተ ዶጌ።
46016009	ዬ ኤስን ኣፌ ኬንጌ ለገ ሀንተ ኤሰ ሀንቱሶ ሱመኮ ታሴ ዶኡት ዬሰ።
46016010	ጽሞቶሴይ ህኑኮ ሀንጌንየ ኤስን ታንኬ ላሥ ዬሱሰ ሀንተ ኤ ሀንቴ ግሸ ዠሼ ባከ ህኑናረ ኤ ዬሶሮንኬ መሁወይቴ።
46016011	ኦኔን ኤሰ ሃሶፌ። እንዶ ነአጽታረ ታኮ ኤ ዮዎሮሰ ተ ከኬ ግሸ ሀንኬ ታኮ ሞዼነ ኤ ዮዎሮንኬ ኤሱሴ ማቄሰ ኤሰ መርድ መጉስ አንሡወይቴ።
46016012	ኒንዶ ነእ አጵሎሴይ ፌዴ እንዶ ነአጽታረ ህኑኮ ኤ ሀሞሮሰ ምንስ ሽዽኮ ተ ዬቸ፥ ኤስመይ ሀቴ ህኑኮ ሀሜሴ ኤቶ ባሶ። ኤሱሴ ኤ ብሼቴመ ሀመኮ ኤ ሀንጌ።
46016013	ብርኩወይቴ፥ ኣዴሦነ ሚንጉወይቴ፥ ቦሄወይቴ፥ ኦሴይወይቴ!
46016014	ህ መሄ አበኮ ኡድ ኤሀነ መሁወይቴ።
46016015	ኑንዶ ነይሽቶ! እስጽፈኖሴ ዘወ ጌርት አከየ ዉድየ ቡሮነ ዎንቶ ኣዴሰስተ ኡ ማቄንክየረ ዎንቶ ዘወ አሥተ መሬሴ ቤምበ ገርስ እንዴሴሰ ኡ ማቄንክየረ ኤረኮ ህ ኤሬ።
46016016	ዬ ኡሱኬ ዬሴ አሥቱሳረ ኡሳረ ሀንተነ ገኬስቱሳረ ኡድ ህ ዎሱቶሮንኬኮ ህኑሴ ኦዴ ህድ ተ ህኔ።
46016017	እስጽፈኖሴን ማቄ፥ ፌርዴነጽስየረ አከይቆስየረይ ታኮ ኡ ዮዶሱነ መድኮ ተ ዬሴ። ዬ ኤስን ህኑን ታረ ሙሄ ዼዶሱነ ኡስ ህ በዴነ ፈጬቸሼ ታሴ ኩንስኮ ኡ ዬሴ።
46016018	ኡስ ተምበን ህኑምበን ዶዡሽኮ ኡ ዬሴ። ሀ ኤ ግሸ ሀ ኡሱኬ ዬሴ አሥተ ኩሡወይቴ!
46016019	እስየ ዉድየ ዬሴ ዎንቶ ዘወ አሥት «ሞዽየ ህ ዬሴ?» ህድኮ ኡ ሰዉሴ። አቅላረ ጰርስቅላረይ ኡ ዘዋከ ጵክሉትቸ ዎንቶ ዘወ አሥትን ኡድ «ሞዽየ ህ ዬሴ?» ህድኮ ላሥ ዬሱሰነ ህኑምበ ኦርጄነ ኡ ሰዉሴ።
46016020	ሀየ ዬሴ ኣዴሤስት ኡድ «ሞዽየ ህ ዬሴ?» ህድኮ ኡ ሰዉሴ። እንዶ ነይሽቱኬይስ ዎለ ሙጽ ሰዉሱወይቴ።
46016021	ሀይ ተን ጰውሎሴይ ተ ኩቼነኮ ሀ ሰዎ ህኑሴ ዲዝየ ተ ዬሴ።
46016022	ላሥ ዬሱሰ ኤሁወስ ዬሰአይኮ ኣጩቴሴሰ ማቁወዬ። ኑ ላሦ፥ ዮወ!(23)
46016023	ላሥ ዬሱሰይ አሡሴ ኬንጌ መሦ ሞዼቴይ ህኑናረ ዎልኮ ዬሱወዬ።
46016024	ተ ኤሀይ ዬሱስ ክርስቶሰነ ህ ኡድየረ ዎልኮ ዬሱወዬ። [አሜን።]
47001001	ዎንቶ መሦኬ ዬሱስ ክርስቶሰሴ አንሡተሴ ማዸ ጰውሎሴኮፋረ ኑ እንዶ ነእ ጽሞቶሴኮፋረ፤ ቆሮንቶስየ ዬሴ ዎንቶ ዘወ አሥቱሳረ ዬይድዎ ኩሜ አከየ ዉድየ ዬሴ ኡድ ሀይለሥተ ማቄስቱሳረኮ ሀ ዎሶ ኑ አንሤ።
47001002	ኑሴ አዴ ማቄ ዎንቶወረ ላሥ ዬሱስ ክርስቶሳረይ አሡሴ ኬንጌ ሞዼ መሦወረ ሞዼትየረይ ህኑሴ ማቁወዬ።
47001003	ኑ ላሥ ዬሱስ ክርስቶሰሴ ዎንቶወረ ኤሰድየረ ማቄሱሴ ገለተይ ማቁወዬ። ማሮይ ኤሱኮፈ ቤንቴ አድየረ ኡድ ኦጌነ «ኦሴይወይቴ» ህድ ምንሤ ዎንቶወረይ ኤሰኮ።
47001004	ዎንቶይ ኑ መዹንጌንየ ኡድ «ኦሴይወይቴ!» ህድኮ ኑምበ ኤ ምንሤ። ኑን አስ ዬ ኦጌነኮ ዎንቶይ ኑምበ ምንሶንኬ መዹንጌሰ ኡድ «ኦሴይወይቴ!» ህድ ምንሤሴ ኑ ደንደኤ።
47001005	ክርስቶሰሴ ኑ ማቄ ግሸ መዸይ ኑ ገረ ለዶንኬኮ ክርስቶሰ በዴነ ዎንቶይ ኑምበ «ኦሴይወይቴ!» ህድ ለጉስ ኑምበ ኤ ምንሤ።
47001006	መዸይ ኑ ገረ ዮሱኔ ህኑን ምንሦወረ ሎሎወረኮ ህ ዴጌሤ። ዎንቶይ ኑምበ «ኦሴይወይቴ!» ህድ ምንሡሱኔኮ ህኑን የሀፈ ምንሦ ህ ዴጌሤ። ዬ ምንሦን ኑ ገረ ዮደ መዸይ ህ ገረ ዮኔንየ ደንደዽ ህ ገሮሮንኬ ኤ መሄ።
47001007	ኑ ገረ ዮደ መዸይ ህ ገረ ዮኔንየከ ዎንቶይ ኑምበ «ኦሴይወይቴ!» ህድ ቤ ህዶንኬ ህኑምበን «ኦሴይወይቴ!» ህድ ኤ ምንሴሴንኬ ኑ ኤሬ ግሸ መዸነ ህ ሚንጌንኬ ፌቶ ኤዙወንጽኮ።
47001008	ኑንዶ ነይሽቶ! እስየ ዉድየከ ኑ ገረ ኤሌቸ መዸ ህ ኤሮሮንኬኮ ኑ ዎርጌ። «ባዱንጽኮ» ህድ ኑ ህዮሮ ኣሎ እዴሴ ኑ ደንደኡወ ዴጾ መዸኮ ኑ ገረ ኤል ዬቸ።
47001009	ፌቶ ኑ ሀይኦሮንኬ ኑ ገረ ኤ ያኡቶንኬኮ ኑሴ ኤ ብሽቸ። ዬ ኤስን ኡድ ኑ ገረ ኤ ኤሎስ «ሀይዸሴ ዴንሤ ዎንቶኮ ሀ ኤሳፈ ኑ ኬሴሰ» ህድ ኑ ህዮሮንኬ ባከ «ኑ ኦሰኮ ኑ ኬሴሰ» ህድ ኑ ህወንኬኮ።
47001010	ኤስ ሀይቦሴ ኣንድ ኤሉሴ ኦርጄ ደኖወፈ ኑምበ ኬስኮ ኤ ዬሴ፥ ቡሮ ገረን ኑምበ ኬሰኮ ኤ ኬሴ። አስን ኑምበ ኤ ኬሴንኬ ኑ ጎቤስ ኤሰኮ።
47001011	ህኑንን ዎንቶ ሽኤነ ኑምበ ህ መሮሮሰኮ ኤ ዎርጉሴ። ለገ አሥ ሽኤነ ዎንቶኮፈ መሮ ኑ ዴጌሡሱኔ ለገ አሥቱኮ ኑ ግሸ ዎንቶ ገለቴሰ።
47001012	ሀ ሰሀ ገረ ኑ ዬሱኔ ፌቶን ህኑናረ ኑ ዬሱኔ ዎንቶኮፈ ኑ ዴጌሶ ጌዤቴናረ ኣደሤ ማቄናረኮ ዱርኩት ኑ ዬሶ። ዬ ኤስን አሥ ኤረነ ኤ ማዾ ባኔ ዎንቶይ አሡሴ ኬንጌ መሦ ሞዼቴነኮ። ዬ ኦጌነ ኑ ጬኡቴስ ኑ ሙጹሮወ «ኢተኮ ኔ ሀንቶ» ዬይድ ህኔስ ባሱነኮ።
47001013	-
47001014	ዜሩሴሳረ ገጼሳረ ህ ደንደኡወሰ ፌደ አበን ህኑሴ ዲዙወንጽኮ። ላሥ ዬሱሰይ ዮኔ ዎንቴ ኑን ህኑነነ ጬኡቴንኬ ህኑንን ኑነ ህ ጬኡቶሮንኬ ሀቴ ኑ ግሸ ሸት ኤርየ ህ ዬሴንኬ ቡሮ ገረ ኩሜነ ህ ገጾሮሰ ጎበኮ ኑ ጎቤ።
47001015	ሀ ተ ኦቶሰ «ኣዴኮ» ህድ ተ ህዶ ግሸ ለምእ ዎገ ሱሴ ህ ዴጌሦሮሰ ህስኔ ቡሮዎ ህኑምበ ቤዬሴ መስኮ ተ ዬቸ።
47001016	ዬ ኤስን መቀዶኔ ገርስኔ ህኑምበ ተ ቤኔሳረ መቀዶኔፈ ይሁደ ዉዴ ተ ሀንጉሱኔ ተምበ ህ መሮሮንኬ ህኑኮ ማዽ ዮዌሳረ መስኮ ተ ዬቸ።
47001017	ሀሜሴ ተ መሶንየ ሞዹስ ተ ሙጹሮወፈ መሶ በድየ ተ ዬቸ? ዬ ተ መሶሰ ሀዴ ሀ ሰሀ ገረ ሴኬ ሀንኬ ህኔ አሡኬ ሀንዞ «ማቆኮ ኤ ማቄ» ህድ ጉተ «ማቁወሶ» ህድ ህኔሱወ ህኑምበ ተ ብሼ?
47001018	ዎንቶይ ቤ ዜርዶሰ አርሡወንኬ ኑን ህኑሴ ኑ ዜርዶ ዜሬ ሀቴ «ማቆኮ ኤ ማቄ» ህድ ጉተ «ማቁወሶ» ህድ አርሡወንጽኮ።
47001019	ታን ማቄ ስላስየረ ጽሞቶስየረይ ህኑሴ ኤ ግሸ ኑ ኦቶ ዎንቶ ዬሌ ዬሱስ ክርስቶሰይ «ማቆኮ ኤ ማቄ» ህድ ቤ ህዶሰ «ማቁወሶ» ህድ አርሤሰ ማቁወድኮ ኤ ዬቸ። ኤስመይ ኡድ ዎገ «ማቆኮ ኤ ማቄ» ህድ ህኔሰኮ።
47001020	ዎንቶይ ጎቡሶ ጎቦይ ኡድ «ማቆኮ ኤ ማቄ» ዬይድ ኤ ህዩቴስ ክርስቶሰነኮ። ሀ ኤ ግሸ ኑንን ዎንቶ ኩሠሴ «አሜን» ህድ ኑ ህኔስ ኤ በዴነኮ።
47001021	ዮነሴ ኑምበን ህኑምበን ክርስቶሰነ ሚንድ ኑ ኤኦሮሰ መተስ ዎንቶኮ፥ ንምበን ትሸሽን ኤሰኮ።
47001022	ኤሱሴ ኑ ማቄንኬ አዱሴሰ ኑ ገረ ገደስ ኤሰኮ። አስ ቡሮ ገረ ኑ ዴጌሤ አበኮ ኑሴ ኤ እንጌንኬ ኤሱነ ኑ ኤሬሰ አያነ ጌሼ ኑ ሙጹሮወ ገደስ ኤሰኮ።
47001023	ሀንኬ ማዽ ቆሮንቶሴ ህኑኮ ዮዌ ተ ዼዶስ ህኑምበ ተ ህግልሴሱሜኮ። ዬ ኤሱሴ ዎንቶኮ ተ አቶይ።
47001024	ህ ኣዴሦነ ሚንድ ህ ኤዼሴ ግሸ ህ መጎሮሰ ህኑናረ ዎለ ኑ ሀንቴሰ ባከ ህ ኣዴሶሱነ ህ ገረ ኑ አዴቶነ ጎኡቱወንጽኮ።
47002001	ዮነሴ ህኑኮ ዮድ ህኑምበ ተ ገይሉሱኔ ህ ህግሌሱሜ ህስኔኮ ሀንኬ ህኑኮ ዮዌ ተ እንጸዾ።
47002002	ህኑምበ ተ ህግልሰኮ ታ ምንሤሴ ህ ደንደኡወ ግሸ ታ ምንሤሴ ደንደኤሰ ኦን ፌደ ተ ኬንጌ?
47002003	ገርደ ዎገ ዬይስ ህኑሴ ተ ዲዞስ ህኑኮ ተ ሀሜቴ ታ መጉሴሴ ደንደእቸ አሥት ታ ኡ ህግልሴሜ ህስኔኮ። ዬ ኤስን ተ መገይ ህ ኡድሴ መገ ማቄንኬ ኤዙወሶ።
47002004	ዬንየን ተ ሙጹሮወ ህግልስንየረ ኦርጄነ መዹንግስንየረ ኢተነ ዬክስንየረኮ ተ ዲዞ። ተ ዲዞስን ፌቶ ኦርጄነ ህኑምበ ተ ኤሄሰ ህ ኤሮሮሰኮ ባከ ህ ህግሎሮሰ ማቁወሶ።
47002005	አሤ ህግልሰ ብዝ አሥ ዬሰኮ ተ ጎሼዎን ኤ ማዾ ባኔ ሀ ኤ ኣሎ ማቄ ኤ ዼደኮን ህኑምበን ኡድ ህግልስኮ ኤ ዬሴ። ዬይድ ተ ህሱኔ ዜሬ ኬደ ኬደ ህሴ ማቁወሶ።
47002006	ህኑካፈ ለገይ ዬንኬ ዬሴ አሡሴ «ዬይድ ማቁወዬ» ህድ ኤሱሴ ሙረ ህ እንዶስ ኤለኮ ኤ ኤሌ።
47002007	ዬ ኤ ግሸ ዬ አዴይ ፌቶነ ህግል ሀልየ ጎቦ ኤ ቡርሴሜ ኤሱሴ «አቱወዬ» ህድ ህ ህዮሮሳረ ህ ምንሦሮሳረኮ ኤ ዎርጉሴ።
47002008	«ኤሰ ህ ኤሄሰ ኤ ኤሮሮንኬ ኣዴነ ህ ኤሄሰ ሀንተነ ኤሰ ቤይሱወይቴ!» ህድኮ ኦዴ ህስኔ ህኑምበ ተ ሽኤ።
47002009	ገርደ ዎገ ዬ ዎሶ ህኑሴ ተ ዲዞስ ናኡት ቤዩት ኡድ አበኮነ ዎሱቴሰ ህ ማቄሰ ኤሬሴ ዎርድኮ።
47002010	ህኑን ኤሱሴ «አቱወዬ» ህድ ህዶ አሡሴ ተንን «አቱወዬ» ህድኮ ተ ህኔ። ኣዴዎ «አቱወዬ» ህዩቴ ዜሬይ ዬሰአይኮ ክርስቶሰ ቡሮ «አቱወዬ» ህድ ተ ህኔስ ህኑሜ ህስኔኮ።
47002011	ሁምበዬ መሦ ኑ ኤሬ ግሸ «አቱወዬ» ህድ ኑ ህኔስ ኤስ ኑ ኢቼሼ ኤሳነ ቤ ጌሌ ዉለ ኤ ዴጌሤሱሜ ህስኔኮ።
47002012	ክርስቶሰ ሞዼ ኦዶ ጽሮአደ ከተማ ኦሄሴ ተ ሀንዶንየ ለገ ሀንተ ተ ሀንቶሮንኬ ላሥ ሱመ ታሴ ዶዽኮ ኤ ዬቸ።
47002013	ዶኡወዬ ባከ ኑንዶ ነእ ትቶ የሀ ዴጌሤ ዼድኮ ሙጹሮይ ታሴ ኡቴ ኤ ዼዶ። ዬ ኤ ግሸ ኣዴሥቸሽተ «ሞዼነ ዬሱወይቴ» ህድ ህስኔኮ መቀዶንየ ዸድ ተ ሀንዶ።
47002014	ኑምበ ኡድ ዎገ ክርስቶሰ በዴነ ኢቼሸ መት ቤ ዱርኬ ግሸን ማቄ ሞዽ ሰዌ ዼሀይ ኡድ ጎዶወ ኤሌንኬ ኡድ ጎዶወ አሥ ክርስቶሰ ኤሮሮንኬ ኑነ ቤ ጎኡቴ ግሸ ዎንቶይ ገለቱቱወዬ።
47002015	ዬ ኤስን ኑን ሎሌስት ግዳከን ማቄ ባኔስት ግዳከን ክርስቶሰይ ዎንቶሴ ኡቁሴ ሀዴ ሞዼ ሰዌ ዼሀ ኬንጌሱኬ ዬሴሰኮ።
47002016	ባኔስቱሴ ዎዼ ዜኩኮ ኑን፥ ሎሌስቱሴመ ዬሶ እንጌ ሞዼ ሰዌ ዼሀኮ ኑን። ህኔ ዬንኬ ዬሴሱሴ ኤሌሴስ ኦኔነ?
47002017	ኑን ሀዴ አበኮ ዘልኤሴ ገዼሰ ገዋነ ሴኬ ሀንኬ ዎጼ ለገ አሥቱኬ ማዽ ዎንቶ ከቶ ኦሄስተ ማቁወንጽኮ። ዎንቶይ አንሶ አሡኬ ማዽ ክርስቶሰሴ ሀንትስኔ ኣደሤ ማዽኮ ሀዴ ዎንቶ ቡሮ ኤኤ አሡኬ ዎንቶ ከቶ ኑ ኦሄ።
47003001	አስዎ ሞዼ ሀንተሤ ኑ ማቄንኬ ኑምበ ነሽየከ ኑ ጌሌ? ሀዴ ፌዴስት መሄንኬ ሞዼ ሀንተሤ ኑ ማቄንኬ አቶ ማቄ ዎሶ ኑኮፈ ህኑሱወ ኤ ዎርጉሴን? ህኑኮፈ ኑሱዋረ ኤ ዎርጉሴ?
47003002	ኑምበ ነሼሼ ዲዙቴሴ ዎሶይ ህኑምበኮ። ኡድ አሥት ኤሬሳረ ዜሩሴሳረ ማቄ ኑ ሙጹሮወ ዲዙት ዬሴ ዎሶይ ህኑምበኮ።
47003003	ህኑን ኑ ሀንተነ ዮደ ክርስቶሰይ ዲዞ ዎሶ ህ ማቄንኬ አደኮ። ዬ ዎሶን ዲዙቶስ ኤንአ ማቄ ዎንቶ አያነነኮ ባከ ዲዜ አበኮነ ማቁወሶ። አሥ ሙጹሮ ገረ ባከ ነቁቴሴ ሹች ገረ ዲዙቴሴሰ ማቁወሶ።
47003004	ሀ ኤሰ ዬይድ ህ ማቆሮንኬ ዎንቶይ ክርስቶሰ በዴነ ኤ መሄንኬ ኤዙወንጽኮ።
47003005	ኤ ሀንተ ኑ ሀንቶሮንኬ ኤሌሴሰ ኑ መተይ ዎንቶኮ ባከ «ኑ ቅኖነኮ ኑ ኤሌሴ» ህድ ኑ ህኔሰ ብዞን ኬንጉወንጽኮ።
47003006	ኤስ ክሌ ጫቆሴ ኑ ሀንቶሮንኬ ኤሌሴሰኮ ኑምበ ኤ መቶ። ዲዙቴሴ ዎገይ ዎዼ ግሻረ አያነ ጌሽ ዬሶ እንጌ ግሻረ ሀ ክሌ ጫቆይ አያነ ጌሽ ኤሰ ዬሴሰኮ ባከ ዲዙቴሴ ዎገይ ኤሰ ዬሴሰ ማቁወሶ።
47003007	ነቁቴሴ ሹች ገረ ዲዙተ ዎገይ እንጉቶንየ ዎንቶ ኩሠ ፉለይ ለጭ ለጭ ህድኮ ኤ አዴይዶ። ዬ ሙሴ ዴሞ ገረ ፈቅቸ ኩሠ ፉለይ ኤ ገረፈ ባስኔ ሀንጌሰ ኤ ማዸኮን እስረኤለሥት ኤ ኣፉሸ ትዽስ ቤዬሴ ደንደኡወድኮ ኡ ዬቸ። ዮነሴ ሀይቦ ኦኔ ዎገይ ሀ ኤ ብሸ ኩሠ ፉለነ አዴይዶ ጌዴ
47003008	ህኔ አያነ ጌሽ እንዶ ክሌ ጫቆይ ወይድን ገርዴሴ ኩሠ ፉለ ኤ ኬንጉዋኔ?
47003009	አሥ ኤሱነ ያኡቶ ቡሮ ጫቆይ ኩሡቴሴሰ ኤ ማዾ ጌዴ አሥት ኤሱነ ግዜ ክሌ ጫቆመይ ዋክድን ገርዴሴ ኩሠ ፉለ ኤ ኬንጉዋኔ?
47003010	ሀ ኤ ቡሮ ኩሠ ፉለ ኬንግቸሽ ኦርጄ ኩሠ ኬንጌሳረ ዎል ደኣ ገድ ኑ ቤሱኔ ቡሮ ኩሠ ፉለ ኬንግቸሽ ሀቴ ኩሠ ፉለ ኬንጉወሰኮ ኤ ማዾ።
47003011	ዬ ባኔ አበኮ ማቅቸሽ ኩሠ ፉለ ኬንጌሰ ማዸኮ ኮሎ ኣሎ ዬሴ አበኮመይ ፌቶ ዬ ባኔሱሜ ገርዴሴ ኩሠ ፉለኮ ኤ ኬንጌ።
47003012	ዬንኬ ዬሴ ጎቦ ኑ ኬንጌ ግሸ ዠሼ ባከኮ ናስ ሞዼ ኦዶ ኑ ኦሄ።
47003013	ሙሴይ ፈቅቸ ቤ ኣፉሸይ ዸጌንየ እስረኤለሥት ቤኔሱሜ ቤ ኣፉሸኮ ኤ ፈሽቸ። ኑንመይ ኤሱኬ ሀንቱወንጽኮ።
47003014	ኡ ሙጹሮይ ቱጩትኮ ዬሴ። ሀንዞ ኣሎን ቡሮ ጫቆ ፍሸሮ ኡ ዜሩሱሱኔ ኡ ሙጹሮይ ዬ ሙሴይ ፈሽቾንኬ ፈሹትኮ ኤ ዬሴ፥ ኦሡቶ ባሶ። ዬ ፈሼሸ ኦሤስ ክርስቶሰዎኮ።
47003015	ሀንዞ ኣሎን ሙሴ ዎገ ፍሸሮ ኡ ዜሩሴንየ ኡ ሙጹሮይ ዬ ፈሼሹነኮ ኤ ፈሹቴሴ።
47003016	ማቄ ባከ ላሡኮ አሥ ዮኬቴ ዬ ፈሽቸሽ ኦሡቶኮ ኤ ኦሡቴ።
47003017	ላሥ አያነኮ። ላሥ አያነይ ዬሴ ጎዶወከ ማኬቶይ ባሶ።
47003018	ሀ ኤ ግሸ ኑ ኡድነ ፈሹቶባ ኣፉሸነኮ ላሥ ኩሠ ፉለ ሀዴ ደውአተኬ ፈቅየ ኑ ዬሴ። ኤሰ ኑ ብሾሮንኬ ኩሠ ገረ ኩሠ ኮስስኔ ኑ ሀንጌ። ዬይድን ኤ ማቄስ ላሡነኮ። ኤስን አያነኮ።
47004001	ዮነሴ ዎንቶይ ቤ ሞዼቴነ ሀ ሀንተ ኑ ሀንቶሮንኬ ኤ መቶ ግሸ ጎቦ ቡርሱወንጽኮ።
47004002	አሥ ኣሽ አዳ ኬሱወ ቦርሱሴ አበኮ «ሀንቱወንጽኮ» ህድኮ ኑ ህዴሴ። አሤን ቃሩሱወንጽኮ። ዎንቶ ከቶወፈ ሸት ኤት ዶሙሱወንጽኮ። ዬይስ መሄኮፈ ኣዴ ፌቶ ትዽየነኮ ኑ ኦሄ። ዎንቶ ቡሮ ዬስኔ አሥ ኡድ ቤ ሙጹሮወነ «ሀ ኡስ ሞዼኮ» ህድ ህዮሮሰ ኑምበ መትኮ አሣረ ኑ ዬሴ።
47004003	ኑ ኦቶ ሞዼ ኦዶይ ሀልየ ፈሹቴሴሰ ኤ ማዸኮ ኤ ፈሹቴሴስ ባኔስቱሱኮ።
47004004	ዬ ኣዴሡወ ጌርት ክርስቶሰ ኩሠ ፉለ አዱሴ ሞዼ ኦዶ ፎኤ ኡ ቤዮሮሜ ሀ ሰሀሴ ዎንቶ ማቄ ሁምበዬይ ገሤ ኡ ኬንጉወንኬ መትኮ ኤ ዬሴ። ክርስቶሰይ ዎንቶ ብሸ ቤይሴሰኮ።
47004005	ኑን ኦሄስ ዬሱስ ክርስቶሰይ ላሤ ማቄሳረ ኑንን ዬሱሰሜ ህስኔ ኤ ማልተ ማዽ ህኑሴ ሀንቴሰ ኑ ማዾሰ ባከ ኑ ግሸ ኦሁወንጽኮ።
47004006	አፈን ሰሀን ቤ ሜዾ ዎጋ «ጬንቻከ ፎኤይ ፈቁወዬ!» ህድ ህደ ዎንቶኮ ኑ ሙጹሮወ ፎኤ ገደ። ዬ ፎኤን ክርስቶሰ ኣፉሻፈ ፈቄ ዎንቶ ኩሠ ፉለ ኑ ኤሮሮንኬኮ ኤ መሄ።
47004007	ሀቴ ኡድሜ አፈነ ማቄ ኦሰይ ዎንቶሴ ባከ ኑሴ ኤ ማቁወንኬ ኤ ኤሩቶሮሰ ዬ ኩሡቴሴ አበኮ ሀዴ ሰሃፈ ሜዹተ ሚዤኬ ማዼሴ ኑከ አይትኮ ኑ ዬሴ።
47004008	ሴ በዴፈ ሀ በዴፈ መዸይ ኑ ገረ ኤል ዴጸኮን ኑምበ ሙል ኡሼሽ ባሶ። ለገ ዎገ ኑ ቡሮ ኤ ባኔ፥ ህደኮን ኑ ጎቦ ቡርሱወንጽኮ።
47004009	ኢለሥት ኑ ዋዬ ኡ ቤይሴ፥ ህደኮን ኑምበ መሬሰ ዼድ ኤሩወንጽኮ። ኦጽ ኑ ኡ ኦሌ፥ ህደኮን ሀይኡወንጽኮ።
47004010	ዬሱሰ ዬሶይ ኑ አቾ ገረ አዴዮሮሰ ኡድ ዎጋከ ዬሱሰ ሀይቦ ኑ አቾ ገረ እድኮ ሴኬ ሀንኬ ኑ ሀንቴ።
47004011	ዬሱሰ ዬሶይ ሀይኤ ኑ አቾነ ኤ አዴዮሮሰ ህድ ህስኔኮ ሀቴ ዬሴ ኑን ኡድ ዎገ ዬሱሰሜ ኑ ህሱኔ ሀይቦ ደኖወ ኣንድ ኤሉሴስ ኑ ገረ ኤ ዮኔ።
47004012	ዮነሴ ኑን ሀይቦ ደኖወከ ኣንድ ኤሉሴሳ ዬሱኔ ህኑን ዬሱወከኮ ህ ዬሴ።
47004013	ፍሸሮወከ «ተ ኣዴሶ፥ ዬ ኤ ግሸኮ ተ ኦሄ» ዬይድ ኤ ዲዙቶንኬ ኑ ኣዴሦሮንኬ መሄ አያነ ኑ ኬንጌ ግሸኮ ኑ ኣዴሤ፥ ዬ ኤ ግሸን ኑ ኦሄ።
47004014	ላሥ ዬሱሰ ሀይቦወፈ ዴንሰ ዎንቶይ ኑምበን ህኑምበን ዬሱሳረ ዎልኮ ዴንስ ቤ ቡሮን ኤ ኡቁሴንኬ ኤረኮ ኑ ኤሬ።
47004015	ዬንጽ ኡድ ህኑምበ ጎኤሱኮ ኤ ማዾ። ዬ ኦጌነኮ ዎንቶ ኩሠ ፉለይ ኣት ዎንቶሴ ገለተ ኡቁሴስት ለጎሮሰ ዎንቶይ አሡሴ ኬንጌ መሦ ሞዼቴይ ገርዴሴሱነ ለገ አሥቱሴ ኤ ኤሎሮንኬ ኤ ማቄ።
47004016	ዮነሴ ጎቦ ቡርሱወንጽኮ። ፌቶ ቤንቴ ኑ አቾይ ባስኔ ሀንጌሰ ማዸኮን ቤንቱወ ኑ ኦኑንቴይ ዎንተነ ዎንተነኮ ክሎንግስኔ ኤ ሀንጌ።
47004017	ዬ ኤስን ሸዉካረ ዎገሳረ ማቄ ኑ መዸይ ኤሰ ኤሌስ ባ ደንደኡቱወ ኮሎ መክነ ዬሴ ኩሠኮ ኑሴ ኤ እንጌ።
47004018	ቤንቴ አበኮይ ዎገሴ ማቁሱኔ ቤንቱወስመይ ኮሎ መክነሴ ኤ ማቄ ግሸ ኑ መሦ ኤ ገረ ኑ ገዴስ ኑ ኣፌይ ቤወስ ገረኮ ባከ ኑ ኣፌይ ቤኔስ ገረ ማቁወሶ።
47005001	ሀዴ አሸ ዘወኬ ዎገሴዎ ማዼሴ ኑ አቾይ ሀይዸኮን አሥ ኩቼይ ኬጾ ባሰ ዎንቶኮፈ ማቄ ኮሎ መክነ ኤሰ ዬሱሶ ዘወ አፋ ኑ ኬንጌንኬ ኤረኮ ኑ ኤሬ።
47005002	አፋፈ እንጉቴ ገረ ማኤሴ ኦርጄነ ዎርድኮ «ዉሹ» ህድ መዹምየ ኑ ዬሴ።
47005003	ኣዴዎ ዬ ገረ ማኦኬ ኑ ማዾ ጌዴ ገረ ኬንጉወሰ አቱወንጽኮ።
47005004	ሀዴ አሸኬ ዬሴ ኑ አቾወከ ኑ ዬሱኔ ኦርጄነ ኑ ገረ ኤ ዴጽኔኮ «ዉሹ» ህድ ኑ መዹንጌ። ዬ ኤስን ሀይኤ አቾይ ዬሶወ አርቶሮሰ አፋ ዬሴሰ ማኤሴ ባከ ሀይኤ ኑ አቾይ ኑ ገረፈ ኦሡቶሮሰ ማቁወሶ።
47005005	ዬ ኤ ብሸ አርቴሴን ኑምበ ነዸስ ዎንቶኮ። ቡሮ ገረ ኑሴ መሄሴ ኤ ህኔሰ ኤሱነ ኑ ኤሬሰ አያነ ጌሼ ኑሴ እንደይ ኤሰኮ።
47005006	ሀ ኤ ግሸኮ ኡድ ዎገ ኤዞ ኬንጉወሰ ጎቦ ቡርሴ ባከ ኑ ዬሴ። ሀ ኑ ገረይ ኑሶ ማቄ ኣሎ ላሡነ ኑ ዴጌሤ ዘወፈ ዘርድ ኑ ዬሴንኬ ኤረኮ ኑ ኤሬ።
47005007	ኑ ዬሴስን ኣዴሦነ ባከ ቤዬነ ማቁወሶ።
47005008	ኤሳ ኑ ዬሴ ኑ ገረ ዸድ ሀንድ ላሡሶ ዬሴሴ ኦርጄነ ዎርድኮ ኤዞ ኬንጉወሰ ጎቦ ቡርሴ ባከ ኑ ዬሴ።
47005009	ሀ ኤ ግሸ ሀ ሰሀ ገረ ዬሰኮን ኦኦይኔ ሀይዸኮን ላሤ መጉሴሱኮ ኑ ከርዱቴ።
47005010	ዬ ኤስን ኑን ኑ ብዝ ብዝነ አቾነ ዬስኔ ኑ ሀንቶ ኢቴቴሴን ማቄ ሞዼቴሴ ኑ ሀንቶ ሀንተ ዎመ ኑ ኡድነ ኤፌሴ ያኤሴ ኡቴሴ ክርስቶሰ ቡሮ ኡቄኮ ኑ ኤ ዎርጉሴ።
47005011	ዎንቶ ዠሼይ አበ ማቄሰ ኑ ኤሬ ግሸ አሥት ኑ ኦሄሰ ኤፎሮንኬኮ መሄሴ ከርዱትየ ኑ ዬሴ። ዎንቶይ ኑ ኦኑንቴ ኩሜነኮ ኤ ኤሬ። ዬይድዎ ህኑንን ህ ሙጹሮወነ ኑምበ ህ ኤሬንኬ ጎበኮ ተ ጎቤ።
47005012	ሞዼ ሀንተሤ ኑ ማቄንኬ ሴኬ ህኑሴ ኦሄ ኤ ማዾ ባኔ ኑነ ጬኡቴሴ ህ ደንደኦሮንኬኮ ህኑምበ ኑ መሄ። ዬንየ ሙጹሮወ ዬሴ አበኮነ ኤ ማዾ ባኔ ዉዴነ ቤንቴ አበኮነ ጬኡቴስቱሴ ሴኬ ኤ በልየ መሄሱኮ ህ ደንደኤ።
47005013	ጎዤሸ ማቆአይኮን ዎንቶሜ ህስኔኮ። ጎዦባስተ ማቆአይኮን ህኑሜ ህስኔኮ።
47005014	ብዝየከ ክርስቶሰይ ኡድየዴሴ ኤ ሀይዾሳረ ኡድየዴን ኤ ሀይቦ ሸሀሤ ማዾሳረይ «ኣዴኮ» ህድ ኑ ህዴሴ ግሸ ክርስቶሰይ ኑሴ ኬንጌ ኤሀኮ ኑምበ ዴንስ ዱርኬሰ።
47005015	ኤንአ ዬሴስት ኡሱሜ ህስኔ ሀይዽ ሀይቦወፈ ዴንደሱሴ ኡ ዬሶሮንኬ ባከ ቤሜ ህስኔ ሀ መክነ ሴኬ ኡ ዬሱወንኬ ክርስቶሰይ ኡድየዴሜ ህስኔ ኤ ሀይዾ።
47005016	ሀ ኤ ግሸ ሴኬ ሀዴ አሥ መሤንኬ ኦኔሴን ዬይስ መሡወንጽኮ። ክርስቶሰ ሀ ኤ ቡሮ አሥ መሦኬ ቤኔሰ ኑ ማዸኮን ሀ መክነ ሴኬ አሥ መሦኬ ቤወንጽኮ።
47005017	ሀ ኤ ግሸ ኦኔን ክርስቶሳረ ብዞ ማዸኮ ክሌ ሜዹትኮ ኤ ዬሴ። ጭመ አበኮይ ባድኔ ክሌይ ሜዹትኮ ኤ ዬሴ።
47005018	ሀ ኤስን ኡድ ኤ ማዾስ ዎንቶነኮ። ኤስን ክርስቶሰ በዴነ ኑምበ ቤረ ዎልኮ ነዽ ኤሳረ ዎልኮ አሤ ኑ ነቆሮንኬኮ ኤ መቶ።
47005019	ዬ ኤስን ዎንቶይ ክርስቶሰ በዴነ ቤረ ዎልኮ ሀ ሰሀ ገረ ዬሴ አሥተ ነቅስኔ ኡ ሚዸ ታዶ ባሶ። ኑምበን «አሥቶ! ዎንቶወረ ዎልኮ ነቁቱወይቴ!» ህድ ኑ ህዮሮንኬኮ ኤ መቶ።
47005020	ዬ ኤ ግሸ ኑን አሥቱኮ ክርስቶሰይ ቤ ግሸ አንሤ ዎሰሥተኮ። ዎንቶይ ኑ በዴነ አሤ ቤኮ ኤ ጼይጌ ግሸ ኑንን «ዎንቶወረ ዎልኮ ነቁቱወይቴ!» ህድኮ ክርስቶሰ ግሸ ኑ ሽኤ።
47005021	ኑን ክርስቶሳረ ዎለ ብዞ ማዽ ዎንቶነ ግዞ ኑ ማቆሮንኬ ዎንቶይ ጩቦ ኬንጉወ ክርስቶሰ ኑ ጩቦ ኤ እዶሮንኬኮ ኤ መቶ።
47006001	ዎንቶ ሀንተ ዎለ ሀንቴሰ ማቅስኔ «ዎንቶይ ህኑሴ ቤ ኬንጌ መሦ ሞዼቴነ ኤሰ ህ ኣዴሦሮንኬ መቴቾሽ ኣፌ ኤ ከጹወንኬ መቶፍተ!» ህድኮ ህኑምበ ኑ ሽኤ።
47006002	ዎንቶይ «ተ ኤቶ ዎገ ኔ ሽዾሰ ተ ሲዶ፥ ኔ ሎሌ ዎንተይ ዮድኔ ኔምበ ተ መርዶ» ዬይድኮ ኤ ህኔ። ዮነ ዎንቶይ ኤቴሴ ዎገን ሀቴኮ፥ ሀይ ኔ ሎሌ ዎንተን ሀቴኮ!
47006003	ዎንቶሴ ኑ ሀንቴ ሀንተይ ሃሱቴሱሜ ኦኔሴን ዹሞ ማቄ ዎርጉወንጽኮ።
47006004	ዬ ኤሱኮፈ ዎንቶሴ ሞዼ ሀንተሤ ኑ ማቄንኬኮ ኡድ በዴነ ኑ አዱሴ። ዬ ኤስን ዋዬ፥ መዸ፥ ዤቴ ኦርጄነኮ ኑ ደንደኤ።
47006005	ኑ ዱሩቴ፥ ኑ ቱፉቴ፥ ኮይስ ኑ ገረ ዴንዴ፥ ሀንተነ ኑ ገኬ፥ ጌሁንሤ ኑ ዼጌ፥ ኑ ናዬ።
47006006	ዬይድዎ ጌዤቴነ ኑ ዬሴ፥ ኣዴ ኑ ኤሬ፥ ኑ ደንደኤ፥ ሞዼቴ ኑ ቤይሴ፥ አያነ ጌሹሼ ኑ ዎሱቴ፥ አውሸ ኬንጉወ ኤሀ ኑ ቤይሴ፥
47006007	ኣዴ ግሸ ኦሄ ከቶ ኑ ኦሄ፥ ዎንቶይ ኑከ ቤ ኦሰነ ኤ ሀንቴ፥ ኤሱነ ቤ ደርጌሰን ማቄ ኤሱነ ቤ ገረፈ ቤ ቱጬሸ አይኩሶንኬ ግዜቴ አይትኮ ኑ ዬሴ።
47006008	ኩሡትስኔን ኦኦይኔ ኡለ ህስኔን፥ ሃሱትስኔን ኦኦይኔ ገለቱትስኔን ዬስኮ ኑ ዬሴ። «ዛደሥተኮ» ህድ ኑ ህዩቴ፥ ኑንመይ ኣደሥተኮ።
47006009	«ኤሩቱወስተኮ» ህድ ኑ ህዩቴ፥ ኑንመይ ኤሩቴስተኮ። «ሀይዽኮ ኡ ዬሴ» ህድ ኑ ህዩቴ፥ ኑንመይ ኤንአ ዬሴስተኮ። ዱሩቴሴሰ ኑ ማዸኮን ሀይዾባንጽኮ።
47006010	ህግለኮን ኡድ ዎገኮ ኑ መጌ፥ ኑሴ ዥኦ ማዸኮን ለግተኮ ክርስቶሰ በዴነ ዎዱመ ኑ መሄ። አበን ኬንጉወሰ ኑ ማቁሱኔ ኑሴ ፈጬ በስ ባሶ።
47006011	ህኑኖ ቆሮንቶሰሥቶ! ህኑሴ ሀይ አዱስ ዜርድኮ ኑ ዬሴ፥ ኑ ሙጹሮን ህኑሴ ዶዽ ቤይስኮ ኑ ዬሴ።
47006012	ህኑምበኮ ኑሴ ህ ኬንግቾ ኤሀ ሸዉኩሶሰ ባከ ኑን ህኑሴ ኑ ኬንግቾ ኤሀ ሸዉኩሶ ባንጽኮ።
47006013	አዴይ ቤ ነይሼ ዜሩሴንኬኮ ህኑምበ ተ ዜሩሴ። «ኑን ህኑሴ መቶንኬ ህኑንን ኑሴ ህ ሙጹሮ ዶዽ ቤይሱወይቴ!» ዬይድኮ ህኑሴ ተ ህኔ።
47006014	ዎተ ዎቴ መይደጼይ ዎል ገረ ቱፉቴንኬ ኣዴሡወ አሥታረ ብሹወ ኦጌነ ዎልኮ ብዞ ማዾፍተ። ግዜትየረ ጩቦወረይ ወይድን ዎልኮ ብዞ ኤ ማቄ? ፎእየረ ጬንቻረይ ዎልኮ ወይድ ዬሴሴ ኡ ደንደኤ?
47006015	ክርስቶሰ መሦወረ ሁምበዬ መሦወረይ አበነን ዎለ ኤ ኤኬ? ኣዴሤሳረ ኣዴሡወሳረይ አበነን ዎለ ብዞ ኡ ማቄ?
47006016	ዎንቶ ሀይለ ዘዋረ ዎንቶ ማቁወሰ ዎንቶ መት ኩሡቴሳረይ አበ ሙሆን ኤ ኬንጌ? ኑንመይ ኤንአ ማቄ ዎንቶ ሀይለ ዘወኮ። ዬይድን ዎንቶይ ቤነኮ ኤ ዜርዶ። ኤስን ዜርስኔ «ኡ ግዳከኮ ዬሶ ተ መሄ፥ ኡሳከኮ ሴኬ ሀንኬ ተ ሀንቴ። ተን ኡ ዎንቶኮ ተ ማቄ፥ ኡስን ተ አሥተኮ ኡ ማቄ።
47006017	ዬ ኤ ግሸ ኡ ግዳፈ ሸሁት ኬሱወይቴ ዬይድኮ ተ ህኔ ተን ዎንቶይ። ቱነ ማቄ አበኮ ዶሎፍተ፥ ዶሌ ህ ዼበአይኮ ህኑምበ ታኮ ኤፈኮ ተ ኤኬ።
47006018	ህነዴኮ ተ ማቄ፥ ህኑንን ታሴ ተ ነአጽታረ ተ ቡነይጭታረኮ ህ ማቄ ዬይድኮ ተ ህኔ ተን ኡድ በሴ ደንደኤ ዎንቶይ» ህድኮ ኤ ህዶ።
47007001	ዮነሴ ተ ኤሄ ተ በድቶ! ሃንጽ ኡድ ኑምበ ጎቡሶ ግሸ ቤንቴ ኑ አቾወረ ቤንቱወ ኑ ኦኑንትየረ ቱኑሴ ኡድ አበኮ ገረፈ ኑምበ ኑ ጌሾሼ። ዎንቶ ዠሽሽኔ ኑ ሀይሎንቴ ብዞን ፈጬቴ ኬንጉወሰ ኑ መሄሴ።
47007002	ህ ሙጹሮ ኑሴ ዶኡወይቴ! ኦኔን ሚዾባንጽኮ፥ ኦኔን በይሶባንጽኮ፥ ኦኔ ገረፈን ቃሩስ ኤት ኤሩወንጽኮ።
47007003	ሀ ኤሰ ተይኔስ «ሞዼ ሀንቶበይተኮ» ህድ ህኑምበ ህዬሴ ማቁወሶ። ሀ ኤ ቡሮ ህኑሴ ተ ኦቶንኬ ኑ ሙጹሮወከኮ ህ ዬሴ፥ ዬ ኤ ግሸ ዬሰኮን ሀይዸኮን ህኑናረኮ ኑ ዬሴ።
47007004	ህ ገረ ኤዞ ኬንጉወሶ፥ ህኑነነኮ ኦርጄነ ተ ጬኡቴ። ዬይድዎ ኦርጄነኮ ተ ሚንዴሴ ተ ኦሴይዴሴ፥ መዻከን ዬስኔን ኦርጄነኮ ተ መጌ።
47007005	መቀዶኔ ኑ ሀንዶንየ ለገ ኦጌነ መዸይ ኑ ገረ ኤ ኤሎሰ ባከ አበን ከሤ ኤቶ ባንጽኮ። ብዝ በዴነ ኢለሣረ ከርዴ ፌዴ በዴነ ሙጹሮወነ ዠሼኮ ኑ ኬንግቸ።
47007006	ህደኮን ህግሌ አሥተ ምንሤ ዎንቶይ ትቶ ዮዌነኮ ኑምበ ኤ ምንሶ።
47007007	ኑ ሚንዶስን ኤ ዮዌነዎ ኤ ማዾ ባኔ፥ ህኑናረ ሙት ኤ ሚንዶሱናረኮ። ህኑን ታ ህ ሰዜሳረ ታሴ ህ ህግሎሳረ ህ መዹንጌሳረ ኑኮ ኤ ኦትኔኮ ቡሮሜ ገርስ ተ መዶ።
47007008	ሀ ኤሱሜ ቡሮ ተ ዲዞሱነ ህኑምበ ህግልሰኮን ታሴ ዬ ኤሱነ ህግሉወሶ። ኦዼ ዎገሴዎ ህኑምበ ተ ህግልሶሰ ዬ ዎሶ ተ ዲዞሱነ ኣዴዎ ህግልኮ ተ ዬቸ።
47007009	ሀቴመ መድኮ ተ ዬሴ፥ ተ መዶስን ህግል ህ ጩቦ ዸድ ዎንቶ ገረ ህ ማዾ ግሸ ባከ ህኑምበ ተ ህግልሶሱነ ማቁወሶ። ዮነሴ ህ ህግልሰይ ሀዴ ዎንቶ መሦኬ ማቅቾ ግሸ ኑን አበነን ህኑምበ ሚዾባንጽኮ።
47007010	ዎንቶ መሦኬ ዬሴ ህግልሰይ አሥ ሎሎ ዴጌሦሮንኬ ቤ ጩቦ ዸድ ማቆሮንኬኮ ኤ መሄ። ዬይድ ኤ ማዾ ጌዴ አሥ «አሜ ዎንቶኮ ተ ማዾ?» ዬይድ ህወሶ። አሥ ዎንቶኮ ማቆሮሰ መሁወ ህግልሰይ ሀይቦኮ ኤ ኦኔ።
47007011	ዎንቶ መሦኬ ዬሴ ህግልሰይ አን ብሸ ኣፌ ህኑምበ ኤ ከሶንኬ ቤወይቴ። ዬ ኤስን ህ ኦሴይኔሰ ህ ቤይሶሮንኬ፥ ዬ ጩቦወ ህ ጌሎ ባንኬ ህ አዱሶሮንኬ፥ ኢተ ዜሬ ገረ ህ ሁሎሮንኬኮ ኤ መቶ። ወይዴሴ ዠሼ፥ ወይዴሴ ሰዘ፥ ወይዴሴ ሞዼ ዜሬ ግሸ ኤኤ፥ ወይዴሴ ጩበሤ ሙሬዎ ህኑምበ ኤ ከሶ። ሀ ዜሬሴ ኡድ በዴነ ጌሼ ህ ማቄሰ ህኑምበ ቤይስኮ ህ ዬሴ።
47007012	ዮነሴ ተን ዲዞስ ኑ ግሸ ህ ኤዼሴሰ ዎንቶ ቡሮ ህ ኤሮሮንኬ ባከ ሚዸ አሡሳረ ሚዹተ አሡሳረ ማቁወሶ።
47007013	ዬ ኤሱነኮ ኑ ኦሴይዶ። ኑ ኦሴይዶሱሜን ገርድ ትቶይ መዶሱነ ኑንን ኦርጄነኮ ኑ መዶ። ዬ ኤስን ህ ኡድነ ኤሰ ህ ዶዡሾሹነኮ።
47007014	ትቶ ቡሮኮ ህኑምበ ተ ነሼቸ። ህኑንን ታ ቦርሱሶበይተኮ። ኡድ ዎገ ኣዴዎ ህኑሴ ኑ ኦቶንኬ ትቶኮ ህኑምበ ተ ነሾሽ ኣዴ ማዽ ቤንትኮ ኤ ዬሴ።
47007015	ህ ኡድነ ኤሱሴ ህ ዎሱቶንክየረ ዠሽሽኔ ኮቡርስኔ ኤሰ ህ ሞቶሳረ ትቶይ ቤ መሤንየ ኤ ኬንጌ ኤሀይ ሚንድ ቤንትኮ ኤ ዬሴ።
47007016	ተንን አበ ብሸ ዜሬ ኤ ማዸኮን ህ ግሸ ኤዞ ተ ኬንጉወ ግሸ መድኮ ተ ዬሴ።
47008001	ኑንዶ ነይሽቶ! ዎንቶይ ቤ መሦ ሞዼትየፈ ዴንደሱነ መቀዶኔ ሴየ ሀየ ዬሴ ቤ ዘወ አሥቱሴ አበ ኤ ሀንቶሰ ህ ኤሮሮሰኮ ኑ ዎርጌ።
47008002	ኡሶ ኤለ መዸይ ኦርጄ ማዸኮን ኬደይስኮ ኡ መግቸ። ዥእተ ማዸኮን ዬ መጋፈ ዴንደሱነ ዤርድ ለገኮ ኡ እንዶ።
47008003	ቤ ደንደኤስ ጌኖዎ ኤ ማዾ ባኔ ቤ ደንደኦሜ አፈነ ገርስ ቤ ኤሀነ ኡ እንዶንኬ ዬ ኤሱሴ ተን አቶኮ።
47008004	ይሁደ ዉድየ ዬሴ ኣዴሤስተ መሬሴ ቤ መሴቾሽ አቴሱሜኮ ምንስ ኑምበ ኡ ሽዾ።
47008005	ኡ ሀንቶስ ኑ መሴቾሹሜ ገሬሰኮ። ቡሩስ ቤምበ ላሡሴ ኡ እንዶ፥ ሴኬን ዎንቶ መሦኬ ቤምበ ኑሴ ኡ እንዶ።
47008006	ሀ ሀንተ ቡሮ ሀንቱስቸሽ ትቶ ማቅቾ ግሸ ሀቴ ዤርድ ህ እንጌ እንጎ ጵክል ኤ አልሶሮንኬኮ ኤሰ ኑ ሽዾ።
47008007	ህኑን ኣዴሤነን ማቄ ዜሬነን፥ ኤረነን ማቄ ኡድ ኦጌነ ኦሴዬነን ኑምበ ህ ኤሄ ኤሀነን ኡድ በሱነ ኬደይድኮ ህ ቤንቴሴ። ዬ ኤሱኬ ዤርድ እንጌነ ኦሴይድ ህ ቤንቶሮሰኮ ኦዴ ህድ ህኑምበ ተ ህኔ።
47008008	ሀ ኤሰ ዬይድ ተይኔስ ህኑምበ ዎሴ ማቁወሶ። ዎሴኮፈ ፌዴስት እንጌሴ ዎርጌንኬዎ ህኑን አን ኣሎ እንጌሴ ህ ዎርጌሰ ዎል ደኣ ገድ ቤድ እንጌሴ ህ ዎርጌ ኤሀይ ኣዴ ኤ ማቄንኬ ኤሬሱኮ።
47008009	ኑ ላሥ ዬሱስ ክርስቶሰይ አሡሴ ቤ ኬንጌ መሦ ሞዼትየፈ ዴንስ አበ ኤ ሀንቶሰ ኤረኮ ህ ኤሬ። ዎዱመ ማቅችኔ ህኑሜ ህስኔ ኤ ዥዾ፥ ኤ ዥኤቴይ ህኑን ዎንቶ ቡሮ ዎዱመ ማቆሮሰ ኤ መቶ።
47008010	-
47008011	ሀ ዜሬ ገረ ህኑሴ ጎኤሰ ተ ኦሄስ ሀንቴ ህ አይቴሴሰ ሀንት ህ አልሶሮንኬኮ። ዝምቤሬ እንጌሴዎ ኤ ማዾ ባኔ ቡሮነ መሳስት ህኑምበዎኮ ኤ ማቅቸ። ዬንየ ኦሴይድ ህ ዜርዴቾንኬ ሀቴ ህ ኬንጌስ መኮ ኦሴይድ ሀንት አልሱወይቴ።
47008012	እንጌሴ መሦ ሞዼ ን ኬመአይኮ ዎንቶይ «ሞዼኮ ኔ ሀንቶ» ዬይድ ኤ ህኔስ ኑ ኬንጌስ መኮ ኑ እንጉሱኔኮ ባከ ኑ ኬንጉወሰ እንጌሴ ኑ ከርዱቱሱኔ ማቁወሶ።
47008013	ዬይድ ተ ኦሄስ ህኑን መዹንጌቴ «ፌዴስቱሴ ብሼሬ» ህድ ህዮ ኤ ማዾ ባኔ ህ ኡድነ ዎል ጌኖ ህ ማቆሮሰኮ።
47008014	ህኑን መዹንጌንየ ለገ ኡ ኬንጌስ ህ መዸሴ ህኑምበ መሮሮንኬ ሀቴ ለገ ህ ኬንጌስ ኡ መዸ መሬሴ ማቁወዬ። ዬ ኤሱነኮ ህ ኬንጌ አበኮ ዎሉሴ ዎል ጌኖ ህ ሸሄ።
47008015	ሀ ኤስን «ለገ ጵክለሱሴ ገርድ አቶ ባሶ፥ ኦዼ ጵክለሱሴ ኤርድ ፈጮ ባሶ» ዬይድኮ ኤ ዲዙቴሴ።
47008016	ተን ህኑሴ መሤንኬ ትቶይ ህኑሴ መሦሮንኬ መተ ዎንቶይ ገለቱቱወዬ።
47008017	ትቶይ ሀንዶስ ኑ ሽዾሰ ኤትዎ ኤ ማዾ ባኔ፥ ቤሴ ሀሜሴ ኦርጄነ ቤ ዎርዴቾ ግሸ ቤ መሦናረኮ።
47008018	ሞዼ ኦዶ ኦሄነ ሴየ ሀየ ዬሴ ዎንቶ ዘወሥት ኡድ «ኤስ ሞዼኮ» ህድ ህኔ እንዶ ነኡኮ ኤሳረ ኑ አንሴሴ።
47008019	ዬ ኤሩቴዎን ኤ ማዾ ባኔ እንጎ ኤት ኑ ሀንጉሱኔ ኑረ ኤ ሀሞሮንኬ ሴየ ሀየ ዬሴ ዎንቶ ዘወሥት ኤሰ ጸርድኮ ኡ ዬሴ። ዬ እንጎን ኤት ኑ ሀንጌስ ላሥ ኩሡቶሮሳረ ፌድተ ኑ መሬንኬ ኑ መሦ ሞዼቴ ቤይሴሳረኮ።
47008020	ጵክሉተ ሚዤ ኑ አይኩሱኔ ብዝ ሃሴን ኑ ገረ ቤንቴሜኮ ኑ ኑ ከኬ።
47008021	ኑ መሦይ ላሥ ቡሮዎ ኤ ማዾ ባኔ አሥ ቡሮን ሃሴ ኬንጉወሰ ሀንቴሱኮ።
47008022	አስ ለገ ዎገ ለገ ብሸ ሀንተ ኤ ሀንቶሮንኬ ኡ መትኔ ኦሴይድ ሀንቴሴ ነቁት ቤንቴሴ ኑ እንዶ ነኤ ኡሳረ ዎልኮኮ ሀይ ኑ አንሤ። ሞዼ ህ ሀንቴንኬ ኤ ኤዙወ ግሸ ሀቴን ኦሴይድ ሀንቴሴ ኤ ኬንጌ መሦይ ቡሮሜ ገርዴሴሰኮ።
47008023	ትቶ ግሸ ኦይጬሽ ዬሰአይኮ ኤስ ታረ ዎለ ሀንትየ ዬሴ ሀንተሡኮ። ሀ ኑ እንዶ ነአጽት ግሸ ኦይጬሽ ዬሰአይኮ ኡስ ሴየ ሀየ ዬሴ ዎንቶ ዘወሥት አንሶስታረ ቤ ሀንተነ ክርስቶሰ ኩሤስታረኮ።
47008024	ዮነሴ ኣዴ ኤሀ ህ ኬንጌንክየረ ኑን ህኑምበ ነሼ ነሾይ ኣዴ ኤ ማቄንክየረ ሴየ ሀየ ዬሴ ዎንቶ ዘወሥት ኤሮሮንኬ ኡሱሴ አዱሱወይቴ።
47009001	ይሁደ ዉድየ ዬሴ ሀይለሥቱሴ ሚዤ ኬሴ ግሸ ህኑሴ ዲዜ ዎርጉሱወሶ።
47009002	ዬ ኤስን አከየ ዉዴ ዬሴ ህኑን ዬ ኡስተ መሬሴ ሞዼ ህ መሴቾሸ ኤረኮ ተ ኤሬ። «አከየ ዬሴ ኣዴሤስት ዝምቤርየፈ አይት መሬሴ ነቁትኮ ኡ ዬሴ» ዬይድ ህስኔኮ መቀዶነሥት ቡሮ ህኑምበ ተ ነሼሼ። ፌቶዎ ህኑን መሬሴ ህ ነቁቶስ ፌዴ ለገ አሥትን መሮሮንኬ መትኮ ኤ ዬሴ።
47009003	ሀ ኤሱሴ ህኑምበ ኑ ነሼቾ ነሾይ «የሆኮ ኡ ነሽቸ» ህድ ኑ ህዩቴሜ ዬ እንዶ ነአጽተኮ ተ አንሤ። ቡሮ ህ ግሸ ፌዴስቱኮ ተ ዜርዶንኬ ሚዤ ሀንት ታ ከኩወይቴ።
47009004	ሀልየ መቀዶኔ አሥት ታረ ዎልኮ ሀንድ ህ ሀንቶ ባኔ ኡ ቤተአይኮ ህኑምበ ኑ ነሼ ግሸ ቦርሰኮ ኑ ቦርሴ፥ ህኑንን ኦርጄነኮ ህ ቦርሴ።
47009005	ሀ ኤ ግሸ «እንገኮ ኑ እንጌ» ህድ ህ ህዴቾ ሚዤ ቡሮነ ህ ሀንቶሮሰ ህኑምበ ኡ መሡሶሮሰ ህድ ህስኔ ህኑኮ ተ ሀንጌሱሜ ኤ ቡሮ ሀ እንዶ ነአጽተ «ሀንጉወይቴ!» ህድ ህዬይ ታሴ ዎርጉሴሰ ማዽ ቤንትኮ ኤ ዬሴ። ዬ ኤ ብሸነኮ ህኑኮ ተ ሀንጌንየ ሀንቱት ኤ ከኬ። ህ እንጌስን ኦሰነ ህ ገረፈ ኤቶሰ ኤ ማዾ ባኔ ህ ኤሀነ ህ እንዶንኬኮ ኤ ቤይሴ።
47009006	«ኦዼ አይለስ ኦዼ ከሠኮ ኤ ጵክሌ፥ ለገ አይለስ ለገ ከሠኮ ኤ ጵክሌ» ዬይድ ህኔሰ ገጹወይቴ።
47009007	ዎንቶይ ኤሄስ መገነ እንጌ አሤ ኤ ማቄ ግሸ ቤ ብዝ ብዝነ ቤ ሙጹሮወነ «ሀ ኤሰኮ ተ እንጌ» ህድ ቤ ህዶሰ እንጉወዬ ባከ ህግልስኔ ኦኦይኔ «እንጉወ!» ህድ ኤ ህዩቶ ግሸ እንዶፌ!
47009008	ኡድ ዎገ ኡድ ዎርጉሴ አበኮ ዴጌስ ሞዼ ሀንተ ኡድ ሀንቴሴ ህኑሴ ኤ ዎርጉሴሱሜ አፈነ ገርስ ዎንቶይ አሡሴ ቤ ኬንጌ መሦ ሞዼትየፈ ዴንስ ህኑሴ ለጉሴሱኮ ኤ ደንደኤ።
47009009	ዬ ኤስን «ዤርድ ዥእቱሴ ኤ እንዶ፥ ኤ ግዜቴን ኮሎ መክ ኣሎኮ ኤ ዬሴ» ዬይድኮ ኤ ዲዙቴሴ።
47009010	አይሌሱሴ ሞርኤ ምዮሴ ከሠ እንጌ ዎንቶይ ህ አይሌ ሞርኤ ኩንስ ገርስኮ ኤ እንጌ፥ ህ ግዜቴን ለገ ኣፌ ከጾሮንኬኮ ኤ መሄ።
47009011	ህ እንጌ እንጎ ኣንድ ኡሱሴ ኑ ኤሉሴ አሥት ዎንቶ ኡ ገለቶሮንኬ ኡድዎ ዤርድ ህ እንጎሮንኬ ዎንቶይ ኡድ በሱኮ ህኑሴ ኮስ ኮስ ኤ እንጌ።
47009012	ሚዤነ ህ መሬ መሮይ ሀይለሥት ቤ ዥኤትየፈ ኡ ኬሶሮሰዎ ኤ ማዾ ባኔ ዎንቶሴ ለገ አሥት ኦርጄ ገለተ ኡ ኡቁሶሮሰኮ ኤ መሄ።
47009013	ሚዤ እንጌነ ህ መሬ መሮይ ክርስቶሰ ግሸ ኦሄ ሞዼ ኦዶ ኤት ዎሱቴስተ ህ ማቄንክየረ ኡሱሳረ ፌዴስቱሳረ እንጌሰ ህ ማቄሳረ ኤ ቤይሴ ግሸ ቤ ኡድነኮ ዎንቶ ኡ ገለቴ።
47009014	ዎንቶይ አሡሴ ቤ ኬንጌ ኬደይዴሴ መሦ ሞዼትየፈ ዴንስ ህኑሴ ሞዼ ኤ ሀንቶ ግሸ ኡስን ህኑምበ ሰዝኮ ህኑሴ ዎንቶ ኡ ሽኤ።
47009015	አሥ ዜርድ ደንደኡወ ቤ እንጎነ ዎንቶይ ገለቱቴሴሰ ማቁወዬ።
47010001	ተን ጰውሎሴይ ህ ደኣ ዬስኔ «ናሱወሰኮ» ህ ደኣፈ አሬ ዬስኔ «አሥ ገረ ቦሄይኔሰኮ» ህድ ህዩተስ ክርስቶሰይ ታሴ እንዶ ሼኖናረ ኡለይድ ህዬናረኮ ህኑምበ ተ ሽኤ።
47010002	ህኑምበ ተ ሽኤስን ተ ዮኔንየ ናስ ህኑሴ ዜሬሴ ታ ኤ ዎርጉሱወንኬ ህ መሆሮንኬኮ። አሥ መሦኬ ኑ ሀንቴንኬ መት መሤ ብዝ ብዝ አሥት ቡሮመ ናስ ዜሬሱኮ ተ ደንደኤ።
47010003	ፌቶ አሤ ማዽ ሀ ሰሃ ኑ ዬሰኮን ኑ ደርጌስ አሥ ደርጌሴ ሎሴሴንኬ ማቁወሶ።
47010004	ኤሱነ ኑ ደርጉቴ ቶረ ሚዤይ ቶረሴ ነቁቴሴ ሹች ዴሜ ዎዱሴሴ ደንደኤሰ ዎንቶ ኦሰ ኬንጌሰ ባከ ሀ ሰሀ ገረ ዬሴ አሥ ኤሱነ ደርጌሱኬ ዬሴሰ ማቁወሶ።
47010005	ዎንቶ ኤረ ገረ ዴንድ «ተ ኤረኮ ገሬሰ» ህድ ህስኔ ቤምበ ነሼ መሩወ ኤ መሦወረ ኤ ቤርሳረ ኡድኮ ኑ ቡዴ። አሥ ቤ ብዝ ብዝነ መሤ መሦ ኡድ ድዽኮ ክርስቶሰሴ ኤ ዎሱቶሮሰ ኑ መሄ።
47010006	ህኑን ብዞን ሸሄ ባከ ህ ዎሱቴሰ ኑ ቤዶ ጌዴ ብዝ አበኮነን ዎሱቱወስ ኦኔን ዬሰኮ ሙሬሴ ነቁትኮ ኑ ዬሴ።
47010007	ዜሬ ገረ ህ ያኤስ ዉዴነ ዬሴሰዎ ቤድኮ። ኦኔን «ተን ክርስቶሰሱኮ» ህድ ህደኮ ኑንን ኤሱኬዎ ክርስቶሰሴ ኑ ማቄሰ ኤሩወዬ።
47010008	ላሥ ኑሴ እንዶ አዴቶነ ነሹቱሶሱሜን ገርድ ተ ነሹተኮ ዬ ኤሱነ ቦርሱወሶ። አዴቶ ኑ ኤቶስ ህኑምበ ድቼሼ ባከ ህኑምበ ቡዴሴ ማቁወሶ።
47010009	ዲዝ ተ አንሶ ዎስቱነ ህኑምበ ዠሹሼሼ ኤ ማቄንኬ ህኑምበ ብሾፌ።
47010010	ብዝ ብዝት «ኤ ዲዞ ዎስት ዴጼሳረ ሚሞወረኮ፥ ኤስመይ ኑ ግዳ ዴሞነ ቤንትስኔ ቤሴ ገፈሡኮ ኤ ብሼ፥ ቤ ዜሬንየከ ኤረሥት ዜሬንኬ ዜሩወሶ» ዬይድኮ ኡ ህኔ።
47010011	ዬይድ ህኔ አሥት ዘረ ዬስኔ ዲዝ ኑ አንሶ ዎስቱሴን ኡሳረ ዬስኔ ኑ ሀንቴ ሀንተሴን ኤ ግዳ ሸሆይ ባሰ ኤሩቱወዬ።
47010012	ቤነ ብየ ገለቴ ብዝ ብዝ አሥታረ ኑምበ ዎል ደኣ ገድ ቤዬሴ ዎርጉወንጽኮ። ኡስመይ «ሀ ኤስ ሞዼኮ፥ ሀ ኤስ ኢተኮ» ዬይድ ህዬሴ ፌዴ አሤ ቤንኬ ዬሴሰኮ ኡ ቤኔ። ቤንኬ ዬሴ አሣረ ዎል በድየ ገድኮ ብየ አርስ ኡ ቤኔ። ዬይስ ቤ መቶሱነ ገሤ ቤ ኬንጉወሰኮ ብየ ኡ ቤይሴ።
47010013	ህኑምበ ሀንድ ኑ ኤሎ ኣሎ ዎንቶይ «ሀ ኤ ኣሎ ሀንቱወይቴ!» ህድኮ ኑሴ ሀንተ ኤ እንዶ። ዬ ኤሱነኮ ኑ ጬኡቴሰ ባከ ዬ ኤሱሜ ገርድ ማቁወሶ።
47010014	ሀ ህ ዬሴ ጎዶይ ኤሰ ኑ ሀንቴ ኣሎ ኤ ማቄ ግሸ ክርስቶሰሴ ኦሄ ሞዼ ኦዶ ኦሄሴ ህኑኮ ኑ ሀንዶንየ «ሀ ኤ ኣሎ ሀንቱወይቴ!» ህድ ህዩተ ጎዶፈ ገርዶባንጽኮ።
47010015	ዎንቶይ ኑሴ እንዶ ጎዶፈ ገርድ ፌዴስት ሀንተነ ነሹቱወንጽኮ። ዬ ኤሱኮፈ ህ ኣዴሦይ ድጭሽኔ ኤ ሀንጉሱኔ ኑ ሀንቴ ሀንተን ዎንቶይ ኦቴሴ መክ ኣሎ ህ ግዳ ገርዴሴ ኦጌነ ኤ ድጮሮሰኮ ጎብየ ኑ ዬሴ።
47010016	ዮነሴ ፌዴ አሥ ሀንቶሮንኬ ማዼሴ ጎዶወ ጌል ቡሮ ሀንቱቴቸ ሀንተነ ነሹቴ ባከ ህኑሜ አሬ ዬሴ ዉድት ግዳ ሞዼ ኦዶ ኦሄሴ ደንደአኮ ኑ ደንደኤ።
47010017	«ጬኡቴሴ ዎርጌስ ዎንቶነ ጬኡቱወዬ» ዬይድኮ ኤ ዲዙቴሴ።
47010018	አሥ ገለቱቴሴ ሀንድ ኤ ኤሌስ ዎንቶ ገለትስኔ ባከ ቤነ ብየ ገለትስኔ ማቁወሶ።
47011001	ሀዴ ሙየኬ ኦዼ ተ ዜሬሰ ተ ሙዮንቴ ደንደኡወይቴ። ኣዴዎን ታ ደንደዽኮ ህ ዬሴ።
47011002	ዎንቶይ ህኑሴ ከርዱቴንኬ ተንን ህኑሴ ከርዱቶኮ ከርዱቴ። ህኑሴ ተ ከርዱቴስን ሀዴ ብየ ከቴሴ ዎዱሮይ ብዝ ነኡሴ አይኩቴንኬ ክርስቶሰሴ ህኑምበ ተ አይቴሴ ግሸ ኤ ገረፈ ህ አቴሱሜኮ።
47011003	«ሾሽ ቤ ፈየንኬቴነ ሄዋኔ ቃሩሶንኬ ሀልየ ህ መሦይ ኢት ክርስቶሰሴ ህ ኬንጌ ግዞ ኤሃረ ጌዤትያረ ህ ዸጌን» ህድኮ ተ ሆዴ።
47011004	ብዝ አሥ ህኑኮ ዮድ ህኑሴ ኑ ኦቴቾሸ ማቁወሰ ዬሱሰ ግሸ ፌደ ኤ ኦተኮ ኦኦይኔ ህ ኤቴቾ አያነ ማቁወሰ ፌዴ አያነ ህ ኤፎሮንኬ ኤ መተኮ ኦኦይኔ ህ ሲዴቾ ሞዼ ኦዶ ኤ ማዾ ባኔ ፌዴ ሞዼ ኦዶ ኤ ኦተኮ ምክድኮ ኤት ህ ዸጌ።
47011005	«ሀ አንሡታስት መለኮ» ዬይድ ሂኔስቱሜ ዬኬ ተን ኤሩወሶ ህድኮ ተ መሤ።
47011006	ሞዼ ዜረሤ ማቄ ዼደኮን ፌቶ ኤረ ዼጉወሶ። ዬ ኤሰን ለገ ዎገኮ ለገ ኦጌነ ህኑሴ ኤ ጌሌንኬ ኑ ኦቴሴ።
47011007	አበን ህ ገረፈ ኤቶ በዴስኔ ዎንቶ ሞዼ ኦዶ ህኑሴ ተ ኦቶሱነ ህኑምበ ኬደይስ ተምበ ተ ኡለይሶሱነ «ጩቦኮ ተ ሀንቶ» ዬይድ ህዮወ?
47011008	ህኑምበ መሬሴ ህስኔ ሴየ ሀየ ዬሴ ዎንቶ ዘወሥት ገረፈ ታሴ ሚዤ ኤት ኡሶ ቦንእኮ ተ ዬሴ።
47011009	ህኑናረ ዬስኔ ሚዤ ታ ኤ ዎርጉሶንየ መቀዶኔፈ ዮደ ኑንዶ ነአጽት ሚዤነ ታ ኡ መርዶ ግሸ ኦኔን መዹንሶ ባሶ። ሀቴ ኣሎን ህኑምበ መዹንሶ ባሶ፥ ቡሮ ገረን ህኑምበ መዹንሡወሶ።
47011010	«ቡሮ ገረን ህኑምበ መዹንሡወሶ» ህድ ተ ጬኡቱወንኬ ተምበ ቱጬሼ ደንደኤስ ኦኔን አከየ ዉድየ ባሶ። ክርስቶሰይ ኣዴ ተ ዜሮሮንኬ ተምበ ኤ መቶሱነኮ ኣዴ ተ ዜሬ።
47011011	«ህኑምበ መዹንሡወሶ» ዬይድ ተይኔስ አበሱነ? ህኑምበ ተ ኤሁወ ግሸ? ህኑምበ ተ ኤሄሰ ዎንቶኮ ኤሬሰ።
47011012	«ኑን አንሡተ ጰውሎሴኬኮ ኑ ሀንቴ» ዬይድ ጬኡቴ ፌድት ኤሱነ ኡ ጬኡቴሰ ኡሶ ዼቡሴሴ ሀቴ ህኑምበ ተ መዹንሡወንኬ ቡሮ ገረን መዹንሡወሶ።
47011013	ዬ ኡሱኬ ዬሴ አሥት ክርስቶሰይ አንሴቾሽተ ብየ ብሹሽ «አንሡታስተኮ ኑን» ህድ ዛደሤ ማቄስታረ ቃሩስ ሀንቴ ሀንተሥታረኮ።
47011014	ሀ ኤስ ምጩሼ ዜሬ ማቁወሶ። ፌቶ ሁምበዬይ ፎኤ ዎሰሤ ቤምበ መት ኡቁሴሴ ደንደአኮ ኤ ደንደኤ።
47011015	ሀ ኤ ግሸ ሁምበዬሴ ሀንቴስት ግዜቴሴ ሀንቴስተ ብየ ኡ ብሹሸኮ ምጩሹወሾ። ኣልጭራከ ቤ ሀንተኬኮ ኡ ዴጌሤ።
47011016	«ኦኔን ሀዴ ሙየኬ ታ ቤዶፌ» ህድ ህስኔኮ ሴኬ መት ህኑሴ ተ ኦሄ። ሀዴ ሙየኬ ታ ቤተአይኮ ኦዼ ጬኡቴሴ ተ ደንደኦሮንኬ ሙየኬ መት ተምበ ኤኩወይቴ።
47011017	ጬኡቴ ግሸ ተ ዜሩሱኔ ሀዴ ሙየኬ ባከ ላሥ መሦኬ ማቁወሶ።
47011018	ለገ አሥት ሀ ሰሀ ዜሬነ ኡ ጬኡቴ ግሸ ተንን ጬኡቶኮ ተ ጬኡቴ።
47011019	ህኑን ህኑሴ ገሠሥተ ማዽየኔመ ዎንቶ ቡሮ ሙይተ ማቄስተ ደንደዽ ህ ኤኬስ?
47011020	ኦኔን ሀዴ ማለኬ ህኑምበ መተኮ፥ ኦኔን ህኑምበ «ታ ሙሱወ፥ ታ ኡሹወ» ህድ ኤ መዹንሰኮ፥ ኦኔን ብየ ጎኤሰ ህ ገረፈ ኤ ኤተኮ፥ ኦኔን ህኑምበ ሃሰኮ፥ ኦኔን ህኑምበ ኤርሰኮ ኡሱሴ ሲተኮ ህ ሲኔ።
47011021	ኑንመይ ፌቶ ዬ ኤሰ ሀንቴሴ ኤሁወስተ ኑ ማቅቾሸ ቦርስስንየ ተ ኦሄ? ኦኔን ናስ ጬኡቴሴ ዎርደኮ ተንን ናስኮ ኤሱኬ ተ ጬኡቴ። ዬይድን ተ ህኔስ ሀቴ ሙየ ብሽኮ።
47011022	ኡስ እብረሥቱወ? ተንን እብረሡኮ። ኡስ እስረኤለሥቱወ? ተንን እስረኤለሡኮ። ኡስ አብረሃሜ ፍረ ፊጻ? ተንን አብረሃሜ ፍረ ፊጸኮ።
47011023	ኡስ ክርስቶሰሴ ሀንተሥቱወ? ተንን ኡሱሜ ገሬ ክርስቶሰ ሀንተሡኮ። ሀ ኤሰን ሀዴ ጎዤሼ አሡኬ ማዽኮ ተ ዜሬ። ተን ኡሱሜ ገርድኮ ሀንት ተ ገቶ፥ ኡሱሜ ገርድኮ ለገ ዎጋከ ተ ቱፉቶ፥ ኡሱሜ ገርድኮ ለገ ዎጋከ ተ ዱሩቶ፥ ኡሱሜ ገርድኮ ለገ ዎጋከ ሀይቦ ኑናፈ ተ አቶ።
47011024	አይሁደሥት ዥራፌነ እችች ዎገ ሀይዝ ተመ ኦዱፌ ሀይዝ ተመ ኦዱፌይስ ታ ኡ ኦጾ።
47011025	ሀይዝ ዎገን ከሎነ ተ ኦጹቶ፥ ብዝ ዎገ ሹቹነ ተ እጩቶ። ኤሰ ተ ሀንግቾ መርከብት ሀይዝ ዎገ ሜዾ፥ ብዝ ዎገ መርከቤይ ሜዽኔ ቀመ ዎንተ በገዴ ገረ ተ ዬቸ።
47011026	ለገ ዎገ ኦጌ ሀሜነ፥ ዋሥ ክሡነ፥ ፉሎነ፥ ከተመ ግዳነን ማቄ ሰሀ ሜላከን በገዴ ገረን መዹንድኮ ተ ዬቸ። ተ በዴ ማቄ አይሁደሥተን ማቄ አይሁደ ማቁወስት ታ መዹንስኮ ኡ ዬቸ። ዬይድዎ «ኣዴሤስተኮ ኑን» ህድ ህኔ ዛደሥትን ታ መዹንስኮ ኡ ዬቸ።
47011027	ለገኮ ተ ከርዱቶ፥ ለገኮ ተ ገቶ፥ ለገ ዎገኮ ጌሁንሤ ተ ዼዶ፥ ተ ናይዶ፥ ተ ሰዞ። ለገ ዎገ ከሠን ተ ዼዶ፥ ቶየነን፥ ማኦ ዼቤነን ተ መዹንዶ።
47011028	ሀ ኤሱሜ ፌደ ታ ኤለ መዸ የሀ ዸድ ዎንተነ ዎንተነ ታ ዴጼስ ኡድ ሴየ ሀየ ዬሴ ዎንቶ ዘወ አሥት ግሸ መሤኮ።
47011029	ብዝ አሥ ገፈሤ ማቁሱኔ ተንን ኤሳረ ገፈሡኮ ማቄ። ብዝ አሥ ጩቦነ ኡንጉሱኔ ታ ሁሉሰኮ ኤ ሁሉሴ።
47011030	ጬኡቴ ዎርጎአይኮ ተ ጬኡቴስ ተ ገፌቴ ቤይሴ ዜርቱነኮ።
47011031	ኮሎ መክ ኣሎ ገለቱቴሴ ኑ ላሥ ዬሱስ ክርስቶሳዴ ማቄ ዎንቶይ ተ ዛዱወንኬ ኤረኮ ኤ ኤሬ።
47011032	ደመስቆ ከተማ ተ ዬቾንየ ካት አርታሴ ኦሞነ ዬ ከተመ አህቸሽ ታ አይኬሴ ዎርድኮ ከተመ ሱመ ኣሎ ኤ ከፉስቸ።
47011033	አሥት ሹች ቄይሽ መስኮትያነ ታ ኮፋ ገድ ኡ ሆስኔ ኤ ኩችየፈ ተ ቱልጾ።
47012001	ፌቶ አበን ጬኡቴይ ጎኡወሰ ማዸኮን ጬኡቴኮ ታ ኤ ዎርጉሴ። ተ ጬኡቴስን ላሥ እንዶ ሀረጄናረ ኤ አዱሶሱናረኮ።
47012002	ተመ ኦይድ ቤረ ቡሮ ሀይሶ አፈይ ዬሴ ኣሎ ኤፉት ሀንደ ክርስቶሰ ኣዴሥቸ ብዝ አሡኮ ተ ኤሬ። ኤ ሀንዶስ አቾነ ኦኦይኔ ሀረጄነ ኤ ማቄሰ ተን ኤሩወሶ፥ ዎንቶመይ ኤረኮ ኤሬ።
47012003	-
47012004	ኤፉት ገነትየ ሀንድ ኤ ቤዶንኬ ኤረኮ ተ ኤሬ። ኤ ሀንዶስን አቾነ ኦኦይኔ ሀረጄነ ኤ ማቄሰ ኤሩወሶ፥ ዎንቶመይ ኤረኮ ኤሬ። የሀን አሥ ቤ ኑነነ ዜርድ «ሀ ኤሰኮ» ህድ አዱሴሴ ደንደኡወሰ አሥ ዜሩወንኬ ቱጩቴሴሰ ኤ ሲዶ።
47012005	ዬ ኤሱኬ ዬሴ አሡነኮ ተ ጬኡቴ፥ ታሴመ ተ ገፌቴዎ ባከ ፌደይ ኤሱነ ተ ጬኡቴስ ባሶ።
47012006	ተ ጬኡተኮን ተ ጬኡቴስ ፌቶ ኣዴ ኤ ማቄ ግሸ ተ ጬኡቶሱነ ሙየ ማቁወሶ። ኦኔን ተ ገረ ቤ ቤኔሱናረ ተ ግሸ ቤ ሲኔሱናረ ገርስ ታ ኬደይሴ ሱንሤ ታሴ ኤ እንጌሱሜኮ ጬኡቴ ገረፈ ታ ተ ከኬ።
47012007	ተ ቤዶ መለ መለ ማቄ ዜርቱነ ተ ዋሬሜ ተ አቾ ሀዴ አንኬኬ ጨዴ መዸኮ ታሴ እንጉተ። ዬ ኤስን ሁምበዬ ዎሰሤ ማዽ ታ መዹንሥስኔኮ ተ ዋሩወንኬ ኤ መሄ።
47012008	ሀ ታ መዹንሤ አበኮ ተ ገረፈ ኤ ኦሦሮሰ ላሤን ሀይዝ ዎገኮ ተ ሽዾ።
47012009	«አሥ ገፈሤ ማቄንየከ ተ ኦሰይ ገርዴሴሰ ኤ ሀንቴ ግሸ ኔሴ ተ ኬንጌ መሦ ሞዼቴይ ኤለኮ ኤ ኤሌ» ዬይድ ታኮ ኤ ህዶ። ሀ ኤ ግሸ ክርስቶሰ ኦሰይ ታከ ዬስ ኤ ሀንቶሮሰ አን ዎገን ተ ገፌቴነ ጬኡቴኮ ተ ኤሄ።
47012010	ኦሰ ተ ዴጌሤስ ገፈሤ ማዽ ተ ቤንቴንየ ኤ ማቄ ግሸ ክርስቶሰሜ ህስኔ ገፈሤ ማቅስኔ፥ ጬሹትስኔ፥ መዹንግስኔ፥ ዋዬ ቤስኔ፥ ዤቴ ቤስኔ መገኮ ተ መጌ።
47012011	ተ ጬኡቶሱነ ሙየኮ ተ ማዾ። ዬይስ ተምበ መተስ ህኑምበኮ። ተን ተምበ ነሼሹሜ ተምበ ነሸሼሽት ህኑምበኮ ኤ ማቅቸ። ፌቶ ተን ኤሮ ተ ማዸኮን «ሀ አንሡታስት መለኮ» ዬይድ ሂኔስቱሜ አን በሱነን ዬኬ ኤሩወሶ።
47012012	ኣዴነ አንሡተሴ ተ ማቄሰ ተምበ ቤይሴ አበኮይ ህኑናረ ዬስኔ ደንደኦነ ተ ሀንቶ ሀንትተኮ። ዬ ኡስትን ዎንቶ ኦሰ ቤይሴስታረ ምጩሼ አበክታረኮ።
47012013	ሴየ ሀየ ዬሴ ዎንቶ ዘወ አሥቱሴ መት ህኑሴ መሄ ተ ዼዶይ አበን? «ህ ገረ ዴጹወሶ» ህድኮ ተ ህዶ። ህኔ ዬ ኤስ በይሶ ማቆአይኮ ታ ማሩወይቴ።
47012014	ህኑኮ ሀሜሴ ተ ነቁቱሱኔ ሀ ኤስ ሀይሶኮ። ተን ዎርጌስ ህኑምበ ባከ ህ ሚዤ ኤ ማቁወ ግሸ ህ ገረ ዴጼ ዎርጉወሶ። ቤ ነይሹሼ ሚዤ ጵክሌስ ዬለ ጌርቱኮ ባከ ነይሽት ብየ ዬለ ጌሩሴ ሚዤ ጵክሉቱወሶ።
47012015	ህኑሜ ህስኔ ተ ሚዤን ተምበን ገርስ ተ እንደኮ መጉሰኮ ታ ኤ መጉሴ። ህኔ ተን ህኑምበ ሀ ኤ ኣሎ ሞዹስ ኤሁሱኔ ህኑን አበሱነ ታሴ ህ ገዎ ህ ጹንሤ?
47012016	ብዝ ብዝት መሤንኬ ኣዴዎ ተን ህ ገረ ዴጾ ባሶ። ዬይድ ኡ መሰኮን ፈየንኬቴናረ ቃሩሴናረ ህኑምበ ታኮ ተ መቶንኬኮ ኡሱሴ ኤ ብሼ።
47012017	ሀልየ ህኑኮ ተ አንሶ አሡከፈ ብዝ አሥ በዴነን ፌቶ ህ ገረፈ ቃሩስ ኤትየ ተ ዬሴ?
47012018	ትቶይ ህኑኮ ሀሞሮሰኮ ኤሰ ሽዽ ኤሳረ እንዶ ነኤን ተ አንሶ። ህኔ ትቶይ ህኑምበ ቃሩስየ ህ ገረፈ ኤ ኤቶ? ኤ መሦወረ ተ መሦወረይ ብዞ ማቁወድየ ዬቸ? ኑ ሀሞን ብዞ ማቁወድየ ዬቸ?
47012019	ሀቴ ኣሎ ኑ ዜሬስ ኑ ገረ ዮኔ ዜሬ ቱጬሼ ኑ ዜሬሰኮ ህኑምበ ኤ ብሼ? ዬይድ ማቁወሶ። ኑ ኤሄ ኑ በድቶ! ክርስቶሰ ሀንተሤ ኑ ማቄሱነ ዎንቶ ቡሮ ህኑሴ ኑ ሀንቴስ ህኑምበ ድቼሼ ዎርድኮ።
47012020	«ህኑኮ ሀንድ ዎለ ኑ ሙሄንየ ሀልየከ ተን ዎርጌንኬ ማዾ በድ ህ ዬሱንየ ህኑምበ ተ ዴጌሤን? ዬይድዎ አስ ህኑንን ዎርጌንኬ ማዾ በድ ተ ዬሱንየ ህኑን ታ ዴጌሤን?» ህድኮ ተ ሆዴ። ዬይድዎ «ህኑከ ቤርሰይ፥ ዺዸይ፥ ሁለይ፥ ቤ በዴ ማቄሰ ኤት ዎኬ ኬደይሴይ፥ አሥ ሱንሤ በይሴይ፥ ጉንጬይ፥ ነሹቴይ፥ ኮይስ ዬ ኡስቱወ ሀልየ ህኑከ ዬሰን?» ህድኮ ተ ሆዴ።
47012021	አስ ሴኬ ህኑኮ ተ ሀሞሮንየ ተ ዎንቶይ ሀልየ ህ ቡሮ ታ ቦርሱሴሜኮ ተ ሆዴ። ሀ ኤሱሜ ቡሮ ጩቦ ሀንተ ለገ አሥት ዬ ቤ ሀንቶ ኢቴትየፈን ማቄ ለጌቶወፋረ ሴፉሴ ሀንተ ሀንትየፋረ ቤ ጩቦ ዸድ ማዾ ባ አሥት ግሸ ተ ህግሌን ህስኔኮ መስ ተ ሆዴ።
47013001	ዮነሴ ህኑኮ ተ ሀንጉሱኔ ሀ ኤስ ሀይሶኮ። ዬቦ «ኡድ ሉፎይ ኣዴ ማቄንኬ ኤ ኤሩቴስ ለምኡነ ኦኦይኔ ሀይዝ አቶነኮ» ዬይድኮ ኤ ዲዙቴሴ።
47013002	ለኮ ዎገ ህኑምበ ቤዬሴ ተ ሀንዶንየ ምንስ ተ ኦቴቾንኬ ሀቴን አስ ዘረ ዬስኔ ሀ ኤሱሜ ቡሮ ጩቦ ሀንታስቱሳረ ፌዴስቱሳረ ተ ኦቴቾንኬ «ሴኬ ህኑኮ ተ ሀሞሮንየ ኦኔሴን ህግሉወሶ» ህድኮ ተ ኦሄ።
47013003	ተ ህግሉወስን ተ በዴነ ዜሬስ ክርስቶሰ ኤ ማቄንኬ ኤሬሴ አቶ ህ ዎርጌ ግሸኮ። ኤስ ህኑከ ሀንትስኔ ኦሰሡኮ ባከ ገፈሤ ማቁወሶ።
47013004	ሱጹት ኤ ሀይዾስ ገፈሤ ብሽ ኤ ማዸኮን ሀቴመ ዎንቶ ኦሰነ ኤንአ ማዽኮ ኤ ዬሴ። ኑንን ኤሳረ ዎልኮ ገፈሥተኮ ኑ ማዼሴ። ገፈሤ ማዸኮን ኤሳረ ዎለ ኤንአ ማዽ ዬስኔ ዎንቶይ እንዶ ኦሰነኮ ህኑሴ ኑ ሀንቴ።
47013005	ኣዴሦ ኦግየ ህ ዬሴሰ ኤሬሴ ህኑምበ ሆስ ኬስ አርስ ቤወይቴ። ዬይስ አርስ ህ ቤሱኔ ኤ ኦግየ ዼደስተዎ ባከ ዬሱስ ክርስቶሰይ ህኑከ ዬሴሰ ኤሬኮ ህኑምበ ኤ ዎርጉሴ።
47013006	ኑንን ኑምበ ሆስ ኬስ ቤድ ዎንቶ ኦግየ ኑ ዬሴንኬ ኤርድኮ ኑ ዬሴ። ዬ ኤሰ ህ ኤሬንኬ ጎበኮ ተ ጎቤ።
47013007	ሀቴን አበን ኢተ ህ ሀንቱወንኬኮ ዎንቶ ኑ ሽኤ። ዎንቶ ኑ ሽኤስን «ዎንቶ ኦግየከኮ ኑ ዬሴ» ህድ ኑምበ ነሼሼ ማቁወሶ። «ዎንቶ ኦግየፈ ኡንድኮ ኡ ዬሴ» ህድ ህዩተኮን ሞዼ ሀንተ ህ ሀንቶሮንኬኮ ኑ ሽኤ።
47013008	ዬ ኤስን ኣዴሜ ህስኔ ኑ ሀንቴሰ ባከ ኣዴይ እንጸኤሰ አበን ሀንቱወንጽኮ።
47013009	ኑን ገፈሤ ማቁሱኔ ህኑን ኦሰሤ ማዸኮ መገኮ ኑ መጌ። አስ ዎንቶ ኑ ሽኤስን ፈጬቴ ኬንጉወሰ ህ ማቆሮሰኮ።
47013010	ዘረ ዬስኔ ሀ ኤሰ ህኑሴ ተ ዲዞስ ህኑኮ ተ ሀንጌንየ ተ ኬንጌ አዴቶ ኦሰነ ተ ጎኡቴሱሜኮ። ላሥ ታሴ አዴቶ ኤ እንዶስ ህኑምበ ተ ድቾሮሰ ባከ ህኑምበ ተ ቡዶሮሰ ማቁወሶ።
47013011	ዮነሴ ኑንዶ ነይሽቶ፥ ሞዼነ ዬሱወይቴ፥ ፈጬቴ ኬንጉወሰ ማቄሴ ከርዱቱወይቴ፥ ተ ኦቶሰን ስወይቴ፥ ብዝ መሦነ ዬሱወይቴ፥ ዎለ ሞዼቴነ ዬሱወይቴ፥ ህኬቴኮ ኤሃረ ሞዼትየረ እንጌ ዎንቶይ ህኑናረ ዎልኮ ኤ ዬሴ።
47013012	እንዶ ነይሹኬይስ ዎለ ሙጽ ዎለ ሰዉሱወይቴ።
47013013	ሀይለሥተ ማቄስት ኡድ «ሞዽየ ሰወ ህ ዬሴ?» ህድኮ ኡ ሰዉሴ።
47013014	ላሥ ዬሱስ ክርስቶሰይ አሡሴ ኬንጌ መሦ ሞዼቴይ፥ ዎንቶ ኤሀይ፥ አያነ ጌሽ እንጌ ብዜቶይ ህ ኡድየረ ዬሱወዬ።
48001001	አሡኮፈ ኦኦይኔ አሡነ ኤ ማዾ ባኔ ዬሱስ ክርስቶሰናረ ሀይቦወፈ ኤሰ ዴንሰ አዴ ማቄ ዎንቶናረ አንሡተሴ ማዽ ማጌተ ጰውሎሴኮፈ።
48001002	ታረ ኡድ ታረ ዬሴ እንዶ ነይሻረይ ገለትየ ዉድየ ቤ ጎዶወ ጎዶወ ዬሴ ዎንቶ ዘወ አሥቱኮ ሀ ዎሶ ኑ አንሤ።
48001003	ኑሴ አዴ ማቄ ዎንቶወረ ላሥ ዬሱስ ክርስቶሳረይ አሡሴ ኬንጌ ሞዼ መሦወረ ሞዼትየረይ ህኑሴ ማቁወዬ።
48001004	ኑሴ አዴ ማቄ ዎንቶ መሦኬ ሀ ኢተ ሰሃፈ ኑምበ ኬሴሴ ክርስቶሰይ ኑ ጩቦ ግሸኮ ብየ ገርስ ኤ እንዶ።
48001005	ኮሎ ኣሎ ዎንቶሴ ኩሠይ ማቁወዬ። አሜን።
48001006	ክርስቶሰ በዴነ አሡሴ ቤ ኬንጌ መሦ ሞዼትየፈ ዴንስ ህኑምበ ጼይዴቸ ዎንቶ ዸድ ፌዴ ሞዼ ኦዶ ህድ ሂኔሳ አሌይድ አርትየ ህ ዬሴስ ምጩሸኮ ታ ኤ ምጩሼ።
48001007	ህ ቡሮ በይሴስታረ ክርስቶሰ ግሸ ኦሄ ሞዼ ኦዶ አርሤሴ ዎርጌስታረይ ብዝ ብዝ አሥት ኡ ዬሴሰ ባከ ኣዴዎ ፌዴ ሞዼ ኦዶይ ባሶ።
48001008	ኑን ኤ ማዸኮ ኦኦይኔ አፋፈ ዮደ ዎንቶ ዎሰሤን ፌቶ ኤ ማዸኮ ኑን ህኑሴ ኦቴቾ ሞዼ ኦዶሜ ፌዴ ሞዼ ኦዶ ህድ ህዩቴሰ ህኑሴ ኤ ኦሆአይኮ ዬ ኤስ ኣጩቴሴሰ ማቁወዬ።
48001009	ሀ ኤሱሜ ቡሮ ኑ ኦቴቾንኬ ሀቴን ኮስኮ ተ ኦሄ። ህኑን ሲድ ህ ኤቴቾ ሀ ሞዼ ኦዶሜ ፌዴ ሞዼ ኦዶ ህድ ህዩቴሰ ኦኔን ህኑሴ ኦሆአይኮ ኣጩቴሴሰ ማቁወዬ።
48001010	ህኔ ተን ዎርጌስ አሥ ተምበ ነሾሮሱወን ዎንቶይ ተምበ ነሾሮሰን? ተን ዎርጌስ አሤ መጉሴሱወ? አሤ መጉሴሴ ዎርዴሰኮመ ክርስቶሰ ማለ ማቁወድኮ ተ ዬቸ።
48001011	ኑንዶ ነይሽቶ! ህኑሴ ተ ኦቶ ሞዼ ኦዶይ አሡኮፈ ቤንተሴ ኤ ማቁወንኬኮ ህ ኤሮሮሰ ተ ዎርጌ።
48001012	ዬ ኤሰን ታሴ አዱሰይ ዬሱስ ክርስቶሰኮ ባከ አሡኮፈ ኤቶ ባሶ፥ አሥን ተምበ ኤሩሶ ባሶ።
48001013	ቡሮ ብዝ ሙጹሮነ አይሁደ ዎገነ ተ ዬቾንኬ ሲድኮ ህ ዬቸ። ዎንቶ ዘወ አሥተ ህግልሰ ኬንጉወሰ ኡሶ ዋዬ ቤይስ በይሴሴ ተ ዎርግቸ።
48001014	ተ ዬቾ ቤረ ተ መኮ ማቅቸ ለገ አይሁደሥቱከፈ ዎገ ከፌነ ኡሶ ኡድ ገሮኮ ተ ገርቸ። ኑወድየጽት ዎገ ግሸን ኡሱሜ ገርድ ኤዼሴሰኮ ተ ማቅቸ።
48001015	-
48001016	ዎንቶይ ተ ዬሉቶ ባኔኮ ቡሮዎ ታ ኤ ጸርዶ። አይሁደ ማቁወስቱሴ ኤ ዬሌ ግሸ ሞዼ ኦዶ ተ ኦሆሮሰ ቤ ዬሌ ታሴ አዱሴሴ ቤ ዎርዶ ዎገ ቤ ኬንጌ መሦ ሞዼቴነኮ ታ ኤ ጼይዶ። «ሀቴ አም ተ ሀንቶ?» ህድ ኤሳረ ዎልኮ መሦ ተ አርሶስ ባሶ።
48001017	ዬይድዎ ታሜ ቡሮ አንሡታስተ ማቅቸሽታረን ዎለ ሙሄሴ ዬሩሰሌሜ ሀንዶ ባሶ። ኡሱኮ ሀሜኮፈ አረቤ ዉዴኮ ተ ሀንዶ፥ የሀፈን ማዽ ደመስቆ ሀንኬ ተ ዮዶ።
48001018	ሀይዝ ቤረ ጌዴ ጴጽሮሴ ቤዬሴ ዬሩሰሌሜ ሀንድ ኤ ደኣ ተመ እችች ዎንተ ኣሎ ተ ዴጮ።
48001019	ኤሳረ ላሥ ዬሱሰይንዶ ነኤ ማቄ የይቆብየረ ተ ቤዶሰ ባከ አንሡታስታፈ ፌደ ኦኔን ቤዶ ባሶ።
48001020	ሀ ኤሰ ህኑሴ ዲዝስኔ ተ ኦሄስ ኣዴኮ። ፌቶ ዎንቶኮ ኤሬሰ ዛዱወሶ።
48001021	ዬ ኤ ጌዴን ሶርየ ዉድየካረ ክልቅየ ዉድየካረኮ ተ ሀንዶ።
48001022	ክርስቶሰ ኣዴስ ይሁደ ዉድየ ቤ ጎዶወ ጎዶወ ዬሴ ዎንቶ ዘወ አሥት ታረ ሙት ዴሞነ ታ ኤሩወድኮ ኡ ዬቸ።
48001023	«ቡሮ ኑምበ ዋዬ ቤይስቸ አሥ በይሴሴ ቤ ህቾ ኣዴሦ ግሸ ሀቴ ኤሩስየኮ ኤ ዬሴ» ዬይድ ህኔ ኦዶዎኮ ኡ ሲዴቸ።
48001024	ተ ግሸን ዎንቶ ኡ ገለትቸ።
48002001	ተመ ኦይድ ቤረ ጌዴኮ ሴኬ አስ በርነባስየረ ዬሩሰሌሜ ተ ሀንዶ። ትቶን ታረ ኤት ተ ሀንዴቸ።
48002002	ተ ሀንዶስን ዎንቶይ ተ ሀሞሮንኬ ታሴ አዱሶ ግሸኮ። ቡሮ ተ ሀንቴቾሸን ማቄ ሀቴ ተ ሀንቴሰን ሜለ ኤ አቴሱሜ ህስኔ አይሁደ ማቁወስቱሴ ተ ኦህየ ዬሴ ሞዼ ኦዶይ አበ ማቄሰ ዱርኬስተ ኡ ጎሼዎ ጵክልኮ ኡሱኮ ተ ኦቶ።
48002003	ፌቶ ታረ ዬቸ ትቶይ ግርከሤ ማዸኮን «ገደ ኡቱወዬ!» ህድ መዹንሡቶ ባሶ።
48002004	ዬ ኤ ብሸ ዜሬይ ኤ ዴንዶስን ኑ ግደ ኣችያነ ቱልጽ ጌለ ብዝ ብዝ ኣዴሤስተ ብሽ ዬሴ ዛደሥት ዬሱስ ክርስቶሰነ ማኬቶወፈ ኑ ኬሴቾሸ ዎሽ ቤድ ማልተ ኑ መሄሴ መስ ኡ ዬቾ ግሸኮ።
48002005	ኑንመይ ሞዼ ኦዶ ኦሄ ኣዴይ ህኑከ ሚንድ ዬሶሮሰ ህስኔ ብዝየከን ኡ ኦቶሰ ኤቶባንጽኮ።
48002006	ዱርኬስተ ብሽ ቤንቴስትመይ ሀ ተ ኦሄ ሞዼ ኦዶ ገረ ኡ ኮሴ በስ ባሶ። «ዱርኬስተ ብሽ ቤንቴስተ» ህድ ተ ህዶስ ዎንቶይ አሥ ኣፉሸ ቤድ ሀንቱወ ግሻረ ኡሶ ዠሽ ተ ሆዴስ ባ ግሻረኮ።
48002007	ተ ኦቶ ሞዼ ኦዶ ገረ ኮሴኮፈ ዎንቶይ ጴጽሮሴ አይሁደሥቱሴ ሞዼ ኦዶ ኤ ኦሆሮሰ ኦዴይድ ህስኔ ቤ መቶንኬ ተምበን አይሁደ ማቁወስቱሴ ተ ኦሆሮንኬ ኤ መቶሰ ኡ ገጾ።
48002008	ጴጽሮሴን አንሡተሴ መት አይሁደሥቱሴ ኤ ሀንቶሮሰ መተ ዎንቶይ ታን አንሡተሴ መት አይሁደ ማቁወስቱሴ ተ ሀንቶሮሰኮ ኤ መቶ።
48002009	ሀዴ ብዶኬ ቤዩቴስት የይቆቤይ ጴጽሮስየረ ዮሀንስየረይ ዎንቶይ ቤ መሦ ሞዼትየፈ ታሴ እንዶ ሀንተ ገጽ ቤ ቤዶንየ ታረ በርነባስየረይ ኡሱሳረ ዎለ ብዝ ሀንተ ኑ ሀንቴንኬ ቤይሴሴ ኑ ኦሽች ኩቼ ኡ አይቶ። ኑን አይሁደ ማቁወስቱኮ ሀሞሮሰ ኡስን አይሁደሥቱኮ ሀንጎሮሰ ዎለ ኑ ኩንዶ።
48002010	ኦዴ ህድ ኑኮ ሞዹስ ኡ ኦቶስ ኡ ግዳከ ዬሴ ዥእተ ኑ መሦሮሰዎኮ። ተንን ኡሶ መሬሴ ኬደይስኮ መሥየ ተ ዬቸ።
48002011	ጴጽሮሴይ አንጾክየ ከተማ ዮዶ ጌዴ ኣዴዎ ሀል ኤ ዬቾ ግሸ ዴሞነ ኤሰ ሙት «በይስኮ ኔ ዬሴ» ህድ ኤሰ ተ ገይሎ።
48002012	የይቆቤይ አንሴቾ ብዝ ብዝ አሥት አንጾክየ ዮዶ በድ ኡ ዬሱኔ ጴጽሮሴይ አይሁደ ማቁወስታረኮ ዎልኮ ምየኮ ኤ ዬቸ። ኡስ ዮዶ ጌዴመ «አይሁደ ማቁወስት ገደ ኡቱወዬ» ዬይድ ህኔ አይሁደሥተ ዠሽ ቤ ጌዴ ጌዴ ህዬ አይት አይሁደ ማቁወስቱካፈ ኤ ሸሁቶ።
48002013	ብዝ ብዝ ኣዴሥየ ዬቸ አይሁደሥት ጴጽሮሴኬዎ ሉቄ ኡ አይቶ። በርነባሴን ፌቶ ዬ ኤሱነ ጎቹት ኡሳከ ጌልኮ ኤ ዬቸ።
48002014	ሀንትየ ኡ ዬሴ ሀንተይ ሞዼ ኦዶይ ኦሄ ኣድየረ ዎለ ኤኩወሰ ኤ ማቄሰ ተ ኤርዶ ጌዴ ጴጽሮሴን «ኔን አይሁደሤ ማቅስኔ አይሁደሥት ዎገኬ ኤ ማዾ ባኔ አይሁደ ማቁወስት ዎገኬኮ ዬስየ ኔ ዬቸ። ህኔ አይሁደ ማቁወስት አይሁደ ዎገኬ ኡ ዬሶሮሰ አሜ ኡሶ ኔ መዹንሤ?» ዬይድ ህስኔ ኡድየዴ ቡሮ ኤሰ ተ ገይሎ።
48002015	ኑ ዬሉቴነ ኑን ኣዴዎ አይሁደሥተኮ። ጩበቼ ማቄ አይሁደ ማቁወስተ ዬይድ ህዩቴስተ ማቁወንጽኮ።
48002016	አሥ ግዜስ ዬሱስ ክርስቶሰ ኣዴስ ባከ ሙሴ ዎገ ከፌነ ኤ ማቁወንኬ ኤረኮ ኑ ኤሬ። ኑንን ዎገ ከፌነ ኤ ማዾ ባኔ ክርስቶሰ ኣዴሤነ ግዞሮንኬ ዬሱስ ክርስቶሰ ኣዴስኮ ኑ ዬሴ። ኦኔን ሙሴ ዎገ ከፌነ ዎንቶ ቡሮ ግዙወሶ።
48002017	«ክርስቶሳረ ብዞ ኑ ማዾሱነኮ ግዜቴ ኑ ዴጌሶ» ህድ ጎቤ መህስኔ ዎገ ከኩወ ጩበችተ ማዽ ኑ ቤንቶ ጌዴ ህኔ ጩቦይ ኣኮሮንኬ መሄስ ክርስቶሰኮ ህድ ህዮወ? ፌቶ ዬይድ ህዮ ማቁወሶ።
48002018	ዎገ ዴንስ ተ ኦሶ ጌዴ ዬ ኤሰ ሴኬ ኤሴሰ ተ ማዸኮ ኣዴዎ ዎገ ገርደሴ ተ ማቄንኬኮ ተ ገረ ተ አዱሴ።
48002019	ዎንቶሴ ተ ዬሶሮሰ ዎጋፈ ዴንደሱነ ዎገሴ ሀይዽ ኤ ገረፈ ሸሁትኮ ተ ዬሴ።
48002020	ተን ክርስቶሳረ ዎልኮ ሱጹትኮ ተ ዬሴ። ዮነሴ ሀቴ ዬሴስ ታ ማቁወሶ ታከ ዬሴ ክርስቶሰኮ። ሀቴን አሤ ማዽ ተ ዬሴ ዬሶይ ተምበ ኤት ታሜይስኔ ብየ ገርስ እንደ ዎንቶ ዬሌ ኣዴሥስኔ ተ ዬሴሱነኮ።
48002021	ተን ዎንቶይ አሡሴ ኬንጌ መሦ ሞዼቴይ የሆ ማቆሮንኬ መሁወሶ። ግዜቴይ ዎገነ ቤንቴሰ ማዸኮመ ህኔ ክርስቶሰይ የሆዎኮ ኤ ሀይዾ ህድ ህዮኮ።
48003001	ህኑኖ ገሤ ኬንጉወ ገለትየ አሥቶ! ኦን ህኑምበ ቀይደ? ዬሱስ ክርስቶሰይ ሱጹቶስ ሀዴ ህ ቡሮወ ኤ ሱጹቶንኬዎ ትዽየ ህኑሴ አዱሱቶ በድየ ኤ ዬቸ?
48003002	ህኑኮፈ ብዝ በሱዎኮ ኤሬሴ ተ ዎርጌ። አያነ ጌሼ ህ ኤቶስ ዎገ ከፌነን ህኑሴ ኦሁተ ሞዼ ኦዶ ሲድ ኣዴሤናረ?
48003003	ህኑን አያነ ጌሹነ ሀንቴ ህ አይቴቾሸ አቾነ ሀንት እቱሴሱወ ህ ዎርጌ? ዬቦ፥ ሀ መክ ኣሎ ህኑን ገሤ ኬንጉወስቱወ!
48003004	ሞዼ ኦዶ ግሸ ህ ገረ ዮደ መዸይ ምኬወ ኤ ዮዶ? ዬይስ ህ መቴሶ ኣዴዎ ህ ገረ ምኬዎኮ ኤ ዮዶ?
48003005	ዎንቶይ ህኑሴ ቤ አያነ ኤ እንዶሳረ ህ ግዳ ምጩሼ ሀንተ ኤ ሀንቶሳረይ ዎገ ህ ከቶሱነን ኦኦይኔ ሞዼ ኦዶ ሲድ ህ ኣዴሤሱናረ?
48003006	ሃየ ሜ፥ አብረሃሜ ቤወይቴ። «አብረሃሜይ ዎንቶ ኤ ኣዴሶ። ቤ ኣዴሦነ ግዞ ማዽ ኤ ታቡቶ» ዬይድኮ ኤ ዲዙቴሴ።
48003007	ዮነሴ ኣዴሤስት አብረሃሜ ነይሼ ማቄሰ ኤሩወይቴ!
48003008	ሀይለ ፍሸሮዋከ ዎንቶይ አይሁደ ማቁወስተ ኣዴሦነ ቤ ግዙሴንኬ ቡሩስ ኦትኮ ኤ ዬሴ። አብረሃሜኮ «አሥት ኡድ ኔነኮ ኡ ሱዙቴ» ዬይድ ሞዼ ኦዶ ኦትኮ ኤ ዬሴ።
48003009	ዮነሴ አብረሃሜን ዎንቶ ኤ ኣዴሶ፥ ዎንቶን ኤሰ ሱዞ። ዬ ኤሱኬ ብየ ኣዴሤስተ ሱዞኮ ኤ ሱዜ።
48003010	«ዎንቶ ዎገ ፍሸሮወ ዲዙቴሴ ዎስተ ብዞን ሸቶ በድ ከኩወስተ ዎንቶይ ኡ ኡድነ ኣጭኮ ኤ ዬሴ» ዬይድ ኤ ዲዙቴሴ ግሸ «ዎገ ከፌነኮ ኑ ግዜ» ዬይድ ህኔስት ኡድ ኣጩቴሴስተኮ።
48003011	«ግዞ አሥ ቤ ኣዴሦነኮ ዬሶ ኤ ዴጌሤ» ዬይድ ኤ ዲዙቴሴ ግሸ ዎገ ከፌነ ኦኔን ዎንቶ ቡሮ ግዙወስ አደኮ።
48003012	ዎጋረ ኣዴሦወረይ ዎለ ሙሆ ኬንጉወሶ። «አሥ ዎገነ ዬሴሴ ኤ ደንደኤስመይ ዎገይ ኦሄ ዎሶ ኡ��� ከፌነኮ» ዬይድኮ ኤ ዲዙቴሴ።
48003013	«ምሥ ገረ ሱጹት ሀይኤስት ኡድ ዎንቶይ ኣጬሼሽተኮ» ዬይድ ኤ ዲዙቴሴ ግሸ ክርስቶሰይ ኑሜይድ ኣጩቴሴሰ ማዽ ዎገ ከፌ ዼቤነ ኑ ገረ ኤሌቸ ኣቹከፈ ኑምበ ኤ ዎዞ።
48003014	ኑምበ ኤ ዎዞስን ዎንቶይ አብረሃሜሴ እንዴቾ ሱስ ዬሱስ ክርስቶሰነ አይሁደ ማቁወስቱሴ ኤ ኤሎሮንክየረ ዎንቶይ «እንገኮ ተ እንጌ» ህድ ህዴሴ አያነ ጌሼ ኣዴሦነ ኑ ኤፎሮንክየረኮ።
48003015	ኑንዶ ነይሽቶ! አሥ ግዳ ሎሱቴሴ ዜሬ ብዞ ህኑሴ ተ ኦሄሴ። ብዝ አሥ ጫቆ ጫዾ ጌዴ ኦኔን ኦሤሴ ኦኦይኔ ኤ ገረ ኮሴሴን ደንደኡወሶ።
48003016	ዬ ኤሱኬ ዎንቶይ አብረሃምየረ ኤሱኮፈ ዬሉቴሳረ ኤ ጎቡሶ። ፍሸሮወ ሀዴ ለጋዴ ግሸ ዜርደንኬ «ኤሱኮፈ ዬሉተስቱሴ» ህድ ኤ ማዾ ባኔ ሀዴ ብዝ አሥ ግሸ ዜርደንኬ «ኤሱኮፈ ዬሉቴሱሴ» ህድኮ ኤ ህዶ። ዬ «ኤሱኮፈ ዬሉቴሰ» ህድ ህዩተስ ክርስቶሰኮ።
48003017	ሀይ፥ ተን ህኑኮ ህኔስ ቡሮኮ ዎንቶይ አብረሃምየረ ዎልኮ ኤ ጫዼቸ። ህኔ ኤ ጫዾወፈ ኦይድ ጺሤ ሀይዝ ተም ቤረ ጌዴ ኤ እንዶ ዎገይ ቡሮ ጫዽ ኤ እንዴቾ ጎቦ በይሴሴ ደንደኡወሶ።
48003018	ዎንቶይ እንጌ ተጎ ኤፌሴ ደንደኡሶስ ዎገ ከፌነ ኤ ማዼሰኮ ኤ እንጌሰ ጎብስኔ ከት ኤፌይ አቶኮ ኤ አታኔ። ዎንቶይ «እንገኮ ተ እንጌ» ህድ ቤ ጎቡሴቾ ጎቦ በዴነኮ አብረሃሜሴ ኤ እንዶ።
48003019	ህኔ ዎገይ እንጉቶስ አበሱወ? ዎገይ እንጉቶስ አብረሃሜኮፈ ዬሉተረስ ዎንቶይ ኤሰ ጎቡሴሴስ ቤንቴ ኣሎ ኢተ ሀንተይ አበ ማቄሰ ቤይሴሱኮ። ዎገይ እንጉቶስ ዎሰሥ በዴነ ፌቃከ ሴኬ ሀንኬ ሀንቴ ብዝ አሡነኮ።
48003020	ፌቃከ ሴኬ ሀንኬ ሀንቴ አሥ ዬሶ ጌዴ ለምእ በዴ አሥ ዬሴኮ ኤ ዎርጉሴ። ዎንቶመይ ብዝኮ።
48003021	ዮነሴ ሙሴ በዴነ እንጉተ ዎገይ ዎንቶይ ጎቡሴቾ ጎቦይ ሀንቱወንኬ መሁወ ኤ መሄ? ኦኦ፥ ፌቶ መሁወሶ። ኣዴዎ ዎገይ ኤ እንጉቶስ ዬሶ እንጌሰ ኤ ማዼሴሰኮ ግዜቴይ ዎገ በዴነኮ ኤ ቤንታኔ።
48003022	ዬሱስ ክርስቶሰ ኣዴሤነ ቤንቴ ጎቦይ ኣዴሤስቱሴ ኤ እንጉቶሮንኬ ሀይለ ፍሸሮይ ኦሄንኬ ሰሀ ገረ ዬሴ አሥ ቤ ኡድነ ጩቦሴ ኤ ኦሞ ቱፈሤ ማዽኮ ኡ ዬሴ።
48003023	አሥ ክርስቶሰ ኣዴሶሱሜ ኤ ቡሮ ዎገ በዴነ ቱፈሤ ማዽ ኣዴሦይ አዴይኔ ኣሎ ቱፉትኮ ኑ ዬቸ።
48003024	ዬ ኦጌነ ኣዴሦነ ኑ ግዞሮሰ ዎገይ ኑምበ ድሽ ክርስቶሰኮ ኣንጌሰኮ።
48003025	ሀቴመ ኣዴሦይ ዮዶ ጌዴ ዎገ ኦሞ ኑ ድጭቾሽ አትኮ ዬሴ።
48003026	ህ ኡድነ ዬሱስ ክርስቶሰ ህ ኣዴሤ ግሸ ህኑን ዎንቶ ነይሽተኮ።
48003027	ዬ ኤስን ክርስቶሳረ ብዞ ማቄሴ ጸመቁቴሴ ህኑን ህ ኡድነ ክርስቶሰ ማኦኬ ማዽኮ ህ ዬሴ።
48003028	ህ ኡድነ ዬሱስ ክርስቶሳረ ብዞ ህ ማቄ ግሸ አይሁደሥቱሴን አይሁደ ማቁወስቱሴን ኡ ግደ ማለሴን ላሡሴን ኡ ግደ አሰንሡሴን ማችሼን ኡ ግደን አበን ሸሆይ ባሶ።
48003029	ዮነሴ ክርስቶሰሴ ህ ማዾንየ ህኑን አብረሃሜ ፍረ ፊጸኮ። አብረሃሜይ ጎቡሱቶ ጎቦ በዴነ ዎንቶይ እንጌሰ ኤኬስተኮ።
48004001	ሀቴ ተ ህኔስ ብየዴ ዻሌስ ዬሌ ኦዼ ዬስኔ ፌቶ ዬ ዎዱንቴ ገረ ኡድ አዴ ኤ ማዸኮን ማለሜ ሸሁቴሴሰ ማቁወሶ።
48004002	ኤሰዴይ ኦቶ ዎገይ ዮድ ኤሎሮ ኣሎ ብየ ድቼሽቱሳረ ዬ ዎዱንቴ አይኬስቱሳረ ኡ ኦሞኮ ኤ ዬሴ።
48004003	ዬይድዎ ኑን ኣዴሶ በድ ኑ ዬቾንየከ ሀ ሰሀ ዎገ ኦሞ አቅስኔ ኤ ማልተኮ ኑ ማቅቸ።
48004004	-
48004005	ኦሁቴቸ ዎገይ ኤሎንየከ ዎንቶ ነይሼ ማቄሴ ኑ ደንደኦሮንኬ ዎገሴ ኤ ኦሞ ዬቸ ኑምበ ዎዜሴ ህስኔ ቤ ዬሌ ኤ አንሶ። ማች ገረፈ ኤ ዬሉቶ፥ ዎገሴን ኤ ኦሞ ኤ ማዾ።
48004006	ዎንቶ ነይሼ ህ ማቄ ግሸ ዎንቶ «አበዮ፥ አበዮ!» ህድ ጼይጌ ቤ ዬሌ አያነ አንስ ኑ ሙጹሮወ ኤ ገዶ።
48004007	ሀ ኤ ግሸ ሀ መክነ ሴኬ ዎንቶ ዬሌኮ ኔን ባከ ማለ ማቁወነኮ። ዎንቶ ዬሌ ኔ ማዾ ግሸ ዎንቶይ ቤ ነይሹሼ ነዼሴሰ ኡድኮ ኔ ኤኬ።
48004008	ቡሮ ዎንቶ ኤርዶ በድ ዬስኔ ቤሴ ዎንቶ ማቁወድ ዬቸሽቱሱኮ ማለ ማዽ ህ ዎሱትቸ።
48004009	ሀቴመ ዎንቶ ህ ኤርዶ ጌዴ ዎንቶይ ፌቶን ህኑምበ ኤርዶ ጌዴ ዬ ገፈሥቱኩወረ ጎኡወ ሀ ሰሀ ዎግቱኮወረ ዋንድን ሴኬ ህ ማቄ? ዋንድን ሴኬ ዬ ኡ ማልተ ማቄሴ ህ ዎርጌ?
48004010	ዎንታፈ፥ አጉናፈ፥ በርጎወፈ፥ ቦኖወፈ፥ ቤራፈ ዬይስ ሸት ህ ኩሤ።
48004011	ህኑሜ ህስኔ ተ ገቴቾ ሀንተይ ሀልየ የሆወ ኤ አቴን ህስኔኮ ህ ግሸ ተ ሆዴ።
48004012	ኑንዶ ነይሽቶ! ተን ዎገ ኤሬሰ ማቅችኔ ህኑምበ ብሾንኬ ሀቴን «ህኑንን ተምበ ብሹወይቴ!» ህድኮ ህኑምበ ተ ሽኤ። ህኑን ፌቶ ታሴ ኢተ ህ ሀንቶይ ባሶ።
48004013	ህ ኤሬንኬ፥ አቸ ዎገ ሞዼ ኦዶ ህኑሴ ኦሄሴ ጎዶ ተ ዴጌሶስ ሀርድ ህኑናረ ተ ዬቾሹነኮ።
48004014	ፌቶ አበን ተ ሀርጌነ ታ ኤፌ ዼቤሴ ደንደእችኔ ሃሶበይተኮ፥ ታ ደር ህዶበይተኮ። ሀዴ ዎንቶ ዎሰሡኬ መትኮ ፌቶ ሀዴ ዬሱስ ክርስቶሰኬ መት ተምበ ህ ሞቶ።
48004015	ሀ ኤ ቡሮ ህ ኬንግቾ መገይ ኡድ አይ ኤ ባዶ? ህኑሴ ኤ ደንደኡተኮ ፌቶ ህ ኣፌ ህ ገረፈ ኬስ ታሴ እንገኮ ህ እንጋኔ። ተን ዬ ኤሱሴ አቶኮ።
48004016	ህኔ ሀቴ ህኑሴ ኣዴ ተ ኦቶ ግሸ ኢለሤ ማዽየ ተ ቤንቶ?
48004017	ህ ቡሮ በይሴ አሥት ህ ግሸ ኤዽ መሤሰኮ ኡ ብሼ። ዬ ኡ መሦይ ሞዼ ሀንቴሴ ማቁወሶ። ኡ ዎርጌስ ኡሱሴ ኤዽ ህ መሦሮንኬ ኑ ገረፈ ህኑምበ ሸሄሱኮ።
48004018	ተን ህኑናረ ዬሴንየዎ ኤ ማዾ ባኔ ኡድ ዎጋከዎ ብዝ አበኮይ ሞዼ ማዾይነ ኤሱሴ ኤዽ መሤይ ሞዼኮ።
48004019	ተ ነይሽቶ! ክርስቶሰ ገረዎ ህ ሚሞሮ ኣሎ ሴኬ ህ ግሸ ዜርሶ መዸኬ ኦርጄነኮ ተ መዹንጌ።
48004020	ሀቴ ህ ግደ ቤንት ቡሮሱሜ አርስ ፌዴ ኦጌነ ህኑኮ ዜሬሴ ኦርጄነ ዎርጎኮ ተ ዎርግቸ። አበ ህኑሴ ተ ሀንቴስ ተ ቡሮ ኤ ባኔ መዹንድኮ ተ ዬሴ።
48004021	ህኑኖ ዎገ ኦሞ አቄ ዎርጌስቶ፥ ሃየ ሜ፥ ታሴ ኦሁወይቴ። ዎገይ ኦሄሰ ሲዶ በይቱወ?
48004022	ፍሸሮወ አብረሃሜይ ለምእ ነአጼ ኤ ዬሎንኬ ዲዙትኮ ኤ ዬሴ። ብዞ ዬለን ማክዮ ማቅቸንዮኮ ለኮ ዬለን ማክዮ ማቁወዴቸ እንዶኮ።
48004023	ዬ ማክ ዬሌይ ዬሉቶስ አሥ መሦነ ማቁሱኔ ዬ ማክዮ ማቁወዴቸን ዬሌመይ ዎንቶይ «እንገኮ ተ እንጌ» ህድ ጎቡሴቾሹነ ዬሉተሱኮ።
48004024	ሀ ለምእ እንዶወጽት ለምእ ጫቆ ቤይሴሰኮ ኡ ማቅቸ። ብዝ አጋሬኮ። እስን ስነ በካ ማዸ ጫቆኮ እ ቤይሴ። ማኬቶሴ ማቄ ነይሹኮ እ ዬሌ።
48004025	አጋሬይ አረቤ ዉዴ ዬሴ ስነ በከ ቤይሴሰ ማቅስኔ ሀቴ ሀ ሰሀ ገረ ዬሴ ዬሩሰሌሜ ግሸ ማዽኮ እ ቤንቴ። እስን ቤ ነይሽታረ ማኬቶወኮ እ ዬሴ።
48004026	ማክዮ ማቁወ እንዶይ ቤይሴስ አፋ ዬሴ ማክዮ ማቁወ ዬሩሰሌሜኮ። እሶኮ ኑምበ ዬለ እንዶይ።
48004027	ሀ ኤስን «ኔኖ ነይሼ ዬሉወንዬ ሜንዴሴንዬ፥ መጉወ! ኔኖ ዜርስ ኤሩወንዬ፥ እልል ህወ! አዴ ኬንጌ እንዶሜ እ አዴይ እሶ ዸዴሴ እንዶኮ ለገ ነይሼ ኬንጌሰ» ዬይድኮ ኤ ዲዙቴሴ።
48004028	ኑንዶ ነይሽቶ! ህኑንን ሀዴ ይሳቄኬ ዎንቶይ «እንገኮ ተ እንጌ» ህድ ጎቡሴቾሹነ ዬሉተ ነይሽተኮ።
48004029	ዬንየን አሥ መሦነ ዬሉቴቸሽ ዎንቶ አያነ መሦነ ዬሉቴቸሼ ዋዬ ቤይሶንኬ ሀንዞን ዬይድዎኮ።
48004030	ሀይለ ፍሸሮይ አበይድነ ህኔ? ሀይለ ፍሸሮይ «ማክ ዬሎ ዬሌይ ማክዮ ማቁወ እንዶይ ዬሎ ዬልየረ ፌቶ ኤ ዻሉወ ግሸ ማክዮ እ ዬልየረ ጎዱወ!» ዬይድኮ ኤ ህኔ።
48004031	ሀ ኤ ግሸ ኑንዶ ነይሽቶ፥ ኑን ማክዮ ማቁወ እንዶ ነይሽተኮ ባከ ማክ ነይሽተ ማቁወንጽኮ።
48005001	ክርስቶሰይ ማኬቶወፈ ኑ ኬሶስ ማኬቶወፈ ኬስ ኑ ዬሶሮሰኮ። ዬ ኤ ግሸ ሚንድ ኤኡወይቴ፥ ሴኬ ማዽ ዎገ ኦሞ ዬሶፍተ።
48005002	ዬቦ፥ ስወይቴ! «ገደ ኡቴ ኑ ዎርጉሶኮ ኤ ዎርጉሴ» ህድ ህስኔ ገደ ህ ኡተኮ ክርስቶሰይ አበን ህኑምበ ጎኡወሶ ህድኮ ተን ጰውሎሴይ ህኔ።
48005003	«ገደ ኡቴኮ ታ ኤ ዎርጉሴ» ህድ ገደ ኡቴስቱሴ «ዎገ ኤ ኡድነ ከፌይ ኡሱሴ ዎርጉሴሰኮ» ህድ ህስኔ ሞዹስኮ ኡ ብዝ ብዝሴ ሴኬ መት ተ ኦሄ።
48005004	ዎገ ከፌነ ግዜሴ ዎርጌ ህኑን ክርስቶሰ ገረፈ ህኑምበ ሸትኮ ህ ዬሴ። ዎንቶይ አሡሴ ኬንጌ መሦ ሞዼትየፈ ዸድ ኬስኮ ህ ዬሴ።
48005005	ኑምበ ኤ ግዙሴንኬ ጎቤ ኬመኮ ኑ ኬንጌ። ዬ ኤሰ ዎንቶ ኣዴሤነኮ ኑከ ሀንትየ ዬሴ ዎንቶ አያነ ኦሰነ ኬደይስ ኑ ከኬ።
48005006	ዬሱስ ክርስቶሳረ ዎለ ብዞ ኑ ማቁሱኔ ኑ ኬንጌ ኤሃፈ ዴንስ ኑ ሀንቴ ሀንተነ ኑ ቤይሴ ኣዴሦ ባከ ገደ ኡቴን ገደ ኡቴ ዼቤን ዎመ ኬንጉወሶ።
48005007	ሀቴ ኣሎ ዎጽየ ህ ዬቾ ዎሥ ሞዼኮ ኤ ማቅቸ። ህኔ ኣዴሴ ህ ዎሱቱወንኬ ሀቴ ህኑምበ ኦሰይ ኦኔወ?
48005008	ሃንኬ ዬሴ ሀሉሴ ኤሩንሥ ህኑምበ ጼይደ ዎንቶኮፈ ማቁወሶ።
48005009	ህ ኤሬንኬ ኦዼ እራጭቴይ ሊጼ ኤ ኡድነኮ ኤ ዴንሤ።
48005010	ፌቶ ፌዴ መሦ ህ ኬንጉወስ ኣዴ ኤ ማቄንኬ ላሡነ ኤረኮ ተ ኤሬ። ህ ቡሮ በይስየ ዬሴሰ ኦኔን ኤ ማዸኮ ዎንቶይ ኤ ገረ ያአኮ ያኤ።
48005011	ኑንዶ ነይሽቶ! «ግዜሴ ገደ ኡቴኮ ኤ ዎርጉሴ» ህድ ተ ኦቴሴሰኮ አሜ ሀቴ ኣሎ መዸ ተ ቤያኔ? ገደ ኡቴ ግሸ ተ ኦቴሴሰኮ «ሎሎይ ሱሥ ምሥ ገረ ሀይዸ ዬሱሰ ኣዴሤነዎኮ» ዬይድ ህዩቴሰን እንጸኡወድኮ ኡ ዬቸ።
48005012	ህ ቡሮ በይሴ አሥት ገደ ኡቴዎ ኤ ማዾ ባኔ ቤሴ ቤ ገረፈ ፌቶ ቡርስ ኦሡቱወዬ!
48005013	ኑንዶ ነይሽቶ! ህኑን ማኬቶወፈ ኬሴሱኮ ህ ጼይጉቴሴ። ብዝ ፌደ ኤሀነ ሀዴ ማለኬ መሩወዬ ባከ ህ አቾ ጮልአ አልሴሴ ማኬቶወፈ ህ ኬሶሰ ጎይንዶፍተ።
48005014	ዬ ኤስን «ፌዴ አሤ ኡድነ ንየ ኔ ኤሄንኬይስ ኤሁወ!» ዬይድ ህኔ ብዝ ዎሶኮ ዎገይ ኦሄሰ ኡድ ቤ ኦሞ አይቴሰ።
48005015	ሴኬ ሀንኬ ዎለ ሳጸኮወረ ሙደኮወረ ዎለ ህ በይሴሱሜ ህኑምበ ከኩወይቴ።
48005016	ዮነሴ አያነ ጌሹነ ዱርኩት ዬሱወይቴ። ዬይድ ዬሰኮ ህ አቾይ ጮልኤሰ አልሱወይተኮ።
48005017	ዬ ኤስን አቾይ ጮልኤሰ አያነይ ኤሁወሶ፥ አያነይ ጮልኤሰ አቾይ ኤሁወሶ ህድኮ ዎለ ኡ እንጸኤ። ዬ ኤ ግሸ ህኑን ህ ዎርጌሰ ሀንቴሴ ደንደኡወይተኮ።
48005018	አያነነ ዱርኩቶአይኮመ ሙሴ ዎገ ኦሞ ዬሱወይተኮ።
48005019	አቾ ሀንተይ ኤሩቴሴስተኮ። ዬ ኡስትን ለጌቴ፥ አሰንሥን ማችን ዎለ ኢተ ቱነ ሀንቴ፥ ቦርሱሴ ሀንተ ሀንቴ፥
48005020	ዎንቶ ማቁወሰ ዎንቶ መት ኩሤ፥ ቀዬ፥ ዎለ እንጸኤ፥ ብሬ፥ ዺዼ፥ ሁሌ፥ ቤ ቅኖሴዎ መሤ፥ ሸሆ ኦዌ፥ ፌዴስተ እንጸዽ ዎልኮ ኩንድ ዸድ ኬሴ፥
48005021	ፌደይ ኬንጌ አበኮ ቤሴ መሄሴ ጮልኤ፥ ኡሽ ጎዤ፥ መሰላከ ጵክሉት ኢተነ ኡሽ ጎዥ ሴፉሴሰ ሀንቴ፥ ዬ ኤሰ ብሼሽተኮ። ሀ ኤሱሜ ቡሮ ህኑሴ ተ ኦቶንኬ «ሃንኬ ዬሴ አበክተ ሀንቴ አሥት ዎንቶ ካቴትየ ጎዶ ዴጌሡቱወሶ» ህድኮ ሀቴን ሴኬ ምንስ ተ ኦሄ።
48005022	አያነ ጌሽ አሡካ ከጼ ኣፌመይ ኤሀ፥ መገ፥ ሞዼቴ፥ ደንደኦ፥ ዤርጌቴ፥ ሞዼ ሀንተ ሀንቴ፥ ቤ ጎዶፈ አርቴ ዼቤ፥
48005023	ሼኔኤ፥ ቤ ቅኖ ከፌኮ። ዬ ኡስቱኬ ዬሴ አበክተ እንጸኤ ዎገይ ባሶ።
48005024	ዬሱስ ክርስቶሰሴ ማቄ አሥት ዡሹነ ኤጽቸሻረ ጮልእቸሻረ ማቄ ቤ አቾ ቤ ገረፈ ሱጽ ዎዽኮ ኡ ዬሴ።
48005025	ኑ ዬሴ ዬሶይ አያነ ጌሹነ ማቆአይኮ ኤሱነ ዱርኩት ኑ ዬሴሴ።
48005026	ብዝ አሥ ፌዴ አሥ ሁለ ዴንሦሮሰ መህስኔ ሴኬ ሀንኬ ዎለ ዺዽስኔ ኑ ቅኖነ ጬኡቶፉንጽ።
48006001	ኑንዶ ነይሽቶ! ብዝ አሥ አበ ብሸ ጩቦወን ጌል ኤ ቤንተኮ ዎንቶ አያነ ኬንጌ ህኑን ዬንኬ ዬሴ አሤ ሼኖነ ሀንኬ መሄኮ ኤ ዎርጉሴ። ኔሴ ዬንኬ ዬሴሱነ ናኡት ኔ ኡንጌሜ ንየ ከኩወ።
48006002	ዎል እደ እዱወይቴ። ዬይስ መሄነኮ ክርስቶሰይ ዎሴሴ ዎሶ ሀንተ ገረ ህ ፌይሼ።
48006003	አሥ ኦኔን ፌዴሱሜ ቤ ገሬ አበኮይ ባሰ «ተን ፌዴስተ ገሮኮ ተ ገሬ» ዬይድ ኤ መሰኮ ብየኮ ኤ ቃሩሴ።
48006004	ቤ ብዝ ብዝነ አሥ ቤ ሀንተ አርስ ቤወዬ። ዬንየን ቤ ሀንታፈኮ ኤሱነ ቤ ጬኡቴሰ ኤ ዴጌሤ፥ ፌዳረ ዎል በድየ ቤምበ ገድ ቤዬ ዎርጉሱወሶ።
48006005	ዬ ኤስን ቤ ብዝ ብዝነ ቤ ዬሶሴ ማቄ በስተ ቤሴ እዴኮ ኤ ዎርጉሴ።
48006006	ዎንቶ ከቶ ኤርየ ዬሴ አሥ ኦኔን ዬ ቤምበ ኤሩስየ ዬሴ አሡሴ ሞዼ አበኮ ኡድ ሸሄኮ ኤ ዎርጉሴ።
48006007	ሀሎፍተ! አሥ ቤ አይሎሰ ኤ አጬ ግሸ ኦኔን «ዎንቶይ ተን መሤንኬኮ ኤ መሤ» ዬይድ ዎንቶ ገረ ቆዞዘኮ ብሹወሾ።
48006008	ቤ አቾይ ጮልኤሰ አልሴስ ዬ ቤ ጮልአ ኢቴትየፈ ሀይቦኮ ኤ ዴጌሤ። አያነይ ዎርጌሰ አልሴስ አያነኮፈኮ ኮሎ መክነ ዬሶ ኤ ዴጌሤ።
48006009	ሞዼ ሀንቴሴ ጎቦ ቡርሶ በድ ደንደዽ ኑ ሚንደኮ ዬ ሞዼ ሀንተ ኣፌ ኑ ዴጌሤ ዎገይ ዮኔ ግሸ ሞዼ ሀንተ ሀንቴሴ ገቶፉንጽ።
48006010	ዮነሴ ኑ ሀንቶሮሰ ዎገይ ቤንቶንየ አሥቱሴ ኡድ ፌቶ ኣዴሦነ ዘወ አሥተ ማዸስቱሴ ሞዼ ሀንተ ኑ ሀንቶሴ።
48006011	ዋክዴሴ ኦርጄ ዲዞ ቤይተነ ሀ ኤሰ ህኑሴ ተ ኩቼነ ተ ዲዞሰ ቤወይቴ።
48006012	አቾ ገረ ማቄ ዉዴነ ቤንቴ ዜሬነ ጬኡቴስት ኦኔን ገደ ህ ኡቶሮንኬ ህኑምበ መዹንሤስተኮ። ዬይስ ሀንቴስ ሱሥ ምሥ ገረ ሀይዸ ክርስቶሰ ግሸ ዋዬይ ኡ ገረ ዮኔሱሜ ህስኔኮ።
48006013	ኡስ አቾ ገረ ማቄ ዉዴነ ቤንቴ አበኮ ህ አልሶሱነ ህኑነነ ጬኡቴሴ ህስኔኮ ገደ ህ ኡቶሮሰ ኡ ዎርጌሰ ባከ ገደ ኡተስተ ማቅስኔ ቤሴ ዎገ ከፉቱወሶ።
48006014	ኑ ላሥ ዬሱስ ክርስቶሰይ ኤ ገረ ሱጹቶ ሱሥ ምሤ ባከ ፌደይ ኤሱነ ተ ጬኡቴስ ዬሶፌ። ዬ ሱሥ ምሥ ገረ ተን ሀይዽ ሀ ሰሀ መሦ ገረፈ ሸሁትኮ ተ ዬሴ፥ ሀ ሰሀ መሦን ሀይዽ ተ ገረፈ ሸሁትኮ ኤ ዬሴ።
48006015	ገደ ኡቴን ማቄ ገደ ኡቴ ዼቤይ አበን መሩወሶ። መሬስ ክሌ ሜዹተ አሤ ማቄኮ።
48006016	ሀ ኦሁተሱነ ዬሴስቱሳረ ዎንቶሴ ማቄ እስረኤለሥቱሳረ ሞዼትየረ ማሩወረይ ማቁወዬ።
48006017	ዬሱሰ ሀንተሤ ተ ማቄሰ ተምበ ቤይሴ ኤ ግሸ ተ ዱሩቶ ቤይተይ ተ ገረ ዬሴ ግሸ ሀ ኤ ጌዴ ሴኬ ኦኔን ታ መዹንሶፌ።
48006018	ኑንዶ ነይሽቶ! ኑ ላሥ ዬሱስ ክርስቶሰይ አሡሴ ኬንጌ መሦ ሞዼቴይ ህ ኡድየረ ዎለ ዬሱወዬ። አሜን።
49001001	ዎንቶ መሦኬ ዬሱስ ክርስቶሰሴ አንሡተሴ ማዸ ጰውሎሴኮፈ። ዬሱስ ክርስቶሰ ኦግየ ሚንዴሴሰ ማቄ ኤፌሶኔ ዬሴ ሀይለሥቱሴ አንሡተ ዎሶ።
49001002	ኑሴ አዴ ማቄ ዎንቶወረ ላሥ ዬሱስ ክርስቶሳረይ አሡሴ ኬንጌ ሞዼ መሦወረ ሞዼትየረይ ህኑሴ ማቁወዬ።
49001003	ክርስቶሰ በዴነ ኡድ አያነኮፈ ቤንቴ ሱሴ ኑሴ አፋከ እንደ ኑ ላሥ ዬሱስ ክርስቶሳዴ ማቄ ዎንቶይ ገለቱቱወዬ።
49001004	ዬ ኤስን ሀይላረ ሃሴ ኬንጉወሳረ ማዽ ኤ ቡሮ ኑ ቤንቶሮንኬ ሰሀይ ሜዹቶ ባኔኮ ክርስቶሰነ ኑምበ ኤ ጸርዶ።
49001005	ዎንቶይ ቤሴ ቤ መሦናረ ቤ ኤሀናረ ቡሩስዎ «ተ ነይሹኮ ተ መሄ» ህድ ቤ ህዴቾንኬ ዬሱስ ክርስቶሰነ ቤ ነይሼ ኑምበ ኤ መቶ።
49001006	ዬይስን ኤ መቶስ አሡሴ ኤ ኬንጌ ኩሡቴሴ ኤ መሦ ሞዼቴ ግሸ አሥ ኤሰ ገለቶሮሰኮ። ዬ ሞዼቴ ቤ መሦን ኤሁቴሴ ቤ ዬሌ በዴነኮ ኒሴ ኤ አዱሶ።
49001007	ዬ ቤ ዬሌ ሱሡነ ንምበ ዎዝ ን ጩቦ «አቱወዬ» ህድ ኤ ህዶ። ዬ ኤስን ዎንቶይ አሡሴ ኬንጌ ኦርጄነ ለዴሴ መሦ ሞዼትየፈ ዴንደሱነኮ።
49001008	አሡሴ ቤ ኬንጌ ሞዼቴ መሦ ቤ ገሡናረ ቤ ኤረናረ ኡድ ኦርጁሽ ለጉስ ኤ እንዶ።
49001009	ዎንቶይ ሞዼ መሦ ኬንጌሰ ቤ ማቄ ግሸ ክርስቶሰ በዴነ ቡሮ ሀንቴሴ ቤ መሴቾንኬ ኤሩቴሴ ደንደኡቱወዴቸ ቤ መሦ ን ኤሮሮንኬ ኤ መቶ።
49001010	ዎንቶይ መሄሴ መሴሴስ ማቄሴ ኤ ዎርጉሴ ዎጋከ አፋከን ማቄ ሰሃከ ዬሴ አበክት ኡድ ብዝ ዬሱስ ክርስቶሰ አዴቶ ኦሞ ኤ ማቆሮንኬኮ።
49001011	ኡድ አበኮ ቤሴ ቤ መሦነ ሀንቴ ዎንቶ መሦኬ ቡሩስዎ «ሀ ኡስ ታሱኮ» ህድ ቤ ህዶንኬ ሀቴን ክርስቶሰ በዴነ ኤ አሥተ ማቄሱኮ ን ጸሩቶ።
49001012	ኤሱሜ ዬይስ ኤ መቶስን ቡሮነ ክርስቶሰ ጎቤ መሄ ንን ኤ ኩሠ ፉለ ኬደ ኬደ ን ህሶሮንኬኮ።
49001013	አስ ህኑንን ኣዴ ግሸ ኦሄ ከቶ ዬ ኤስን ህ ማሩቴሴንኬ ህኑሴ ኦሄ ሞዼ ኦዶ ህ ሲዶ ዎጋከ ክርስቶሰ ኣዴስኮ ህ ዬሴ። ኤሱሴ ህ ማቆሮንኬ አዱሴሴ ዎንቶይ ህኑምበ ቤ ጎቡሴቾ አያነ ጌሼ ህኑሴ እንድኮ ኤ ዬሴ።
49001014	አያነ ጌሼ ኒሴ ኤ እንዶሱነኮ ዎንቶይ ቤሴ ማቄስተ ኡድ ዎዝ ቤ አልሶ ጌዴ ኑሴ ቤ ህዴሴ ተጎ ኤ እንዴሴንኬ ኤሬሴ ን ደንደኤ። ዬ ኤስን ዎንቶ ኩሠ ፉለይ ኬደ ኬደ ህዮሮንኬኮ ኤ መሄ።
49001015	ዬ ኤ ግሸ ላሥ ዬሱሰ ህ ኣዴሤንክየረ ሀይለሥተ ኡድ ወይስ ህ ኤሄንክየረ ተ ሲዴሴ ግሸ
49001016	ዎንቶ ተ ሽኤ ኣሎ ህኑምበ መስ ኤሰ ገለቴ ዸጉወሶ።
49001017	ኩሠይ ኤሱሴ ብሼ አድየረ ኑ ላሥ ዬሱስ ክርስቶሰ ዎንቶወረ ማቄሰ ሞዹስ ህ ኤሮሮንኬ አያነይ ገሤ ኤ እንጎሮሳረ ዎንቶ ዜሬ ሞዹስ ህኑሴ ኤ አዱሶሮሳረኮ ዎንቶ ተ ሽኤ።
49001018	ዬይድዎ ህኑምበ ጼይድ አበ ብሼሼሸ ህኑምበ ኤ ጎቡሴሴሳረ ዎንቶ ሀይለሥት ኤፌሴ ህኔ ኩሡቴሴ ተጎይ አበ መኮ ለገ ኤ ማቄሳረ ህ ኤሮሮንኬ ህ ሙጹሮ ኤ ዶኦሮሰኮ ዎንቶ ተ ሽኤ።
49001019	ሀቴን ኣዴሥየ ዬሴ ኑከ ሀንትየ ዬሴ ኦርጄ ኤ ኦሰይ አን ኣሎ መለ ኤ ማቄንኬ ህ ኤሮሮሰኮ ዎንቶ ተ ሽኤ።
49001020	ዎንቶይ ዬ ኦርጄ ቤ ኦሰነኮ ክርስቶሰ ሀይቦወፈ ዴንስ አፋከ ቤ ኦሽች በዴነ ኤ ኡቱሶ።
49001021	ዎንቶይ ኦሰን አዴቶን አንጉዜቴን ላሡንቴን ኬንጌስ ገረን ማቄ ዬ ኤሰ ብሼሼሽት ገረን ኡድ ክርስቶሰ አፈነ ኤ መቶ። ዬይድዎ ሀ ሰሃዎን ኤ ማዾ ባኔ ዮኔ ሰሃን ኡድ አፈነ ማቄ ኩሠ ፉለ ኬንጌ ሱንሤ ኤሰ ኤ ሱንሶ።
49001022	ኡድ አበኮይ ኤሱሴ ኤ ዎሱቶሮንኬ ኤሱሴ አዴቶ እንድ ኡድ በስ ገረን ቅኖ መት ዎንቶ ዘወ አሥቱሴ ኤ እንዶ።
49001023	ዎንቶ ዘወሥት ክርስቶሰ ገረኮ። ኤ ኩሜቴይ ኡሱካነ ቤንቴሰኮ፥ ኤስን ኡድ አበኮወ ኩንዴሴሰኮ።
49002001	ህኑን ዎንቶ ህ ሚዾሱናረ ህ ጩቦናረ ሀይዽኮ ህ ዬቸ።
49002002	ዬንየከ ሀ ሰሀ ጌዴ ሀንግስኔ ሚዻረ ጩቦወረኮ ህ ሀንትቸ። ዬይድዎ ዎ አፈሴን ሀ ሰሀሴን ኤ ግደ ዬሴ ጾዘጼሴ አዴ ማቄስ ጌዴኮ ህ ሀንግቸ። ኤስን ሀቴ ዎንቶሴ ዎሱቴ እንጸዼሴ አሥት ገረነ ሀንትየ ዬሴ ኢተ አያነኮ።
49002003	ንን ን ኡድነ ኡሳረ ዎልኮ ኦሎ ን ዬቾንየከ ን አቾ መሦክየረ ን ሙጹሮ መሦክየረ ዬስኔኮ ን አቾ ጮልአ ሀንትየ ን ዬቸ። ዬይድዎ ሀዴ ፌዴስቱኬ ን ሜዾነ ዎንቶይ ን ገረ ሁሌሴስተኮ ን ማቅቸ።
49002004	ዎንቶ ማሮይ መለ ማቄሱናረ ንምበ ኤ ኤሄ ኤሀይ ኬደይዴሴሰ ማቄሱናረ
49002005	ፌቶ ን ሚዸነ ሀይዼሴሰ ማዽ ን ዬሱኔ ክርስቶሳረ ዎልኮ ዬሶ ንሴ እንድኮ ኤ ዬሴ። ህኑንን ማሩቶስ ዎንቶይ አሡሴ ኬንጌ መሦ ሞዼትየፈ ዴንስኮ።
49002006	ዎንቶን ዬሱስ ክርስቶሳረ ብዞ ኑ ማዾሱነ ኤሳረ ኑምበ ሀይቦወፈ ዴንስ ዎልኮን አፋከ ገድኮ ኤ ዬሴ።
49002007	ዬይስ ኤ መቶስን ሀ ኤሱሜ ሴኬ ኮሎ መክ ኣሎ ዬሱስ ክርስቶሰ በዴነ ኑሴ ቤ ሀንቶ ሞዼ ሀንተ አሡሴ ቤ ኬንጌ ኣልጭረ ኬንጉወ መሦ ሞዼቴይ ኤ ለጎሮሰ አዱሴሴ ዎርድኮ።
49002008	-
49002009	ዬ ኤስን ዎንቶይ ህኑምበ ኤ ሎሉሴስ አሡሴ ቤ ኬንጌ መሦ ሞዼቴነኮ። ዬ ኤሰን ኑ ኤኬስ ኣዴሦነኮ። ኦኔን ጬኡቱወንኬ ዎንቶይ ቤሴ ምኬዎ ኤ እንዶሳ ባከ ህ ሀንታፈ ቤንተሱነ ማቁወሶ።
49002010	ዬ ኤስን ኑን ዎንቶይ ቡሩስ ነዾ ሞዼ ሀንትተ ኑ ሀንቶሮንኬ ዬሱስ ክርስቶሳረ ብዞ መት ኤ ሜዼሴ ዎንቶ ሜዽተኮ።
49002011	ዬ ኤ ግሸ ህ ዬሉቴነ አይሁደ ማቁወ ህኑን ቡሮ አበ ህ ማቅቾሸ ገጹወይቴ። አይሁደሥት ቤንትየ ዬሴ ኡ አቾ ገረ ማዸ ገደ ኡቴነ ጬኡትስኔ ህኑምበ «ገደ ኡቶባስተ!» ህድኮ ኡ ሃስቸ።
49002012	ዬንየን እስረኤሌ ኦሙንቴ ዼድ ዎንቶይ ጫዽ ጎቡሶ ጎቦሴ ሸሆ ኬንጉወ ናጰ ማዽ ሀ ሰሀ ገረን ጎቦ ዼድየረ ዎንቶ ገረፈ ሸሁትየረ ክርስቶሰ ኬንጉወሳረ ህ ማቅቾሸ ገጹወይቴ።
49002013	ሀቴመ ህኑን ሀ ኤ ቡሮ ዘርድ ዬቸሽት ዬሱስ ክርስቶሳረ ብዞ ማዽ ኤ ሱሡነ ሀንኬ ኤሱኮ ኡዽኮ ህ ዬሴ።
49002014	ዬ ኤስን ክርስቶሰይ ኑምበ ሸት ን ግዳከ ኤዼቸ ቦኩሌ ዬይድ ህዮን ዎለ እንጸኤ ዎዱስ ኦስ አይሁደሥተን ማቄ አይሁደ ማቁወስተ ብዞ መት ሞዼቴኮ ን ግደ ኤ ገዶ።
49002015	ዎገይ ዎሴቾ ዎሶወረ ኤ ኦሄሳረ ኤ ኡድነ አሤ ማዽ ሀይዽ ዴንስ ኤ ኦሶ። ዬ ኦጌነን አሥ ግደ ሞዼቴ ገድ ለምእ ኦምተ ቤረ ዎልኮ ብዞ ማዼሴ ክሌ ኦመ ኤ ሜዾ።
49002016	ሱሥ ምሥ ገረ ሀይኤነ ዎለ እንጸእቾሸ ኡ ግዳፈ ኦስ ለምእ ኦምተ ብዝ ገረ መት ዎንቶወረ ዎልኮ ኡሶ ኤ ነዾ።
49002017	ሀ ሰሀ ገረን ዮድ ዎንቶኮፈ ዘርድ ዬቸ አይሁደ ማቁወስቱሳረ ኡዽ ዬቸ አይሁደሥቱሳረ ሞዼቴ ግሸ ኦሄ ሞዼ ኦዶ ኤ ኤሩሶ።
49002018	ዮነሴ ንን ለምእ ኦመይ ብዝ አያነነ ዱርኩት አዴ ማቄ ዎንቶኮ ን ኡቄስ ክርስቶሰነኮ።
49002019	ዬ ኤ ግሸ ህኑን ዎንቶ ሀይለሥታረ ዎልኮ ብዝ ዉዴ አሥተኮ። ዬይድዎ ዎንቶ ዘወሥታረ ዎልኮ ሸሀሥተኮ ባከ ሀ ኤ ጌዴ ሴኬ ቦርስታረ ናጳረ ማቁወይተኮ።
49002020	አንሡታስታረ ካየሥታረይ ካሾ ካቾ ገረኮ ህ ኬጹቴሴ። ዬ ኬሤ ኤሱነ ሀንኬ አይት አልሱሶ ሹች ዬሱስ ክርስቶሰኮ።
49002021	ኬሥ ቤ ኡድነ ኤሱነ ሀንኬ ዎለ አይትኮ ላሥ ሀይለ ዘወ ማቄሴ ቤ ገረ ኮስ ኮስ ኤ ኬጹቴ።
49002022	ህኑንን ኡሳረ ዬ ሀይለ ዘወ ማዽኮ ላሡነ ኬጹትየ ህ ዬሴ። ዎንቶይ ቤ አያነነ ዬ ዘዋከኮ ኤ ዬሴ።
49003001	ዬ ኤ ግሸኮ ተን ጰውሎሴይ አይሁደ ማቁወ ህኑሜይድ ህስኔ ዬሱስ ክርስቶሰ ተ መሬ ግሸ ቱፈሤ ማዽ ዬስኔኮ ዎንቶ ሽእየ ተ ዬሴ።
49003002	«ህኑምበኮ ኤ ጎኤ» ዬይድ ህስኔ ዎንቶይ አሡሴ ቤ ኬንጌ መሦ ሞዼትየፈ ዴንስ ህኑሴ ተ ሀንቶሮንኬ ታ ኤ መቶሰ ኣዴዎ ሲድኮ ህ ዬሴ።
49003003	ሀ ኤሱሜ ዎምፈ ሀቱስ ህኑሴ ተ ዲዞንኬ ዎንቶይ ኣችየከ ዬቸ ቤ መሦ አዱስ ተምበ ቤይስኮ ኤ ዬሴ።
49003004	ህኑሴ ተ ዲዜሴሰ ህ ዜሩሰአይኮ ክርስቶሰ ግሸ ኣችየ ዬቸ ዎንቶ መሦ ታሴ ጌለሴ ኤሬሱኮ ህ ደንደኤ።
49003005	ሀ ኣቹት ዬቸ ዎንቶ መሦይ ዎንቶ አያነ በዴነ ሀይለ ማቄ አንሡታስቱሳረ ካየሥቱሳረ ሀቴ ቤ አዴይዴሴንኬ ሀ ኤሱሜ ቡሮ ቤርት ግዳ ዬቸ አሥቱሴ አዴይዶ ባሶ።
49003006	ዬ ኣችየ ዬቸ ዎንቶ መሦይ አይሁደ ማቁወስት ሞዼ ኦዶ በዴነ አይሁደሥታረ ዎልኮ ዎንቶ ሱሱሴ ሸሀሤ ኡ ማቄንክየረ ኡሳረ ዎለ ብዝ ገረ ኡ ማቄንክየረኮ። ዬይድዎ ዎንቶይ ዬሱስ ክርስቶሰ በዴነ ኑምበ ኤ ጎቡሴሴ ጎቦሴ ሸሀሤ ኡ ማቄሰኮ።
49003007	ዎንቶይ ቤ ኦሰነ ሀንት አሡሴ ቤ ኬንጌ መሦ ሞዼትየፈ ዴንስ ሀ ሞዼ ኦዶ ተ ሀንቶሮንኬ ታ ኤ መቶ።
49003008	ተን ፌቶ ሀይለሥት ግዳፈ ኤሮ ተ ማዸኮን ዎንቶይ አሡሴ ቤ ኬንጌ መሦ ሞዼትየፈ ዴንስ ኤ ኣልጭረ አሥ ኤሬሴ ደንደኡወ ክርስቶሰ ዎዱንቴ አይሁደ ማቁወስቱሴ ተ ኦሆሮንኬ ኤ መቶ።
49003009	ዬይድዎ ኡድ አበኮ ሜዸ ዎንቶይ ኦሎወፈ አይት ኣሽ ቤ ገዴቾ ቤ መሦ ወይድ ኤ ሀንቱቴንኬ ኡድየዴሴ ተ አዱሶሮንኬ ኤ መቶ።
49003010	ዬይስን ኤ መቶስ ሀ ዎጋከ አፋከ ዬሴ ማግታረ አዴቴ ኬንጌስታረይ ዎንቶ ዘወ አሥተ ቤድ ለገ ብሸነ ዬሴ ዎንቶ ኤራረ ኤ ገሣረ ኡ ኤሮሮንኬኮ።
49003011	ዎንቶይ ኑ ላሥ ዬሱስ ክርስቶሰ በዴነ ሀ ኤሰ ኤ አልሶስ ኦሎወፈ አይት ኮሎ መክ ኣሎ «ዬይድኮ ኤ ማቄ» ህድ ቤ መሴቾንኬኮ።
49003012	ክርስቶሳረ ብዞ ማዽ ኤሰ ን ኣዴሴሴ ግሸ ዎንቶ ቡሮ ናስ ብዝ ሙጹሮነ ኡቄሱኮ ን ደንደኤ።
49003013	ዬ ኤ ግሸ ህኑሜይድ ህስኔ ኤሳከ ተ ዬሴ መዸይ ህኑሴ ኩሠ ኤ ማቄንኬ ኤርድ «ጎቦ ቡርሶፍተ!» ህድኮ ህኑምበ ተ ሽኤ።
49003014	ዬ ኤ ግሸኮ አዴ ማቄ ዎንቶ ቡሮ ቦጩንት ተ ሽኤ።
49003015	አፋከን ማቄ ሰሃከ ቤ ኦመነ ኦመነ ዬሴስት ኡድ ሱንሤ ኡ ዴጌሤስ ኤሱኮፈኮ።
49003016	ህኑከ ዬሴ ቤንቱወ ህ ኦኑንቴ ምንሤ ኦሰ አያነ በዴነ ዎንቶይ ቤ ኩሠ ፉለ ለጌትየፈ ህኑሴ እንጉወዬ።
49003017	ክርስቶሰይ ኣዴሦነ ህ ሙጹሮወከ ቤ ዘወ መት ዬሶሮንክየረ ህ ጸጶወረ ህ ካቾወረይ ኤሀነ ሚንዴሴሰ ማቆሮንክየረ
49003018	አስ ክርስቶሰ ኤሀይ ሀዱርስ በዴ ኤ ገለልትየረ ኦሽች በዴ ኤ ኣኬትየረ፥ ዎኬ አፋ አን ኣሎ ኤ ኬደይዴሴሳረ ዬኬ ሰሃ አን ኣሎ ኤ ሆዼሴሳረ ሀይለሥታረ ኡድ ዎልኮ ገጼሴ ህ ደንደኦሮንኬኮ ዎንቶ ተ ሽኤ።
49003019	ኩሜነ ኤሩቴሴ ደንደኡቱወ ክርስቶሰ ኤሀ ኤሬሴ ህ ደንደኦሮንኬ ፈጬቴ ኬንጉወ ዎንቶይ ቤሴ ቤ ሞዼቴ ህኑከ ኩንሦሮንኬኮ ዎንቶ ተ ሽኤ።
49003020	ዬቦ፥ ኑካከ ሀንትየ ዬሴ ቤ ኦሰ መኮ ኑ ሽኤሱሜን ኑ መሤሱሜን ኡድ ኦርጄነ ገርስ መሄሴ ደንደኤ ዎንቶሴ
49003021	ኤ ዘወ አሥቱነን ማቄ ዬሱስ ክርስቶሰ በዴነ ቤረነ ቤረነ ኡድ ኮሎ መክ ኣሎ ኩሠይ ማቁወዬ፥ አሜን።
49004001	ዮነሴ፥ ላሡሴ ተ ሀንቴ ግሸ ቱፉቴሴ ተን ህ ጼይጉቴሴ ጼይሱሴ ብሼሼሸ ማዽ ህ ዬሶሮንኬኮ ህኑምበ ተ ሽኤ።
49004002	ኤሀነ ዎለ አይክስኔ ኡድ ዎገ ህኑምበ ኡለይሴነ፥ ሼኖነ፥ ደንደኦነ ዬሱወይቴ።
49004003	ህኑምበ ሀንኬ ዎልኮ ብዞ መሄ ሞዼቴነ አያነ ጌሹኮፈ ቤንቴ ብዜቶ ከፌሴ ኦሴይወይቴ።
49004004	ህ ጼይጉቶ ዎገ ብዝ ጎቦሴ ህ ጼይጉቴሴንኬ ህኑን ብዝ ገረኮ፥ ብዝ አያነኮ ህ ኬንጌ።
49004005	ዬይድዎ ብዝ ላሤ፥ ብዝ ኣዴሦወረ ብዝ ጽንቀትየረኮ ዬሰ።
49004006	አስን ኡድሜ አፈነ ማዼሴ ኡድየድየከ ሀንቴሰ ኡድየድየከ ዬሴሰ ኡድየዴሴ አዴ ማቄ ብዝ ዎንቶኮ ዬሰ።
49004007	ዬይድ ኤ ማዸኮን ዎንቶይ አሡሴ ኬንጌ ሞዼቴ መሦወፈ ዴንደሱነ ክርስቶሰይ ኒሴ እንጌሴ ቤ መሶ መኮ ን ብዝ ብዝሴ እንጎ እንድኮ ኤ ዬሴ።
49004008	ዬ ኤስን «ዎኬ ቤ ኬሶ ዎጋ ለጋዴ ድዽ ኤት ኤ ሀንዶ፥ አሡሴን እንግተ ኤ እንዶ» ህድ ኤ ህዩቶንኬኮ።
49004009	ህኔ «ዎኬ ኤ ኬሶ» ህድ ህኔ ከቶይ ዬኬ ሰሀሴ ኤ ኦሞ ዬሴ ጎዶወ ኤ ሆዾሰ ቤይሴ ዼደኮ ህኔ አም ኤ ቤይሴ?
49004010	ዬኬ ኤ ሆዾስን ኡድ ጎዶወ ኩሜሴ አፈሴ ኡድ ኤ አፈነ ኬሰስ ቤሴ ኤሰኮ።
49004011	ኤስን ብዝ ብዝተ አንሡታስተ፥ ብዝ ብዝተ ካየሥተ፥ ብዝ ብዝተ ሞዼ ኦዶ ኦሄስተ፥ ብዝ ብዝተ ዎንቶ ዘወሥተ ዬንጌስታረ ኤሩሴስታረ ዬይድ ኡ ማቆሮንኬ መት ዎንቶ ዘወሥቱሴ ኤ እንዶ።
49004012	ኤ እንዶስ ክርስቶሰሴ ኤ ገረ ማዽ ዬሴ ዎንቶ ሀይለሥተ ማቄ ኑምበ ኑ ድቾሮንኬ ዎንቶ ዘወ ሀንተ ኑ ሀንቶሮንኬ ነዽኮ።
49004013	ኑ ድጬሽን ዎንቶ ዬሌ ኤሬናረ ኣዴሦናረ ቤንቴ ብዜቶወከ ኤል ክርስቶሰይ ብዞን ፈጬቴ ኬንጉወሰ ኩሜ ማቄንኬ ኑንን ድጬሼሸ ኑ ማቆሮንኬኮ።
49004014	ሀ ኤ ጌዴ ሴኬ አሤ ሀሉሴናረ ቃሩሴናረ ዛዴነ ነቁቴሴ ሀሉሤ ኤሩንሡነ ሀዴ ዥረሆናረ አጌሡናረ ሴኬ ሀንኬ ህኔ ነይሼ ማዾፉንጽ።
49004015	ዬይድ ማቄኮፈ ኣዴ ኤሀነ ዜርስኔ ቅኖ ማቄ ክርስቶሰ ብሼሼ ኡድ በሱነ ኑ ድጬሼ።
49004016	ክርስቶሰነኮ ቤ ሱንሡነ ሱንሡነ ዬሴ ኑ ገረይ ሀንኬ ዎል ገረ ኤ አይኬ። ገረ ካትተ ሀንኬ ዎል ገረ ሙሁሴስ ኤሰኮ። ገረይ ቤ ብዝ ብዝነ ቤሴ ሸሁት እንጉቴሴ ሀንተ ሀንትስኔኮ ቤ ኩሜነ ኤ ድጬ፥ ኤሀነን ኤ ኦሴይኔ።
49004017	«ሀ ኤ ጌዴ ሴኬ ሀዴ ኡ መሦይ ጎኡወሰ ማቄ ዎንቶ ኤሩወስት ዬሴንኬ ዬሶፍተ!» ዬይድ ህስኔኮ ላሡነ ኦዴ ህድ ህኑሴ ተ ኦሄ።
49004018	ኡ ሙጹሮይ ጬንድ ኤሬ ዼብየፋረ ዎሱቴ ዼብየፋረ ዴንደሱነ ዎንቶይ እንጌ ዬሶ ገረፈ ዸድ ዘርድኮ ኡ ዬሴ።
49004019	አን በሱሴን ቦርሶ ቤ ኬንጉወ ግሸ ቤ ብሸነ ብሸነ ዬሴ ቱነ ሀንተ መት መት ሀንቴሴ ኢተነ ኤጽ ቤምበን ኢተ ሀንተሴ ገርስ ኡ እንዶ።
49004020	ህኑንመይ ክርስቶሰ ግሸ ህ ኤርዶስ ዬይድ ማቁወሶ።
49004021	ኣዴዎ ኤ ግሸ ሲድኮ ህ ዬሴ፥ ዬሱሰነ ዬሴ ኣዴ ኤሳረ ብዞ ማዽ ፌቶ ኤርድኮ ህ ዬሴ።
49004022	ዬ ኤ ግሸ ቃሩስ ጩቦዋከ ኣንጌ ጮልአነ ኢቴሴ ቡሮ ዋኬይዴሴ አሤ ህ ማቅቾሻረ ዋኬይዴሴ ዬሶ ህ ዬቾሻረ ኤርድ ህ ገረፈ ኦሡወይቴ።
49004023	ህኑሴ ህ ከሄነ ክሎንጉወይቴ።
49004024	ኣዴነን ማቄ ግዜቴናረ ሀይሎንቴናረ ዎንቶ ብሽ ሜዹቴሴ ክሌ አሤ ህ ማዾንኬ ዬሱወይቴ።
49004025	ዬ ኤ ግሸ ዛዴ ዜርዶፍተ፥ ን ኡድነ ቤ ሱንሡነ ሱንሡነ ዬሴ ሀዴ ብዝ ገረኬ ን ማቄ ግሸ ፌዴ አሥታረ ኣዴ ኑ ዜሬሴ።
49004026	ሁሌሰ ማቆአይኮን ጩቦ ሀንቶፍተ። ህ ሁሎ ሁለ ህ ዸዶ ባኔ ቆስ ጌሎፌ!
49004027	ሁምበዬሴ ጎዶ እንዶፍተ።
49004028	ቡሮ ከይስቸሽ ሀ ኤ ጌዴ ሴኬ ከይሶፌ። ዬ ኤሱኮፈ መዸ ኬንጌ አሡሴ ቤ እንጌ አበኮይ ዬሶሮንኬ ቤሴ ቤ ኩቼነ ሞዼ ሀንተ ሀንቱወዬ።
49004029	ኤ ዎርጉሴንኬ ፌዴስተ ድቼሻረ ሲኔስተ ጎኤ ከቶወረ ባከ ኢተ ከቶይ ፌቶ ህ ኑናፈ ኬሶፌ።
49004030	ዎዙቴሴ ህ ዬሴ ዎንተሴ ዎንቶሴ ህ ማቄንኬ ኤሱነ አዱሴ ሀይለ ማቄ ዎንቶ አያነ ህግልሶፍተ።
49004031	ጨሜቴ፥ ኣረዼ፥ ሁለ፥ ኮይሴ፥ ጨሾን ኡድ ኢተ ሀንታረይስ ህ ገረፈ ኦሡወይቴ።
49004032	ዎሉሴ ዤርጌሳረ ህግሌሳረ ማቁወይቴ፥ ዎንቶይ ክርስቶሰነ ህኑሴ «አቱወዬ» ህድ ህዶንኬ ህኑንን ዎሉሴ «አቱወዬ» ህድ ህወይቴ።
49005001	ዮነሴ ዎንቶይ ህኑምበ ኤሄ ነይሼ ህ ማቄንኬ ዎንቶ ብሹወይቴ።
49005002	ክርስቶሰይ ንምበ ኤቶንክየረ ዎንቶ መጉሴ ሞዼ ሰዌ እንጎወረ ካሻረ መት ቤ ዬሶ ኑሜ ህስኔ ገርስ ኤ እንዶንክየረ ህኑንን ኤሀነ ዬሱወይቴ።
49005003	አበ ብሸ ለጌቶን ማቄ ቱነ ሀንተይ ኦኦይኔ ሀቡ ሀቡ ህየይ ዬ ኤስተ መሄ ዸጉወይችኔ ቤሴ ኤ ኦዶን ኦዱሶፍተ። ዬ ኤ ብሸይ ዎንቶ ሀይለሥቱሴ ዎርጉሱወሶ።
49005004	ዬይድዎ ቦርሱሴሰ ኦኦይኔ ጎኡወ በሴ ኦኦይኔ ሴፉሴ ቆዞዘ ዜሬ ህኑምበ ዎርጉሱወሶ። ዬይስ መሄኮፈ ዎንቶሴ ገለተ ኡቁሱወይቴ።
49005005	ለጌቴስ፥ ቱነ ሀንቴስ፥ ኡድ አበኮሴ ሀቡ ሀቡ ህኔስት ክርስቶሰሳረ ዎንቶሳረ ማቄ ካቴቶወከ ተጎይ ኡሱሴ ባሰ ሞዹስ ኤሩወይቴ። «ሀቡ ሀቡ ህየ» ዬይድ ህዮይ ዎንቶ ማቁወሰ ዎንቶ መት ኩሤኮ።
49005006	ዬ ኤሰ ብሼሼሽቱነ ዎሱቱወ አሥት ገረ ዎንቶ ሁለይ ዮኔ ግሸ ኦኔን ህኑምበ ጎኡወ ዜሬ ዜሬነ ቃሩሶፌ።
49005007	ዬ ኤ ግሸ ዎሱቱወ አሥታረ ዎልኮ ፌይሾፍተ።
49005008	ህኑን ህኑሴ ቡሮ ጬንቻከኮ ህ ዬቸ። ሀቴመ ላሣረ ብዞ ማዽ ፎኤ ግደ ህ ዬሴ ግሸ ፎኤ ማዽ ዬሱወይቴ።
49005009	ፎኤ ኣፌይ ሞዼቴን፥ ግዜቴን፥ ኣዴን ኡድ ዬ ኤሰ ብሼሼሽተኮ።
49005010	ዬ ኤ ግሸ ዎንቶ መጉሴ በስ አበ ኤ ማቄንኬ ሆስ ኬስ ነዽ ቤወይቴ።
49005011	ጎኡወ ጬንቸ ሀንተ ሀንቴስተ ፎእየከ አዳ ኬሱወይቴ ባከ ኡሳረ ዎልኮ ሀንቶፍተ።
49005012	ዬ ኤስን ኣችያነ ኡ ሀንቴ ሀንተ ቤሴ ዜሬን ፌቶ ቦርሱሴሰኮ።
49005013	ኡድ አበኮይ ፎእየ ቤ ኬሴ ዎገ ኤ ብሸይ ትዽድኮ ኤ ቤንቴ።
49005014	ዬ ኤስን አዳ ቤንቴሰ ኡድ ፎኤኮ ቤይሴሰ። ዬ ኤ ግሸ «ኔኖ ጌሄዮ፥ ብርኩወ! ሀይቦወፈን ዴንዱወ! ክርስቶሰይ ቤ ፎኤ ግዳ ኔ ዬሶሮንኬኮ ኤ መሄ» ዬይድኮ ኤ ህዩቴሴ።
49005015	ዮነሴ ሞዹስ ህኑምበ ከት ዬሱወይቴ። ሀዴ ገሠሥቱኬ ባከ ሙይቱኬ ዬሶፍተ።
49005016	ሀ ዎገይ ኢተ ማቄ ግሸ አበ ዎጋከን ሞዼ ሀንቱወይቴ።
49005017	ዬ ኤ ግሸ ላሥ መሦይ አበ ኤ ማቄንኬ ገጹወይቴ ባከ ሙዮንዶፍተ።
49005018	ዌይኔ ዳነ ኡሽ ጎዤይ አሥ ዬሶ ኤ ኢሴ ግሸ ኡሽ ጎዦፍተ። ጎዤኮፈ አያነ ጌሹነ ኩንጉወይቴ።
49005019	ቤ ብሸነ ብሸነ ዬሴ ዝንገሌነ ዎለ ዝንገሉወይቴ ዜሩወይቴ፥ ላሡሴ ህ ሙጹሮወከ ዝንገሉወይቴ።
49005020	ኡድ ዎጋከ ኡድ በስ ግሸ ኑ ላሥ ዬሱስ ክርስቶሰ ሱንሡነ አዴ ማቄ ዎንቶ ገለቱወይቴ።
49005021	ክርስቶሰ ኩሤሜይድ ህስኔ ህ ብዝ ብዝነ ህኑሜ ፌደ አፈነ መት ኤሱሴ ዎሱቱወይቴ።
49005022	እንዶወጽቶ! ላሥ ዬሱሰ አፈነ መት ኤሱሴ ህ ዎሱቴንኬ ህ አዴሴ አዴሴ ዎሱቱወይቴ።
49005023	ዬ ኤስን ክርስቶሰይ ቤ ገረ ማቄ ዎንቶ ዘወ አሥተ ሎሉሴሰ ማቅስኔ ኡሱሴ ቅኖ ኤ ማቄንኬ አዴይ ቤ መችሼ ቅኖኮ።
49005024	ዎንቶ ዘወ አሥት ክርስቶሰሴ ዎሱቴንኬ ዬይድዎ እንዶወጽ ኡድ አበኮነ ቤ አዴሴ አዴሴ ዎሱቱወዬ።
49005025	አድየጽቶ! ክርስቶሰይ ዎንቶ ዘወ አሥተ ኤቶንክየረ ቤምበ ኡሱሜ ህስኔ ገርስ ኤ እንዶንክየረ ህኑንን ህ መቾ መቾ ኤሁወይቴ።
49005026	ክርስቶሰይ ቤምበ ገርስ ኤ እንዶስ ዎንቶ ዘወ አሥተ ቤ ከቶ በዴነ ዋሡነ ሾት ሀይሎንሤሴ ዎርድኮ።
49005027	ዬ ኤ ብሸነኮ አጹመ ኦኦይኔ ወቆ ሹርኡሜ ኦኦይኔ ፌዴ ኢተ አበኮይ ቤንቶ ባኔ ብዝ ፈጬቴ ኬንጉወሰ ሀይላረ ኩሠ ፉላረ ኬንጌሰ መት ቤ ቡሮ ኤ ኡቁሴ።
49005028	ዬይድዎ አድየጽትን ቤሴ ቤምበ ቤ ኤሄንኬ ቤ መቾ መቾ ኤሄኮ ኡሶ ኤ ዎርጉሴ። ቤ መቾ ኤሄስ ቤምበኮ ኤ ኤሄ ዬይድ ህዮኮ።
49005029	-
49005030	አሥ ኡድ ቤሴ ኤ ሙኔ፥ መት መት ቤምበ ኤ ካሌሰ ባከ ቤምበ እንጸኤስ ኦኔን ባሶ። ኑን ዎንቶ ዘወ አሥት ቤ ሱንሡነ ሱንሡነ ዬሴ ክርስቶሰ ገረ ኑ ማቄ ግሸ ክርስቶሰይ ኑሴ ዬ ኤሱኬኮ ኤ መሄ።
49005031	ሀይለ ፍሸሮወ «ዬ ኤ ግሸኮ አሥ ብየዴ ቤይንዶ ዸድ ቤ መችየረ ዎለ ኤ ዙቁቴ፥ ቤ ለምኡነን ብዝ አሤ ኡ ማቄ» ዬይድኮ ኤ ህዩቴሴ።
49005032	ሀ ዜሬይ አሡሴ ትዽድ ጌሎ ባ ኦርጄ ዜሬኮ። ተን ሀ ኤሰ ህኑሴ ተ ኦቶስ ክርስቶሰሳረ ዎንቶ ዘወ አሥቱሳረ ኡ ግደ ዬሴ ብዜቶ ግሸኮ።
49005033	ዬይድ ኤ ማዸኮን ሀ ኦሁተስ ህ ግሸ ዜሩተሱኮ። ህኑንን ህ ብዝ ብዝነ ህ መቾ መቾ ህኑኬይስ ኤሁወይቴ፥ መችን ቤ አዴ አዴ ኩሡወየ።
49006001	ነይሽቶ! ላሥ ዬሱሳረ ብዞ ህ ማቄንኬ ህኑምበ ዬለ ጌሩሴ ዎሱቱወይቴ። ዬ ኤስን ብሼሸኮ።
49006002	«ንየዴ ኔይንዶ ኩሡወ!» ዬይድ ህኔ ዎሶይ ጎቦ ኬንጌ አቸ ዎሶኮ።
49006003	ዬ ጎቦን «ኡድ አበኮይ ኔሴ ግዞኮ ግዜ፥ ሀ ሰሀ ገረ ኔ ዬሴስን ገለለ ቤረኮ ኤ ማቄ» ህድ ህኔሰኮ።
49006004	ህኑኖ አድየጽቶ! ላሥ ገዶ ዎገናረ ኤ ኤሩሴ ኤሩንሡናረ ህ ነይሼ ድቹወይቴ ባከ ኡሶ ሁሉሶፍተ!
49006005	ማልቶ! ክርስቶሰሴ ህ ዎሱቴንኬ ህኑምበ አሄ ህ ላሤ ኩሥስንየረ ዠሽሽንየረ ብዝ ሙጹሮነ ኤሱሴ ዎሱቱወይቴ!
49006006	ዎንቶ መሦኬ ቤ ሙጹሮወፈ ኬስ ሀንቴ ሀዴ ክርስቶሰ ማልቱኬ ባከ ሀዴ አሤ መጉሴስቱኬ ቤንቴሜ ህስኔ ሀንቶፍተ!
49006007	አሡሴ ኤ ማዾ ባኔ ላሥ ዬሱሰሴ ህ ሀንቴንኬ መት ህ ላሡሴ «ሞዼኮ» ህድ ህስኔ መገነ ሀንቱወይቴ!
49006008	ዬ ኤስን ማለን ማቄ ማለ ማቁወስ ቤ ብዝ ብዝነ ቤ ሀንቶ ሞዼ ሀንተ አበን ኤ ማቆአይኮ ኤ ዎመ ላሥ ዬሱሰኮፈ ኤ ኤኬንኬ ኤረኮ ህ ኤሬ።
49006009	ህኑኖ ላሥቶ! ህኑሳረ ህ ማልቱሳረ ላሤ ማቄስ አሥ ኣፉሸ ቤድ ሀንቱወስ አፋከ ዬሴንኬ መስ ህ ማልተ ህ ዠሹሼሸ ዸድ ኡሱሴ ሞዼ ሀንቱወይቴ።
49006010	ኣልጭራ ህኑሴ ተ ኦሄስ ላሡናረ ኦርጄ ኤ ኦሰናረ ኦሴይወይቴ።
49006011	ሁምበዬ ፈየንኬቴ ኢቼሼ ህ ደንደኦሮንኬ ዎንቶ ቶረ ሚዤ ኤ ኡድነ አይኩወይቴ።
49006012	ኤሳረ ዎልኮ ኑ ደርጉቴስ አሣረ ዎልኮ ኤ ማዾ ባኔ አፋከ ዬሴ ቱነ አያነ ቶረሥታረኮ። ዬ ኡስትን ሀ ጬንቸ ቤራከ ሀንትየከ ዬሴ አህየ ዬሴስታረ፥ አፈነ ማግታረ ሀ ሰሀ ገረ ዬሴ አዴቶ ኬንጌስታረኮ።
49006013	ዬ ኤ ግሸ ኢተ ዎንተይ ህኑኮ ዮኔንየከ ህ ኢለሤ ኢቼሼ ህ ደንደኦሮንኬ ዎንቶ ቶረ ሚዤ ኤ ኡድነ አይኩወይቴ። ዬ ቶረ ሚዤነኮ ኣልጭረ ኣሎ ኤሳረ ህ ደርጉቶ ጌዴ ሚንድ ኤኤሴ ህ ደንደኤ።
49006014	ዮነሴ ሀዴ ዘለጵቴነ ህ ኤልፈ ህ ግጼሴንኬ ኣዴ ግጽ ግዜቴን ሀዴ ፌንገ ፈሼ ቶረ ማኦኬ ማዽ
49006015	ሞዼ ኦዶ ሀዴ ኮጰ ህ ቶክየ ህ ጌልሴንኬ ጎኡት ኤሱነ ነቁት ኤኡወይቴ።
49006016	ዬ ኡስታረ ዎልኮ ኣዴሦ ሀዴ ሼሬኬ አይኩወይቴ። ዬ ኤሱነኮ ሀዴ ተመኬ ኤጼ ሁምበዬ ዾዜ ኤ ኡድነ በይሴሴ ህ ደንደኤ።
49006017	ዬይድዎ ዎንቶይ ህኑሴ መቴሴ ሎሎ ሞዹስ አይኩወይቴ። ቶረሴ ቅኖወ ገዱሶ ጉሌይ ቅኖ ከኬንኬ ዬ ሎሎይ ህኑምበ ከፈኮ ኤ ከኬ። አያነ ጌሽ ሰተተ ማቄ ዎንቶ ከቶ ግጹወይቴ።
49006018	ዎርጉሴ አበኮሴ ዎንቶ ሽእስኔ አያነ ጌሹነ ዱርኩት ኡድ ዎገ ሽኡወይቴ። ሽእስኔ ብርት ኦሴይወይቴ። ዎንቶ ሀይለሥት ግሸ ኡድ ቡርሴ ባከ ሽኡወይቴ።
49006019	አስ ኤ ኣልጭረ አሥ ኤሬሴ ደንደኡወ ሞዼ ኦዶ ዠሼ ኬንጉወሰ ተ ኦሆሮንኬ ዎርጉሴ ከቶ ታሴ ኤ እንጎሮንኬ ዎንቶ ታሴ ሽኡወይቴ።
49006020	ተን ፌቶ ሀቴ ቱፉት ዬስኔን ዎንቶይ ሀ ሞዼ ኦዶሴ ቤ ግሸ ኤ ገዴሴሰኮ። ኤ ዎርጉሴንኬ ናስ ተ ዜሮሮሰ ታሴ ሽኡወይቴ።
49006021	ላሡሴ ብዝ ሙጹሮነ ሀንትየ ዬሴ ኤሁቴሴ እንዶ ነእ ትክቆሴይ ወይድ ተ ዬሴንክየረ አበ ተ ሀንቴንክየረ ህ ኤሮሮንኬ ኡድ ዜሬ ህኑኮ ኦሆኮ ኤ ኦሄ።
49006022	ዬ ኤሱሱኮ ኑን ወይድ ዬሴንኬ ህ ኤሮሮንክየረ ህኑምበ ኤ ኦሱሶሮንክየረ ኤሰ ህኑኮ ተ አንሴሴ።
49006023	አዴ ማቄ ዎንቶኮፋረ ላሥ ዬሱስ ክርስቶሰኮፋረ ሞዼትየረ ኤሃረይ ኣዴሦወረ ዎልኮ እንዶ ነይሼ ማቄ ህኑሴ ማቁወዬ።
49006024	ቡሩወ ኤሀነ ኑ ላሥ ዬሱስ ክርስቶሰ ኤሄስቱሴ ኡድ ዎንቶይ አሡሴ ኬንጌ መሦ ሞዼቴይ ማቁወዬ።
50001001	ዬሱስ ክርስቶሰ ማልተ ማቄ ጰውሎሴኮፋረ ጽሞቶሴኮፋረ። ፍልጵሶሴ ከተማ ዬሴ ዬሱስ ክርስቶሳረ ብዞ ማዽ ሀይሎንዴሴስቱሴ ኡድ ኡሳረ ዬሴ ጭምቱሴን ኩረርቱሴን ሀ ዎሶኮ ኑ አንሤ።
50001002	ኑሴ አዴ ማቄ ዎንቶወረ ላሥ ዬሱስ ክርስቶሳረይ አሡሴ ኬንጌ ሞዼ መሦወረ ሞዼትየረይ ህኑሴ ማቁወዬ።
50001003	ኡድ ዎገ ህኑምበ ተ መሤንየ ተ ዎንቶኮ ተ ገለቴ።
50001004	-
50001005	ህ ኣዴሶ አቸ ዎንትየፈ አይት ሀቴ ኣሎ ሞዼ ኦዶ ኦህስኔ ታረ ተ ሀንተ ሸሀሥተ ህ ማዾ ግሸ ኡድ ዎገ ህኑሴ ዎንቶ ተ ሽኤንየ መገነኮ ዎንቶ ተ ገለቴ።
50001006	ሞዼ ሀንተ ህ ዬሱወከ ሀንቴ አይተ ዎንቶይ ዬሱስ ክርስቶሰይ ዮኔ ዎንቴ ኣሎ ኤሉስ ኤ አልሴንኬ ሀ ኤሰ ኤዙወሶ።
50001007	ተ ሙጹሮወከ ህ ዬሴ ግሸ ዬይድ ህኑሴ መሤይ ታሴ ብሼሸኮ። ዬ ኤስን ተ ቱፉቶንየካረ ሞዼ ኦዶይ ኣዴ ማቄንኬ ተ አዱሶንየካረ ዬ ሞዼ ኦዶይ ሚንድ ኤ ኤኦሮንኬ ተ መቶንየካረ ዎንቶይ ቤ መሦ ሞዼትየፈ ታሴ እንዶ ሱሱሴ ሸሀሡኮ ህ ማቅቸ።
50001008	ዬሱስ ክርስቶሰይ ህኑምበ ኤሄንኬ ተንን ተ ሙጹሮወፈ ኬስ ህኑምበ ተ ኤሄ ግሸ ኦርጄነ ህኑምበ ተ ሰዜንኬ ዎንቶይ ተ አቶኮ።
50001009	ህ ኤሀይ ኤራረ ገሣረይ ኤሰ ኩንዴሴሰ ማዽ ድጭ ቤ ቡሮ ገረ ኤ ሀሞሮሰኮ ዎንቶ ተ ሽኤ።
50001010	ድጭሽኔ ኤ ሀንዶይነ ክርስቶሰይ ሴኬ ዮኔ ዎንቴ ጌሻረ ሃሴ ኬንጉወስታረ ማዽ ህ ቤንቶሮንኬ ኡድ አበክተ አርስ ቤድኮ ሞዼሴ አበኮ ህ ኤሬ።
50001011	ዬ ኤ ብሸ ዬሶነኮ ዬሱስ ክርስቶሰይ ህኑከ ከሤ ግዜቴ ኣፌ ለጉስ ህ ከጼ። ዎንቶሴ ኩሣረ ገለታረይ ቤንቶሮንኬ ህ መሄ።
50001012	ኑንዶ ነይሽቶ! ተ ገረ ኤለ ዜሬነ ኡድ ሞዼ ኦዶይ ቡሮሱሜን ገርድ ኤ ኣቶንኬ ህ ኤሮሮሰኮ ተ ዎርጌ።
50001013	ዬ ኤስን ተ ቱፉቶሰን ክርስቶሰ ሀንተሤ ተ ማቄንኬ ካት ዘወ ከኬስታረ የሀ ዬሴ ፌዴ አሥትን ኡድ ኤረኮ ኡ ኤሬ።
50001014	ተ ቱፉቶ ቱፌነ ኣዴሥቸ ኑንዶ ነይሽቱከፈ ለግት ቡሮሜ ገርስ ላሡነ ሚንድኮ ኡ ዬሴ። ዬ ኤሱነኮ ሞዼ ኦዶ ዠሼ ኬንጉወሰ ኦሄሴ ቡሮሜ ገርስ ናስየ ኡ ዬሴ።
50001015	ብዝ ብዝት ክርስቶሰ ሞዼ ኦዶ ኡ ኦሄስ ዺዼናረ «ኤቤሎይ ታ ገሩወ ገሬ?» ህድ ህስንየረኮ። ፌድትመይ ኡ ኦሄስ ግዞ ሙጹሮነኮ።
50001016	ዬ ኡስት ተን ክርስቶሰ ሞዼ ኦዶይ ኣዴ ማቄንኬ አዱሴሴ ተ ማጌቴሴሰ ቤ ኤሬ ግሸ ኤሀነኮ ኡ ኦሄ።
50001017	ሴ ኡስትን አስ ቱፌ ዘዋ ተ ዬሱኔ መዸ ተ ገረ ኦዌሴ መስ ግዞ ሙጹሮነ ማዾ በድ ኤ ዬሱኔ ቤምበ ዎኬ ዎኬ ህሴሴ ዎርድኮ ክርስቶሰ ግሸ ኦህየ ኡ ዬሴ።
50001018	-
50001019	ህኔ አም ተ ሆዴ? ግዞ ሙጹሮነን ማቄ ግዞ ማቁወ ሙጹሮነ አን ኦጌነን ክርስቶሰ ሞዼ ኦዶይ ኦሁትየ ኤ ዬሴሱነዎኮ ተ መጌ። አስ ህ ሽኤናረ ዬሱስ ክርስቶሰ አያነ መሮናረ ሀ ኤሳፈ ተ ኬሴሰ ተ ኤሬ ግሸ ቡሮ ገረን መገኮ ተ መጌ።
50001020	አን ኦጌነን ቦርስ ተ ቤንቱወንኬ ኦርጄነኮ ተ ዎርጌ፥ ዬይድዎ ጎቦን ኬመኮ ተ ኬንጌ። ቦርሴኮፈ ኡድ ዎገ ናስ ተ ዜሬንኬ ኤንአ ተ ዬሰኮን ተ ሀይዸኮን ሀቴን ክርስቶሰይ ተ አቾነ ኩሡቶሮንኬ ጎቦኮ ተ ኬንጌ።
50001021	ታሴ ኤንአ ዬሴ ህድ ህዮይ ክርስቶሰነ ዬሴ ህድ ህዮኮ። ሀይኤ ህድ ህዮን ገርዴሴ ሞዼ አበኮኮ ተ ዴጌሤ ህድ ህዮኮ።
50001022	ኤንአ ተ ዬሰኮመ ገርዴሴ ሞዼ ሀንተ ሀንቴሱኮ ተ ደንደኤ ህድ ህዮኮ። ሀይቦወፋረ ዬሶወፋረ አኤሰ ተ ጸሬሰ ኤሩወሶ።
50001023	ለምእ መሦ ግዳኮ መዹምየ ተ ዬሴ። ብዝ በዴነ ሀ ዬሶወፈ ሸሁት ክርስቶሳረ ዬሴኮ ተ ዎርጌ። ዬ ኤስን ሀይዽ ክርስቶሳረ ዬሴይ ኡድሜ ገሬሰ ማቄ ግሸኮ።
50001024	ህኑን ታነ ጎኡቶሮንኬ ሀይኤኮፈ ኤንአ ተ ዬሴስ ኦርጄነ ዎርጉሴሰኮ።
50001025	ዬይድ ተ መሤ ግሸ ኣዴሦነ ህ ድጮሮንክያረ ህ መጎሮንክየረ ኤንአ ዬስ ህኑናረ ዎለ ተ ዬሴንኬ ኤዞ በዴስኔ ኤረኮ ተ ኤሬ።
50001026	ተንን ሴኬ ህኑናረ ዬሱኔ ተ ግሸ ዬሱስ ክርስቶሰነ ኬደይስኮ ህ መጌ።
50001027	ሀቴ ክርስቶሰ ሞዼ ኦዶሴ ኤ ብሼንኬ ዬሱወይቴ! ዬይድ ህ ዬሰኮ ዮድ ህኑምበ ተ ቤደኮን ዘረ ዬስኔ ህ ኦዶ ተ ሲደኮን ሞዼ ኦዶወፈ ሲድ ህ ኣዴሤ ኣዴሦሴ ሀዴ ብዝ አሡኬይድ ከርዱት ብዝ ሙጹሮነ ሚንድ ህ ኤኤንኬ ኤረኮ ተ ኤሬ።
50001028	ህኑምበ እንጸኤስተ አበነን ዠሾፍተ! ሀ ህ ዠሼ ዼቤይ ኡሱሴ ኡ ባኔሰ ህኑሴመ ህ ሎሌሰኮ ኤ ቤይሴ። ሀ ኤሰ ኡድ ሀንቴስ ዎንቶኮ።
50001029	ክርስቶሰ ህ ኣዴሦሮሰዎ ኤ ማዾ ባኔ ኤ ግሸ መዸይ ህ ገረ ዮዎሮንኬ ሀ ኤሰ ዎንቶይ ቤ መሦ ሞዼትየፈኮ ህኑሴ ኤ መቶ።
50001030	ተን ከርዱትየ ዬሴንኬ ህኑንን ከርዱትየኮ ህ ዬሴ። ዬ ከርዴን ሀ ኤ ቡሮ ተ ከርዱቱሱኔ ህ ቤዴቾሻረ ሀቴን ከርዱትየ ተ ዬሴንኬ ስየ ህ ዬሴሳረኮ።
50002001	ክርስቶሳረ ብዞ ማዽ ህ ዬሴሱነ ዎለ ምንሤነ ኦሴይድኮ ህ ዬሴ። ክርስቶሰ ኤሀነ ህ ገረፈ ህግልሰ ኦስ ሚንድ አያነነ ዎልኮ ብዞ ማዽኮ ህ ዬሴ። ዎሉሴ መስኮ ህ ዬሴ፥ ዎሉሴን ህግልኮ ህ ዬሴ።
50002002	ዬ ኤ ግሸ ብዝ ብሸ መሦ መሤነ፥ ብዝ ብሸ ኤሀ ኬሜነ፥ ህ ሙጹሮነን ማቄ ህ መሦነ ብዞ ማቄነ ፌቶነ ተ መጎሮንኬ መሁወይቴ።
50002003	ሼነሤ ማዽ ፌዴስት ህኑሜ ገሬንኬ መሡወይቴ ባከ ህኑምበ ኬደ ኬደይስ «ታ ባከ ኦኔን ዬሰ?» ዬይድ ነሹቴነ አበን ሀንቶፍተ።
50002004	ዬይድዎ ህ ብዝ ብዝነ ፌዴስተ ጎኤሰን መሡወይቴ ባከ ህኑምበዎ ጎኤሰ መሶፍተ!
50002005	ህ ሙጹሮይ ዬሱስ ክርስቶሰይ ኬንግቾ ሙጹሮኬ ማቁወዬ።
50002006	ኤስ ቤሴ ቤ ኦኑንቴነ ዎንቶኮ ኤ ማቅቸ። «ተን ዎንቶወረ ዎል ጌንኮ። ዬ ኤሰ ደኩወሶ» ህድ ህዶ ባሶ።
50002007	ዬይድ ህዬኮፈ ቤ ኬንግቾ ኩሠ ቤነዎ ዸድኮ ማለ ቤምበ ኤ መቶ። ቤ ዬሶነ አሤ ብሽ ኤ ቤንቶ።
50002008	አሡኬ ማዽ ቤምበ ኤ ኡለይሶ። ቤ ሀይኤ ኣሎ ፌቶ ሱሥ ምሥ ገረ ሱጹት ቤ ሀይዾ ኣሎን ኤ ዎሱቶ።
50002009	ዬ ኤ ግሸኮ ዎንቶይ ኤሰ ኦርጄነ ኬደ ኬደ ኤ ህሶ፥ ኡድ ሱንሡሜን ኬደይዴሴ ሱንሤ ኤሰ ኤ ሱንሶ።
50002010	ዬ ኤሱነኮ ዬሱሰ ሱንሤ ኩሤሴ አፋከን ሰሃከን ሰሀሴ ኤ ኦሞ ዬሴስትን ኡድ ቤ ቦሄነ ኤ ቡሮ ኡ ቦጩንቴ።
50002011	አሥ ኡድ ቤ ኡርጹሜነን «ዬሱስ ክርስቶሰይ ኣዴዎ ላሡኮ» ህድ አዳነ ኦህስኔ አዴ ማቄ ዎንቶ ኡ ኩሤ።
50002012	ተ ኤሄ ተ በድቶ! ህኑናረ ተ ዬቾንየ ኡድ ዎገ ህ ዎሱትቾንኬ ሀቴን ህኑናረ ዎልኮ ተ ዬሱኔዎ ኤ ማዾ ባኔ ፌቶ ህኑናረ ዎለ ተ ባ ዎጋከን ህ ብዝ ብዝነ ህ ኤቴሴ ሎሎ ሀንተ ገረ ፌይሼሼ ዎንቶ ዠሽሽንየረ ኮቡርስንየረ ሚንድ ሀንቱወይቴ!
50002013	ዎንቶኮ ቤ መሦ አልሴሴ ህ ዎርጎሮንክየረ ህ ሀንቶሮንክየረ ህኑምበ መሄሰ።
50002014	አን ሀንተን ሀንትስኔ ኡምቡ ኡምቡ ህድ ህዬ ባካረ ቤርሴ ባካረ ሀንቱወይቴ!
50002015	ዬይስ ህ ሀንተኮ ሀ ዶማረ ኢታረ ማቄ ሀ ሰሀ ገረ ዬሴ አሥት ግዳከ ኢቴቴ ኬንጉወሳረ ሃሴ ኬንጉወሳረ ማዽኮ ዎንቶ ነይሼ ጌሼ ህ ማቄ። ጾልንቴይ አፈሴ ፈቄንኬኮ ህኑን ሀ ሰሀ ገረ ዬሴ አሥቱሴ ህ ፈቄ።
50002016	ህ ፈቄስን ዬሶይ ኤሰ ዬሴ ሞዼ ኦዶ ቡርሴ ባ ህ ኦሁሱኔኮ። ዬ ኤሱነኮ «ተ ዎሤን ማቄ ተ ሀንተይ የሆ ማዽ አቶ ባሶ» ህድ ክርስቶሰይ ዬኬ ዮኔንየ ተ ጬኡቴ።
50002017	ዎንቶ ህ ኣዴሤ ግሸ ህ ዬሶ ኩሜነ ሀዴ ካሸኬ መት ህ ኡቁሴስ ገራረ ኤሱሴ ህ ሀንቴ ሀንተ ገራረ ከህኔይ ዌይኔ ዳነ ካሼሼ ጉሴንኬ ተ ዬሶይ ጉተኮ መገኮ ተ መጌ፥ ህኑናረ ኡድ ዎልኮኮ ተ መጌ።
50002018	ዬይድዎ ህኑንን መጉወይቴ፥ ታረ ዎልኮን መጉወይቴ።
50002019	ህ ግሸ ሲድ ኦሴዬሱኮ ጽሞቶሴ ኡኬ ህኑኮ አንሤሴ ላሥ ዬሱሰነ ተ መሴሴ።
50002020	ህ ግሸ ኣዴነ ሀዴ ታንኬ መዹንድ መሤሰ ጽሞቶሴ ባከ ፌዴ አሤ ኬንጉወሶ።
50002021	ፌዴስት ቤ ኡድነ ቤሴ ቤ ዎርጌሰ ኩንሤሱኮ ኡ ዎጼሰ ባከ ዬሱስ ክርስቶሰሴ ሀንቴሴ ማቁወሶ።
50002022	ጽሞቶሴይ ታረ ዎልኮ ዬሌይ ብየድየረ ሀንቴንኬ ሞዼ ኦዶሴ ኤ ሀንቶ ግሸ ሙጹረሤ ማዽ ኤ ቤንቴሴንኬ ኤረኮ ህ ኤሬ።
50002023	ተ ዜሬይ አን ጎዶ ኤ ኤሌሰ ተ ኤርዶ ጌዴ አሌነዎኮ ህኑኮ ተ አንሤ ህድ ተ ህዴሴስ ኤሰኮ።
50002024	ፌቶ ተንን ታነን ህኑኮ ተ ሀንጌንኬ ዎንቶይ ታ መሬንኬ ኤዞ ኬንጉወሶ።
50002025	ሀቴመ ታ ዎርጉሴ በሱነ ኡድ ታ ኤ መሮሮንኬ ህ አንሴቾ ኤጰፍሮድቶሴ ሴኬ ህኑኮ አንሤይ ዎርጉሴሰ ማቄንኬ መሥየኮ ተ ዬሴ። ኤስን ኣዴሦነ ኑሴ እንዶ ነኤ ማዽ ተን ሞዼ ኦዶሴ ሀንቴንክየረ ቶረሡኬ ደርጉቴንክየረ ሀንትስኔን ማቄ ደርጉትስኔ ዶድኮ ኤ ዬሴ።
50002026	ኤሰን ህኑኮ ተ አንሤስ ህኑምበ ኡድ ቤዬሴ ኤ ሰዜሴ ግሻረ ኤ ሀርጉቶሰን ህ ሲዴቾ ግሸ ኦሰዼ ኤ ዼዶ ግሻረኮ።
50002027	ኣዴዎ ኦርጄነ ሀርድ ሉቦሴዎ ማዽኮ ኤ ዬቸ። ዎንቶመይ ኤሰ ማርድ ሎሉስኮ ዬሴ። ኤ ጎሹሼ ኤ ማዾ ባኔ ታሴን ህግልሰ ገረ ህግልሰይ ዮወንኬ ተምበ ማርድኮ ኤ ዬሴ።
50002028	ዬ ኤ ግሸ ኤሰ ቤድ ህ መጎሮሳረ ተ ህግልሰይ አቶሮንክየረኮ ኤሰ ህኑኮ አንሤሴ ፌቶ ተ ዎርዶ።
50002029	ዮነሴ ላሡነ ህንንዶ ነኤ ኤ ማቄሰ መስ መገነ ሞት ህኑናረ ገዱወይቴ። ሀዴ ኤሱኬ ዬሴ አሥተን ኩሡወይቴ።
50002030	ህኑን ኡኬ ዬስኔ ታ መሬሴ ህ ደንደኡወ ግሸ ኤስ ህ ግሸ ታ መሬሴ ህስኔ ክርስቶሰ ሀንተ ሀንትስኔ ቤ ዬሶ ዣርዶ በድኮ ሉቦሴዎ ማዽ ኤ ዬቸ።
50003001	ኑንዶ ነይሽቶ! ዮነሴ ኣልጭራከ ህኑሴ ተ ህኔስ ላሡነ መጉወይቴ። ህ ሀሉወንኬ ህኑምበ ኤ መሄ ግሸ ዬ ቡሮ ተ ዲዜቾሸ ሴኬ ህኑሴ ዲዜሴ ቤልጼይወሶ።
50003002	ሀዴ ከነኬ ማዽ ዬሴስት ገረፈ ህኑምበ ከኩወይቴ። ኢተ ሀንቴስት ገረፋረ «ገደ ኡቴኮ ህኑምበ ኤ ዎርጉሴ» ህድ ዛዴ ኤረ ኤሩሴስት ገረፋረ ህኑምበ ከኩወይቴ።
50003003	ኣዴነ ገደ ኡቴሴስ ኑምበኮ። አያነ ጌሹነ ዎንቶ ኩሤሳረ ዉዴ ዬሴ ዎገነ ኤ ማዾ ባኔ ዬሱስ ክርስቶሰነ ጬኡቴሳረ ማቄ ኑንን ኣዴነ ገደ ኡት ዬሴሰኮ።
50003004	ጬኡቴሴ ኤ ዎርጉሰኮ ዉዴነ ሀንቱቴ ዎገነ ጬኡቴሴ ደንደአኮ ተ ደንደኤ። ዬ ኤሱነ ጬኡቴ ዎርጌ አሥ ዬሰኮ ተን ኤሱሜ ገርድ ኤሱነ ተ ጬኡቴሰኮ ተ ኬንጌ።
50003005	ተ ዬሉቶ ሀዙንሦ ዎንቴኮ ገደ ተ ኡቶ። ተን እስረኤለሡኮ፥ እስረኤለሥት ግዳፈ ቢንየሜ ነይሻፈኮ ተ ዬሉቶ። ኤዞይ ኤሰ ባ እብረሡኮ ተን። አይሁደ ዎገ ከፌ ግሸ ኤ ማቆአይኮ ፈረሰሡኮ ተ ማቅቸ።
50003006	ዎንቶሴ ኤኤ ግሸ ኤ ማቆአይኮ ዎንቶ ዘወ አሥተ ዋዬ ቤይሴሰኮ ተ ማቅቸ። ዎገ ከፌነኮ ግዙሶ ዬይድ ህዩቴ ግዜቴ ግሸ ኤ ማቆአይኮ ሃሴ ኬንጉወሰኮ ተ ማቅቸ።
50003007	ሀ ኤሱሜ ቡሮ «ታ ጎአኮ ኡ ጎኤ» ህድ ተ ህቾሽተ ኡድ ክርስቶሰሜ ህስኔኮ ዎመ ኬንጉወሰ መት ተ ቤኔ።
50003008	ዬ ኤሱሜን አፈነ ተ ላሥ ዬሱስ ክርስቶሰ ኤሬሜ ገሬስ ፌደይ ባ ግሸ ኡድ አበኮ ሀዴ ዎመ ኬንጉወ አበኮኬኮ መት ተ ቤኔ። ኤ ግሸኮ ኡድ በሴን ተ ዼዶ። ክርስቶሰ ዴጌሤሜ ህስኔኮ ሀዴ ፍቴኬ መት ኡድ በሴ ተ ቤኔ።
50003009	ዬይስ ተ መሄስን ክርስቶሳረ ዎለ ብዞ ማቄሱኮ። ሀቴ ተ ኬንጌ ግዜቴይ ዎገ ከፌነ ቤንቴ ታኮፈ ማቄ ግዜቴ ኤ ማዾ ባኔ ክርስቶሰ ኣዴሤነ ቤንቴ ግዜቴኮ። ዬ ኤ ብሸ ግዜቴይ ዎንቶኮፈኮ። ኤ ቤንቴስን ኣዴሦነኮ።
50003010	ፌደን አስ ክርስቶሳረ ሀይቦወፈ ኤሰ ዴንሰ ኦሳረ ኤሬኮ ተ ዎርጌ። ኤስ ሀይዾንኬ ሀይዽ ኤሰ ብሽኮ ኤ መዸሴ ሸሀሤ ማቄሴ ተ ዎርጌ።
50003011	ሀይቦወፈ ዴንሦ ታሴ ዴጌሤሴ ጮልአኮ ተ ጮልኤ።
50003012	«ሀ ኤሰ ኡድ ዴጌስኮ ተ ዬሴ» ኦኦይኔ «ተን ፈጬቴ ኬንጉወሶ» ዬይድ ተ ግሸ ዜሬሴ ደንደኡወሶ። ዬይድ ኤ ማዸኮን ክርስቶሰይ ቤሴ ተምበ መት ታሴ እንጌሴ ኤ ህኔሰ ዴጌሤሱኮ ተ ዎጼ።
50003013	ኑንዶ ነይሽቶ! «ዬ ኤሰ ዴጌስኮ ተ ዬሴ» ህድ ህወሶ። ብዝ አበኮ መሆኮ ተ መሄ። ዬ ኤስን ተ ጌዴ ተ ገርሶስተ ቦትስኔኮ ተ ቡሮ ዬሴሰ አይኬሴ ተ ኦሴይኔ።
50003014	ዎንቶይ ዬሱስ ክርስቶሰ በዴነ ኤሱሜ አፋ ታ ኤ ጼይዴሴ ሞሬ ዴጌሤሱኮ ኢቾ ጎዶወ ኤሌሴ ተ ቡሮ ገረ ተ ዎጼ።
50003015	ዮነሴ ኑካፈ ኡጼሴስት ኑ ኡድነ ሀ ኤሱኬ መሤኮ ኑ ኤ ዎርጉሴ። ሀ ኦሁተ መሦሜ ፌዴ ሸሁቴሴ መሦ ህ መሰኮን ዬ ኤሰን ዎንቶይ ህኑሴ አዱሰኮ ኤ አዱሴ።
50003016	ሀቴ ኣሎ ኑ ኤርዶ ኤረ አይት ዬ ኤሱነ ኑ ዬሴሴ።
50003017	ኑንዶ ነይሽቶ! ፌድት ታ ብሽ ዬሴንኬ ህኑንን ታ ብሽ ዬሱወይቴ። ኑምበ ብሽ ዬሴስት ዋንድ ዬሴንኬ ነዽ ቤወይቴ።
50003018	ዬ ኤስን ሀ ኤሱሜ ቡሮ ለገ ዎገ ህኑሴ ኦት ሀቴን ህግል ዬክስኔ ህኑሴ ተ ኦሄንኬ ለገ አሥት ቤ ዬሶነ ክርስቶሰይ ሱሥ ምሥ ገረ ኤ ሀይዾሱሴ ኢለሥተ ማዽኮ ኡ ዬሴ።
50003019	ኡ ዎንቶይ ኡ ገዎኮ፥ ቦርሱሴ አበኮ ቤ ኩሠ መትኮ ኡ ቤኔ፥ ኡ ሙጹሮይ መሤስ ሀ ሰሀ ዜሬዎኮ፥ ኡ ኣልጭረይ በዬኮ።
50003020	ኑሴመ ኑ ዉዴይ አፋኮ፥ የሀፈ ዮኔሰኮ ኑ ሎሉሴሰ ኦርጄ ሰዘነ ኑ ከኬ። ኤስን ላሥ ዬሱስ ክርስቶሰኮ።
50003021	ኡድ በሴ ቤ አዴቶ ኦሞ መሄሴ ደንደኤ ቤ ኦሰነ ገፈሤ ማቄ ሀይኤ ኑ ገረኮ ኩሠ ኬንጌ ኤ ገረ ኑ ብሾሮንኬ ኤ አርሤ።
50004001	ተ ኤሄስታረ ተ ሰዜስታረ ማቄ ኑንዶ ነይሽቶ! ተምበ መጉሰኮ ህ መጉሴ፥ ህኑነነኮ ተ ጬኡቴ። «ዬ ህኑሴ ተ ዜርዶንኬ ላሡነ ሚንድ ኤኡወይቴ!» ዬይድኮ ህኑምበ ተ ህኔ።
50004002	ኤዎድየረ ስንጽክየረ ሱንጌ እንዶወጽቱሱኮ «ላሡነ ዎልኮ ብዝ መሦነ ዬሱወይቴ!» ህድ ተ ህኔ።
50004003	ኔኖ ሙጹረሤ ማቄ ታረ ዎልኮ ሀንትየ ዬሴዮ! «ሀ እንዶወጽተ መሩወ!» ህድ ህስኔኮ ንየ ተ ሽኤ። ዬ ኤስን ሀ እንዶወጽት ቄሌምቶስየረ ኡ ሱንሥን ኤንአ ዬሴስት ሱንሥ ኤሳከ ዲዙቴ ዬሶ ፍሸሮወ ዲዙቴሴ ታረ ሀንትየ ዬቸ ፌዴስታረይ ሀ ሞዼ ኦዶ ኤሉሴሴ ታረ ከርዱትኮ ኡ ዬቸ።
50004004	ኡድ ዎጋ ላሡነ መጉወይቴ! አስኮ ህኑሴ ተ ኦሄ፥ መጉወይቴ!
50004005	ሼነሤ ህ ማቄስ ኡድ አሡሴ ኤሩቱወዬ። ላሥ ዮዌይ ኡዽኮ ዬሴ።
50004006	አበ ኤ ማቆአይኬቴን ሽኤነ ለጉስ ገለትስኔ ህ ዎርጌ አበኮ ዎንቶኮ ኦሁወይቴ ባከ ብዝ መሦነን መዹንዶፍተ።
50004007	ህ ሽዾይነ አሥ ገሡሜ አፈነ ማቄ ዎንቶ ሞዼቴይ ህ ሙጹሮወረ ህ መሦወረ ሞዼቴነኮ ዬሱስ ክርስቶሰነ ኤ ከኬ።
50004008	ኑንዶ ነይሽቶ! ኣልጭራከ ህኑሴ ተ ኦሄስ ሞዼ ማቄሳረ «ሀ ኤስ ብሼሸኮ» ህድ ህዩቴሳረ መሡወይቴ። ዬ ኡስትን ኣዴ ማቄስተን ኡድ፥ ኩሠይ ኤሱሴ ብሼሽተ ኡድ፥ ግዞ ማቄ አበክተ ኡድ፥ ጌሼ ማቄስተ ኡድ፥ ኤሁቴ በስታረ «ሀ ኤስ ሞዼኮ» ህድ ህዩቴስታረ ኡድኮ።
50004009	ታኮፈ ህ ኤርዶሳረ ህ ኤቶሳረ ታኮፈ ህ ሲዶሳረ ተ ዬሱወ ህ ቤዶሳረ ኡድ ሀንቱወይቴ። ሞዼቴ እንጌ ዎንቶይ ህኑናረኮ ኤ ዬሴ።
50004010	ለገ ዎገ ጌዴ ሴኬ ተ መዸሴ መሤ ህ አይቶ ግሸ ላሡነ ኦርጄነኮ ተ መጌ። ኣዴዎ ሀንተነ ቤይሴሴ ጎዶ ኬንጉወድ ህ ዬቾሸ ባከ መሤመ ተምበ መሥየኮ ህ ዬቸ።
50004011	ዬይድ ህኑሴ ተይዶስ ተ መዹንዶ ግሸ ማቁወሶ። «ተ ኬንጌስ ታሴ ኤለኮ ኤ ኤሌ» ዬይድ ህዬ ኤርድኮ ተ ዬሴ።
50004012	ዴጌሤን ማቄ ዼቤ ግሸን ኤርድኮ ተ ዬሴ፥ አን በስ ዬሰኮን አበ ዎጋከን ምሼን ናዬን ዴጌሤን ዼቤን ኡ ግሸ ኤርድኮ ተ ዬሴ።
50004013	ክርስቶሰይ እንጌ ኦሰነ ኡድ በሱኮ ተ ደንደኤ።
50004014	ህኑን ተ ዤቴሴ ታ መሬነ ሸሀሤ ማዽ ህ ቤንቶስ ሞዼኮ።
50004015	ሀ ኤሱሜን ገርድ ህኑን ፍልጵሶሴ አሥተ ማቄስት ሀገ ሞዼ ኦዶይ ኦሁቶንየከ መቀዶኔፈ ተ ኬሶንየ ተ ዼቤን ማቄ ተ ኬሜ ቤድ ተምበ መርደስ ህኑምበዎ ባከ አን ዎንቶ ዘወ አሥት ታ መርዶ ባንኬ ኤረኮ ህ ኤሬ።
50004016	ኣዴዎ ቴሴሎንቄ ተ መዹንዶሰ ሲድ ለምእ ዎገ ታ መሬሴ ሚዤ አንስኮ ህ ዬቸ።
50004017	ዬይድን ተ ህኔስ ሞዼ ህ ሀንተነ ገርዴሴሱነ ዎንቶይ ህኑምበ ሱዞሮሰኮ ባከ ታሴ ህ እንጎሮሰ ዡዥ ማቁወሶ።
50004018	ታሴ ዎርጉሴሰ ኤ ዎርጉሴሱሜን አፈነ ኤትኮ ተ ዬሴ። ህ አንሶሰን ኤጰፍሮድቶሴኮፈ ተ ኤትኔ ኡድ በስ ታሴ ኩንድኮ ኤ ዬሴ። ህ አንሶ እንጎይ ሀዴ ኤ ዼሀይ ሰዌሱኬ ዬሴሰ፥ ሀዴ ዎንቶይ ኤኬ ካሸኬ ዬሴሳረ ኤሰ መጉሴሳረኮ።
50004019	ተ ዎንቶይ እቱወ መለ ማቄ ቤ ዎዱንቴ ቤ ኬንጌንኬኮ ዬሱስ ክርስቶሰ በዴነ ህኑምበ ዎርጉሴሰ ኡድ ኩንስ ኤ እንጌ።
50004020	ኑሴ አዴ ማቄ ዎንቶሴ ኮሎ መክ ኣሎ ኩሠይ ማቁወዬ፥ አሜን።
50004021	ዬሱስ ክርስቶሳረ ብዞ ማዽ ዬሴ ሀይለሥቱሴ ኡድ ኑ ሰዎ ኦሁወይቴ። ታረ ዎልኮ ዬሴ እንዶ ነይሽት «ሞዽየ ሰወ ህ ዬሴ?» ህድኮ ኡ ህኔ።
50004022	ኡድ ኣዴሤስት ፌቶን ሮመ ካት ዘወ ሀንቴስት «ሞዽየ ሰወ ህ ዬሴ?» ህድኮ ኡ ሰዉሴ።
50004023	ላሥ ዬሱስ ክርስቶሰይ አሡሴ ኬንጌ መሦ ሞዼቴይ ህኑናረ ዎልኮ ዬሱወዬ።
51001001	ዎንቶይ «ማቁወዬ» ህድ ህዶንኬ ዬሱስ ክርስቶሰይ አንሶሰ ማቄ ጰውሎሴኮፋረ ኑ እንዶ ነእ ጽሞቶሴኮፋረ
51001002	ቆለስየሴ ከተማ ዬሴ ክርስቶሳረ ብዞ ማዼሴ ሀይለሥታረ ኤሰ ኣዴስ ኤ ኦግየ ሚንዴሴሳረ ማቄ እንዶ ነይሹሼ ሀ ዎሶ ኑ አንሤ። ኑሴ አዴ ማቄ ዎንቶይ አሡሴ ኬንጌ ሞዼ መሦወረ ሞዼትየረይ ህኑሴ ማቁወዬ።
51001003	-
51001004	ዬሱስ ክርስቶሰ ህ ኣዴሤንክየረ ዎንቶ ሀይለሥተ ህ ኤሄንክየረ ኑ ሲዴሴ ግሸ ህ ግሸ ዎንቶ ኑ ሽኤንየከ ኑ ላሥ ዬሱስ ክርስቶሳዴ ማቄ ዎንቶ ኡድ ዎገኮ ኑ ገለቴ።
51001005	ህ ኣዴሦወረ ህ ኤሃረይ ኤ ካቹቶስ አፋከ ነቁት ህኑምበ ከኬ ጎቦ ገረኮ። ዬ ጎቦን ኣዴ ግሸ ኦሄሰ ማቄ ሞዼ ኦዶይ ህኑኮ ዮዶንየ ቡሮ ሲድኮ ህ ዬሴ።
51001006	ሞዼ ኦዶ ህ ሲዶ ዎንትየፈ አይትየረ ዎንቶይ አሡሴ ኬንጌ መሦ ሞዼቴይ አበ ኤ ማቄንኬ ህ ኤርዶ ዎንትየፈ አይትየረ ሀ ሞዼ ኦዶይ ህ ግዳከ ኣፌ ቤ ከጾንኬ ኡድ ሀ ሰሀ ገረ ኣፌ ከጽየካረ ድጭየካረኮ ኤ ዬሴ።
51001007	ሀ ሞዼ ኦዶ ኑረ ዎልኮ ሀንትየ ዬሴ ኤሁቴሴ ኤጰፍረይ ህኑኮ ኦትኮ ኤ ዬሴ። ኤስን ህ ግሸ ክርስቶሰሴ ብዝ ሙጹሮነ ሀንቴ ሀንተሡኮ።
51001008	አያነ ጌሽ ህኑሴ እንዶ ኤሀ ግሸን ኑኮ ዜርድኮ ኤ ዬሴ።
51001009	ዬ ኤ ግሸ ዬ ኤሰ ኑ ሲዶ ዎንትየፈ አይት ዎንቶኮፈ ቤንቴ ኤረናረ ገሡናረ ኡድ ዎንቶ መሦ ህ ኤሮሮንኬ ኤረ ህኑሴ ለጉስ ኤ እንጎሮንኬ ህ ግሸ ዎንቶ ሽኤ ዸዶባንጽኮ።
51001010	ዬይድ ኤ ማቆአይኮ ላሡሴ ዬሴ ኤ ዎርጉሴንኬ ዬስኮ ኡድ ኦጌነ ላሤ ህ መጉሴ፥ ለገ ብሸ ሞዼ ሀንተ ሀንት ኣፌ ቤይሴናረ ዎንቶ ኤሬናረ ድጬሼ ህ ደንደኤ።
51001011	ዬይድዎ ኡድ አበኮነ መገነ ደንደዽ ህ ሚሞሮንኬኮ ኬደይድ ኩሡቴሴ ኤ ኦሰነ ሚሜቴ ዴጌሤሴ ህ ደንደኤ።
51001012	አስ ፎኤ ማቄ ካቴቶ ግዳከ ሀይለሥታረ ዎልኮ አዴ ማቄ ዎንቶይ እንጌሰ(24) ህ ሸሆሮንኬ ህኑምበ መተ ኤሰኮ ህ ገለቴ።
51001013	ዬ ኤስን ዎንቶይ ጬንቸ ኦሳፈ ኑምበ ማርድ ኤሁቴሴ ቤ ዬሌ ካቴቶወ ኑ ኤ ኦዶ።
51001014	ኤ ዬሌነ ዎዙትኮ ጩቦሴ ማሮ ኑ ዴጌሴሴ።
51001015	ክርስቶሰይ ቤንቴሴ ደንደኡወ ዎንቶይ ቤ ብሸ ማቄሰኮ ኤ ቤይሴ። ኤስን ሜዾሜ ኡድ አንጉሱኮ።
51001016	ዬ ኤስን አፋከን ማቄ ሰሃከ ዬሴስት፥ ቤንቴስታረ ቤንቱወስታረይ፥ አፋከ ዬሴ ኦሳረ አፈኑንቴ ኬንጌስታረይ፥ ዱርኬስታረ ማግታረይ ኡድነ ሜዹቶስ ኤሱነኮ። ዎንቶን ኡድ አበኮ ኤ ሜዾስ ኤሱናረ ኤሱሳረኮ።
51001017	ኤስን ኡድ በሱሜ ቡሮነኮ ኤ ዬቸ። ኡድ አበኮይ ሀንኬ ዎለ አይት ኤ ኤዾስ ኤሱነኮ።
51001018	ኤስን ቤ ገረ ማቄ ዎንቶ ዘወ አሥቱሴ ቅኖኮ። ኡድ አበኮሴ ቡሮነሴ ቤ ማቆሮንኬ ሀይቦወፈ ዴንዴነ አቸሻረ ብዞይድ ህዩቴሳረኮ።
51001019	ዬይድ ኤ ማዾስ ቤ ዎንቱንቴይ ኩሜነ ኤሱከ ዬሶሮንኬ ዎንቶይ ኤትኔኮ።
51001020	ዎንቶይ ሱሥ ምሥ ገረ ኤ ጉሶ ሱሡነ ሞዼቴ መት አፋከን ማቄ ሰሃከ ዬሴስተ ኡድ ቤረ ዎልኮ ኤ ነዾ።
51001021	ቡሮ ዎንቶኮፈ ዘርድ ህ መሦናረ ኢተ ህ ሀንተናረ ዎንቶ እንጸኤሰኮ ህ ማቅቸ።
51001022	ሀቴመ ኤ ዬሌይ አሤ ማዽ ኤ ሀይዾሱነ(25) ዎንቶይ ቤረ ዎልኮ ህኑምበ ነዽኮ ኤ ዬሴ። ኤ ነዾስን ሀይለሣረ ጌሻረ ሃሴ ኬንጉወሰ መት ቤ ቡሮ ህኑምበ ኡቁሴሱኮ።
51001023	ኤስን ኡቁሴስ ካቹትየረ ሴኬ ሀንኬ ህዬ ባከ ኤዼሴሳረ ማዽ ህ ሲዴሴ ሞዼ ኦዶይ ጎቡሴሴስ ገረፈ አርቶ በድ ህ ኣዴሦነ ኦሴይድ ህ ዬሰአይኮኮ። ዬ ሞዼ ኦዶን ሀ ሰሀ ገረ ዬሴ ሜዾሴ ኡድ ኦሁቴሴሰኮ። ተንን ጰውሎሴይ ዬ ሞዼ ኦዶሴ ኤ ሀንተሡኮ ተ ማዼሴ።
51001024	ሀቴ ህ ግሸ ኤሳ ተ ዬሴ መዸነ መገኮ ተ መጌ። ኤ ገረ ማዽ ዬሴ ዎንቶ ዘወ አሥቱሜ ህስኔኮ ክርስቶሰ መዻፈ ፈጬቸሼ ተ አቾ መዸነ ኩንስ ተ አልሴ።
51001025	ዎንቶይ ኦቶ ሞዼ ኦዶ ብዞን ሸሄ ባከ ኤ ኩሜነ ህኑሴ ተ ኦሆሮንኬ ታሴ ኤ እንዴሴ አዴቶነ ዎንቶ ዘወሥቱሴ ሀንተሤ(26) ማዽኮ ተ ዬሴ።
51001026	ሀ ሞዼ ኦዶን ኤ ኣልጭረይ ኤሩቴሴ ደንደኡቱወሰ ማዽ አሡኮፈ ኦሎ ኣቹት ዴጬችኔ ሀቴመ ሀይለ ማቄ ኣዴሤስቱሴ አዴይዴሴሰኮ።
51001027	ዎንቶ መሦይ ዬ ኤሩቶበዴችኔ ሀቴ ኤሩተስ ኩሣረ ዎዱንትየረ አይሁደ ማቁወስት ግዳከ አን መኮ መለ ኤ ማቄንኬ ሀይለሥቱሴ አዱሴኮ። ዬ ኤሩቶበዴችኔ ሀቴ ኤሩተስ ክርስቶሰኮ። ሀቴን ህኑካከ ኤ ዬሴሱነ ዎንቶ ኩሠ ፉለ ሸሀሤ ማቄሴ ጎቤ ኬመኮ ህ ኬንጌ።
51001028	አሥ ቤ ብዝ ብዝነ ክርስቶሰነ ኡጸ አሤ ማቆሮንኬ መሄሴ ለገ ገሡነ ኡሶ ሽእስንየረ ኤሩስስንየረኮ ክርስቶሰይ ኦኔ ማቄንኬ ኑ ኤሩሴ።
51001029	ዬ ኤሱሱኮ ዎንቶይ ኦርጄ ቤ ኦሰነ ታከ ኤ ሀንቴሱነ ዬ ኤ ኦሰ በዴነ ኬደይስ ከርዱትስኔ ተ ገኬ።
51002001	ህ ግሻረ ሎዶቅየ ዬሴ አሥት ግሻረ ዬይድዎ ፌቶ ተ ኣፉሸ ቤድ ኤሩወ አሥቱሴ ኡድነ አበ መኮ ተ ከርዱቴንኬ ህ ኤሮሮሰኮ ተ ዎርጌ።
51002002	ተ ከርዱቴስን ኡ ሙጹሮይ ኦሴይድየረ ኤሀነ ሀንኬ ብዞ ማዽ ሸቶ በድ ዬስኔ ኤረ ኣኬቴ ዴጌስ ኤ ኣልጭረ መኮይ ኤሩቴሴ ደንደኡቱወድ ዬቾ ዎንቶ መሦ ኡ ኤሮሮንኬኮ። ዬ ኤስን ክርስቶሰኮ።
51002003	ገሡሳረ ኤረሳረ ኤ ኣኬቴይ ኣቹት ዬሴስ ክርስቶሰ ደኣኮ።
51002004	ኤሱሜ ዬይድ ተ ህኔስ ኦኔን ቤ ዜሬ ሶቁስ ህኑምበ ቃሩሶፌ ህድኮ።
51002005	ህኑኮፈ ዘርድ ዬሴሰ ማዸኮን ተ ሙጹሮ ህ ገረኮ ተ ገዴሴ። ህ ሀሞይ ሞዼ ዎገነ ዬሴሰን ማቄ ክርስቶሰ ገረ ህ ኦሴይዴሴ ሚሞ ኣዴሦይ ታሴ ኤ ጌሎሱነ መድኮ ተ ዬሴ።
51002006	ዮነሴ ላሥ ዬሱስ ክርስቶሰ ህ ኤቴሴንኬ ኤሳረ ዎልኮ ብዞ ማዽ ዬሱወይቴ!
51002007	ኤሱነ ጸጶ ደት ኤዽ ህ ኦሴይዴሴንኬ ድጩወይቴ! ህ ኤርዴሴንኬ ህ ኣዴሦነ ሚንድ ኤኡወይቴ! ለጉስ ኤሰ ገለትስኔ ዬሱወይቴ!
51002008	አሥ ቤ ቅኖወፈ ዬሶ ግሸ ኬሴ ኤረናረ ኤ መሬስ ባሰ ቃሩሱቱሶ ዜሬናረ ኦኔን ህኑምበ ቤኮ አይኬሱሜ ህኑምበ ነዽ ከኩወይቴ! ዬ ኡስት ክርስቶሰነ ካቹት ኤዸሴ ማዾ በዴስኔ አሥ ገዴሴ ዎገናረ ሀ ሰሀኮፈ ኤዼሴ ኤሩንሡናረኮ ኡ ዬሴ።
51002009	ዎንቶ ዎንቱንቴይ ቤ ኩሜነ አሤ ማዽ ኤ ዬሴስ ክርስቶሳከኮ።
51002010	ህኑን አፈኑንቴሳረ አዴቶሳረ ቅኖ ማቄ ክርስቶሳረ ብዞ ህ ማዾሱነ ኩንዴሴሰ ማዽኮ ህ ዬሴ። ዬ ኤሱሜኮ ህኑምበን ህ ከኬ።
51002011	ኤሱነ ማዽኮ ኩቼነ ማቁወሰ ገደ ህ ኡቶ። ክርስቶሰነ ገደ ህ ኡቶሱነ ጩበሤ ማቄ ህ ኦኑንቴይ ኦሡትኮ ኤ ዬሴ።
51002012	ዬ ኤስን ህ ጸመቁቶንየከ ክርስቶሳረ ዎልኮ ሞጉትኮ ህ ዬሴ። ኤሰ ሀይቦወፈ ዴንሰ ዎንቶ ኦሰ ኣዴሤነ ኤሳረ ዎልኮ አስ ሀይቦወፈ ዴንድኮ ህ ዬሴ።
51002013	ጩቦ ህ ሀንቶሱናረ ጩበሤ ማቄ ህ ኦኑንቴይ ገደ ኡቴ ዼዶሱናረ ሀይዽኮ ህ ዬቸ። ሀቴመ ዎንቶይ ክርስቶሳረ ዎልኮ ኤንአ ህኑምበ መትኮ ኤ ዬሴ፥ ን ጩቦን ኡድ «አቱወዬ» ህድኮ ኤ ዬሴ።
51002014	ኤስን ንምበ ሉክቸሻረ እንጸእቸሻረ ማቄ ዲዙት ዬሴ ኤ ዎገይ ኑኮፈ ኦይጭቾሸ ኡጭ ሱሥ ምሥ ገረ ምስማሬነ ጨድ ሱጽ ኑ ገረፈን ዴንስ ኦስኮ ኤ ዬሴ።
51002015	አፈነ ማግታረ አፈነ አድታረ ሱሥ ምሥ ገረ ኢሽ ኡ ማጌቴ ሆስ ኡሶ ትዽየ ኤት ሀንትኮ ኤ ቤይሶ።
51002016	ዮነሴ ኦኔን ህኑምበ ህ ምዮነ ኦኦይኔ ህ ኡሹነ፥ መሰልተ ኦኦይኔ አጉነይ ሀገ ኤኡሱኔ ኩሡሶሰ ኦኦይኔ ሰንበተ ኩሡሶስ ግሸ ዴንስ ህ ገረ ያዾፌ።
51002017	ዬ ኡስት ኡድ ቡሮ ገረ ዮኔሰ ኡ ብሼሸ ባከ ቤሴ ኣዴ ማቁቱወሶ። ክርስቶሰኮ ቤሴ ኣዴይ።
51002018	ማቁወ ኦጌነ ሼኔዽ አፋሴ ዎሰሥተ ሀዴ ዎንቶኬይስ ኩሤነ ጬኡቴ አሥ ኦኔን ዎመ ህ ኤኩወንኬ ህኑምበ መሄሱሜ ህኑምበ ነዽ ከኩወይቴ! ዬ ኤ ብሸ አሥ ቤ ቤኔ ሀረጅየ ዎጽ ጌል ጎኡወሳረ አቾሼ መስየረኮ ኤ ጬኡቴ።
51002019	ገረሴ ቅኖ ማቄ ክርስቶሳረ ዎልኮ አበን ሙሆ ኬንጉወሶ። ዬ ቅኖ በዴነኮ ኤ ኩሜነ ካቶናረ ጸጶናረ ሀንኬ ዎለ አይክየ ዬሴሳረ ከሠ ምየ ዬሴሳረ ማቄ ገረይ ኤ ድጬ። ዎንቶይ ዬ ኦጌነኮ ገረይ ድጮሮንኬ ኤ መሄ።
51002020	ሀ ሰሀኮፈ ኤዼሴ ዎገ ገረፈ ክርስቶሳረ ሀይዽ ሸሁቴሴሰ ህ ማዾ ጌዴ ህኔ አበሱነ ሀ ሰሀ ገረፈ ሸሁቶ ባንኬ ኤ መሦነ ዱርኩት ህ ሀንቴ?
51002021	ዬ ዎስትን «ሀ ኤሰ አይቶፉነ፥ ሀ ኤሰ ደደዾፉነ፥ ሀ ኤሰ ዶሎፉነ!» ዬይድ ህኔስተኮ።
51002022	ሀ ኡስት ቤ ኡድነ አሥት ዎሶኮፋረ ኤረኮፋረ ቤ ኤዼሴ ግሸ ሀንተ ገረ ፌይሽሽኔ ባኔስተኮ።
51002023	ዬ አሥ ዎስትን «ሀ ኦጌነ ዎንቶ ኩሡወ! ዬ ኦጌነ ሼነሤ ማቁወ! ኔ ገረን ሀ ኤሱኬ መዹንሡወ!» ዬይድ ህኔሰኮ። ዬ ኤ ብሸ ዎስት ኣዴ ሞዼ ዎሶኮ ኡ ብሼ፥ ብሹቱወዬ ባከ አሥት ቤ አቾይ ጮልኤ ሀንተ ገረፈ ቤምበ ከፎሮንኬ መሄሴ ደንደኡቱወሶ።
51003001	ዮነሴ ክርስቶሳረ ዎልኮ ሀይቦወፈ ህ ዴንዶስ ጌዴ አፋከ ዬሴ አበክተ ዎርጉወይቴ! ክርስቶሰን ዎነኮ ያከ ዎንቶሴ ኦሽች በዴነ ኤ ኡቴሴ።
51003002	ኡድ ዎገ ዎነ ዬሴሰ መሡወይቴ ባከ ሀ ሰሃ ዬሴሰ መሶፍተ!
51003003	ዬ ኤስን ሀይዽኮ ህ ዬሴ፥ ሀቴ ህ ዬሴ ዬሶይ ክርስቶሳረ ዎልኮ ዎንቶ በድየ ኣቹትኮ ኤ ዬሴ።
51003004	ህ ዬሶ ማቄ ክርስቶሰይ አዴይኔንየከ ህኑንን ዬንየከ ኤሳረ ዎልኮኮ ኩሠ ፉለነ ህ አዴይኔ።
51003005	ዬ ኤ ግሸ ህኑከ ዬሴ ሀ ሰሀ ጮልአ ዎዹወይቴ! ዬ ኡስትን ለጌቶ፥ ጌዤቴ ኬንጉወ ሀንተ፥ ቤ ከሄ አሰንሥ ማች ገረ ማችን አሰንሥ ገረ ገዴ፥ ኡድ ኢተ ጮልአ፥ አበኮ ምሼ ዼቤኮ። «ምሼ ዼቤ» ዬይድ ህዮይ ዎንቶ ማቁወ አበክተ ሀዴ ዎንቶኬይስ ኩሤኮ።
51003006	ዬ ኡስቱነኮ ዎንቶይ ዎሱቱወ አሥት ገረ ኤ ሁሌ።
51003007	ህኑን ህኑሴ ሀ ኤ ቡሮ ሀ ኡስተ ሀንትስኔኮ ዬ ዎሱቱወስታረ ዎልኮ ህ ዬቸ።
51003008	ሀቴመ ሁለ፥ ኣረዼ፥ አሤ ሚዼ፥ ጨሼ ሀ ኡስተ ኡድ ህኑከፈ ኦሡወይቴ! ቦርሱሴ ዜሬይ ህ ኑናፈ ኬሶፌ።
51003009	ሴኬ ሀንኬ ዛዴ ዜርዶፍተ! ዬ ኤስን ቡሮ ጭመ አሤ ህ ማቅቾሸ ኤ ሀንታረ ዎልኮ ህ ገረፈ ኬስ ኦስ
51003010	ክሌ አሤ ማዽኮ ህ ዬሴ። ዬ ኤሰ ሜዸ ዎንቶ ብሸ ህ ቤይሶሮንኬ ኤረ ገረ ኤረ ህ ኮሶሮንኬ ዎንቶይ ዬ ክሌ አሤ ኡድ ዎጋኮ ኤ ክሎንሤ።
51003011	ዬ ኤሱነ አይሁደ ማቁወስተን ማቄ አይሁደሥተ፥ ገደ ኡታስተን ማቄ ገደ ኡቶባስተ፥ ዎገ ኬንጉወስተ፥ ሀዴ ቦኦኬ ዬሴስተ(27)፥ ማልተን ማቄ ማለ ማቁወስተ ዬይድ ህኔ ሸሆይ ባሶ። ኡድሜ ገርድ ዎርጉቴስ ክርስቶሰኮ፥ ኤስን ኡድየድየከኮ ኤ ዬሴ።
51003012	ዮነሴ ሀይለ ማቄሳረ ኤሁቴሴሳረ ዬይድዎ ዎንቶይ ጸርዴሴሰ ህ ማቄ ግሸ ህግልሰ ኬንጌሰ፥ ዤርገሤ፥ ህኑምበ ኡለይሴሰ፥ ሼነሤ፥ ደንደአሤ ማቁወይቴ።
51003013	ዎለ ደንደኡወይቴ፥ ዎሉሴ ህ ኬንጌ ዜሬይ ዬሰአይኮ ዎለ ማሩወይቴ። ህኑሴ ላሥ ዬሱሰይ «አቱወዬ» ህድ ህዶንኬ ህኑንን ዬይድዎ ዎሉሴ «አቱወዬ» ህድ ህወይቴ።
51003014	ኡድ ሃንጽ ገረ ኮስ ኤሀ ኬንጉወይቴ። ኤሀይ ኡድ በሴ ሀንኬ ዎልኮ እጭ ብዞን ሸሆ ኬንጉወሰ መሄሰኮ።
51003015	ብዝ ገረ ማቄሴ ህ ጼይጉቴሴስ ክርስቶሰ ሞዼቴ ግሸ ኤ ማቄሱነ ህ ሙጹሮወከ ዬ ሞዼቴዎይ ዬሴሰ ማቁወዬ። ኡድ ዎገ ዎንቶ ገለቱወይቴ።
51003016	ክርስቶሰ ግሸ ዜሬ ከቶይ ቤ ኡድነ ህ ሙጹሮወ ዬሱወዬ። ገሡነ ኡድ ዎለ ኤሩሱወይቴ፥ ዎለን ሙሩወይቴ። ቤ ብሸነ ብሸነ ዬሴ ዝንገሌነ ዎንቶ ህ ሙጹሮወነ ገለትስኔ ዝንገሉወይቴ።
51003017	ዬሱሰ በዴነ አዴ ማቄ ዎንቶ ገለትስኔ ህ ዜሬ ዜሬ ላሥ ሱንሡነ ዜሩወይቴ፥ ህ ሀንቴ ሀንተ ኡድ ላሥ ዬሱሰ ሱንሡነ ሀንቱወይቴ።
51003018	እንዶወጽቶ! ላሥ ዬሱሰሴ ህ ማቄሱነ ዎሱቴይ ዎርጉሴ በሴ ኤ ማቄ ግሸ ህ አዴ አዴ አፈነ መት ኤሱሴ ዎሱቱወይቴ።
51003019	አድየጽቶ! ህ መቾ መቾ ኤሁወይቴ፥ ኡ ገረ ጨንዶፍተ።
51003020	ነይሽቶ! ቤምበ ዬለ ጌሩሴ ዎሱቴይ ላሤ መጉሴ ግሸ ኡድ በሱነ ኡሱሴ ዎሱቱወይቴ።
51003021	አድየጽቶ! ህ ነይሽ «ተን ሞዼ ሀንቴሴ ደንደኡወሶ» ዬይድ ቤ ጎቦ ኡ ቡርሴሱሜ ኡ ቡሮ በይሶፍተ!
51003022	ማልቶ! ሀ ሰሀ ገረ ኡሱሴ ህ ሀንቴ ላሥቱሴ ኡድ በሱነ ዎሱቱወይቴ። ህ ዎሱቴስን ቤንቴምየረ አሤ መጉሴምየረ ኤ ማዾ ባኔ ላሥ ዬሱሰ ዠሼናረ ብዝ ሙጹሮናረ ማቁወዬ።
51003023	ህ ሀንቴ ሀንተ ኡድ አሡሜ ህስኔ ኤ ማዾ ባኔ ላሥ ዬሱሰሴ ህ ሀንቴንኬ ህ ሙጹሮወፈ ኬስ ሀንቱወይቴ።
51003024	ዬ ኤስን ህኑሴ ገዱቴሴ ተጎ ዎመ መት ኤ እንጌንኬ ኤረኮ ህ ኤሬ፥ ኤሱሴ ህ ሀንቴስን ላሥ ክርስቶሰሱኮ።
51003025	ዎንቶይ አሥ ኣፉሸ ቤድ ሀንቱወ ግሸ ኢተ ሀንቴስ ዬ ኢተ ቤ ሀንተ ዎመኮ ኤ ኤኬ።
51004001	ላሥቶ! ህኑንን ህኑሴ ህ ላሥ አፋ ዬሴንኬ ህ ኤሬ ግሸ ህኑሴ ሀንቴስተ ግዞ ያአናረ ኡሱሴ ኤ ዎርጉሴንኬ መሄናረ አሁወይቴ።
51004002	ዎንቶ ገለትስኔ ኡድ ዎገ ብርት ኦሴይድ ኤሰ ሽኡወይቴ።
51004003	ኤሱሜ ህስኔ ተ ቱፉቴሴ ክርስቶሰ ግሸ ኦሄሰ ማቄ ኤ አልሶ መኮይ ኤሩቴሴ ደንደኡቱወሰ ኦሄሴ ኑ ደንደኦሮንኬ ዎንቶይ ሞዼ ኦዶሴ ገሰ ዶኦሮንኬ ኑ ግሸ ሽኡወይቴ።
51004004	ኦሄሴ ተምበ ኤ ዎርጉሴንኬ አዳነ ተ ኦሆሮንኬ ታሴን ሽኡወይቴ።
51004005	አበ ዎገን ሞዼ ሀንተ ሀንቴሴ መሩት ኣዴሡወስታረ ዎልኮ ገሡነ ዬሱወይቴ።
51004006	ኡ ብዝ ብዝሴ ኤ ዎርጉሴንኬ ወይስ ሴኬ መሄሴ ህ ኤሮሮንኬ ህ ዜሬ ዜሬይ ኡድ ዎጋከ ሀዴ ሶጎይ ኤሰ ኡንዴሴ ከሠኬ ሶዼሴሳረ ሞዼሴሳረ ማቁወዬ።
51004007	ትክቆሴይ ዋኬይድ ተ ዬሴንኬ ኤ ኩሜነ ህኑኮ ኦሆኮ ኤ ኦሄ። ኤስን ኤሁቴሴ እንዶ ነኣረ ሀንተሴን ሙጹረሣረኮ። ታረ ዎልኮን ላሥ ማለኮ።
51004008	ኤሱሜ ኤሰ ህኑኮ ተ አንሤስ ኑ ግሸ ህኑኮ ኤ ኦሆሮንክየረ ህኑምበ ኤ ምንሦሮንክየረኮ።
51004009	ኤሳረ ዎልኮ ህኑኮፈ ማቄ ሙጹረሣረ ኤሁቴሴሳረ ማቄ ኑንዶ ነእ አነስሞሴኮ ህኑኮ ሀንጌሰ። ኡስን ሀየ ዬሴ ዜሬ ኡድ ህኑኮ ኦሆኮ ኡ ኦሄ።
51004010	ታረ ዎልኮ ቱፉቴሴ አርስትሮኮሴይ ህኑምበኮ ኤ ሰዉሴ። በርነባሴ አኮ ነእ ዬሌ መርቆሴይ ህኑምበ «ሞዽየ ሰዎ ህ ዬሴ?» ህድኮ ኤ ሰዉሴ። ቡሮ ህኑኮ ተ ኦቴሴንኬ መርቆሴይ ህኑኮ ሀንጌ ዎጋከ ኤሰ ሞኩወይቴ።
51004011	ዮስቶሴ ሱንደ ያሶይ ህኑምበ «ሞዽየ ህ ዬሴ?» ህድኮ ኤ ሰዉሴ። ዎንቶ ካቴቶሴ ዎልኮ ኑ ሀንቴ አሥት ግዳከ አይሁደሥት ሀ ኡስተዎኮ። ተምበን ሞዹስ ምንስኮ ኡ ዬሴ።
51004012	ህኑኮፈ ማቄ ዬሱስ ክርስቶሰ ማለ ኤጰፍረን ህኑምበ «ሞዽየ ህ ዬሴ?» ህድኮ ኤ ሰዉሴ። ኤስን ህኑን ዎንቶ ኦጌ ገረ ኡጽ ኤ መሦ አዱስ ኤ ኩሜነ ህ ኤሮሮንኬ ህኑሴ ኡድ ዎገኮ ዎንቶ ሽኤነ ኤ ከርዱቴ።
51004013	ህ ግሸ ዬይድዎ ሎዶቅየ ከተማካረ ህረጶልሴ ከተማካረ ዬሴ አሥቱሴ ኦርጄነ ኤ ገኬንኬ ተንን ኤሱሴ አቶኮ።
51004014	ሀክሜ ማቄ ኤሁቴሴ ሉቃሴን ዬይድዎ ዴማሴን «ሞዽየ ህ ዬሴ?» ህድኮ ህኑምበ ኡ ሰዉሴ።
51004015	ሎዶቅየ ዬሴ እንዶ ነይሹሼን ማቄ ዬይድዎ ንምፎሳረ እ ዘዋከ ጵክሉቴ ኣዴሤስቱሳረ ተ ሰዎ ኦሁወይቴ።
51004016	ህኑሴ ዲዝ ተ አንሤ ሀ ዎሶ ህ ዜሩሶስ ጌዴ ሎዶቅየ ዬሴ ዎንቶ ዘወሥት ዜሩሶሮንኬ መሁወይቴ። ህኑንን አስ ሎዶቅየከ ኣዴሤስቱሴ አንሡቴሴ ዎሶ ኤት ዜሩሱወይቴ።
51004017	አርክጳሴኮን «ጰውሎሴይ ኔኮ ‹ላሡሴ ኔ ሀንቱሱኔ ኔሴ እንጉቴሴ ሀንተ ኦሴይድ አልሱወ› ህድኮ ኤ ኦቴሴ» ህድ ኦሁወይቴ።
51004018	ሀ ሰዎ ተ ኩቼነ ዲዘስ ተንኮ ጰውሎሴ። ቱፉት ተ ዬሴ ግሸ ተምበ ቦቶፍተ። ዎንቶይ አሡሴ ኬንጌ መሦ ሞዼቴይ ህኑሴ ማቁወዬ።
52001001	ጰውሎሴኮፈ፥ ስላሴኮፋረ፥ ጽሞቶሴኮፋረ። አዴ ማቄ ዎንቶወረ ላሥ ዬሱስ ክርስቶሳረ ብዞ ማዽ ዬሴ ቴሴሎንቄ ከተማከ ዬሴ ዎንቶ ዘወ አሥቱሴ ሀ ዎሶ ኑ አንሤ። ዎንቶይ አሡሴ ኬንጌ ሞዼ መሦወረ ሞዼትየረይ ህኑሴ ማቁወዬ።
52001002	ዎንቶ ኑ ሽኤንየ ህኑምበ መሥስኔ ህ ኡድ ግሸ ኡድ ዎጋኮ ዎንቶ ኑ ገለቴ።
52001003	ዬ ኤስን ህ ኣዴሦወፈ ዴንስ ህ ሀንቴ ሀንተሴን፥ ህ ኤሃፈ ቤንተ ህ ገፈሴን ኑ ላሥ ዬሱስ ክርስቶሰሴ ህ ኬንጌ ጎቦይ ወይዴሴ ሚሞ ኤ ማቄሰን ኑሴ አድየረ ዎንቶወረ ማቄስ ቡሮ ኡዽኮ ቡርሴ ባከ ህኑምበ ኑ መሤ።
52001004	ዎንቶይ ኤሄ ኑንዶ ነይሽቶ! ዎንቶይ ህኑምበ ጸርዴሴንኬ ኤረኮ ኑ ኤሬ።
52001005	ሞዼ ኦዶ ህኑሴ ኑ ኦቶስ፥ አያነ ጌሽ ኦሰናረ ኣዴዎ ኤ ማቄንኬ ሞዹስ ኦሄናረ ባከ ኑነነ ጎሼዎ ማቁወሶ። ህ ደኣ ኑ ዬቾ ዎጋ ህኑሜ ህስኔ ዋንድ ኑ ዬቾንኬ ኤረኮ ህ ኤሬ።
52001006	ህ ገረ ለገ መዸይ ኤለኮን ዎንቶ ከቶ አያነ ጌሽ እንዶ መገነኮ ህ ኤቶ። ዬ ኤሱነ ኑረ ላሣረ ብሽኮ ህ ዬሴ።
52001007	ዬ ኦጌነ መቀዶኔ ዉድየረ አከየ ዉድየረ ዬሴ ኣዴሤስት ኡድ ህኑምበ ቤድ ህኑኬ ኡ ዬሶሮንኬኮ ኤ ማዾ።
52001008	ዎንቶ ከቶ ህ ኦትኔ መቀዶኔ ዉድየካረ አከየ ዉድየካረ ስንቴዎን ኤ ማዾ ባኔ ኡድ ጎዶወከ ዎንቶኮፈ ማዼሴ ህ ኣዴሦይ ኦዱሱትየኮ ኤ ዬሴ። ዬ ኤሰ ዜሬ ኑምበ ዎርጉሱወሶ።
52001009	ኑምበ ዋክዴሴ ሞኮነ ህ ሞቶሳረ ኤንአ ማቄሳረ ኣዴነ ዎንቶ ማቄ ዎንቶወረ ኩሤሴ ዎንቶ ማቁወ ፌዴ ዎንትት ገረፈ ዸድ ወይድ ህ ማዾንኬ ኡስ ቤሴ ዜረኮ ኡ ዜሬ።
52001010	ዬይድዎ ዎንቶይ ሀይቦወፈ ዴንስኔ አፋፈ ዮኔ ኤ ዬሌ ወይድ ከፍየ ህ ዬሴንኬኮ ዜርየከ ኡ ዬሴ። ኤስን ዮኔ ሁላፈ ኑምበ ማሬ ዬሱሰኮ።
52002001	ኑንዶ ነይሽቶ! ህኑኮ ኑ ሀንዶስ የሆ ኤ ማቁወንኬ ኤረኮ ህ ኤሬ።
52002002	ህ ኤሬንኬ ዘጌ ፍልጵሶሴ ከተማከ ኑ ዬቾንየከ መዻረ ዋያረ ኑ ኡ ቤይሰኮን አሥት ኑምበ ኦርጄነ እንጸዸኮን ዎንቶኮፈ ማቄ ሞዼ ኦዶ ህኑሴ ኦሄሴ ዎንቶነኮ ኑ ኦሴይዶ።
52002003	ህኑሴ ሞዼ ኦዶ ኦዴ ህድ ኑ ኦቶስ ኑሴ ሀልስኔ ኦኦይኔ ኢተ መሥስኔ ኦኦይኔ ህኑምበ ቃሩስስኔ ማቁወሶ።
52002004	ዎንቶይ ሀዴ ሞዼ ኦዶ ሞዹስ አይኬሴ ደንደኤ አሡኬ መት ኑምበ ኤ ታቶንኬኮ ኑ ዜሬ። ኑ ዜሬስን ኑ ሙጹሮወ ዬሴ አበኮ አርስ ቤኔ ዎንቶ መጉሴሴ ባከ አሤ መጉሴሜ ህድ ህስኔ ማቁወሶ።
52002005	ጎኡወ ከቶ ኣዴ ብሹሽ ህኑምበ መጉሴሴ ኑ ዜርዶስ ኦኦይኔ ፌቶ ሚዤ ኤሃፈ ዴንስ ኑ ዜርዶስ ኑሴ ብዝን ባሶ። ዬ ኤሰን ኤረኮ ህ ኤሬ፥ ዎንቶን ኑሴ አቶኮ።
52002006	-
52002007	ክርስቶሰይ አንሶሰ ኑ ማቄሱነ ህ ገረ ዴጼሰ ማቅችኔ ህኑምበን ማቄ ፌድት ኑምበ ኩሦሮሰ ዎርዶባንጽኮ። ዬ ኤሱኮፈ እንዶይ ቤ ነይሼ ሀንኬ ቤኮ አይኬንኬኮ ሼኖነ ህኑምበ ሀንኬ ኑኮ ኑ አይቶ።
52002008	ዬይድዎ ህኑምበ ኬደይስ ኑ ኤቶ። ዬ ኤሃፈ ዴንደሱነ ሀ ዎንቶ ሞዼ ኦዶ ህኑሴ ኦሄዎ ኤ ማዾ ባኔ ኑ ዬሶን ህኑሴ ገርስ እንጌሴ ነቁትኮ ኑ ዬቸ።
52002009	ኑንዶ ነይሽቶ! ኑ ገፌቴን ማቄ ዋክድ ከርዱት ኑ ሀንትቾሸ ኤረኮ ህ ኤሬ። ህ ግዳከ ብዝ አሥ ገረን ኑ ዴጹወንኬ ዎንተን ቀመን ሀንትስኔኮ ዎንቶኮፈ ማቄ ሞዼ ኦዶ ህኑሴ ኑ ኦህቸ።
52002010	ዎንቶ ኣዴሥየከ ዬሴ ህ ግዳከ ኑ ዬቾ ዎጋከ ዋክዴሴ ጌዤቴናረ፥ ግዜቴናረ ሃሴ ኬንጉወ ዬሶ ኑ ዬቾንኬ ህኑምበኮ ኑሴ አቶይ፥ ዎንቶን አቶኮ።
52002011	አዴይ ቤ ነይሼ አይኬንኬ ህ ብዝ ብዞ ወይስ ኑ አይቶሰ ኤረኮ ህ ኤሬ።
52002012	ኤ ካቴቶወከ ህ ጌሎሮንክየረ ኤ ኩሠ ፉለ ሸሀሤ ህ ማቆሮንክየረ ህኑምበ ጼይደ ዎንቶሴ ኤ ዎርጉሴንኬ ህ ዬሶሮሰ ህኑምበ ኤሩስየካረ ኦሱስየካረኮ ኑ ዬቸ፥ ምንስኮ ህኑምበ ሽእየ ኑ ዬቸ።
52002013	ኑኮፈ ህ ሲዶ ዎንቶ ከቶ ህ ኤቶንየ ሀዴ አሥ ከቶኬ ኤ ማዾ ባኔ ዎንቶ ኣዴሥየ ዬሴ ህ ግዳከ ሀንትየ ዬሴ ሀዴ ዎንቶ ከቶኬ ህ ኤቶ ግሸ ኡድ ዎጋከኮ ቡርሴ ባከ ዎንቶ ኑ ገለቴ። ዬ ከቶን ኣዴ ዎንቶ ከቶኮ።
52002014	ኑንዶ ነይሽቶ! ይሁደ ዉድየከ ቤ ጎዶወ ጎዶወ ዬሴ ዬሱስ ክርስቶሰነ ዬሴ ዎንቶ ዘወሥተኮ ህ ብሼ። ዬ ኤስን አይሁደሥት ዬ ኡሶ መዸ ቤይሶንኬ ህኑምበን ህ ዉዴ አሥት መዸ ቤይስኮ ኡ ዬሴ።
52002015	አይሁደሥት ላሥ ዬሱሳረ ካየሥታረ ኡ ዎዾ። ኑምበን ዋዬ ቤይስ ኡ ጎዶ። ዎንቶን መጉሱቶ ባሶ፥ አሡሴን ኡድ ኢለሤ ኡ ማዾ።
52002016	ዬ ኤስን አይሁደ ማቁወስት ሎሎሮሰ ኑ ኦሆሮሜ ኡ ቱጮ። ዬይስ መህስኔኮ ኡድ ዎገ ጩቦ ገረ ጩቦ ኮስ ሀምየ ኡ ዬሴ። ዬ ኤ ግሸ ዎንቶ ሁለይ ኣልጭራከ ኡ ገረ ዮድኮ ኤ ዬሴ።
52002017	ኑንዶ ነይሽቶ! ኑንመይ መሦነ ኤ ማዾ ባኔ አቾነ ህ ገረፈ ፌቶ ኦዼ ዎገ ሸሁተኮን ህኑምበ ኦርጄነኮ ኑ ሰዜሴ። ሀ ኤ ግሸ ኑ ኣፌነ ህኑምበ ቤዬሴ ዎርድኮ ኦርጄነ ኑ ከርዱቶ።
52002018	ህኑኮ ሀሜሱኮ ኑ ዎርዴቸ። ፌቶ ተን ጰውሎሴይ መት መትኮ ህኑኮ ሀሜሴ ተ ከርዱቴቸ። ማቄ ባከ ሁምበዬይ ተ ሀንጉወንኬኮ ተምበ ኤ ቱጮ።
52002019	ኑ ጎቦይ ኦኦይኔ ኑ መገይ ኦኦይኔ ላሥ ዬሱሰይ ዮኔንየ ኤ ቡሮ ኤሱነ ኑ ጬኡቴ ኑ ሞሬይ ህኔ ኦኔነ? ህኑምበ ማቁወዬ?
52002020	ኣዴዎ ኤሱነ ኩሠ ፉለ ኑ ዴጌሤሳረ ኑ መጌሳረይ ህኑምበኮ።
52003001	ሀ ኤ ግሸኮ ሀ ኤሱሜ ገርስ ህኑምበ ኦሰዼ ዼድ አቴነ ከተማ ኑ ጎሼዎኮ ኑ አቶይድ ኑ ህዶ ጌዴ
52003002	ኑንዶ ነእ ጽሞቶሴ ህኑኮ ኑ አንሴቸ። ኤስን ኑረ ዎልኮ ዎንቶ ሀንተሣረ ክርስቶሰ ግሸ ሞዼ ኦዶ ኦሄሳረኮ። ህኔኮ ህኑምበ ኤ ኦሱሶሮሳረ ህ ኣዴሦሴ ኤ ምንሦሮሳረ ኤሰን ህኑኮ ኑ አንሶ።
52003003	ጽሞቶሴይ ህ ገረ ዮደ መዸነ ህ ኤንኡወንኬኮ ህኑምበ ኤ ምንሤ። መዸይ ን ገረ ዮዎሮንኬ ኤሱሴ ን ማዼሴሰ ህኑሴ ኤረኮ ህ ኤሬ።
52003004	ኣዴዎ ህኑናረ ዎልኮ ኑ ዬቾ ዎጋከ መዸይ ን ገረ ዮኔንኬ ቡሩስ ህኑሴ ኦትኮ ኑ ዬቸ። ዬ ኑ ኦቴቾንኬኮ ኤ ማዾ። ዬ ኤሰን ኤረኮ ህ ኤሬ።
52003005	ዬ ኤ ግሸ ሙጹሮይ ታሴ ኡቴ ዼድኔ ህ ኣዴሦ ግሸ ኤሬሴ ዎርድ ጽሞቶሴ ህኑኮ አንስኮ ተ ዬሴ። ኤሰን አንሤሴ ተ ደንደዾስ ሀልየ ናዽ ቤዬነ ኤሩቴሴ ሁምበዬይ ህኑምበ ናዽ ቤንየ ህ ኢቹትኔ ኑ ሀንተይ የሆዎ ኤ አቶይድ ተ ሆዶ ግሸኮ።
52003006	ሀቴመ ጽሞቶሴይ ህኑኮፈ ሀንኬ ኑኮ ዮድ ህ ኣዴሦ ግሻረ ህ ኤሀ ግሻረ መጉሴ ኦዶ ኤ ኦትኔ ሲድኮ ኑ ዬሴ። ዬይድዎ ኑምበ ኬደይስ መሥየ ህ ዬሴንክየረ ኑን ህኑምበ ሰዝየ ዬሴ መኮ ህኑንን ኑምበ ሰዝየ ዬሴሳረኮ ኤሱኮፈ ኑ ሲዶ።
52003007	ዮነሴ ኑንዶ ነይሽቶ! ኑን ፌቶ መሦነ ሜጉትየካረ ሃንጽ መዸ ግዳካረ ዬሴሰ ኑ ማዸኮን ህ ኣዴሦወፈ ዴንደሱነ ህኑሴ ኑ ኬንጌ መሦነ ኦሴይድኮ ኑ ዬሴ።
52003008	ዬ ኤስን ላሣረ ብዞ ማዽ ሚንድ ህ ዬሶስ ኑሴ ዬሶ ኤ ማቄ ግሸኮ።
52003009	ዮነሴ ህ ግሸ ዎንቶ ቡሮ ኑ ኬንጌ ኦርጄ መገነ ዎንቶሴ አበ ብሸ ገለተ ኑ ኡቁሰኮን ኤ ኤላኔ?
52003010	ኑ ኣፌነ ህኑምበ ቤዬሳረ ኣዴሥየ ህ ዬሱኔ ፈጬሼ ብዝ ብዝ አበክተ ኩንሤሳረ ቀመን ዎንተን ኦሴይድ ዎንቶ ሽእየኮ ኑ ዬሴ።
52003011	ሀቴን ህኑኮ ኑ ሀሞሮንኬ ቤሴ ኒሴ አዴ ማቄ ዎንቶወረ ን ላሥ ዬሱሳረይ ኑሴ ኦጌ ግዙሱወዬ።
52003012	ኑን ህኑምበ ኤሄ ጌኖ ዎሉሳረ ፌዴስቱሳረ ኡድ ህ ኬንጌ ኤሀ ላሥ ህኑሴ ኮሱወዬ፥ ለጉሱወዬ።
52003013	ላሥ ዬሱሰይ ሀይለሥታረ ኡድ ዮኔንየከ ኑሴ አዴ ማቄ ዎንቶ ቡሮ ሃሴ ኬንጉወሳረ ሀይለ ማዽየረ ህ ቤንቶሮንኬ ህ ሙጹሮ ላሥ ኦሱሱወዬ።
52004001	ኑንዶ ነይሽቶ! ዎንቶ መጉሴሴ ወይድ ዬሴ ህኑምበ ኤ ዎርጉሴንኬ ኤሩስኮ ኑ ዬሴ። ኣዴዎ ህኑን ዎንቶ መጉስስኔ ዬስየኮ ህ ዬሴ። ኣልጭራከ ላሥ ዬሱሰነ ህኑምበ ኦዴ ህድ ኑ ህኔሳረ ህኑምበ ኑ ምንሤሳረይ ሀ ኤሱሜ ገርዴሴ ኦጌነ ዎንቶ ህ መጉሶሮሰኮ።
52004002	ላሥ ዬሱሰይ እንዶ አዴቶነ አበ ብሸ ዎሶ ህኑሴ ኑ ኦቶሰ ኤረኮ ህ ኤሬ።
52004003	ዎንቶ መሦይ ህ ሀይሎሞሮንኬኮ። ለጌቶ ገረፈ ዸድ ዘርድ
52004004	ህ ብዝ ብዝነ ህ ገረ ሀይሎንቴናረ ኩሠናረ አይኬ ኤሩወይቴ።
52004005	ሀዴ ዎንቶ ኤሩወ ሀ ሰሀ አሥት ብሹወ ኦጌነ ማቾ ቤድ ጮልኤንኬ ጮልአይ ህኑካከ ዬሶፌ።
52004006	ሀ ኤ ብሸ ሀንት ኦኔን ቤይንዶ ነይሼ ሚዾፌ፥ ቃሩሶፌ። ዬ ኤስን ሀ ኤሱሜ ቡሮ ህኑሴ ኑ ኦቶንክየረ «ህኑምበ ከኩወይቴ» ህድ ኑ ምንሶንክየረ ሀ ኤ ብሸ ሀንቴስተ ላሥ ገኖኮ ኤ ኬሴ።
52004007	ዎንቶይ ንምበ ኤ ጼይዶስ ሀይሎንቴነ ን ዬሶሮንኬ ባከ ቱነ ዬሶ ን ዬሶሮንኬ ማቁወሶ።
52004008	ዬ ኤ ግሸ ሀ ኦሁተሴ እንጸዽ ኤኩወስ ኤ እንጸኤስ ህኑሴ አያነ ጌሼ እንደ ዎንቶኮ ባከ አሤ ማቁወሶ።
52004009	ሴኬ ሀንኬ ዎለ ህ ኤሄንኬ ህኑን ህኑሴ ዎንቶ ገረፈ ህ ኤርዴሴ ግሸ እንዶ ነይሽ ኤሀ ግሸ ኦኔን ህኑሴ ዲዞሮሰ ዎርጉሱወሶ።
52004010	ኩሜ መቀዶኔ ዉድየ ዬሴ እንዶ ነይሽተ ኣዴዎ ኤህየኮ ህ ዬሴ። ኑንዶ ነይሽቶ! ዬቦ ሀ ኤሱሜን ገርስ ዎለ ህ ኤሆሮንኬኮ ህኑሴ ኦዴ ህድ ኑ ኦሄ።
52004011	ኮይሴ ባከ ዬሴሴ ከርዱቱወይቴ፥ ህኑሴ ህኑምበ ኦይጬ ዜሬ ገረዎ መሦ ገዱወይቴ፥ ዬይድዎ ሀ ኤሱሜ ቡሮ ህኑሴ ኑ ኦቶንኬ ህኑሴ ህ ኩቼነ ሀንት ዬሱወይቴ።
52004012	ዬይስ ህ መተኮ ዎንቶ ኣዴሡወስት ደኣከ ኩሡቴሴሰኮ ህ ማቄ። ዬይድዎን ኦኔ ገረፈ መሮ ዎርዶ በድኮ ህኑሴ ህ ቅኖ ደንደዽ ዬሴሴ ህ ደንደኤ።
52004013	ኑንዶ ነይሽቶ! ሀዴ ጎቤ ኬንጉወ ፌዴ አሥቱኬ ህ ህግሉወንኬኮ ሀይዼሴ አሥት ግሸ ህ ኤሮሮንኬ ኑ ዎርጌ።
52004014	ዬሱሰይ ሀይዾንክየረ ሀይቦወፈ ኤ ዴንዶንክየረ «ኣዴኮ» ህድ ን ህዶ ጌዴ ዬሱሰ ኣዴስ ሀይዸስተ ዎንቶይ ዬሱሳረ ዎልኮ ኤ ኦኔሰ «ኣዴኮ» ህድ ህዬኮ ኑ ኤ ዎርጉሴ።
52004015	ላሡኮፈ ሲድ ኑ ኤቴሴንኬ ህኑሴ ኑ ኦሄስ ላሥ ዮኔ ኣሎ ኤንአ ዬሴ ንን ሀይዽ ዬሴስቱሜ ቡሮ ገሩወንጽኮ።
52004016	ዎንቶይ ኬደይዴሴ ከቶነ ኤ ኦሄ ዎሶይ፥ አፋፈ ዎንቶ ዎሰሥቱሴ አፈነ ማገ ከቶወረ፥ ዎንቶ መረች ከቶወረይ ኡ ስንቴንየ ዬንየ ላሥ ቤሴ አፋፈ ኤ ሆዼ። ቡሩስ ክርስቶሰ ኣዴስ ገድ ሀይዸስት ኡ ዴንዴ፥
52004017	ዬ ኤ ጌዴኮ ሀይዾ በድ ኤንአ ዬሴ ንን ላሤ አፋከ ሞኬሴ ሀይዽ ዬቸሽታረ ዎልኮ ዹማነ እዝየ ን ኤፉቴ። ኮሎ መክነ ላሣረ ዎልኮ ን ዬሴ።
52004018	ሀ ኤ ግሸ ሀ ኤሱነ ዎለ ምንሡወይቴ።
52005001	ኑንዶ ነይሽቶ! ሀ ኤስ ማቄ ቤረ ግሻረ ዎገ ግሻረ ህኑሴ ዲዜ ዎርጉሱወሶ።
52005002	ዬ ኤስን ላሥ ዮኔ ዎንተይ ከይሶይ ቀመ ዮኔንኬ ኤ ዮኔሰ ህኑሴ ሞዹስ ህ ኤሬ ግሸኮ።
52005003	አሥት «አበኮይ ባሶ፥ ሞዼዎኮ» ህድ ህሱኔ ገዋረ ዬሴ እንዶ ሀዴ ዴዸ ዜርሶይ አይኬንኬኮ በይሶይ ኡ መሶ ባኔ ኡ ገረ ኤ ዮኔ፥ ፌቶነ ኤሳፈ ቱልጼሴ ደንደኡቱወሶ።
52005004	ኑንዶ ነይሽቶ፥ ዬ ዎንተይ ህኑሴ ሀዴ ከይሶኬ ህ መሶ ባኔ ኤ ዮኔሜ ህኑን ጬንቻከ በይተኮ።
52005005	ህ ኡድነ ህኑን ፎኤ አሥተኮ፥ ዎንተ አሥተኮ። ንን ቀመ ኦኦይኔ ጬንቸ አሥተ ማቁወንጽኮ።
52005006	ዬ ኤ ግሸ ጎዤ ባከ ኑ ዬሴሴ፥ ኑ ብርኮሴ ባከ ሀዴ ፌዴስቱኬ ጌቶፉንጽየ።
52005007	ጌሄስት ቀመኮ ኡ ጌሄ፥ ጎዤሽትን ቀመኮ ኡ ጎዤ።
52005008	ኑንመይ ፎኤ አሥተ ኑ ማቄ ግሸ ግዞ መሦነ ኑ ዬሴሴ፥ ኣዴሦወረ ኤሃረ ሀዴ ቶረ ማኦኬ ኑ ማኤሴ። «ሎለኮ ኑ ሎሌ» ዬይድ ህኔ ጎቦ ሀዴ ቶረ ጉሌኬ ኑ ቅኖወ ኑ ገዴሴ።
52005009	ዎንቶይ ንምበ ን ላሥ ዬሱስ ክርስቶሰነ ሎሎ ን ዴጌሦሮንኬ ባከ ን ገረ ሁሌሴ ጸርዶ ባሶ።
52005010	ኤንአ ዬሰኮን ሀይዸኮን ኤሳረ ዎልኮ ኑ ዬሶሮንኬ ክርስቶሰይ ኑሜይስኔኮ ኤ ሀይዾ።
52005011	ዬ ኤ ግሸ ሀቴ መህየ ህ ዬሴንኬ ዎለ ምንሡወይቴ፥ ሴኬ ሀንኬ ዎለ መሩወይቴ።
52005012	ኑንዶ ነይሽቶ! ህ ግዳከ ሀንተነ ገፍየ ዬሴስተን ማቄ ላሥ ዬሱሰነ ህኑምበ ዱርክየ ዬሴስታረ ሙሬስታረ ህ ኩሦሮንኬኮ ህኑምበ ኑ ሽኤ።
52005013	ሀንትየ ኡ ዬሴ ሀንተ ግሸ ኡሱሴ ኬደይዴሴ ኩሣረ ኤሃረ ቤይሱወይቴ። ህኑንን ሴኬ ሀንኬ ቤርሰ ኬንጉወሰ ሞዼቴነ ዎልኮ ዬሱወይቴ።
52005014	ኑንዶ ነይሽቶ! ሀንተ ሀንቱወስተ ገይሉወይቴ፥ ዠሼሽተ «ዠሾፍተ!» ህድ ኦሱሱወይቴ፥ ገፈሥተን መሩወይቴ፥ አሤ ኡድነ ደንደዽ አይኩወይቴ ህድኮ ህኑምበ ኑ ምንሤ።
52005015	ህኑን ዎሉሴን ማቄ ፌዴስቱሴን ኡድ ዎገ ሞዼቴ ሀንቴሴ ኦሴይወይቴ ባከ ኦኔን ኢተ በልያከ ሴኬ ኢተ ቤ መሁወንኬ ቤምበ ነዽ ከኩወዬ።
52005016	ኡድ ዎገ መጉወይቴ።
52005017	ቡርሴ ባከ ዎንቶ ሽኡወይቴ።
52005018	ኡድ በስ ግዳ ዬስኔ ዎንቶ ገለቱወይቴ። ዬሱስ ክርስቶሳረ ዎልኮ ህ ዬሴ ዬሶነ ዎንቶይ ህ ገረፈ ኤ ዎርጌስ ዬ ኤሰኮ።
52005019	አያነ ጌሽ ሀንቴሰ ኦሶፍተ።
52005020	ካዮ ሃሶፍተ።
52005021	ኡድ አበኮ አርስ ቤወይቴ፥ ሞዼ ማቄ አበኮ አይኩወይቴ።
52005022	ቤ ብሸነ ብሸነ ዬሴ ኡድ ኢተ ዜሬ ገረፈ ዸድ ዘሩወይቴ።
52005023	ሞዼቴ እንጌ ዎንቶይ ቤሴ ኡድ በሱነ ህኑምበ ሀይሎንስ ህ መሦ፥ ህ ሙጹሮ፥ ህ ገረን ኡድ ህ ዬሶ ኩሜነ ላሥ ዬሱስ ክርስቶሰይ ዮኔንየከ ሃሱቱወሰ ህ ማቆሮንኬ ህኑምበ ከኩወዬ።
52005024	ህኑምበ ጼይደስ ቤሴ ቤ ዜርዶ ዜሬ አርሡወሰ ቤ ማቄ ግሸ ሀ ኤሰ መሆኮ ኤ መሄ።
52005025	ኑንዶ ነይሽቶ፥ ኑሴን ሽኡወይቴ።
52005026	እንዶ ነይሹኬይስ ዎለ ሙጽ እንዶ ነይሹሼ ኡድ ኑ ሰዎ ኦሁወይቴ።
52005027	ሀ ዎሶ ዎንቶ ኣዴሤስቱሴ ኡድ ህ ዜሩሶሮንኬ ላሡነኮ ኦዴ ህድ ምንስ ህኑምበ ተ ሽኤ።
52005028	ን ላሥ ዬሱስ ክርስቶሰይ አሡሴ ኬንጌ መሦ ሞዼቴይ ህኑሴ ማቁወዬ።
53001001	ጰውሎሴኮፈ፥ ስላሴኮፋረ፥ ጽሞቶሴኮፋረ አንሡተ ዎሶ። ኑሴ አዴ ማቄ ዎንቶወረ ላሥ ዬሱስ ክርስቶሳረ ብዞ ማዽ ቴሴሎንቄ ከተማከ ዬሴ ዎንቶ ዘወ አሥቱሴ።
53001002	ኑሴ አዴ ማቄ ዎንቶወረ ላሥ ዬሱስ ክርስቶሳረይ አሡሴ ኬንጌ ሞዼ መሦወረ ሞዼትየረይ ህኑሴ ማቁወዬ።
53001003	ኑንዶ ነይሽቶ! ዎንቶ ሽእስኔ ኡድ ዎጋ ህኑምበ መስ ዎንቶ ገለቴይ ኑሴ ዎርጉሴሰኮ። ዬ ኤስን ህ ኣዴሦይ ድጭየ ዬሴ ግሻረ ህ ኡድነ ዎለ ኤህየ ህ ዬሴ ግሻረኮ።
53001004	ህ ገረ ዮደ ዋዬናረ መዸናረ ኡድ ህ ሚንዶሳረ ኣዴስ ህ ቤንቶሱናረኮ ቤ ጎዶወ ጎዶወ ዬሴ ዎንቶ ዘወሥት ደኣከ ህኑምበ ነሽየ ኑ ዬሴ።
53001005	ዬ መዸን ኤ ቤይሴስ ዎንቶ ያአይ ግዞ ማቄሰኮ። ዬ ኤሳፈ ዴንደሱነኮ ዎንቶይ ኤሱሜይድ ህስኔ መዸ ህ ኤኬ፥ ቤ ካቴቶሴ ኤሌሴሰ መት ህኑምበ ኤ ታጌ።
53001006	ዎንቶይ ግዞ ያአ ያኤሰ ቤ ማቄ ግሸ ህ ገረ መዸ ኦኔ አሥት ገረ መትኮ መዸ ኤ ኦኔ።
53001007	-
53001008	ላሥ ዬሱሰይ ኬደይዴሴ ኦሰሥ ቤ ዎሰሥታረ ዎልኮ ለው ለው ህድ ኤጼ ተማነ አፋፈ ቤ ዮኔንየ ሀ ዎጋ መዸ ግዳ ዬሴ ህኑሴ ኑረ ዎልኮ ከሤ ህ ኤፎሮንኬኮ ኤ መሄ። ዬንየን ዎንቶ ኤሩወድ ዬቸሽታረ ኑ ላሥ ዬሱሰ ሞዼ ኦዶሴ ዎሱቱወድ ዬቸሽታረ ቤ ገኖ ኤ ኬሴ።
53001009	ኡስን ኩሠ ፉለይ ኤሳከ ኩንዴሴ ኦሰ ኬንጌ ላሥ ቡሮፈ ኦሡት ኮሎ መክነ ኢት የሀ መዸ ግዳከ ኡ ዬሶሮንኬ ያአይ ኡ ገረ ኤ ስንቴ።
53001010	ሀ ኤስን ኤ ማቄስ ላሥ ዮኔ ዎንቴኮ። ኤ ዮኔስን ቤ ሀይለሥተ ኤ መቶስት ኤሰ ኩሦሮሳረ ዎንቶ ኣዴሤስት ኤሰ ኬደ ኬደ ህሶሮሳረኮ። ኤ ግሸ ህኑኮ ኑ ኦቶስተ ሲድ ኡድ ኤት ህ ዬሴ ግሸ ኤሰ ኩሤስታረ ዎልኮኮ ህ ማቄ።
53001011	ዬ ኤሰ መሥስኔ ኡድ ዎገ ህ ግሸ ዎንቶ ኑ ሽኤስ ዎንቶይ ህኑምበ ቤ ጼይዶ ጼይሱሴ ቤሴ ህኑምበ ኤሌሴሰ ኤ መሆሮንኬ፥ ሞዼ ሀንቴሴ ህ ኬንጌ ጮልኣረ ኣዴሦወፈ ዴንስ ህ ሀንቴ ሀንታረ ህ አልሴ ኣሎ ቤ ኦሰነ ኣንድ ኤ ኤሉሶሮሰኮ።
53001012	ዬ ኦጌነ ኑ ዎንቶ መሦ ሞዼቴናረ ላሥ ዬሱስ ክርስቶሰ መሦ ሞዼቴናረ ላሥ ዬሱስ ክርስቶሰ ሱንሥ ህኑነነ ኩሡቶሮንክየረ ህኑንን ኤሱነ ህ ኩሡቶሮንክየረኮ ዎንቶ ኑ ሽኤ።
53002001	ኑንዶ ነይሽቶ! ላሥ ዬሱስ ክርስቶሰ ዮዌሳረ ኤሱኮ ን ጵክሉቴሱሳረ ኦዴ ህድ ህስኔኮ ህኑሴ ኑ ኦሄ።
53002002	ዬ ኤስን ካዮይ አዱሶንኬ ኦኦይኔ ኑኮፈ ኦዶይ ስንቶንኬ ኦኦይኔ ኑኮፈ ዎሶይ ዲዙት ሀንዶንኬ መት «ላሥ ዮድኮ ኤ ዬሴ» ህድ ህ መሦ ቡዶፍተ፥ ዱኤይዶፍተ!
53002003	ኦኔን ህኑምበ አበ ኦጌነን ቃሩሶፌ! ዬ ኤስን አሥት ዎንቶ ገረ ዴንድ ኤሰ እንጸኤይ ማዾ ባንየረ «ሀ ኤስ ባኔሰኮ» ህድ ህዩቴሴ ዎገ ከኩወ ኢተ ብረሥ አዴይዶ ባንየረ ዬ ዎንተይ ዮወሶ።
53002004	ዬ ብረሥ «ዎንቶ» ህድ ህዩቴስታረ ኤ ቡሮ ድሱሶ ፌዴ አበክታረ ኢል ቤምበ ኬደ ኬደ ኤ ህሴ። «ተን ዎንቶኮ» ህድ ኦበዽስኔ ፌቶ ዎንቶ ሀይለ ዘዋከ ኤ ኡቴ።
53002005	ህኑናረ ተ ዬቾይንየ ሀ ዜሬ ህኑኮ ተ ዜርዴቾንኬ ገጽየ በይቱወ?
53002006	ቤሴ ቤ ዎጋከ ኤ አዴዮሮሰ ሀቴ አበይ ኤሰ ቱጭየ ዬሴንኬ ኤረኮ ህ ኤሬ።
53002007	ዬ ኤስን ሀቴ ኣችያነ ማቁወዬ ባከ ኬደይዴሴ ብሬይ ሀንቱትየኮ ኤ ዬሴ። ዬይስ ኤ ሀንቴስን ሀቴ ቱጭየ ዬሴስ ኤ ኦግየፈ ኦሡቴ ኣሎኮ።
53002008	ዬንየን ላሥ ዬሱሰይ ቤ አሻፈ ኬሴ ከጹንሡነ ዎዼሳረ ቤ ዮኔ ኩሠ ፉለነ ኤ በይሴሳረ ማቄ ዬ ብረሥ ኤ አዴይኔ።
53002009	ዬ ብረሤ ማቄ አሥ ዮድ ሁምበዬ ሀንተ ሀንቴሴ ኤ ኦሰነ ኩንድ ለገ ቤ ብሸነ ብሸነ ዬሴ ዛድየ ኣንጌ ምጩሼ አበኮወረ ዱኡሴ አበኮወረኮ ኤ ሀንቴ።
53002010	ዬይድዎ በዬሴ ዬሴ አሥት ገረ ቤ ብሸነ ብሸነ ዬሴ ኢተ ሀሉሤሰ ኤ ሀንቴ። ቤምበ ሀይቦወፈ ማሬሴ ደንደኤ ኣዴ ቤ ኤቶ ባ ግሸ ዬ አሥት ኡ ባኔ።
53002011	-
53002012	ኣዴ ማቄሰ «ሀ ኤስ ኣዴኮ» ህድ ኤፌ እንጸዽ ጩቦነ መጌስት ኡድ ኡ ያኡቶሮንኬ ዎንቶይ ዛዴ «ኣዴኮ» ህድ ኡ ህዮሮሰ ኡሶ ኦርጄነ ሀሉሤሰኮ ኤ አንሤ።
53002013	ላሡነ ኤሁቴሴ ኑንዶ ነይሽቶ! ኡድ ዎገ ህ ግሸ ዎንቶ ገለቴኮ ኑምበ ኤ ዎርጉሴ። ዬ ኤስን አያነ ጌሹነ ህ ሀይሎሞሮንክየረ ኣዴን «ኣዴኮ» ህድ ህ ኤፎሮንክየረ መት ዎንቶይ ሀይቦወፈ ማሮሮንኬ ቡሮነሴ ህ ማቆሮንኬኮ ህኑምበ ኤ ጸርዶ።
53002014	ኑ ላሥ ዬሱስ ክርስቶሰ ኩሠ ፉለ ሸሀሤ ህ ማቆሮንኬኮ ኑኮነ ህኑሴ ኦሁተ ሞዼ ኦዶ በዴነ ህኑምበ ኤ ጼይዶ።
53002015	ዬቦ፥ ኑንዶ ነይሽቶ! ሚንድ ኤኡወይቴ! ኑነነ ኦት ገድ ህኑሴ ዲዝ ኑ አንሶ ኤሩንሤ ምንስ አይኩወይቴ!
53002016	ቤሴ ኑ ላሥ ዬሱስ ክርስቶሳረ ንምበ ኤት ኒሴ ቤ ኬንጌ መሦ ሞዼቴነ ኮሎ መክ ኣሎ ንምበ ኤ ምንሦሮንኬ መት ሞዼ ጎቦን ኒሴ እንደ ኑሴ አዴ ማቄ ዎንቶወረይ
53002017	ህ ሙጹሮ ምንሡወዬ። ሞዼ ማቄሰ ህ ሀንቶሮንክየረ ህ ዜሮሮንክየረ ኦሱሱወዬ።
53003001	ኑንዶ ነይሽቶ! ኣልጭራከ ህኑሴ ኑ ኦሄስ ህ ግዳከ ቤ ማዾንኬ ላሥ ከቶይ ኡኬነ ኤ ኣኮሮንክየረ አሥት ኤሰ ኣዴስ ኡ ኩሦሮንክየረ ዎንቶ ኑሴ ሽኡወይቴ።
53003002	አሥ ቤ ኡድነ ኤሰ ኣዴሡወ ግሸ ዶመ አሥት ገረፋረ ኢተ አሥት ገረፋረ ኑምበ ኤ ማሮሮንኬ ዎንቶ ኑሴ ሽኡወይቴ።
53003003	ላሥ ቤ ዜርዶ ዜሬ ገረፈ አርቱወሶ። ኤሰኮ ህኑምበ ኦሱሴሳረ ዬ ኢተ ማቄ ሁምበዬ ገረፈን ከኬሳረይ።
53003004	ህኑምበ ኑ ዎሴ ዎሶ ሀንዞ ኤ ማቆአይኮን ቡሮ ገረን ህ ሀንቴንኬ ላሡነ ኤዙወንጽኮ።
53003005	ላሥ ክርስቶሰይ ህ ሙጹሮወ ዎንቶ ኤሃረ ቤ ደንደኡዋረ ኮስ ኮስ ህ ኤሮሮንኬ መሁወዬ።
53003006	ኑንዶ ነይሽቶ! ዎንቶ ኣዴሤስተ ማቅስኔ ህኑምበ ኑ ኤሩሶ ኤረነ ዬሴ እንጸዽ ሀንተ ሀንቱወ ቤልጸሥት ገረፈ ኡድ ህ ሸሁቶሮንኬኮ ላሥ ዬሱስ ክርስቶሰ ሱንሡነ ህኑምበ ኑ ዎሴ።
53003007	ኤሱሜ ኑ ኦሄስን ኑምበ ቤድ ኑንኬይድ ዬሴ ህኑምበ ኤ ዎርጉሴንኬ ህኑንን ህኑሴ ኤረኮ ህ ኤሬ። ኑን ህኑናረ ዎልኮ ኑ ዬቾንየ ሀንተ ኬንጉወሰ ቤልጼይድ ኡቱወድኮ ኑ ዬቸ።
53003008	ህ ግዳፈን ኦኔ ገረን ዴጹወንጽኮ ዬይድ ህስኔ ቀመን ዎንተን ገትዎ ከርዱት ኑ ሀንትቾሸ ባከ ፌቶ ኦኔ ከሠን ምኬ ኤት ሙድ ኤሩወንጽኮ።
53003009	ዬይስ ሀንቴሴ ኑ ደንደዾስን ኑ ዬሶነ ህኑምበ ኑ ቤይሴቴ ኑምበ ቤድ ህ ዬሶሮንኬ ባከ ህ ገረፈ ኑሴ ዎርጉሴ አበኮ ኤፌሴ አዴቶይ ኑሴ ዼድኔ ማቁወሶ።
53003010	ዬ ኤስን ህኑናረ ዎልኮ ኑ ዬቾንየከ «ሀንተ ሀንቴ ዎርጉወስ ከሠ ሙዶፌ» ዬይድ ህኔ ዎሶ ህኑሴ ኦትኮ ኑ ዬቸ።
53003011	ዬይድ ኤሱሜ ህዬሴ ኑ ደንደዾስ ህ ግዳከ ብዝ ብዝ ሀንተ ሀንቱወ ቤልጸሥት ዬሴሰ ኑ ሲዶ ግሸኮ። ዬ አሥት ቤምበ ኤ ዎርጉሱወ ዜርየ ኡ ጌሌሰ ባከ ፌዴ ሀንተ ሀንቱወስተኮ።
53003012	ዬ ኤ ብሸ አሥተ ላሥ ዬሱስ ክርስቶሰይ ኑሴ እንዶ አዴቶነ ኤ ዎርጉሴ ኦጌነ ሀንት ቤሴ ኡ ምዮሮንኬኮ ኡሱሴ ኑ ኦሄ፥ ኡሶ ኑ ገይሌ።
53003013	ህኑንመይ፥ ኑንዶ ነይሽቶ፥ ሞዼ ሞዼ ሀንተ ሀንቴሴ ገቶፍተ።
53003014	ሀ ዲዝ ህኑሴ ኑ አንሤሰ ስወ አሥ ዬሰአይኮ ዬ አሤ ነዽ ኤሩወይቴ። ኤ ቦርሶሮንኬ ኤሳረ ዎልኮ ፌይሾፍተ።
53003015	ማቁወዬ ባከ ኤሰ ሀዴ እንዶ ነኡኬ ገይሉወይቴ ባከ ሀዴ ኢለሡኬ ቤዶፍተ።
53003016	ኤሃረ ሞዼትየረ እንጌ ላሥ ቤሴ ኡድ አበኮነ ኡድ ዎጋ ህኑሴ ሞዼቴ እንጉወዬ። ላሥ ህ ኡድየረ ዎልኮ ዬሱወዬ።
53003017	ተ አንሤ ዎሶሴ ኤ ኡድነ ኣልጭራከ ተ መሄንኬ ሀይ ህኑሴ ተን ጰውሎሴይ ተ ኩቼነ ሀ ኤሰ ዲዝየኮ ተ ዬሴ። ተ ዲዜስን ዬ ኤሱኬይስኮ።
53003018	ኑ ላሥ ዬሱስ ክርስቶሰይ አሡሴ ኬንጌ መሦ ሞዼቴይ ህ ኡድየረ ዎልኮ ዬሱወዬ።
54001001	ንምበ ሎሉሰ ዎንቶወረ ኤሰ ጎቤ ን መሄ ዬሱስ ክርስቶሳረይ ኦቶንኬኮ ተን ጰውሎሴይ አንሡተሴ ማዽ ተ ማጌቶ።
54001002	ህድኮ ኔሴ ጽሞቶሴሴ ሀ ዎሶ ተ ዲዜ። ዎንቶ ኔ ኣዴሤ ግሸ ኣዴዎ ኔን ተ ዬሌኮ። አዴ ማቄ ዎንቶወረ ኑ ላሥ ዬሱስ ክርስቶሳረይ አሡሴ ኬንጌ ሞዼቴ መሦን፥ ማሮን፥ ሞዼቴን ኔሴ ማቁወዬ።
54001003	መቀዶኔ ሀንግስኔ ኔሴ ኦዴ ህድ ተ ህዶንኬ ኤፌሶንየከ ኡቱወ። ያከ ብዝ ብዝ አሥት ዛዴ ኤረ ኤሩስየኮ ኡ ዬሴ። «ሀ ኤ ብሸ ኤሩሶፍተ!» ህድ ኡሱሴ ምንስ ኦሁወ።
54001004	አስ ኦሎ ግሸ ኤሩቱወ መመኮ ገራረ ታፉት እቱዋ ዬሉቴ ታፎ ገራረ ዎገ ኡ ገርሡወንኬ ኦሁወ። ዬ ኤሰ ብሼ ዜሬይ ቤርሰዎ ኤ ኦኔሰ ባከ ዎንቶ ጎቤ መህስኔ ሀንቱቴ ዎንቶ ሀንተ ጎኡወሶ።
54001005	ዬ ኔሴ ተ ዎሶ ዎሶሴ ኤ አልሶመይ ጌሽ ሙጹሮነን ማቄ ኢተ ሞዼ ሸት ኤሬ ሙጹሮነን አውሸ ኬጉወ ኣዴሦነን ኣዴሤስት ዎለ ኡ ኤሄሰኮ።
54001006	-
54001007	ዬ ብዝ ብዝ አሥት ሀ ዜርተ ዸድ ሙሴ ዎገ ኤሩሴሰ ማቄ ዎርድኮ ጎኡወ ቤርሳከ ዸድ ኡ ጌሌሴ። ጌሉቱወዬ ባከ ቤ ዜሬ ዜርየረ «ሀ ኤሰ ኤረኮ ኑ ኤሬ» ህድ ቤ ህኔሳረ ኤሩቱወሶ።
54001008	ሙሴ ዎገይ ኤ ዎርጉሴ ጎዶወ ጎኡቴቴ ሞዼ ኤ ማቄሰ ኤረኮ ኑ ኤሬ።
54001009	ዎገይ ኤ እንጉቶስ ግዞ አሡሴ ኤ ማቁወንኬ ኤረኮ ን ኤሬ። ዎገመይ ኤ እንጉቶስ ዎገ ከኩወስቱሴ፥ ዎሱቱወስቱሴ፥ ዎንቶ ዠሹወሽቱሴ፥ ጩበችቱሴ፥ ሀይሎንቴ ኤሩወስቱሴ፥ ዎንቶ ዜሬ ሃሴስቱሴ፥ አዴ እንዶ ዎዼስቱሴ፥ አሤ ዎዼስቱሴ፥
54001010	ለጌቴስቱሴ፥ አሰንሤ ማቅችኔ ፌዴ አሰንሣረ ለጌቴ አሰንሡሴ፥ አሤ ዘልኤስቱሴ፥ ዛዴስቱሴ፥ ዛዴ ጫቄስቱሴ፥ ዬ ኡስተ ብሼሼ ግዞ ኤሩንሤ እንጸኤ ፌዴ ሀንተ ሀንቴስቱሴ ኡድኮ።
54001011	ሀ ግዞ ኤሩንሥ ኩሠ ፉለ ኬንጌ ሞዼ ኦዶወረ ዎለ ኤፈኮ ኤኬ። ዬ ኤስን አሥት ኤሰ ኬደ ኬደ ህሴ ዎንቶኮፈ አሥቱሴ ተ ኦሆሮንኬ ታኮ ኦዴ ህስኔ እንጉቴሴሰኮ።
54001012	ሙጹረሤ ታ መት ኤሱሴ ተ ሀንቶሮሰ ተምበ ማጌስ ኦሰ ታሴ እንደ ኑ ላሥ ዬሱስ ክርስቶሰይ ገለቱቱወዬ።
54001013	ሀ ኤሱሜ ቡሮ ክርስቶሰ ጨሼሸ ኣዴሤስተ ዋዬ ቤይሴሰ ኢተ ዳፌ ሀንቴሰኮ ተ ማቅቸ። ኤሬ ዼድየረ ኤሰ ኣዴሤ ዼድየረ ተ ሀንትቾ ግሸኮ ተምበ ኤ ማርዶ።
54001014	ዎንቶይ ቤ ኤሃፈ ዴንደሱነ አሡሴ ኤ ኬንጌ መሦ ሞዼቴይ ታሴ ኬደይድ ኤ ለዶ። ዬሱስ ክርስቶሳረ ዎልኮ ተ ኬንጌ ብዜቶነ ማዸሱነ ኤሰ ተ ኣዴሦሮንክየረ ተ ኤሆሮንክየረ ኤ መቶ።
54001015	«ዬሱስ ክርስቶሰይ ሀ ሰሀ ገረ ኤ ዮዶስ ጩበችተ ማሬሱኮ» ዬይድ ኦሁተ ከቶይ ኣዴኮ። ዬ ኤሰን አሤይዶስ ኡድ ኤዞ በድ «ኣዴኮ» ህድ ኤፌኮ ኤ ዎርጉሴ። ጩበሳፈ ብዞ ህሶስ ተምበኮ።
54001016	ዬ ኤሰ ተ ማዸኮን ዎንቶይ ተምበ ኤ ማርዶ። ጩበሳፈ ቡሮነሴ ማቄ ተምበ ኤ ማርዶስን ዬሱስ ክርስቶሰይ ኬደይዴሴ ጩበቹሼ አበ መክነ ደንደኦ ቤ ኬንጌሰ ቤይሴሱኮ። ፌድት ተምበ ቤድ ዎንቶ ኣዴስ ኮሎ መክነ ዬሶ ዴጌሤሴ ቤ ደንደኤንኬ ገጼሱኮ ኡ ደንደኤ።
54001017	ኮሎ መክነ ካቴ ማቄሱሴ፥ ሀይኤ ኤሩወሱሴ፥ ኣፌሴ ቤንቱወሱሴ፥ ኤሰዎይ ዎንቶ ማቄሱሴ ኩሣረ ገለታረይ ኮሎ መክነ ማቁወዬ። አሜን።
54001018	ተ ነኦ ጽሞቶሴ! ቡሮ ኔ ግሸ ኦሁቴቸ ካዮ ህሠ መትኮ ሀ ዎሶ ኔሴ ተ አንሤ። ዬ ካዮነ ናስ ኦሴይድ ደርጉቱወ።
54001019	ኔ ኣዴሦ ደቶፉነ፥ ኔ ሙጹሮወ «ኢተኮ ኔ ሀንቶ» ህድ ህኔሰ ኬንጉወሰ ዬሱወ። ብዝ ብዝ አሥት ቤ ሙጹሮወ «ኢተኮ ኔ ሀንቶ» ህድ ህኔሱሴ ዎሱቴ ዼድኮ ብዝ ኢተ አበኮይ ኤ ገረ ኤሌሴ መርከቤኬ ማዽ ቤ ኣዴሦ ኡ ዎዱሶ።
54001020	ዬ ኤሰ ብሼ ጌርት ግዳ ሄርሜኖስየረ እስክንድርየረይ ዬሰኮ ኡ ዬሴ። ዬ ኡስት ዎንቶ ቤ ጨሹወንኬ ኡ ሎሶሮሰ ህስኔ ሁምበዬሴ ገርስ እንድኮ ተ ዬሴ።
54002001	አሡሴ ኡድ ዎንቶ ህ ሽኦሮንኬኮ ኡድሜ ቡሮነ ህኑምበ ኦዴ ህድ ተ ህኔ። ዎንቶ ህ ዜሩሴንየ ፌዴ አሥት መዸ ግሸ ሽኡወይቴ፥ ፌደሴ ሀዴ ህኑኬይስ መት ሽኡወይቴ፥ ገለተ ኡቁሱወይቴ።
54002002	ዎንቶ ዠሽሽኔ ግዞ መሦነ ዱርኩት ሞዼቴናረ ኮይሴ ኬንጉወሳረ ን ዬሶሮንኬ ካተጼሳረ ገቴ አሄስቱሳረ ኡድ ሽኡወይቴ።
54002003	ዬይስ መሄይ ንምበ ሎሉሰ ዎንቶሴ ሞዽየረ መጉሴሳረኮ።
54002004	ዎንቶ መሦይ አሥ ቤ ኡድነ ሎሎሮንክየረ ኣዴ ኡ ኤሮሮንክየረኮ።
54002005	ብዝ ዎንቶዎኮ ዬሰ። አስ ዎንቶሳረ አሡሳረ ፌቀ ዬስኔ ነቄስ ብዞዎኮ፥ ዬ ኤስን አሤ ማዸ ዬሱስ ክርስቶሰኮ።
54002006	ቤምበን ኡድየዴ ዎዜሰ መት ገርስ ኤ እንዶ። ዬ ኤስን ዎንቶይ «ማቁወዬ!» ህድ ህዶ ቤራኮ ኤ ማዾ። ዬ ኦጌነ አሤ ሎሉሴሴ ቤይኔሰ ቤይስኮ ኤ ዬሴ።
54002007	ተምበ አይሁደ ማቁወስቱሴ ኣዴሦወረ ኣድየረ ኤሩሴሴ አንሡቴሴሳረ ዎሶ ገርሤሳረ መትኮ ዎንቶይ ታሴ አዴቶ ኤ እንዶ። ሀ ኤሰን ኣዴዎ ተ ዜሬሰ ባሰ ዛዱወሶ።
54002008	ዮነሴ አየን ህ ጵክሉቴንየ አሰንሥት ሁላረ ቤርስየረ ቤ ሙጹሮወ ቤ ኬንጉወሰ ሀይለ ቤ ኩቼ ዴንስ ዎንቶ ኡ ሽኦሮንኬኮ ተ ዎርጌ።
54002009	ዬይድዎ ማችትን ዋሬሜ ህስኔ ቅኖ ሜዹሴነ ኦኦይኔ ዎርቅየፋረ ኩሡቴሴ ሹሻፋረ ሀንቱቴሴ ሴሎ ኦኦይኔ ኤ ዎመይ ኬደይዴሴ ማኦ ማኤነ ማዾፌ። ዬኬ ቤምበ ኡለይስ ዎርጉሴ ኦጌነ ብሼ ማኦ ማኡቱወዬ።
54002010	«ዎንቶኮ ኑ ኩሤ» ዬይድ ህኔ እንዶወጽት ሞዼ ሀንተ ሀንቴነ ቤምበ ዋሩሴኮ ኤ ዎርጉሴ።
54002011	ማችት ኡድ ዜሬነ ዬኬ ኡለይድ ደጽድ ኤረ ዴጌሡቱወዬ።
54002012	ማችቱሴ «አሰንሤ ኤሩሶፍተ፥ አሰንሥት ገረ አዴቶፍተ!» ህድኮ ተ ህኔ። ምክ ኡ ህዮሮሰኮ ኤ ዎርጉሴ።
54002013	ኤሱሜ ዬይድ ተይዶስ ቡሮነ አዳሜይ ሜዹቶ፥ ሄዋኔይ ጌዴ ሜዹቶ ግሸኮ።
54002014	አስ አዳሜይ ቃሩሱቶ ባሶ፥ ሄዋኔኮ ቃሩሱት ዎንቶ ዎገ ገርደ።
54002015	ዬይድ ኤ ማዸኮን ኣዴሦነን ኤሀነን ሀይሎንቴ ዬሶነን ቤምበ ዬኬ ኡለይስስኔ ኦሴይድ እ ዬሰኮ ዬሌ ዬሌነኮ እ ሎሌ።
54003001	«ኦኔን ዎንቶ ዘወ ጭመ ማቄሴ ዎርደኮ ኦርጄነ ሞዼ ሀንተኮ ኤ ጮልኤ» ዬይድ ህዩተ ከቶይ ኣዴኮ።
54003002	ዬንኬ ጭመ ማቄስ ሃሴ ኬንጉወሰ፥ ብዝ መችዎ ኤቴሴሰ ማቄኮ ኤሰ ኤ ዎርጉሴ። ዬይድዎ አሌይወሰ፥ ቤምበ አቴሴሰ፥ ሴሰ ሃሰ ጌል ቡዱወሰ፥ ቦርሰ ሞኬ ኤሄሰ፥ አሤ ኤሩሴሴ ደንደኤሰ፥
54003003	ኡሽ ጎዡወሸ፥ ተመኬ ኤጽ አሣረ ገይሉቱወሰ ማቄ ቶየ አሤ፥ ቤርሱወሰ፥ ሚዤ ኤሁወሰ፥
54003004	ኤ ነይሽ ኤሱሴ ዎሱቶሮንክየረ ኩሦሮንክየረ ሀንኬ ቤ ዘወ ሞዹስ አቴሴሰ ማቄኮ ኤሰ ኤ ዎርጉሴ።
54003005	አሥ ቤሴ ቤ ዘወ ሞዹስ አሄይ ኤሰ ኢሸኮ ወይስ ዎንቶ ዘወሥተ አሄሴ ኤ ደንደኤ?
54003006	ክሌ ኣዴሴሴሰ ጭሞንሶፉነ። ኔ ጭሞንሠአይኮ ሀልየ ብየ ነሽየ ጌልኮ ሁምበዬ ገረ ኤ ያኡቶንኬ ኤ ገረ ኤ ያኡቴ።
54003007	ኤ ሃሱቴሱምየረ ሁምበዬይ ቤ ሀርጰነ ኤሰ አይኬሱምየረ ዎንቶ ኣዴሡወ አሥት ደኣ ሞዼ ሱንሤ ኬንጌ አሤ ማቄኮ ኤሰ ኤ ዎርጉሴ።
54003008	ዬይድዎ ኩረርት ቤ ኩሠ ከኬሰ፥ ለምእ ኑነ ዜሩወሰ፥ ለገ ኡሼ ኡሼሼ ሎሴ ኬጉወሰ፥ ሚዤ ዴጌሤሜ ህስኔ ዎጹወሰ ማቄኮ ኡሶ ኤ ዎርጉሴ።
54003009	ቤ ሙጹሮወነ «ኢተኮ ኔ ሀንቶ» ህድ ህኔሰ ኬንጉወሳረ ኣችየ ዬችኔ ሀቴ አዴይደ ኣዴሦ ገረ ሚንጌሳረ ማቄኮ ኡሶ ኤ ዎርጉሴ።
54003010	ኩረሬ ኡ ማቄሱሜ ቡሮ ነዽ ኡሶ አርስ ቤዬኮ ኤ ዎርጉሴ። ቤ ቤዩቶ ጌዴ ብዝ ሃሱሴ አበኮይ ኡ ገረ ዼበአይኮ ኩረርት ሀንተ ሀንቱቱወዬ።
54003011	ዬይድዎ እንዶወጽ ቤ ኩሠ ከኬስተ፥ አሤ ጉንጩወሽተ፥ አሌይወስተ፥ ኡድ በሱሴ ሙጹረሥተ ማቄኮ ኡሶ ኤ ዎርጉሴ።
54003012	ኩረርት ቤ ነይሽታረ ቤ ዘወ አሥታረ ሞዹስ አሄሰ ብዝ መች አዴ ማቁቱወዬ።
54003013	ኩረሬ ማዽ ሞዹስ ሀንቴስት ቤሴ ኦርጄ ኩሠኮ ኡ ዴጌሤ፥ ዬሱስ ክርስቶሰነን ቤ ኬንጌ ኣዴሦነ ናስ ሀንቴሱኮ ኡ ደንደኤ።
54003014	ኡኬ ዎጋከ ኔኮ ሀሜሴ መሦ ኬንግስኔኮ ሀ ኤሰ ኔሴ ተ ዲዜ።
54003015	ሀልየ ሀሜ ተ ዴጨአይኮን አሥት ዎንቶ ዘዋ ወይድ ዬሴሰ ኤሬሴ ኔ ደንደኦሮንኬ ሀይ ኔሴ ዲዝኮ ተ ዬሴ። ዎንቶ ዘወ ህድ ህዮይ ኤንአ ማቄ ዎንቶሴ ኤ ዘወ አሥተኮ። ኡስን ኣዴሴ ብዶወረ ካቾወረኮ።
54003016	ኣችየ ዬችኔ ሀቴ አዳ ኬሰ ን ኣዴሦይ ኦርጄ ኤ ማቄንኬ ኤዙወንጽኮ። ዬ ኤስን «አሤ ማዽ አዳ ኤ ቤንቶ፥ ግዞ ኤ ማቄንኬ አያነይ አዱሶ፥ ዎንቶ ዎሰሡሴ ኤ ቤንቶ፥ ቤ ዉዴ ዉዴ ዬሴ አሥቱሴ ኡድ ኤ ኦሁቶ፥ ሀ ሰሀ ገረ ዬሴስት ኤሰ ኣዴሶ፥ ኩሠነ ዸድ አፋ ኤ ኬሶ» ዬይድ ህኔሰኮ።
54004001	አያነ ጌሽ «ኣልጭረ ቤራከ ብዝ ብዝ አሥት ሀሉሤ አያነነ ኤሩሴስት ጌድየረ ጾዝ ኤሩሴ ኤረ ጌድየረ ሀንግስኔኮ ዎንቶ ቤ ኣዴሴቾሸ ኡ ዸጌ» ዬይድኮ ኣሾ በድ ኑሴ ኤ ኦሄ።
54004002	ዬ ኤ ብሸ ኤሩሴስት ዛዴ ዜሬ አውሸችተኮ። ኡ ሙጹሮይ ሀዴ ተመነ ዞዼሴ ቀንገይ ሜዴሴ አበኮኬ ኢታረ ሞዽየረ ሸት ኤሬሴ ኡ ደንደኡወ ኣሎ ሜጉትኮ ኡ ዬሴ።
54004003	ዬ ኤ ብሸ ዛደሥት ኤፉንሣረ ጌሉንሣረ ኦሠኮ ኡ ኦሤ። ዎንቶ ኣዴስ ኣዴ ኤሬ አሥተን ዎንቶ ገለትስኔ ኡ ምዮሮንኬ ሜዹቴቸ ከሣፈ «ሙዶፍተ!» ህድኮ ኡ ቱጬ።
54004004	-
54004005	ኤ ሜዾ አበኮይ ኡድነ ሞዼኮ። ኤ ከቶናረ ሽኤናረ ኤ ሀይሎንጌ ግሸ ኤሰ ገለትስኔ ሙደኮ እንጸኡቴ በስ ብዝን ባሶ።
54004006	ሀ ኤሰ ኣዴሤስቱሴ ኔ ኤሩሰኮ ን ኣዴሦ ግሸ ኤሩሴ ኤራረ ሞዼ ኤሩንሣረ ሙስኔ ድጭኮ ዬሱስ ክርስቶሰሴ ሞዼ ሀንተሤ(28) ኔ ማቄ።
54004007	ዎንቶ ኩሡሱወ ኤሩንሥ ገረፋረ ጎኡወ መመኮ ገረፋረ ዸድ ዘሩወ። ዎንቶ ኩሥስኔ ኦሴይድ ዬሴሴ ንየ ሎሱሱወ።
54004008	ቤ ገረይ ኦሴዮሮንኬ ብየ ሎሱሴይ ኤ ጎኤስ ኦዼዎኮ። ቤምበ ዎንቶነ ዬሴሴ ሎሱሴመይ ሀንዞሴን ማቄ ቡሮ ገረ ዮኔ ዬሶሴ ኤ ጎቡሴ ግሸ ኡድ በሱሱኮ ኤ ጎኤ።
54004009	ሀ ተ ዜርዶስ ኣዴኮ። ዬ ኤሰን አሤይዶስ ኡድ ኤዞ በድ «ኣዴኮ» ህድ ኤፌኮ ኤ ዎርጉሴ።
54004010	ኡድ አሥተ ፌቶ ኤሰ ኣዴሤስተ ሎሉሴ ኤንአ ማቄ ዎንቶ ጎቤ ኑ መሄ ግሸኮ ኑ ከርዱቴሳረ ኑ ገኬሳረይ።
54004011	ሀ ዜርተ ኡ መሆሮንኬ ኣዴሤስቱኮ ኦሁወ፥ ኤሩሱወ።
54004012	ሙለ ኔ ማቄ ግሸ ኦኔን ኔምበ ሃሶፌ። ዎንቶ ኣዴሤ ጌርት ንየ ቤድ ሀንቶሮንኬ ዬስየ ኔ ዬሴ ዬሶነ ዜርየ ኔ ዬሴ ዜሬነ ዬይድዎ ኔ ኤሀናረ ኔ ኣዴሦናረ ኔ ጌዤቴነን ኦሴይወ።
54004013	ኔኮ ተ ሀሞሮ ኣሎ ሀይለ ፍሸሮ አሥት ኡድ ስዮሮንኬ ዜሩሱወ፥ ከቶ ብርሽ ኦሄነን ኤሩሴነን ኦሴይድ ሀንቱወ።
54004014	ካዮይ ኔ ግሸ ዜሩቶ ዎገካረ ዎንቶ ዘወ ጭምት ቤ ኩቼ ኔ ገረ ገድ ኡ ሽዾ ዎገካረ አያነ ጌሽ ኔሴ እንዶ እንጎነ ኡድ ዎገ ጎኡቱወ።
54004015	ኔ ኣዴሦነ ኔ ድጮሸ አሥ ኡድ ቤዮሮንኬ ኔሴ ኦሁተሱነ ኦሴይወ። ኔ ዎገን ኔ ቦሄን ሃንጽ ዜሬሴ ገርስ እንጉወ።
54004016	ኔ ዬሶሴን ማቄ ኔ ኤሩሴሱሴን ኔምበ ከኩወ። ኔኮ ተ ኦቶሱነ ኡድ ኦሴይወ። ዬይስ መሆአይኮ ኔምበን ማቄ ሲኔስተ ሎሉሰኮ ኔ ሎሉሴ።
54005001	ጭንዴሴ አድየጽተ ሀዴ ንየዴኬይስ ቤድ ኤሀነ ኡሶ ገይሉወ ባከ ኡ ገረ ሚንዶፉነ። ሙለ ማቄ አሰንሥተ ሀዴ ኔይንዶ ነአጼኬይስ ኡሳረ ዜሩወ።
54005002	ጭንዴሴ እንዶወጽተን ኔይንዶ ኔ ቤኔ ኣፌነ ቤወ። ዬይድዎ ቡነይጭተን ሀዴ ኔይንዶ ቡነይጬኬይስ ጮልኤ ባከ ኬደይዴሴ ጌዤቴነ ቤወ።
54005003	ብየ መሬሰ ኬንጉወ ኡ አዴይ ባዴሴ እንዶወጽተ ኩስ ሞዹስ አይኩወ።
54005004	እ አዴይ ባዴሴ እንዶይ ነይሼን ማቄ ኦቦበጼ እ ኬመአይኮ ቡሩስ ዬ ነይሽት ዎንቶ ቤ ኩሤንኬ ቤ ዘወ ጌርቱሴ ሞዼ ሀንተ ሀንቴነ ቤይሴ ሎሱቱወዬ። ዬለ ጌርት ቤምበ አይቶንኬ ነይሽ ኡሶ መት አይኬኮ ኤ ዎርጉሴ። ዬ ኤ ብሸ ሀንተይ ዎንቶ መጉሰኮ ኤ መጉሴ።
54005005	እ አዴይ ባዴሱኔ ቤምበ መሬሰ ኬንጉወ እንዶይ ዎንቶኮ እ ጎቤ። ዎንተ ቀመ ዎንቶ ሚንድ ዜሩስኮ ቤ መዸሴ እ ሽኤ።
54005006	ሀ ሰሀ መገነዎ ዬሴ እንዶይ ኤእስድ ሀይዽኮ እ ዬሴ።
54005007	ብዞን ሃሴ ኬንጉወሰ ኡ ዬሶሮንኬ ኡሶ ሀ ተ ዎሶ ኤሩሱወ።
54005008	ቤ እግንቱሴ ፌቶ ቤ ዘወ አሥቱሴ ዎርጉሴ አበኮ መሁወስ ቤ ኣዴሦ ደትኮ ኤ ዬሴ። ዎንቶ ኣዴሡወስቱሜን ገርዴሴ ኢተኮ።
54005009	እ አዴይ ባዴሴ እንዶ ሱንሤ ኤሰ ዲዙሶሰ ኔ ዲዜስ እ ቤረይ እዙፍ ተሙሜ ዎኬ ማዼሴሳረ ብዝ አዴዎ ጌሌቸ እንዶወረኮ።
54005010	እስን ነይሼ ሞዹስ ድቼነ፥ ቦርሰ ሞኬነ፥ ዬኬ ኡለይድ ኣዴሤስቱሴ ዎርጉሴ አበኮ ሀንቴነ፥ መዹንዴሴስተ መሬነ፥ ፌዴ ፌዴ ሞዼ ሀንተ ሀንቴነ፥ ሃንጽ ሞዼቴ ሀንተነ ኤሩቴሴ እንዶ ማቄኮ ኤ ዎርጉሴ።
54005011	ኡ አዴይ ባዴሴ ሙለ ማቄ እንዶወጽ ሱንሤ ዲዝ ኤቶፉነ። ዬ ኡስት ቡሮ ገረኮ ኡ አቾ መሦይ ኡሶ ኢቼቴ ክርስቶሰሴ ቤ ጫዼቾ ጫቆ ዸድ አዴ ጌሌ ኡ ዎርጌ።
54005012	ህኬቴኮ ቡሮ ቤ ጫዼቾ ጫቆ ቤ ዎዱሶ ግሸ ቤ ገረ ኤ ያኡቶሮንኬ ኡ መሄ።
54005013	ዬይድዎ ሀንተ ኬንጉወሰ ማዽ ሴ ዘወ ሀ ዘወ ሀንቴ ኡ ሎሴ። ዬ ኤሰዎን ኤ ማዾ ባኔ ዜሬሴ ኡሶ ኤ ዎርጉሱወ ዜሬ ዜርድኮ አሤ ኡ ጉንጬ፥ ብየ ጌልሱወ ፌዴ አሥ ዜርየ ኡ ጌሌ።
54005014	ዬ ኤ ግሸ ኡ አዴይ ባዴሴ ሙለ እንዶወጽተ «ጌል ነይሼ ዬል ቤ ዘወ ሞዹስ አሁቱወዬ» ዬይድኮ ኡሱሴ ተ ህኔ። ዬይስ ኡ መተኮ ኢለሥ ኡ ገረ ብዝ ሃሱሴ አበኮኮ ኤ ዼጌ።
54005015	ሀቴመ ዬ ኡሳፈ ብዝ ብዝት ዸድ ሁምበዬኮ ማቄ አይትኮ ኡ ዬሴ።
54005016	ኦኔን ኣዴሥየ ዬሴ እንዶይ ቤ እግንት ግዳ ኡ አዴይ ባዴሴ እንዶወጽት ዬሰአይኮ ዎንቶ ዘወሥቱሴ እደ ኡ ማቄሱሜ ዬ እንዶይ ኡሶ መሩወየ። ዬይድ ኤ ማዾ ጌዴ ዎንቶ ዘወሥት ፌቶ ቤምበ መሬሰ ኬንጉወ እንዶወጽተ መሬሱኮ ኡ ደንደኤ።
54005017	ዎንቶ ዘወሥተ ሞዹስ አህየ ዬሴ ጭምቱሴ ፌቶ ዎንቶ ከቶ ኦሄነን ማቄ ኤሩሴነ ገኬስቱሴ ኡ ዎመ ኬደይስ ሸሜኮ ኤ ዎርጉሴ።
54005018	ሀይለ ፍሸሮወ «ከሠ ቡክየ ዬሴ መይዶ ኑነ ቱቶፉነ!» ፌዴ ጎዶ አስ «ሀንተሥቱሴ ዬ ኡ ሀንቶ ዎመ ሚዤ ሸሜኮ ኤ ዎርጉሴ» ዬይድኮ ኤ ህኔ።
54005019	ዎንቶ ዘወ ጭምት ገረ ዴንዴ ሉፎሴ ለምእ ኦኦይኔ ሀይዝ አሥ ብዝ መሦ ኤ ገረ እንዶ ባሰ ዬ ሉፎ ኤቶፉነ።
54005020	ጩቦ ሀንተ አሤ ፌዴስት ቤድ ዠሾሮሰ ኡድ ኣዴሤስት ቡሮ ሙሩወ።
54005021	ዎንቶ ቡሮወረ ዬሱስ ክርስቶሰ ቡሮወረ ኩሡቴሴ ዎንቶ ዎሰሥት ቡሮወረ «ሀ ኤሰ ሀንቱወ!» ህድ ህስኔ ኔሴ ተ ኦቶሱነ ኔ ሀንቶሮንኬኮ ኦዴ ህድ ተ ህኔ። ዬ ኤስን «ሀ ኤስ መለኮ፥ ሀኤስ ኤሮኮ» ህድ ሽርእ ኔ ሀንቴ አበኮ ሀንቶፉነ።
54005022	ኦኔ ገረን ሀልየ አሌይድ ጭመ ማጌሤሴ ኔ ኩቼ ገዶፉነ። ፌድት ጩቦወ ጌል ኡሳረ ብዞ ማዽ ሸቶፉነ። ኔምበ ጌዤቴነ ሞዹስ ከኩወ።
54005023	ለገ ዎገ ኔ ገዎይ ሀርጌ ግሸ ኦዼ ኦዼ ዌይኔ ዳነ ኡሹወ ባከ ዋሤዎ ኡሾፉነ።
54005024	ብዝ ብዝ አሥት ጩቦይ ኤሩቴሴሰኮ፥ ቡሮነዎኮ ኤ ያኡቴንኬ ኤ ኤሩቴ። ፌዴስት ጩቦመይ አቀ ፌይሾ ህስኔኮ ኤ አዴይኔ።
54005025	ዬ ኤሱኬዎኮ ሞዼ ሀንተይ አዳከ ኤ ቤንቴ፥ ዎገሴዎ ኣቹት ዬሴሰ ማዸኮን አዴይዶ በድ አቱወሶ።
54006001	ማለ ማዽ ዬሴስት ቤ ኡድነ ዎንቶወረ ኣዴሦ ግሸ ኤሩትየ ዬሴ ኤሩንሣረይ ጨሹቴሱሜ ቤ ላሥተ ኩሤሴ ብየ ኤ ዎርጉሴሰ ኤሩቱወዬ።
54006002	ዎንቶ ኣዴሥየ ዬሴ ቤ ላሤ ኬንጌ ማልት ዬሱሰነ ቤ ላሣረ ዎልንዶ ነይሼ ቤ ማቄ ግሸ ቤ ላሤ ሃሱቶፌ። ኡ መሬሱነ ጎኡቴስ ዎንቶ ኣዴሤሳረ ኤሁቴሴ እንዶ ነአጽታረ ኡ ማቄ ግሸ ፌቶ ቡሮሜ ገርስ ኡሶ መሩቱወዬ። ሀ ኤሰ ኡሶ ኤሩሱወ፥ ሀንተነ ኡ ቤይሶሮንኬ መሁወ።
54006003	ብዞን ዶሜቴ ፈጬቴ ኬንጉወ ን ላሥ ዬሱስ ክርስቶሰ ከቶወረ ኣዴ ማቄ ኣዴሦ ኤሩንሣረ ዸድ ፌዴ ኤረ ኤሩሴ አሥ ኦኔን ዬሰአይኮ
54006004	ዬ አሥ «ታ ባሰ ኦኔን ዬሰ?» ህድ ዋሬነ ኩንዴሴ አበን ኤሩወ አሡኮ። ብዝ ከቶ ገረ ቤርሴሳረ ኮይሴሳረ ኢተነ ኤትኮ ኢተ መሡወ ኤ ጌሌ። ዬ ኤ ብሸይ ኤ ኦኔስ ዺዸ፥ ብሬ፥ ጨሾ፥ አሥ ገረ ማቁወ ኢተ ኤዞ ህድኮ።
54006005	አሥት ግዳከን ቶዩወ ቤርሰኮ ኡ ኦኔ። ኡ መሦይ ፈጬሼ ግሸ ኣዴይ ኡ ገረፈ ዸድ ባድኔ ኣዴሦይ ኡሱሴ ዎዱንቴ ዎርጌ ኦጌኮ ኤ ብሼ።
54006006	ኣዴዎ ዎንቶ ኩሥስኔ «ታሴ ሀ ዬሴስ ኤለኮ ኤሌ» ዬይድ ኑ ህደኮ እቴሴ ደንደኡቱወ ዎዱንቴኮ ኑ ዴጌሶ።
54006007	ሀ ሰሃ ን ዬሉቶንየ ኤት ኤሳረ ን ዬሉቶ በስ ብዝን ባሶ። ሀ ሰሀ ገረፈ ሀይዽ ዸድ ን ሀንጌንየን ዬይድዎ ኤት ን ሀንጌስ ብዝን ባሶ።
54006008	ን ሙኔሳረ ን ማኤሳረ ን ኬንዶይነ ኤለኮ ኤ ኤሌ።
54006009	ዎዱሜ ዎርጌስት ኢተ አበኩወ ጌልኮ ኡ ኡንጌ። አሥት ኢተናረ ጎኡወ ጮልአናረኮ ሀዴ ሀርጰይ አይኬንኬ ኡ አይኩቴ። ዬ ኤሰኮ አሥተ ኢሴሳረ በይሴሳረ ኤሉሴሰ።
54006010	ሚዤ ኤሄይ ኡድ ኢቴቴሴ ኤ ጸጶኮ። ብዝ ብዝ አሥት ሚዤ ዴጌሤሜ ህስኔኮ ቤ ኣዴሦ ገረፈ ዸድ ኡ ዘርዴሴ፥ ቤሴን መዸ ኢተ ጌልኮ ሱሤ ኡ ዬቴሴ።
54006011	ኔኖ ዎንቶ አሤ ማቄ ጽሞቶሴ! ኔሴ ሃንጽ ኢተ ገረፈ ኡድ በኡወ። ግዞ ማቄነ፥ ኡድ ዎገ ዎንቶሴዎ መሤነ፥ ኣዴሦነ ድጬነ፥ ፌደ ኤሄነ፥ ደንደኤነ፥ ሼነሤ ማቄነ ኔሴ ብዝ ሙጹሮነ ኦሴይወ።
54006012	ዬይድዎ ኔ ኣዴሴሴ ኣዴሦነ ከርዱቱወ። አቶ ማቄ ለገ አሥት ቡሮ ኔ ኣዴሦ ሞዹስ ኔ ኤሩሶ ዎገ ዎንቶይ ኔምበ ጼይድ እንዶ ኮሎ መክነ ዬሶ ምንስ አይኩወ።
54006013	-
54006014	ኡድየዴሴ ዬሶ እንጌ ዎንቶ ቡሮወረ ጴንጼነሥ ጵላጾሴ ቡሮ ኣዴ አቴይደ ዬሱስ ክርስቶሰ ቡሮወረ «ኑ ላሥ ዬሱስ ክርስቶሰይ ዮኔ ኣሎ ሀ ዎሶ ሀሌ ባካረ ሃሱቴ ባካረ ሞዹስ ከኩወ» ህድኮ ኦዴይድ ኔምበ ተ ህኔ።
54006015	ክርስቶሰይ አዴይኔስ አሥት ኤሰ ኬደ ኬደይሴ ኤሰዎይ አሄሰ ማቄ ካተጼሜ ካታረ፥ ላሥቱሜ ላሣረ ማቄ ዎንቶይ ኦሆሮ ዎንቴኮ ኤ ማቄ።
54006016	ሀይኤ ኤሩወስ ኤ ጎሼዎኮ፥ ኤ ዬሴስ ኦኔን ኤሱኮ ኡቄሴ ደንደኡወ ኬደይዴሴ ፎእየኮ። ኤሰ ኣፌነ ቤዴሴ አሥ ብዝን ባሶ፥ ኤሰ ቤዬሴን ኦኔን ደንደኡወሶ። ኤሱሴ ኮሎ መክነ ኩሣረ ኦሳረይ ማቁወዬ፥ አሜን።
54006017	ሀ ቤራ ዬሴ ዎዱምቱኮ «ህኑን ‹ታ ባከ ኦን ዬሰ?› ዬይድ ህዶፍተ! ዸድ ገሬ ዎዱንቴ ጎዶፍተ! ን ጎቦሮንኬ ኒሴ ኡድ አበኮ ኩንስ ገርስ እንደ ኤንአ ማቄ ዎንቶ ጎቡወይቴ!» ዬይድ ኦሁወ።
54006018	ሞዼ ሀንተ ኡ ሀንቶሮንኬ ዬይድዎ ቤ ሞዼ ሀንተ ገረ ሞዼ ሀንተ ኮሴሴሰ ኡ ማቆሮንኬ፥ ቤ ኬንጌ አበኮ ዤርጎነ ሸሄሰ ኡ ማቆሮንኬ ሞዹስ ኦሁወ።
54006019	ዬ ኦጌነኮ ዮኔ ቤረሴ ዎዱንቴ ኡ ጵክሌ፥ ዬ ዎዱንቴይ ኣዴነ ዬሶ ማቄ ዬሶ ኡ አይኮሮንኬ ካቾ ኤ ማቄ።
54006020	ጽሞቶሴ! ኔኮ ኦዴ ህድ ኦሁቴሴሰ ሞዹስ ከኩወ። ኤረ ማቁወሰ «ኤረ» ህድ ህዩቴ ዛዴ ኤረ ማቄ ቤርሰ ገረፋረ ጎኡወ ኦዶ ገረፋረ ዸድ ዘሩወ።
54006021	ብዝ ብዝት ሀ ኤ ብሸ ኤረ አይት «ኤረኮ ኑ ኬንጌ» ህድ ህስኔኮ ዸድ ኣዴሦ ኦግየፈ ኬስ ኡ ዬሴ። ዎንቶይ አሡሴ ኬንጌ መሦ ሞዼቴይ ህ ኡድየረ ዎልኮ ዬሱወዬ።
55001001	ተን ጰውሎሴይ ዎንቶይ «እንገኮ ተ እንጌ» ህድ ህዶ ዬሱስ ክርስቶሰነ ቤንተ ዬሶ ኦዱሴሴ ዎንቶ መሦኬ አንሡተሴ ማዽኮ አዴቶ ተ ኤቶ። ዬሱስ ክርስቶሰይ አንሶሰ ማዽ
55001002	ተ ኤሄ ተ ዬሌ ማቄ ጽሞቶሴ ሀ ዎሶኮ ዲዝ ኔሴ ተ አንሤ። አዴ ማቄ ዎንቶወረ ኑ ላሥ ዬሱስ ክርስቶሳረይ አሡሴ ኬንጌ መሦ ሞዼቴን፥ ማሮወረ ሞዼትየረይ ኔሴ ማቁወዬ።
55001003	ዎንተ ቀመ ቡርሴ ባከ ዎንቶ ሽእስኔ ኔምበ ተ መሤንየ ዎንቶ ገለተኮ ተ ገለቴ። ሀዴ ኑወድየጹኬ ተ ሙጹሮወ «ኢተኮ ኔ ሀንቶ» ዬይድ ህኔሰ ኬንጉወ ብዝ ሙጹሮነኮ ኤሱሴ ተ ሀንቴ፥ ኤሰን ተ ኩሤ።
55001004	ኔ ዬቶ ዬፎ መሥስኔ ተምበ ኤ መጉሶሮንኬኮ ኔምበ ተ ኣፌነ ቤዬሴ ኦርጄነ ተ ሰዜ።
55001005	አውሸ ኬንጉወ ኔ ኣዴሦ መሥየኮ ተ ዬሴ። ሀ ኔንኬይስ ቡሮ ኔ አኮ ሎይድየረ ኔይንዶ ኤውኒቅየረኮ ኣዴሴቸ። ሀቴን ኔን ኣዴሤንኬ ኤረኮ ተ ኤሬ።
55001006	ዬ ኤ ግሸ ተ ኩቼ ኔ ገረ ገድ ተ ሱዞንየ ዎንቶይ ኔሴ እንድኔ ኔከ ዬሴ እንጎ ሀዴ ተመይ ድጬንኬ ኔ ድቾሮሰኮ ኔምበ ተ መሡሴ።
55001007	ዎንቶይ ኒሴ እንዶ አያነይ ኦሰን ኤሀን ን ኬሞሮንክየረ ንምበ ን ከፎሮንክየረ ኤ መሄሰ ባከ ን ዠሾሮንኬ መሁወሶ።
55001008	ዮነሴ ላሥ ዬሱስ ክርስቶሰ ግሸ ኦሄነን ማቄ ክርስቶሰሜ ህስኔ ታ ኡ ቱቴሴ ግሸ ተ ቱፉቴነ ቦርሶፉነ። ዎንቶይ ኔሴ እንጌ ኦሰ ኣሎ ሞዼ ኦዶ ግሸ ኔ ገረ ዮደ መዸ ታንኬይስ ደንደዽ ገርሡወ።
55001009	ዎንቶይ ንምበ ሎሉስ ኤሱሴ ሀይለሥተ ኑ ማቆሮንኬኮ ኤ ጼይዶ። ዬ ኤሰ ኤ መቶስ ኑ ሀንተ ሞዼቴነ ኤ ማዾ ባኔ ቡሮነዎ «ማቁወዬ» ህድ ቤይዶሱናረ አሡሴ ቤ ኬንጌ መሦ ሞዼቴናረኮ። ዬ ኤሀን አበን ሜዹቶ ባኔ ኤ ቡሮ ዬሱስ ክርስቶሰ በዴነ ኑሴ እንጌሴ መስ ኤ ዬቾሸኮ።
55001010	ዬ ሞዼ መሦን ኑምበ ሎሉሰ ዬሱስ ክርስቶሰ ዮዌነኮ ሀቴ ኒሴ ኤ አዴይዶ። ኤስን ሀይቦ ኦሰ በይስ ቤ ሞዼ ኦዶ በዴነ ሀይቦይ ኤሳከ ባ ኮሎ መክነ ዬሶ ኑሴ ኤ አዱሶ።
55001011	ተንን ዬ ሞዼ ኦዶ ኦሄሰ፥ አንሡተሴ፥ ኤሩሴሰ ማዽ ማጌትኮ ተ ዬሴ።
55001012	ሀ መዸን ተ ገረ ኤ ዮዶስ ዬ ኤ ግሸኮ። ኦኔ ኣዴሥየ ተ ዬሴሰ ተ ኤሬ ግሸ ቦርሱወሶ። ኦዴ ህድ ህስኔ ኤሱሴ ተ እንዴሴሰ ዬ ዎንቴይ ዮኔ ኣሎ ከፌሴ ኤ ደንደኤንኬ ሞዹስ ኤረኮ ተ ኤሬ።
55001013	ዶሜቴን ፈጬቴን ኬንጉወ ታኮፈ ኔ ሲዶ ኤሩንሡነ ዱርኩት ዬሱወ። ዬሱስ ክርስቶሰ በዴነ ኑ ኬንጌ ብዜቶነ ቤንተ ኣዴሦወረ ኤሃረ ምንስ አይኩወ።
55001014	ኦዴ ህስኔ ኔሴ እንጉቴሴ ዬ ሞዼ ኣዴሦ ኤሩንሤ ኒከ ዬሴ አያነ ጌሽ ኦሰነ ከኩወ።
55001015	እስየ ዉዴ ዬሴስት ኡድ ታ ደት ኡ ዸዶንኬ ኤረኮ ኔ ኤሬ። ዬ ዸደስቱካከ ፍጌሎስየረ ሄርሞጌኔስየረኮ ዬሰ።
55001016	ኦኔስፎሬይ ለገ ዎገኮ ተምበ ኤ ምንሶ፥ ተ ቱፉቶሱነ ቤ ጌዴ ገረ ህዶ ባሶ። ሀ ኤ ግሸ «ላሥ ኤ ዘወ አሥተ መሡወዬ» ዬይድኮ ተ ህኔ።
55001017	ፌቶ ኤስ ሮማ ቤ ዮዶንየ ዎርጉ ዎርግድኮ ተምበ ዴጌሤሴ ኤ ደንደዾ።
55001018	ዬ ያአ ዎንቴ ላሥ ኤሰ መሡወዬ። ኤፌሶኔ ተ ዬቾ ዎገ ወይስ ተምበ ኤ መርዶንኬ ሞዹስ ኤረኮ ኔ ኤሬ።
55002001	ዬቦ ተ ነኤ ጽሞቶሴ፥ ዬሱስ ክርስቶሳረ ብዞ ኔ ማዾሱነ ዎንቶይ ኔሴ ቤ ኬንጌ መሦ ሞዼትየፈ ኔሴ እንዶ ኤሀነ ኦሴይወ።
55002002	ለገ አሥት ቡሮ ታኮፈ ኔ ኤርዴሴ ኤረ ፌዴስተ ኤሩሴሴ ኤረ ኬንጌስቱሳረ ሙጹሮ ኬንጌስቱሳረ ኦዴ ህስኔ ገርሡወ።
55002003	ኔሴን ዬሱስ ክርስቶሰ ሞዼ ቶረሤ ማዽ ኔ ገረ ዮኔ መዸ ፌዴስት ደንደዾንኬ ደንደዽ ገርሡወ።
55002004	ቶረሥ ዬ ቶረሴ አፈነ ማገ መጉሴሴ ዎርጌ አሡኮ ባከ ፌዴ ቤ ዬሶ ዤትየ ጌሉወሶ።
55002005	ዬይድዎ ጋዶ ዎጼ አሥ ኤ ዎርጉሴ ዎገኬ ቤ ከርዱቶ ባ ኣሎ ኤሳረ ቤ ዎጽቾሸ ኢሽ ሞሬ ኤፌሴ ደንደኡወሶ።
55002006	ዎታ ዎት ገኬ ዎታዴይ ዬ ዎተ ከጼ ከሠ ሙኔ አሥቱሜ ቡሮነ ሙኔስ ኤሰኮ።
55002007	ላሥ ኡድ አበኮሴ ገሤ ኔሴ ኤ እንጌ ግሸ ኔኮ ተ ኦሄሰ ኡድ ሆስ ኬስ መሡወ።
55002008	ደውቴ ቦህየፈ ማቄ ሀይቦወፈ ዴንደ ዬሱስ ክርስቶሰ መሡወ። ተንን ኦህየ ዬሴ ሞዼ ኦዶይ ዬ ኤሰኮ።
55002009	ሀዴ ዎገ ገርደ አሡኬ ተ ቱፉቶሮ ኣሎ መዸይ ተ ገረ ዮዶስ ሀ ሞዼ ኦዶ ግሸኮ። ተን ቱፉቶሴ ባከ ዎንቶ ከቶመይ ቤሴ ቱፉቱወሶ።
55002010	ዬሱስ ክርስቶሰነ ቤንተ ሎሎወረ ኮሎ መክነ ኩሠ ፉላረ ኡ ዴጌሦሮንኬ ዎንቶይ ጸርዴሴ አሥቱሜ ህስኔኮ ኡድ በሴ ተ ደንደኤ።
55002011	ሀ ዜሩትየ ዬሴ ዜሬይ ኣዴኮ። ዬ ኤስን «ኤሳረ ን ሀይኦአይኮ፥ ኤሳረ ዎልኮኮ ኤንአ ማዽ ን ዬሴ።
55002012	ኡድ በሱነ ደንደዽ ን ሚሞአይኮ፥ ኤሳረ ዎልኮኮ ን ካቴ። ‹ኤሰ ኤሩወንጽኮ› ህድ ን ህተአይኮ፥ ኤስን አስ ንምበ ‹ኡሶ ኤሩወሶ› ህድኮ ኤ ህኔ።
55002013	ንን ኤሳረ ዎልኮ ብዝ ሙጹሮነ ዬስ ቤንቴ ኑ ዼበአይኮ፥ ኤስ ቤሴ ቤ ዬሴ ጎዶፈ አርቴሴ ቤ ደንደኡወ ግሸ ቤ መሦ ገረፈ ቤ ጌዴ ገረ ማቁወሶ» ዬይድ ህኔሰኮ።
55002014	ሀ ኤሰ ሞዹስ ኡ ገጾሮንኬ አሡሴ ኦሁወ። ከቶ ሴየፈ ሀየፈ ኤት ኤ ገረ ኡ ቤርሱወንኬ ኡሶ «ዎንቶይ ቤየኮ ኤ ዬሴ» ህድ ህስኔ ምንስ ከሹወ። ዬ ኤሰ ብሼ ቤርሰይ ሲኔስተ ኤ በይሴሰ ባከ አበን ጎኡወሶ።
55002015	«ሀ ኤስ ሞዼ ሀንተሡኮ» ህድ ዎንቶይ ኔምበ ህዴሴሰ ማዽ ኔ ቤንቶሮንኬ ኦሴይወ። ቤ ሀንቴ ሀንተነ ቦርሱወ ኣዴ ማቄ ዎንቶ ከቶ ኤ ዬሴንኬ ኤሩስየ ዬሴ ሀንተሡኬ ሀንቱወ።
55002016	ዎንቶ ኩሡሱወሰ ማቄ ጎኡወ ኦዶይ አሥት ዎንቶኮፈ ዸድ ዘሮሮንኬ ኤ መሄ ግሸ ዬ ኤሰ ብሼሼ ኦዶ ገረፈ ኔሴ ዸድ ዘሩወ።
55002017	ዬ ኤሩስየ ኡ ዬሴ ኤረይ ሀዴ ሀይቦሴ ኤሉሴ መደኬኮ ቦት ኤ ሙኔ። ዬ ኡሳከኮ ሄርሜኖስየረ ፍሌቶስየረይ ዬሴ።
55002018	ዬ ኡስት «ሀይቦ ዴንሦይ ማዽ ገርድኮ ኤ ዬሴ» ህድ ህስኔኮ ኣዴ ኦግየፈ ቤሴ ዸድ ኡ ኬሶ። ኤሩስየ ቤ ዬሴሱነ ብዝ ብዝ አሥተ ኡ ኣዴሦ ገረፈ ኦልየኮ ኡ ዬሴ።
55002019	ሴኬ ሀንኬ ኤንኤሴ ደንደኡወ ዎንቶ ካቾመይ ካቹት ኤዽኮ ኤ ዬሴ። ዬ ኤዼሴ ካቾ ገረ «ላሥ ቤሴ ማቄስተ ኤረኮ ኤ ኤሬ» ዬይድ ህኔሳረ «ላሥ ሱንሤ ጼይጌስ ኦኔን ኢተ ገረፈ ዸድ ዘሩወዬ» ዬይድ ህኔሳረኮ ዲዙት ዬሰ።
55002020	ዘወ መላከ ለገ ብሸ ሚዤኮ ዬሰ። ብዝ ብዝት ዎርቅየፋረ ብርየፋረ ፌዴስት አስ ምሳፋረ ሰሃፋረ ሀንቱቴሴስተኮ ዬሰ። ብዝ ብዝት ኩሡቴሴ ሀንተ ገረ ፌዴስት አስ አቼይሸ ሀንተ ገረኮ ኡ ፌይሼ።
55002021	ሀ ኤ ግሸ ሃንጽ ዜሬ ኢተ እንጸዽ ጌሼ ማዽ ዬሴ አሥ ኩሡቴሴ ሀንተ ገረ ፌይሼ ሚዤኮ ኤ ብሼ። ኡድ ሞዼ አበኮ መሬሴ ነቁቴሴ ሚዤይ ሀይሎንዴሴሳረ ዘዋዴሴ ጎኤሳረኮ።
55002022	ዮነሴ፥ ኔን ሙሎንቴይ ኦኔ ኢተ ጮልአ ገረፈ ኔሴ ዸድ በኡወ። ጌሽ ሙጹሮነ ላሤ ኩሤስታረ ዎልኮ ግዜቴን፥ ኣዴሦን፥ ኤሀን፥ ሞዼቴን ኔ ገረ ገድ ኤሳረ ድጩወ።
55002023	ጎኡወሰ ማቄ ብርቼ ኬንጉወ ቤርሰይ ኮይሴ ኤ ኦኔሰ ኔ ኤሬ ግሸ ኤ ገረፈ ኔሴ ዸድ ዘሩወ።
55002024	ላሥ ሀንተሥ ኡድ አሡሴ ሼነሤ፥ አሤ ኤሩሴሴ ኤረ ኬንጌሰ፥ ደንደኤሰ ባከ ኮይሴ ዴንሤሰ ማቄ ኤሰ ዎርጉሱወሶ።
55002025	ቤምበ እንጸኤሰ ሼኖነ ኤሩሴኮ ኤሰ ኤ ዎርጉሴ። ሀልየ ዎንቶይ ኣዴ ኡ ኤሮሮሰ ቤ ጩቦወፈ ዸድ ኡ ማቆሮንኬ መሄሱኮ ኤ ደንደኤ።
55002026	ዬ ኤሱነኮ ሁምበዬይ ቤሴ ቤ መሦ አልሴሴ ቤ ሀርጰነ ኡሶ አይቴቾሻፈ ብየ ገጽ ቱልጼሴ ኡ ደንደኤ።
55003001	ኣልጭረ ቤራከ መዹንሤ ዎገይ ዮኔሰ ኤሩወ።
55003002	አሥት ቤምበ ኤሄስተ፥ ሚዤ ምሹወሽተ፥ ጬኡቴስተ፥ ቤምበ ነሼሽተ፥ ጨሼሽተ፥ ቤምበ ዬለ ጌርቱሴ ዎሱቱወስተ፥ ገለቱወስተ፥ ሀይሎንቴ ኤሩወስተ፥
55003003	ኤሀ ኬንጉወስተ፥ ነቆ እንጸኤስተ፥ ጉንጬሽተ፥ ቤ ጮልኦስ ጌዴፈ ማቁወስተ፥ ህግልሰ ኬንጉወስተ፥ ሞዼ ማቄ አበኮ እንጸኤስተ፥
55003004	ዎለ ቤ ኩንዴቾ ዜሬ ፌደሴ ሸሄስተ፥ አሌይኔስተ፥ «ታ ባከ ኦን ዬሰ?» ህድ ፎኬስተኮ ኡ ማቄ። ዎንቶ ኤሄኮፈ ቤሴ ኦኬት ዬሴኮ ኡ ኤሄ።
55003005	ዎንቶ ኣዴሤሰ ኡ ብሼሸ ባከ ዎንቶይ ቤ ኦሰነ ኡሳከ ሀንቶሮንኬ እንጸአኮ ኡ እንጸኤ። ሀ ኤ ብሸ አሥት ገረፈ ኔሴ ዸድ ዘሩወ።
55003006	ዬ ኡስት ሴ ዘወ ሀ ዘወ ቱልጽ ጌልኮ ለገ ጩቦይ ኡሱሴ ሀዴ እደኬ ማዼሴ ቤ ብሸነ ብሸነ ዬሴ ጮልኣከ ጌል ብዝ መሦ ገረ ኤኤሴ ደንደኡወ እንዶወጽተ ቤሴ ኡ ድኤ።
55003007	ዬ ኤ ብሸ እንዶወጽት ኡድ ዎጋኮ አሥ ገረፈ ኤረ ኡ ዎርጌ፥ ዎርጉቱወዬ ባከ ኣዴ ኤሬሴ ደንደኡቱወሶ።
55003008	ሀዴ ያኔስየረ የምቤሬስየረይ(29) ሙሴ እንጸዾንኬኮ ሀ ጌርት ቤሴ መሦን ኡ ፈጬሼ፥ አስ ኣዴሥየ ኡ ዬሴ ኣዴሦይ ብሹወሸ ማዽኔኮ ኣዴ ኡ እንጸኤ።
55003009	ዬ ለምእ ጌር ሙዮንቴይ አዳ ኬሶንኬ ሀ ኤ ብሸ አሥት ሙዮንቴይ ኡድ አሥት ቡሮ ኤ አዴይኔ ግሸ ኦዼ ዎገሴዎ ባከ ኡሱሴ ግዜሴ ደንደኡወሶ።
55003010	ጽሞቶሴ፥ ኔንመይ ኤሩስየ ተ ዬቾ ኤረ፥ ዬስየ ተ ዬቾ ዬሶን፥ መሥየ ተ ዬቾ መሦን፥ ተ ኣዴሦን፥ ተ ደንደኦን፥ ተ ኤሀን፥ ተ ሚሜቴን ኤረኮ ኔ ኤሬ።
55003011	ዬይድዎ ታ ኡ ቤይሶ ዋዬን፥ ተ ገረ ኡ ኦዶ መዸን፥ አንጾክየ፥ እቆንየ፥ ልስጽረ ታ ኤለ ዜሬን ደንደኦነዎ ተ ገርሶሰ ኤረኮ ኔ ኤሬ። ላሥመይ ኡድ አበኮወፈኮ ተምበ ኤ ኬሶ።
55003012	ዬሱስ ክርስቶሳረ ዎልኮ ዬስኔ ዎንቶሴ መሥስኔ ዬሴሴ ዎርጌስት ገረ ኡድ ዋዬይ ዮተኮ ዮኔ።
55003013	ኢተ አሥታረ ሞዼ ብሽ ቃሩሴስታረይ አሥተ ሀሉሥስንየረ ቤሴን ሀልስንየረኮ ኢተ ገረ ኢተ ኮስስኔ ኡ ሀንጌ።
55003014	ኔንመይ ኔሴ ኦንየጽ ኔምበ ኤሩሶሰ ኔ ኤሬ ግሸ ኔ ኤርዴሴ ኤረ ገራረ ኔ አይቴሴ ኣዴ ገራረ ኦሴይወ።
55003015	ኔ ነይዤትየፈ አይት ሀይለ ፍሸሮ ኤርድኮ ኔ ዬሴ። ዬ ፍሸሮን «ዬሱስ ክርስቶሰ ኣዴሰይ ሀይቦወፈ ማሮኮ ኤ ዴጌሤ» ዬይድ ህኔሰ ኔምበ ኤሩሴሴ ደንደኤሰኮ።
55003016	ሀይለ ፍሸሮይ ቤ ኡድነ ዎንቶ አያነይ ዱርትኔ ዲዙቴሴሰኮ። ኣዴ ኦጌ ኤሩሴሴ፥ ሀሌስተን ሙሬሴ፥ ዶሜትየፈ ግዙሴሴ፥ ግዜቴነ ዬሶሮንኬ ሎሱሴሱኮ ኤ ጎኤ።
55003017	ኡድ ሞዼ ሀንተ ሀንቴሴ ደንደኤሰ ፈጬቴ ኬንጉወሰ ዎንቶ አሤ ኤ ማቆሮንኬኮ ኤ መሄ።
55004001	ዎንቶ ቡሮወረ፥ ኤንአ ዬሴስት ገረን ማቄ ሀይዼሴስት ገረ ያኤሴ ህኔ ዬሱስ ክርስቶሰ ቡሮወረ ኤ ዮኔ ዎንትየረ ኤ ካቴቶዋረ መሥስኔ ኦዴ ህስኔ ኔሴ ተ ኦሄስ
55004002	ዎንቶ ከቶ ኦሁወ፥ ኤ ብሼ ዎገን ማቄ ኤ ብሹወ ዎጋ ሀንቴሴ ነቁቴሴሰ ማቁወ፥ ኬደይዴሴ ደንደኦናረ ኤሩሴናረ ገይሉወ፥ ከሹወ፥ ኦሱሱወ።
55004003	ሀ ኤሰ ኤሱሜ ተ ኦቶስ አሥት ዶሜቴ ፈጬቴ ኬንጉወ ኤሩንሤ ስዬሴ ኡ እንጸኤ ዎገይ ዮኔ ግሸኮ። ዬይድ ህዮን ቤ ጮልኤ አበኮይ ግዞሮንኬ ቤ ዎርጌሰ ኤሩሴ ኤረሥተ ቤሴ ኡ ጵክሌ።
55004004	ኣዴ ገረ ሸሸ መትኮ ጎኡወ መመኮ ስዬሴ ኡ ኤሄ።
55004005	ኔሴመ ኔን ኡድ በስ ዜሬ ኤ ዎርጉሴንኬ ሀንቴ ቶየ አሤ ማቁወ፥ መዸን ደንደኡወ፥ ሞዼ ኦዶ ኦሄስት ሀንቴንኬ ኔንን ሀንቱወ፥ ዎንቶይ ኔሴ እንዶ ሀንተ ኡድነ ሀንቱወ።
55004006	ሀዴ ካሸይ ካሹቴንኬ ካሹቴሴ ኡዽኮ ተ ዬሴ። ሀ ሰሀ ገረፈ ዸድ ተ ሀንጌ ዎገይ ኤልኮ ዬሴ።
55004007	ሞዼ ከርዶኮ ተ ከርዱቶ፥ ተ ዎሤን ዎጽ አልስኮ ተ ዬሴ፥ ተ ኣዴሦን ከትኮ ተ ዬሴ።
55004008	ሀ ኤ ጌዴ ተምበ ከፍየ ዬሴስ ግዜቴነ ተ ዬሶ ግሸ ተ ቅኖወ ገዱቴ ሞሬኮ። ዬ ሞሬ ታሴ ዬ ዎንቴ እንጌስ ግዞ ያአ ያኤ ላሡኮ። ኤ እንጌስ ተ ጎሹሼዎ ኤ ማዾ ባኔ ኤ አዴይኔሰ ኦርጄነ ዎርድ ከክየ ዬሴ ኡድ አሡሱኮ።
55004009	ኡኬነዎ ታኮ ዮዌሴ ከርዱቱወ።
55004010	ዴማሴይ ሀ ሰሀ ኤትኮ ተ ገረፈ ዸድ ሸሁት ቴሴሎንቄ ከተማ ሀንዴሴ። ቀርቅሴይ ገለትየ ዉዴ ትቶይ ደልመጽየ ዉዴ ህድኮ ኡ ሀንዴሴ።
55004011	ሉቃሴ ጎሼዎኮ ታረ ዎልኮ ዬሰ። መርቆሴይ ተምበ ለገ በሱነ መሬሴ ኤ ደንደኤ ግሸ ኔ ዮዎሮንየከ ኔረ ኤት ዮወ።
55004012	ትክቆሴ ኤፌሶንየኮ ተ አንሴሴ።
55004013	አስ ታኮ ዮስኔ ጽሮአደ ከተማ ከርፋሴ ደኣ ተ ደቴቾ ቶየ ማኦወረ ተ ፍሸርታረ ፌቶ ብራነ ፍሸርተ(30) ኤት ኔረ ዮወ።
55004014	ቀንገ ሀሹሽ አበኮ ሀንቴ እስክንድሬይ ኬደይዴሴ መዸኮ ተ ገረ ኤ ኤሉሶ። ዬ ኤ ግሸ ላሥ ኤ ሀንተኬ ኤ ዎመ ሸመኮ ኤ ሸንጌ።
55004015	ኑ ኦቶሰ ኡድ ኢተነዎ ኤ እንጸዼሴ ግሸ ኤ ገረፈ ኔንን ኔምበ ሞዹስ ከኩወ።
55004016	ተ ሉፉቶ ሉፎሴ ሴኬ ኤ ኡተ መሄሴ ያአሥት ቡሮ አቸ ተ ኤዾ ዎንቴ ቤ ኡድነ ታ ዸድ ኡ ሀንዶሰ ባከ ኦኔን ተምበ መርደይ ባሶ። ዬ ኤሰ ዎንቶይ ኡሱሴ ሀዴ ሚዸኬይስ መት ታቶፌ።
55004017	ሞዼ ኦዶይ ቤ ኩሜነ ተ በዴነ ኦሁቶሮንክየረ አይሁደ ማቁወ ፌዴ ኦምት ቤ ኡድነ ስዮሮንክየረ ላሥ ታ ኪዽኮ ኦሰን ታሴ ኤ እንዶ። ገርመ አሻፈን ተምበ ኤ ማርዶ።
55004018	ላሥ አን በስ ኢተ ሀንታፈን ታ ኬስኮ አፋ ዬሴ ቤ ካቴትየከ ኤ ኤሉሴ። ኤሱሴ ኣልጭረ ኬንጉወሰ ኮሎ መክነ ኩሠይ ማቁወዬ። አሜን።
55004019	ሀ ተ ሰዎ ጰርስቅለሴን አቅለሴን ኦሁወ፥ አስ ኦኔስፎሬ ዘወ አሥቱሴን ኦሁወ።
55004020	ኤረስጾሴይ ቆሮንቶሴ ከተማኮ አቶ። ትሮፍሞሴይ ሀርድኔኮ ምልጽኔ ከተማከ ተ ዸዶ።
55004021	በርጎ አጌሥ(1) ዮኔ ዎገሜ ቡሮ ታኮ ኤሌሴ ከርዱቱወ። አውቡሎሴን፥ ፉዴሴን፥ ልኖሴን፥ ቄለውድየኔን ማቄ ኣዴሤስት ፌዴስትን ኡድኮ ሰዎ ኔሴ ኡ አንሤ።
55004022	ላሥ ኔረ ዎልኮ ዬሱወዬ። ዎንቶይ አሡሴ ኬንጌ መሦ ሞዼቴይ ህኑሴ ማቁወዬ።
56001001	ዎንቶ ማላረ ዬሱስ ክርስቶሰነ አንሡተሳረ ማቄ ጰውሎሴኮፈ። ዎንቶይ ጸርዶስት ኡድ ኣዴሦነ ድጮሮንክየረ ዎንቶይ ኤሄንኬ ኡ ዬሶሮሰ መሄ ኣዴ ሞዹስ ኡ ኤሮሮንክየረ ኡሶ መሬሴ አንሡትኮ ተ ዬሴ።
56001002	ኣዴ ሞዹስ ኤርየረ ኣዴሦወረይ ኮሎ መክነ ዬሶ ዴጌሦሮንኬኮ ኤ ጎቡሴ። ዬ ኮሎ መክነ ዬሶ ቤምበ ኣዴሤስቱሴ እንጌሴ ዛዴሴ ደንደኡወ ዎንቶይ አበን ሜዹቶ ባኔ ጎቡስኮ ኤ ዬቸ።
56001003	ዎንቶይ «ማቁወዬ» ዬይድ ቤ ህዶ ቤራኮ ቤ ከቶ ኤ አዱሶ። ዬ ከቶን ኤ አዱሴስ ኦዴ ህስኔ ታሴ ኤ ኦሁቴሴ ግሸ ኑምበ ሀይቦወፈ ማሬ ዎንቶይ ኦቶንኬ ተ ኦሄ በዴነኮ።
56001004	ተን ኣዴሤንኬ ኔ ኣዴሤሱነ ኣዴነ ተ ዬሌ ማቄ ትቶ ኔሱኮ ሀ ዎሶ ተ አንሤ። አዴ ማቄ ዎንቶወረ ኑምበ ሎሉሰሴ ማቄ ዬሱስ ክርስቶሳረይ አሡሴ ኬንጌ ሞዼ መሦወረ ሞዼትየረይ ኔሴ ማቁወዬ።
56001005	ኔምበ ቄርጼሴ ተ ዸዶስ ግዞ በድ ዬስኔ አተ በሴ ኔ ግዙሶሮንክየረ ኔምበ ተ ዎሴሴንኬ ዎንቶ ዘወ ጭምተ ከተመይ ዬሴ ኣሎ ኡድ ኔ ማጌሦሮንክየረኮ።
56001006	ዎንቶ ዘወ ጭመይ ሃሴ ኬንጉወሰ ብዝ መችዎ ኬንጌሰ ማቁወዬ። ኤ ነይሽ ዎንቶ ኣዴሡቱወዬ ባከ አፈ ሌሎ አይኬናረ ዎሱቴ ዼቤናረ ኤሩቴሰ ማቄ ኡሶ ዎርጉሱወሶ።
56001007	ዎንቶ ዘወ ጭመይ ዎንቶ ዘወ አሄሰ ኤ ማቄ ግሸ ሃሱቱወሰ ማቄኮ ኤሰ ኤ ዎርጉሴ። ዬይድዎ «ታ ባከ ኦን ዬሰ» ህድ ህወሰ፥ ኡኬነ ሁሉወሰ፥ ኡሽ ጎዡወሸ፥ ተመኬ ኤጽ አሣረ ገይሉቱወሰ፥ ሚዤ ዴጌሤሜ ሴየ ሀየ ዎጹወሰ ማቄኮ ኤሰ ኤ ዎርጉሴ።
56001008	ዬይድ ማቄኮፈ ቦርሰ ሞኬ ኤሄሰ፥ ሞዼ ዜሬ ዎርጌሰ፥ ቤ ዬሶ ኤሬሰ፥ ግዞ አሤ፥ ሀይለ አሤ፥ ቤምበ ከኬሰ ማቁወዬ።
56001009	ኣዴኮይድ ኤፉቴሴ ደንደኡቴሳረ ኣዴሦ ግሸ ኤሩሶ ኤሩንሣረ ዎለ ኤኬሳረ ማቄ ከቶ ኤት ሚንዴሴሰ ማቄኮ ኤሰ ኤ ዎርጉሴ። ዬ ኤ ብሸ አሤ ቤ ማዾ ጌዴኮ ጌሽ ከቶነ ፌድተ ምንሤሳረ ሀ ከቶ ኢሌ አሥተ ሙሬሳረ ኤ ደንደኤ።
56001010	ዬይድ ኤሱሜ ህዬሴ ተ ደንደዾስ ዎሱቱወስት ጎኡወሰ ኦዱሴስታረ ቃሩሴስታረይ ለገ አሥት ዬሴ ግሸኮ። ፌቶ ገደ ኡቴቸ አይሁደ ማቄ ክርስቶሰ ኣዴሤስት ኡሱከ ዬሰኮ ኡ ዬሴ።
56001011	ዬ ኡስት ቦርሱሴ ኦጌነ ሚዤሜ ኤጽስኔ ማቁወ ኤሩንሤ ኤሩስስኔ ቤ ዘወ ዘወ ዬሴ አሥተ ኡ ኩሜነ ኩሜነ ኡ ኣዴሦወፈ ኡ ኦሌ ግሸ ዬ ኤ ብሸ አሥተ የሆ ዜሬ ኡ ዜሩወንኬ መሄኮ ኤ ዎርጉሴ።
56001012	ፌቶ ቄርጼሰሤ ማቅቸ ኬደይዴሴ ኡ ኤረሥ ኦህስኔ «ቄርጼሰሥት ኡድ ዎጋከ ዛደሥተ፥ ዎሉሴ ህግሉወ ቦእታረ ቤልጸ ኬንጌ ገወሥታረኮ» ህድኮ ኤ ህዴቸ።
56001013	-
56001014	ዬይድ ኡ ግሸ ኤ ዜርዶስ ኣዴዎኮ። ዬ ኤ ግሸ ኡ ኣዴሦይ ዶሜቴ ፈጬቴ ኬንጉወሰ ማቆሮንኬ አይሁደሥት መመኬ ጎኡወ መመኮ ጌዴ ኡ ሀንጉወንክየረ ኣዴ እንጸኤ አሥት ኦሄሰ ኡ ስወንክየረ ኡሶ ምንስ ከሹወ።
56001015	ጌሽ አሥቱሴ ኡድ አበኮይ ጌሹኮ። ዎንቶ ኣዴሡወ ቱነሤ ማቄ አሥቱሴ ጌሼ ማቄ አበኮይ ብዝን ባሶ። ፌቶ ኡ መሦይ ኢተኮ፥ ኡ ሙጹሮወከ «ኢተኮ ኔ ሀንቶ፥ ሞዼኮ ኔ ሀንቶ» ዬይድ ህኔስ ቤሴ ቱኔይድ ባዴሴሰኮ።
56001016	ኡስ «ዎንቶ ኤረኮ ኑ ኤሬ» ዬይድኮ ኡ ህኔ፥ ቤ ሀንተነመ ዎንቶ ኤሩወ አሥቱኬኮ ኡ ሀንቴ። ኡስን ደር ህሴስተ፥ ዎሱቱወስታረ ሞዼ ሀንተ ሀንቴሴ ደንደኡወስታረኮ።
56002001	ኔንመይ ኔሴ ዶሜቴ ፈጬቴ ኬንጉወ ኤሩንሣረ ዎልኮ ብሼሸ ኤሩሱወ።
56002002	ጭንዴሴ አድየጽተ ኤሩስስኔ ኤ ዎርጉሴንኬ ዬሴስተ፥ ቤ ኩሠ ከኬስተ፥ ቤ ዬሶ ኤሬስተ፥ ኣዴሦነን ኤሀነን ማቄ ደንደኦነን ዶሜቴ ፈጬቴ ኬንጉወሰ ኡ ማቆሮንኬ ኡሶ ኤሩሱወ።
56002003	ዬይድዎ ጭንዴሴ እንዶወጽተ ቤ ዬሶነ ዎንቶሴ ቤምበ ገርስ እንዴሴስተ ብሼሼሸ ማዽ ኡ ዬሶሮንኬ፥ ጉንጩወሽተ፥ ለገ ኡሼ ኡሼሜ ህስኔ ቤምበ ኣስ እንዶባስተ፥ ሞዼ ዜርተ ኤሩሴስተ ኡ ማቆሮንኬ ኡሶ ኤሩሱወ።
56002004	ኡስን ሙለ ማቄ እንዶወጽተ ቤ አድየጽታረ ቤ ነይሽታረ ኡ ኤሆሮንኬ ኤሩሱቱወዬ።
56002005	ዎንቶ ከቶይ ኦኔነን ጨሹቴሱሜ ቤ ዬሶ ኤሬስተ፥ ጌሽተ፥ ሞዹስ ሀንት ቤ ዘወ አይኬስተ፥ ሞዽተ፥ ቤ አድየጽተ አፈነ መት ኡሱሴ ዎሱቴስተ ኡ ማቆሮንኬ ኡሶ ኤሩሱቱወዬ።
56002006	ዬይድዎ አሰንሤ ማቄ ሙልት ቤ ዬሶ ኤሬስተ ኡ ማቆሮንኬ ኤሩሱወ።
56002007	-
56002008	ቤ ብሸነ ብሸነ ዬሴ ሞዼ ማቄ አበኮ ሀንት ሙልት ኔምበ ቤድ ሀንቶሮንኬ መሁወ። ኦኔን ንምበ ኢሌስት ን ገረ ቤ ዜሬ ኢተ አበኮ ዼድ ኡ ቦርሶሮንኬ ግዞ ዜሬ ዜሩወ። ዬይድዎ ኔ ኤሩሴ ኤረ ኣዴ ኦጌናረ ሃሱቴሴ ደንደኡቱወ ኦጌናረ ኤሩሱወ።
56002009	ማልት ቤ ላሥተ አፈነ መት ኡሱሴ ኡድ በሱነ ኡ ዎሱቶሮንኬ፥ ኡሶ ኡ መጉሶሮንኬ ኢተ ከቶ ሴኬ ኡ መሁወንኬ፥
56002010	ኡ ሚዤ ኡ ከይሱወንኬ ኡሶ ኤሩሱወ። ዬ ኤሱኮፈ ፌደይ ኡ ሀንተ ኡድ ቤድ ኑምበ ማርደ ዎንቶ ኤሩንሤ ኩሦሮንኬ ብዞን ዛዴ ኬንጉወ ኣደሤ ኡ ማቆሮንኬ ኡሶ ኤሩሱወ።
56002011	ዎንቶይ አሤ ኤ ኡድነ ሀይቦወፈ ማሬሴ መሄ አሡሴ ቤ ኬንጌ መሦ ሞዼቴ አዱስኮ ኤ ዬሴ።
56002012	አሡሴ ኤ ኬንጌ ሞዼቴ መሦይ ጩቦወረ አቾ መሦወረ ዸድ ኑ ዬሶ ኤሬነ፥ ግዜቴነ፥ ኤ ኤሄንኬ ዬሴ አሤ ማዽ ሀ ሰሀ ገረ ኑ ዬሶሮንኬኮ ኑምበ ኤ መሄ።
56002013	ዬ ኤ ብሸነኮ ዎንቶይ ኑምበ ጎቡስኔ ዬ መገ ዎንቴ ኑ ከኬ። ዬ ኑ ጎቤስን ኑምበ ማርደ ኬደይዴሴ መለ ማቄ ኑ ዎንቶ ዬሱስ ክርስቶሰይ ኩሠ ፉለነ አዴይኔሰኮ።
56002014	ኤስን ኢታፈ ኡድ ኑምበ ዎዜሴ ሞዼ ሀንተ ሀንቴሴ ኦሴይዴሴሳረ ኤሱሴዎ ማዼሴ አሥታረ ኑ ማቆሮንኬኮ ኑምበ ጌሼሜ ህስኔ ኑ ግሸ ቤምበ ገርስ ኤ እንዶ።
56002015	ዮነሴ ኔ ኤሩሶሮንኬ ኔሴ ኦሁቴስ ዬ ኤሰኮ። ኔሴ እንጉቴሴ አዴቶነ ሞዹስ ኡሶ ምንሡወ፥ ሙሩወ! ኦኔን ኔምበ ሃሶፌ።
56003001	አሥት ቤ ኡድነ ካቱሳረ አፈነ ማግቱሳረ ሲኔሳረ ዎሱቴስታረ ኡድ ሞዼ ሀንተ ሀንቴሴን ነቁቴሴስተ፥
56003002	ኦኔ ገረን ኢተ ዜሩወስተ፥ ቤርሱወስተ፥ አሣረ ሁሉወስተ፥ አሥቱሴ ኡድ ሼኖ ኬንጌስተ ኡ ማቆሮንኬ ኡሶ ሴኬ መሡሱወ።
56003003	ኑን ኑሴ ኑ ቅኖሴ ኦሎ ኑ ማቅቾሽ ገጹወስተ፥ ዎሱቱወስተ፥ ቃሩሱቴስተ፥ ቤ ብሸነ ብሸነ ዬሴ አበኮ ጮልኤሴን ኑምበ መጉሴሴን ኤ ማለ ማዼሴስተ፥ ኢቴቴናረ ዺዸናረ ዬሴስተኮ። ኑን አሤ እንጸእቸ አሥን ኑምበ እንጸእቸ ህድኮ።
56003004	ዬይድ ኑ ማዸኮን ኑምበ ማርደ ኑ ዎንቶይ ሞዼትየረ አሡሴ ቤ ኬንጌ ኤሃረ ኤ አዱሶ ዎጋከ
56003005	ኑን ሀንቶ ግዜቴ ሀንተነ ማቁወሰ ቤሴ ቤ ማሮወፈ ዴንስኮ ኑምበ ሀይቦወፈ ኤ ማርዶ። ኑምበ ኤ ማርዶስን ክሌ ዬሉት ሾሁቴናረ አያነ ጌሽ በዴነ ቤንተ ክሎንሤናረኮ።
56003006	ዎንቶይ ኑምበ ማርደ ዬሱስ ክርስቶሰ በዴነ አያነ ጌሼ ለጉስ ኑሴ ኤ እንዶ።
56003007	ዬይስ ኤሱሜ ኤ መቶስ ዎንቶይ አሡሴ ኬንጌ መሦ ሞዼቴነ ግዜቴ ዴጌስ ጎብስኔ ኑ ከኬ ኮሎ መክነ ዬሶ ኑ ኤፎሮንኬኮ።
56003008	ሃንጾ ኔሴ ተ ዜርዶስ ኣዴኮይድ ኤፉቴሴ ደንደኡቴሰኮ። ዎንቶ ኣዴሤስት ሞዼ ሀንተ ሀንቴሴ ቤምበ ገርስ ኡ እንጎሮንኬ ሀ ኤስተ ምንስ ኔ ኤሩሶሮንኬኮ ኔምበ ተ ዎሴ። ዬ ኤስን ሞዽየረ አሤ ጎኤሳረኮ።
56003009	ጎኡወ ቤርሰፋረ አሥ ዬሉቴ ታፎወፋረ፥ ኮይስ ገረፋረ፥ ሙሴ ዎገ ግሸ ዴንዴ ቤርሰ ገረፋረ ኔሴ ዸድ ዘሩወ። ዬ ኤሰ ብሼሽ ጎኦ ኬንጉወሳረ ኤሳፈ ኔ ዴጌሤ አበኮይ ባሳረኮ።
56003010	ሸሆ ኦኔ አሤ ብዝ ዎገ ኦኦይኔ ለምእ ዎገ ኤሰ ከሹወ፥ ዬ ኤ ጌዴ ኤሱኮፈ ኔሴ ዸድ ዘሩወ።
56003011	ዬ ኤ ብሸ አሥ ግዞ ኦጌ መሡወሳረ ጩቦዎ ሀንቴሳረ ማዽ ቤነ ቤ ገረ ያአ ኦዴሴ አሤ ኤ ማቄንኬ ኤረኮ ኔ ኤሬ።
56003012	ተን «ንቆጵሎኔ ከተማኮ በርጎ ተ ገርሤ» ህድ ተ ህዴሴ ግሸ አርጼማሴ ኦኦይኔ ትክቆሴ ኔኮ ተ አንሤ ዎገ የሀ ታኮ ዮዌሴ ኦሴይወ።
56003013	ካት ዎገ ኤረሤ ማቄ ዜናሴሳረ አጵሎሴሳረ ኡ ኦጌሴ ኔ ደንደኤ መኮ ኡሶ መሬሴ ኦሴይወ። አበን ኡሱሴ ፈጩወንኬ መሩወ።
56003014	ኑ አሥት ኣዴነ ኤሩቴሴ መዸ ኬንጌሰ መሬሴ ቤ ደንደኦሮንኬ ሞዼ ሀንተ ሀንቴሴ ቤምበ ገርስ እንጌ ሎሱቱወዬ። ኡ ዬሶይ ኣፌ ኬንጉወሰ ማቄ ዎርጉሱወሶ።
56003015	ታረ ዎልኮ ዬሴስት ቤ ኡድነ ኔምበ «ሞዽየ ሰወ ኔ ዬሴ» ህድኮ ኡ ሰዉሴ። ኑረ ዎልኮ ዎንቶ ኣዴሥስኔ ኑምበ ኤሄስቱሴ ተ ሰዎ ኦሁወ። ዎንቶይ አሡሴ ኬንጌ መሦ ሞዼቴይ ህ ኡድየረ ዎልኮ ዬሱወዬ።
57001001	ዬሱስ ክርስቶሰሜይድ ህስኔ ቱፉቴሴ ታ ጰውሎሴኮፋረ ኑ እንዶ ነእ ጽሞቶሴኮፋረ። ኑን ሀንቴንኬ ሀንትየ ዬሴ ኑ ኤሄ ፍልሞነ ኔሱኮ ሀ ዎሶ ኑ አንሤ።
57001002	ዬይድዎ ኑንዶ ቡሾ አፍብየሴን፥ ካት ቶረሥ ደርጌንኬ ሞዼ ኦዶ ግሸ ኑረ ደርግየ ዬሴ አርክጳሴን፥ ኔ ዘዋ ጵክሉቴ ዎንቶ ዘወ አሥቱሴንኮ ሀ ዎሶ ኑ አንሤ።
57001003	ኑሴ አዴ ማቄ ዎንቶወረ ላሥ ዬሱስ ክርስቶሳረይ አሡሴ ኬንጌ ሞዼ መሦወረ ሞዼትየረይ ህኑሴ ማቁወዬ።
57001004	-
57001005	ላሥ ዬሱሰ ኔ ኣዴሤንክየረ ዎንቶ ኣዴሤስተ ኔ ኤሄንክየረ ተ ሲዶ ግሸ ዎንቶ ተ ሽኤ ዎጋከ ኔምበ መስኮ ኡድ ዎገ ኤሰ ተ ገለቴ።
57001006	ክርስቶሰሴ ኑ ማቄንኬ ኑ ኬንጌ ሞዼ ዜሬይ ኡድ ኔሴ ሞዹስ ጌሌቴ ኔ ኣዴሦ ፌደሴ ሸሄነ ኔ ኦሴዮሮንኬኮ ዎንቶ ተ ሽኤ።
57001007	ኑንዶ ነኤ፥ ዎንቶ ኣዴሤስት ሙጹሮ ኔ ዶዡሾ ግሸ ኔ ኬንጌ ኤሀነ ኬደይስ መድኮ ተ ኦሴይዴሴ።
57001008	ክርስቶሰይ ታሴ እንዶ አዴቶነ ዎርጉሴ በሴ ኔ ሀንቶሮንኬ «ሀ ኤሰ ሀንቱወ!» ህድ ኔምበ ዎሴሱኮ ተ ደንደእቸ።
57001009	ሀቴመ ኤሀይ ኒሴ ዬሴ ግሸ ኔምበ ሽኤኮ ተ ዎርዴሴ። ተ ሽኤሰ ኔምበ ስዬ ኤ ዎርጉሴስ ተን ጰውሎሴይ ጭንዴሴሳረ ሀቴን ዬሱስ ክርስቶሰ ግሸ ቱፉቴሴሳረ ተ ማቄ ግሸኮ።
57001010	«ኔምበ ተ ሽኤ» ህድ ተ ህዶስ አነስሞሴ ግሸኮ። ቱፌ ዘወ ዬስኔኮ ዎንቶ ኤ ኣዴሦሮንኬ መት ተይኔ ተ ዬሌ ኤ ማዾ።
57001011	ኤስን ሀ ኤሱሜ ቡሮ ንየ ጎኤሰ ማቁወድኮ ኤ ዬቸ፥ ሀቴመ ንየን ታን ጎኤሰ ማዽኮ ኤ ዬሴ።
57001012	ኤሰን መትኮ ኔኮ ተ አንሤ፥ ተ ሙጹሮን ኤ ገረኮ ዬሴ።
57001013	ሞዼ ኦዶ ግሸ ሀየ ቱፉት ተ ዬሱኔ ኔን ታ መረሼ ግሸ ታ መርስኔ ሀነ ታረ ኤ አቶሮሰ ዎርድኮ ተ ዬቸ።
57001014	ማቄ ባከ መሄሴ ኔይኔ ሞዼ ዜሬይ ኤሀነ ባከ ኦሰነ ኤ ማቁወንኬ ህስኔ ንየ ኦይጭ ኤሁሶ በድ አበን መሄሴ ዎርጉወሶ።
57001015	አነስሞሴይ ሀቴ ኦዼ ዎገሴዎ ኔ ገረፈ ኤ ሸሁቶስ ሀልየ ሀንዞወፈ አይት ሴኬ ኡድ ዎገ ኔረ ዎልኮ ዬሴሱኮ ኤ ማቄ።
57001016	ሀ ኤ ጌዴ ሴኬ ኔረ ኤ ዬሴ ዬሶይ ሀዴ ማለኬ ማዾ በዴስኔ ማለሜ ገርድ ሀዴ ኤሁቴሴ ኔይንዶ ነኡኬኮ። ኤስ ታሴ ፌቶ ተ ኤሄ ኑንዶ ነኡኮ። ኔንመይ ኔሴ ሀንቴሰ ኤ ማቄ ግሻረ ክርስቶሰነ ኔይንዶ ነኤ ኤ ማቄ ግሻረ ታሜ ገርስኮ ኤሰ ኔ ኤሄ።
57001017	ዮነሴ ኣዴሦይ ንምበ ብዞ መቶሱነ ኔይንዶ ነኡኬይስ ታ ቤተአይኮ አነስሞሴ ታ ኔ ቤኔንኬ ኤሰ ቤድ ኤኩወ።
57001018	ኔምበ ኤ ሚዾ በስ ዬሰአይኮ ተ ገረ ታኩወ፥ ሚዤ ኤ ኤቴሶ ተንኮ ኔሴ ሸመረ።
57001019	«ተንኮ ኔሴ ሸመረ» ህድ ህስኔ ሀይ ተንኮ ጰውሎሴይ ተ ኩቼነ ኔሴ ዲዜሰ። ኔን ኔሴ ዬሶ ኔ ዴጌሶይ ተ በዴነ ኤ ማቄ ግሸ ፌቶ ኔሴ ተ መቶ በሴ ዜሬሴ ዎርጉወሶ።
57001020	ዮነሴ ኑንዶ ነኤ፥ ላሡሜ ህስኔ ሀ ሞዼ ሀንተ ኔ ሀንቶሮሰኮ ተ ዎርጌ። ኦዴ፥ ክርስቶሰ ቤድ ተ ሙጹሮ ዶዡሹወ።
57001021	ፌቶ ኔምበ ተ ኦይጮሹሜን ገርስ ኔ ሀንቴንኬ ኤርድ ታሴ ኔ ዎሱቴንኬ ኤዞ በዴስኔኮ ሀ ኤሰ ኔሴ ተ ዲዜ።
57001022	ፌደይ አስ ዎንቶይ ህ ሽኤ ሲድ ቱፍየፈ ታ ኤ ብርቼንክየረ ህኑኮ ተ ማቄንክየረ ጎቦ ተ ኬንጌ ግሸ ጎዶ ታሴ ነቁወ።
57001023	ዬሱስ ክርስቶሰ ግሸ ታረ ቱፉት ዬሴ ኤጰፍረይ «ተ ሰዎ ኦሁወ» ህድኮ ኤ ሰዉሴ።
57001024	ዬይድዎ ታረ ዎለ ሀንትየ ዬሴ መርቆሴይ፥ አርስትሮኮሴይ፥ ዴማስየረ ሉቃስየረይ «ሰወ ኔ ዬሴ?» ህድኮ ሰዎ ኔሴ ኡ አንሤ።
57001025	ላሥ ዬሱስ ክርስቶሰይ አሡሴ ኬንጌ መሦ ሞዼቴይ ህኑናረ ዎልኮ ዬሱወዬ።
58001001	ዎንቶይ ኦሎ ለገ ኦጌነ ካየሥት በዴነ ኑወድየጽቱሴ ለገ ዎጋ ዜርድኮ ኤ ዬቸ።
58001002	ሀቴመ ኣልጭረ ቤራከ ኡድ በሴ ኤ ዻሎሮንኬ ቤ መቴሴ ቤ ዬሌ በዴነኮ ኑሴ ኤ ዜርዴሴ። ሰሃረ አፋረ ኡድ ዎንቶይ ኤ ሜዾስ ኤሱነኮ።
58001003	ኤስ ዎንቶ ኩሠ ፉለ ለጭ ለጭስ ፈቄሰኮ። ዎንቶይ ዎንቶ ማቄንኬ ኤስን ዎንቶ ብሸ አይቴሴ ዎንቶኮ። ኦሰ ኬንጌ ቤ ከቶነኮ ኡድ በሴ ኪዽ ኤ አይቴሴ። ኤ ዬሌን አሥት ጩቦወፈ ጌዤሼ ደንደኦሮንኬ ቤ መቶ ጌዴ አፋከ ኦሰሤ ማቄ ዎንቶ ኦሽች በዴ ኡትኮ ኤ ዬሴ።
58001004	ዎንቶ ዬሌይ ሱንዴሴ ሱንሥ አፋሴ ዎሰሥት ሱንሡሜ ገሬሰ ኤ ማቄንኬ ኤስን ኡሱሜ ገሬሰኮ ኤ ማዾ።
58001005	ዬ ኤስን ዎንቶይ አፋሴ ዎሰሥቱካፈ ብዞን «ኔን ተ ዬሌኮ፥ ኔምበ ሀንዞኮ ተ ዬሌሴ» አስ ፌዴ ጎዶ ዎንቶይ «ተምበኮ ኤሰዴ ማቄሰ፥ ኤስ ተ ዬሌኮ ኤ ማቄ» ዬይድ ኤ ህዴሴስ ፌቶ ባሶ።
58001006	አስ ዎንቶይ አንጉሴ ማቄ ቤ ዬሌ ሀ ሰሀ ገረ ቤ አንሶንየ «አፋሴ ዎንቶ ዎሰሥት ኤሱሴ ድሱወዬ» ዬይድኮ ኤ ህዶ።
58001007	አፋሴ ዎሰሥት ግሸ ዜርስኔ «አፋሴ ዎሰሥተን ሀዴ አጌሡኬ፥ ኤ መረሥተን ሀዴ ተመ ሎጼኬኮ ኤ መሄ» ዬይድኮ አስ ኤ ህዶ።
58001008	ቤ ዬሌ ግሸመ ዜርስኔ ዎንቶይ «ዎንቶ! ኔ ካቴቴይ ኮሎ መክነኮ ኤ ዬሴ፥ ግዞ ማቄ ኔ አዴቶነኮ ኔ ካቴቴ ኔ አሄ።
58001009	ግዜቴ ኔ ኤቶ፥ ኢቴቴን ኔ እንጸዾ። ዬ ኤ ግሸ ኔ ዎንቶይ ኡሳረ ዎልኮ ኔ ዬቾሽት መገሜ አፈነ ማቄ መገን ኔ ገረ ሀዴ ዘይቴኬይስ ጉስ ኔምበ ኤ ማጌሶ» ዬይድኮ ኤ ህዶ።
58001010	ዬይድዎ አስ «ላሦ! ቡሩስ ሰሀኮ ኔ ሜዾ፥ አፈን ኔ ኩቼነኮ ኔ ሀንቶ።
58001011	አፈን ሰሀን ባተኮ ኡ ባኔ፥ ኔንመይ ሚንድኮ ኔ ዬሴ። ኡስን ቤ ኡድነ ሀዴ ማኦኬኮ ኡ ጭንጌ።
58001012	ሀዴ ፈሎኬኮ ኡሶ ኔ ደኩሴ። ሀዴ ማኦኬኮ ፌደይ ፌደይ አርሡቴ፥ ኔንመይ አርቱወነኮ፥ ኔ ቤረይ እቱወሶ» ዬይድኮ ኤ ህዶ።
58001013	ዎንቶይ አፋሴ ዎሰሥቱካፈ ብዞን «ኔ ኢለሥት ኔ ቶኬ ኦሞ ኡለ ኡ ህዮሮንኬ ተ መሆሮ ኣሎ ተ ኦሽች በዴነ ኡቱወ!» ዬይድ ኤ ህዴሴስ ባሶ።
58001014	ህኔ አፋሴ ዎሰሥት አም? ኡስን ዎንቶይ ሀይቦወፈ ቤ ማሬስተ ኡ መሮሮንኬ አንሤ አፋሴ ኤ መረሥተ ማቁቱወዬ?
58002001	ዬ ኤ ግሸ ኑ ሲዴሴ ዜሬ ገረፈ ሀል ኤ ኦግየፈ ኑ ኬሴሜ ኦርጄነ ሙጹሮ ዬ ዜሬ ገረ ገዴኮ ኑምበ ኤ ዎርጉሴ።
58002002	አፋሴ ዎሰሥ በዴነ ኦሁተ ከቶይ አርቱወሰ ማዽኮ ኤ ዬሴ። ዬ ከቶይ ኦቶንኬ ዬሶ ባስቱሳረ ኤሱሴ ዎሱቶ ባስቱሳረ ኡሱሴ ብሼ ያአይ ኡ ገረ ያኡትኮ ኤ ዬሴ።
58002003	ህኔ ሀ ኦርጄ ማቄ ሎሎ ኦጌ ኑ ቤልጼይዶ ጌዴ ወይድን «ያአ ገረፈ አቶኮ ኑ አቴ» ህድ ኑ መሤ? ሀ ሎሎ ግሸ ላሡኮ ቤሴ ቡሩስ ኦተ። ዬ ኤሰ ሲደስትን ቤ ሲዶንኬ ኑሴ ኣዴ ኤ ማቄንኬ አዱስኮ ኡ ዬሴ።
58002004	ዎንቶይ ሎሎ ግሸ ኦሄ ዎሶይ ኣዴ ማቄንኬ ቤሴ ዬ ኡሱስ ገረ ኮስ ቤይስኮ ኤ ዬሴ። ኤ ቤይሶስን ቤ ኦሰ ቤይሴ ቤ ብሸነ ብሸነ ዬሴ ምጩሼ አበክቱናረ ዱኡሴ አበክቱናረኮ። ዬይድዎ ዎንቶይ ቤ መሦኬ ኣዴሤስቱሴ አያነ ጌሽ በዴነ እንጎ ኡሱሴ እንጌነኮ።
58002005	ኤ ግሸ ዜርየ ኑ ዬሴ ቡሮ ገረ ዮኔ ሰሀ ዎንቶይ አፋሴ ዎሰሥ አዴቶ ኦሞ መቶ ባሶ።
58002006	ሀይለ ፍሸሮወ ብዝ ጎዶወ «ኤሰ ኔ መሦሮንኬ ኤስ አሥ አም? ኤሰ ኔ ከፎሮንኬ አሥ አም?
58002007	ኦዼ ዎገሴ አፋሴ ዎሰሥቱሜ ኔ ኡለይሶ። መለ ኩሠ ፉላረ ገለታረይ ኤሱሴ ማቆሮንኬ ኔ መቶ። [ኔ ኩቼነ ኔ ሀንቶስ ገረ ኤሰ ኔ ማጌሶ።]
58002008	ኡድ አበኮ ገረ ኤሱሴ አዴቶ ኔ እንዶ» ዬይድኮ ኤ ህኔ። ኡድ አበኮ ገረ ኤሱሴ አዴቶ እንግስኔ ኤ አዴቶ ኦሞ ኤ መቶ ባኔ አተ በስ ብዝን ባሶ። ዬይድ ኤ ማዸኮን ሀቴ ኡድ አበኮይ ኤ አዴቶ ኦሞ ዬሱኔ ቤየባንጽኮ።
58002009	ሀቴመ አፋሴ ዎሰሥቱሜ ኦዼ ዎጋከ ዬኬ ኡለ ህዴቸ ዬሱሰይ ቤ ሀይኦሮንኬ ብየ መተ መዻ ኤ ጌሎ ግሸ መለ ኩሠ ፉላረ ገለታረይ ኤሱሴ ማዾንኬ ቤየኮ ኑ ዬሴ። ኤስን ዎንቶይ አሡሴ ኬንጌ መሦ ሞዼትየፈ ዴንስ ን ግሸ ኡድ ሀይዽኮ ኤ ዬሴ።
58002010	ኡድ አበኮ ሜዸሳረ ኪዼሳረ ማቄ ዎንቶይ ለገ ነይሽ ቤ ኩሠ ፉለ ሸሀሤ ኡ ማቆሮንኬ ህስኔ ኡሶ ሎሎወከ ዱርኬሰ ማቄ ዬሱሰ መዻ ጌሌነ ፈጬቴ ኬንጉወሰ ኤ ማቆሮንኬ ኤ መቶ። ዬ ኤስን ዎርጉሴሰኮ ኤ ማቅቸ።
58002011	አሤ ሀይሎንሤ ዬሱሳረ ሀይሎንጌ አሣረይ ብዝ አዴ ነይሼ ኡ ማቄ ግሸ ኡሶ «ኑንዶ ነይሼ» ዬይድ ህዬይ ዬሱሰ ቦርሱሱወሶ።
58002012	«ኔ ግሸ እንዶ ነይሹኮኮ አዳ ተ ኦሄ። ኡ ጵክሎ ግዳከ ዝንገሌነ ኔምበ ተ ገለቴ» ዬይድኮ ኤ ህዶ።
58002013	ዬይድዎ «ተን ዎንቶኮ ተ ጎቤ» ህድ አስ ኤ ህዶ። ፌዴ ጎዶን «ሀይ፥ ታረ ታሴ ዎንቶይ እንዶ ነይሻረይ ዬሰኮ ኑ ዬሴ» ህድኮ ኤ ህዶ።
58002014	ዎንቶ ነይሽት አሤ ማቄንኬ ዬሱሰን ሀይቦ ገረ አዴቶ ኬንግቸ ሁምበዬ ቤ ሀይቦነ በይሴሴ ኡሱኬ አሤ ኤ ማዾ።
58002015	ዬይድዎ ሀይቦ ዠሼነ ቤ ዬሶ መኮ ማኬቶወ ዬቸሽተ ዎዜሱኮ።
58002016	ዬ ኤስን ዬሱሰይ ዎርዶስ አፋሴ ዎሰሥተ መሬሴ ኤ ማዾ ባኔ አብረሃሜ ፍረ ፊጸ መሬሴ ዎርድኮ።
58002017	ዬ ኤ ግሸ ኡድ ኦጌነ እንዶ ነይሼ ብሼይ ኤሱሴ ዎርጉሴሰ ማዽኮ ኤ ቤንቶ። ዬ ኦጌነ ኡድ አሥ ጩቦ ኦሤሴ ዎንቶሴ ሀንትስኔ ሙጹረሣረ ህግሌሳረ ማቄ ከህንቱሴ አፈነ አዴ ኤ ማዾ።
58002018	ዬ ኤስን ቤሴ መዻ ቤ ጌሎንየ ናኡት ቤ ቤዩቴቾ ግሸ ናኦወ ጌሌ አሥተ መሬሱኮ ኤ ደንደኤ።
58003001	ዎንቶይ ፌድቱኬ ጼይዴሴ ሀይለ ማቄ ኑንዶ ነይሽቶ! «ሀ ኤሰኮ ኑ ኣዴሤ» ህድ ኑ ህኔሱሴ አንሡተሳረ ከህንቱሴ አፈነ አድየረ ማቄ ዬሱሰ መሡወይቴ።
58003002	ሙሴይ ዎንቶይ እንዶ ሀንተ ኡድ ሀንትስኔ ሙጹረሤ ማቅቾንኬ ዬይድዎ ዬሱሰይ ብየ ማጌሰ ዎንቶሴ ሙጹረሡኮ ኤ ማቅቸ።
58003003	ዘወ ኬጼስ ዬ ዘወሜ ገርዴሴ ኩሠ ኤ ኬንጌንኬ ዬሱሰን ሙሴሜ ገርዴሴ ኩሠይ ኤሱሴ ብሼሸ ማዽ ቤንትኮ ኤ ዬሴ።
58003004	ዘውት ቤ ብዝ ብዝነ ቤምበ ኬጼሰኮ ኡ ኬንጌ። ኤ ኡድነ ሜዸስመይ ዎንቶኮ።
58003005	ሙሴን ቡሮ ገረ ዜሩቴ አበኮሴ ብሸ ማቄሴ ዎንቶይ እንዶ ሀንተ ኡድ ሀንትስኔ ሀዴ ፌደሴ ሀንቴ ሀንተሡኬ ሙጹረሡኮ ኤ ማቅቸ።
58003006	ክርስቶሰመይ ዎንቶ ዘወ አሥ ገረ ሙጹረሤ ኤ ማዾስ ሀዴ ዬሌኬ ማዽኮ። ኤ ዘወ አሥትን ኑምበኮ። ዬ ኤሰ ኑ ማቄስን ኑ ናሴ ዜርየረ ኑ ጬኡቴ ጎቦወረ ምንስ ኑ አይተኮኮ።
58003007	ዬ ኤ ግሸ አያነ ጌሽ ኦሄንኬ «ሀንዞ ዎንቶይ ዜሩሱኔ ሲስኔ
58003008	ህነድየጽት ዎንቶ ሰሀ ሜላከ ቤ ሁሉሶ ዎጋ ኤሱሴ ዎሱቴ ዼቤነ ኡ መቶንኬ ህኑን ኦንተ ቤይሶፍተ።
58003009	የሀ ተምበ ናዽ ቤድ ኡ ሁሉሶ። ተ ሀንቶሰን ኡድ ኦይድ ተም ቤረ ኣሎ ኡ ቤዶ።
58003010	ዬ ኤ ግሸ ዬ ቤረ ዬቸ አሥት ገረ ሁል ‹ኡ ሙጹሮይ ኡድ ዎጋኮ ኤ ሀሌ፥ ተ ኦጌን ኤሩቶ ባሶ› ዬይድ ተ ህዶ።
58003011	አስን ‹ተ እንጌ ከሤ ኤኩሶ ጎዶወ ፌቶ ጌሉቱወሶ› ዬይድኮ ሁል ተ ጫዾ» ዬይድ ኤ ህዶ።
58003012	ኑንዶ ነይሽቶ! ህኑካፈ ኦኔን ኤንአ ማቄ ዎንቶ ገረፈ ኤ ዘሮሮንኬ መሄ ኢታረ ኣዴሡወሰረ ማቄ ሙጹሮይ ዬሱወንኬ ቤምበ ከኩወዬ።
58003013	ፌቶ ህኑካፈይ ጩቦነ ቃሩሱት ዎንቶ ገረ ኦንተ ቤ ቤይሴሜ «ሀንዞ» ዬይድ ህዩቴ ዎንተይ ዬሴ ኣሎ ኡድ ዎንቴ ዎለ መሡስስኔ ዎለ ምንሡወይቴ።
58003014	ዬ ኤስን አቸ ኑ ኣዴሶንየከ ኑ ኬንግቾ ሚሜቴ ኣልጭረ መኮ ሞዹስ ኑ አይተኮ ክርስቶሳረ ዎልኮኮ ብዞ ማዽ ኑ ዬሴ።
58003015	ዬይድዎ ፍሸሮወ «ሀንዞ ዎንቶይ ዜሩሱኔ ሲስኔ ዎሱቴ ዼቤነ ኡ መቶንኬ ህኑንን ዎንቶ ገረ ኦንተ ቤይሶፍተ!» ዬይድኮ ኤ ዜርዴሴ።
58003016	ሃየ ሜ፥ ዬ ኤ ኦቶሰ ሲድ ዎሱቴ እንጸዸስት ኦንየጽቱን ኡ ማቅቸ? ዬ ኡስን ሙሴይ ኡሶ ዱርት ግብጼፈ ኬሴቾሽተ ኡድ ማቁቱወዬ?
58003017	ኦይድ ተም ቤረ ኣሎ ዎንቶ ሁሉስስኔ ዬቸሽት ኦንየጽቱን ኡ ማቅቸ? ጩቦ ኡ ሀንትኔ ኡ አሀይ ሰሀ ሜላ ኡንድ አቶስተ ማቁቱወዬ?
58003018	አስ «ተ እንጌ ከሤ ኤኩሶ ጎዶወ ጌሉወይተኮ» ዬይድ ኤ ጫዾስት ኦንየጽቱን ኡ ማቅቸ? ዬ ኤሱሴ ዎሱቴ እንጸዻስተዎ ማቁቱወዬ?
58003019	ዮነሴ፥ ዬ ከሤ ኤኩሶ ጎዶወ ኤሱነ ጌሌ ኡ ዼዶስ ዎንቶ ኣዴሤ ዼብየፈ ዴንደሱነ ኤ ማቄንኬኮ ኑ ቤኔ።
58004001	ዮነሴ ከሤ ኤኩሶ ጎዶወ ጌሌሴ ኤ ጎቡሴሴ ጎቦይ ቤ ዬሴንኬኮ የሀ ኤ ዬሴ። ህኑካፈ ኦኔን የሀ ኤሌኮፈ ቤ አቱወንኬ ቤምበ ከኩወዬ።
58004002	ኡሱሴን ቤ ኦቶንኬ ሀቴን ኑሴ ሞዼ ኦዶ ኦትኮ ኤ ዬሴ። ኦሁቱወዬ ባከ ዬ ቤ ሲዶ ከቶ ኣዴሦነ ኡ ኤቶ ባ ግሸ ኡሶ መርዶ ባሶ።
58004003	ኣዴሴሴ ኑንመይ ዬ ከሤ ኤኩሶ ጎዶወ ጌለኮ ኑ ጌሌ። ዎንቶን ቤ ገረ ኦንተ ቤይሳስት ግሸ « ‹ተ እንጌ ከሤ ኤኩሶ ጎዶወከ ፌቶ ጌሉቱወሶ› ህድኮ ተ ሁለነ ተ ጫዾ» ዬይድኮ ኤ ህዶ። «ተ ሁለነ ተ ጫዾ» ዬይድ ዜርደኮን ሀ ሰሀይ ሜዹቶሰፈ አይት ኡድ አበኮይ ሜዹት ኣል ዬ ከሤ ኤኩሶ ጎዶን ነቁቴሴሰኮ ኤ ማቅቸ።
58004004	ዬ ኤስን ላፉንሦ ዎንተ ግሸ ብዝ ጎዶወ ዜርስኔ «ላፉንሦ ዎንቴ ዎንቶይ ቤ ሀንቶ ሀንታፈ ኡድኮ ከሤ ኤ ኤቶ» ዬይድኮ ኤ ህዴሴ።
58004005	ዬይድዎ ዬ ጎዶወ አስ «ከሤ ኤኩሶ ጎዶወ ጌሉቱወሶ» ዬይድኮ ኤ ኦቴሴ።
58004006	ዬ ሞዼ ኦዶ አቸ ሲደስት ዎሱቴ ኡ ዼዶ ግሸ ዎንቶይ ኡሱሴ እንዴቾ ከሤ ኤኩሶ ጎዶወ ጌሉቶ ባሶ። ዬይድ ኤ ማዸኮን ዬ ከሤ ኤኩሶ ጎዶወ «ጌሉቱወዬ» ዬይድ ኤ ህዶ ብዝ ብዝት ዬሰኮ ኡ ዬሴ።
58004007	ዬ ኤስን ለገ ቤርቱሜ ኤ ጌዴ ደውቴይ ቤ በዴነ ሀ ኤሱሜ ዎምፈ ኦህስኔ «ሀንዞ ዎንቶይ ዜሩሱኔ ሲስኔ ዎንቶ ገረ ኦንተ ቤይሶፍተ!» ዬይድ ተ ኦቶንኬ ዎንቶይ አስ «ሀንዞ ዬይድ ህዩተ ዎንተይ ሀይ ሀንዞኮ» ህድ ህስኔኮ ኤ ኦቶ።
58004008	ያሶይ ኡሶ ከሤ ኡ ኤኬ ጎዶ ኣንዴሴሰ ማዸኮ ዬ ኤ ጌዴ ዎንቶይ ፌዴ ከሤ ኤኩሶ ዎንተ ግሸ ዜሩወድኮ ኤ ዬቸ።
58004009	ዬ ኤ ግሸ ዎንቶ አሥት ኤሳ ከሤ ኤኬ ጎዶይ ሰንበተ ዎንቴ ከሤ ኤኩሶስ ብሸይ ዬሰኮ ኤ ዬሴ።
58004010	ዬ ኤስን ዎንቶይ ሀንታፈ ከሤ ኤቶንኬ ዬይድዎ ዎንቶይ እንጌ ከሤ ኤኩሶ ጎዶወ ጌሌስት ቤ ሀንታፈኮ ከሤ ኡ ኤኬ።
58004011	ዮነሴ ዬ ኡስት ዎሱቴ እንጸዾንኬ ዎሱቴ እንጸዽ ኑካፈ ኦኔን ኡንጉወንኬ ዎንቶይ እንጌ ከሤ ኤኩሶ ጎዶወ ጌሌሴ ኦርጄነ ኑ ኦሴዬሴ።
58004012	ዎንቶ ከቶይ ኤንኣረ ሀንቴሳረኮ። ለምእ በዴ ኑነ ኬንጌ ሰተተሜ ገርዴሴ ኑነሡኮ። ሰተተይ ጸጶወረ አብየረ ቡርስ ዎል ገረፈ ሸሄንኬ ዎንቶ ከቶይ አሥ ቤ አሤቶ ግዳ ኬንጌሰ ኡድ በሴ ሸት ኤሬሰኮ። ሙጹሮ ግዳ ኣቹት ዬሴ መሦወረ ጮልኣረ ሞዹስ አርስ ቤድ ያኤሰኮ።
58004013	ዎንቶ ቡሮ ኣቹቴሴስ ኤ ሜዾሳፈ ብዝን ባሶ። ኤ ኣፌ ቡሮ ኡድ አበኮይ አዴይድየረ ጉንዱስየረ ማዽኮ ኤ ቤንቴ። ኑን ኑ ግሸ ኑ ኦይጩቴ ኦይቹሼ ኤ ኡተ ኑ መሄስ ኤ ቡሮኮ።
58004014	ዮነሴ ዎንቶ ደኣ አፋከ ኬስ አንጉሴ ማዽ ዬሴ ከህንቱሴ አፈነ አዴ ኑ ኬንጌ ግሸ ኑ ኣዴሦ ምንስ ኑ አይኮሴ። ኤስን ዎንቶ ዬሌ ማቄ ዬሱሰኮ።
58004015	ዬ ኤስን ንን ኬንጌ ከህንቱሴ አፈነ አዴይ ገፈሤ ን ማቄንየከ ኒሴ ኣዴዎ ህግሌሴ ደንደኤሰኮ። ኤስ ኡድ በሱነ ሀዴ ኒንኬይድኮ ናኡት ኤ ቤዩቶ። ናኡት ቤዩተኮን ብዞን ጩቦ ሀንቶ ባሶ።
58004016	ሀ ኤ ግሸ አሡሴ ሞዼ መሦ ኬንጌ ካትየ ዬሴ ዎንቶ ቡሮ ናስ ኑ ኡቄሴ። ዬይስ ኑ መቶ ጌዴኮ ዎንቶይ ኑምበ ኤ ማሬ። አሡሴ ቤ ኬንጌ መሦ ሞዼትየፈ ዴንስ ኑሴ መሮ ኤ ዎርጉሴንየከን ኑምበ መረኮ ኤ መሬ።
58005001	ከህንቱሴ አፈነ አዴ ማቄስ ቤ ጸሩቴ ዎገ ዎገ አሥት ግዳፈኮ ኡ ጸሩቴ፥ አሥ ጩቦወፈ ማሩቶሮንኬ መሄ ካሻረ እንጎወረ ዎንቶሴ እንጌሴ ዎንቶ ዘዋከ አሥ ግሸ ኡ ማጌቴ።
58005002	ኤስን ቤሴ አሤ ማዽ ገፈሤ ቤ ማቄ ግሸ ኤሩወስቱሳረ ሀሌስቱሳረ ህግሌሱኮ ኤ ደንደኤ።
58005003	ገፈሤ ቤ ማቄ ግሸ አሥ ጩቦወፈ ማሩቶሮንኬ መሄ ካሸ ኤ ኡቁሴስ ኡሱሴዎ ኤ ማዾ ባኔ ቤሳረኮ።
58005004	ሀዴ ኣሮኔኬ ዎንቶይ ጸርዶሰ ባከ ኦኔን ቤሴ ቤ መሦኬ ሀ ኩሠ ዴጌሤሴ ደንደኡወሶ።
58005005	ዬይድዎ ክርስቶሰይ ከህንቱሴ አፈነ አዴ ማቄ ኩሠ ፉለ ቤሴ ቤነ ኤቶ ባሶ። ኤሱሴ እንደስ «ኔን ተ ዬሌኮ፥ ሀንዞኮ ኔምበ ተ ዬሌሴ» ዬይድ ኤሰ ህደ ዎንቶኮ።
58005006	ፌዴ ጎዶን አስ ዎንቶይ «ኔን ሀዴ መልከ ጻድቄ ከህኑንቴኬ ዬሴ ኮሎ መክነ ዬሴ ከህኔኮ» ዬይድኮ ኤ ህዶ።
58005007	ዬሱሰይ አሤ ማዽ ሀ ሰሀ ገረ ቤ ዬቾ ዎገ ሀይቦወፈ ማሬሴ ደንደኤ ዎንቶ ቡሮ ኬደይስ ኡውስንየረ ዬክስንየረ «ኦዴ፥ ታሴ ስወ!» ህድ ኬደይስ ኤ ሽዾ። ቤምበ ኡለይስ ኤሱሴ ኤ ዎሱቶ ግሸ ዎንቶይ ኤ ሽኤ ኤ ሲዶ።
58005008	ኤ ዬሌ ማዸኮን ቤ ገረ ዮደ መዻፈ ዎሱቴ ኤ ኤርዶ።
58005009	ብዞን ፈጬቴ ኬንጉወሰ ማዽ ቤ ቤንቶ ጌዴ ኤሱሴ ዎሱቴስቱሴ ኡድ ኮሎ መክነ ሎሎይ ኤሱኮፈ ቤንቴሰ ኤ ማዾ።
58005010	ሀዴ መልከ ጻድቄ ከህኑንቴኬ ዎንቶይ ኤሰ ከህንቱሴ አፈነ አዴ ሱንስ ኤ ማጌሶ።
58005011	ሀ ዜሬ ገረ ኑ ኦሄሰ ለገኮ ኑ ኬንጌ። ኡኬነ ሲድ ህ ገጹወ ግሸ ህኑሴ ኤ ጌሎሮንኬ ኦሄሴ ዴጸኮ ኤ ዴጼ።
58005012	ገለለ ዎገ ኣሎ ሞዼ ኦዶ ህ ሲዴሴ ግሸ አሤ ኤሩሴሰ ማቄ ህኑምበ ኤ ዎርጉስቾይኔ ሀቴ ሀዴ አቸ ህ ሲዴቾ ዎንቶኮፈ ማቄ ኤሩንሤ ሴኬ መት ህኑምበ ኤሩሴኮ ኤ ዎርጉሶ። ህኑሴ ኤ ዎርጉሴሴስ ኡጸ አሥ ሙኔ ከሠ ኤ ማዾ ባኔ ማሡኮ።
58005013	እልአ ኡሹሾሽ ኡድ ዬሌ ጸሄ ኤ ማቄ ግሸ ግዜቴ ግሸ ዬሌ ጸሄይ ኤሩሱተ ኤሩንሤ ኤርድ ሀንተነ ቤይሴሴ ደንደኡወሶ።
58005014	ጸሄይ ሙወ ከሠይ «ሀ ኤስ ሞዼኮ፥ ሀ ኤስ ኢተኮ» ህድ ኤርድ ቤምበ ሎሱሴሴ ኡጸ አሡሱኮ።
58006001	-
58006002	ዮነሴ ክርስቶሰ ግሸ ኤሩሱተ አቸ ኤሩንሤ የሀ ገድ ኑ ቡሮ ገረ ሀንድ ኡጼሴሰ ኑ ማቄሴ። ሀይቦወ ኣንጌ ጩቦ ሀንተ ግሻረ ዎንቶ ኣዴሤ ግሻረ፥ ዬይድዎ ጽንቀቴ ግሸ፥ ቤ ኩቼ ዎንቶ ሱንሡነ አሥ ገረ ገዴ ግሸ፥ ሀይቦ ዴንሦ ግሻረ ኮሎ መክነሴ ያኡቴ ያአ ግሻረ ሴኬ መት ኤሩስስኔ ካቹቴሴ ካቾ ሴኬ መት ካቼ ኑ ዼቤሴ።
58006003	ዬ ኤሱኮፈ ዎንቶ መሦ ኤ ማቆአይኬቴሴ ኑ ቡሮ ገረ ኑ ሀሜሴ።
58006004	-
58006005	ቡሮ ዎንቶይ እንጌ ፎኤ ቤድ አፋፈ እንጉተ እንጎ ኤት አያነ ጌሽ ሸሀሤ ማዽ ዎንቶ ከቶይ ሞዼ ማቄሳረ ዮኔ ሰሀሴ ኤ ኦሳረ ኦዼነ ኤርድ ዬችኔ ዎንቶ ኦግየፈ ዸድ ኬሰ ጌርተ ሀንኬ ዋንስ መሄሴ ኤ ደንደኡቴ?
58006006	ዬ ኤ ጌዴ ኤ ኦግየፈ ዸድ ኡ ኬሰኮ ቤ ጩቦ ዸድ ሀንኬ ዎንቶኮ ኡ ማቆሮንኬ ኡሶ መሄሴ ደንደኡቱወሶ። ዬ ኤስን ኡስ ዎንቶ ዬሌኮ ሴኬ ኡ ሱጼ፥ አሥን ኤሰ ሃሶሮንኬኮ ኡ መሄ።
58006007	ለገ ዎጋ ቤ ገረ ቡኬ እረ ኡሼ ሰሀይ አበኮ ቤ ገረ ቶተ አሡሴ ጎኤ ከሠ ኤ እንጌ ግሸ ዎንቶይ ዬ ሰሀ ሱዞኮ ኤ ሱዜ።
58006008	ማቁወዬ ባከ አንክየረ ሞጎርየረ ሙኡሴ ሰሀይ ጎኡወሰኮ ኤ ማቄ፥ ኣጩቴሴ ኡዽኮ ኤ ዬሴ፥ ኤ ኣልጭረን ተመነ ሜጉቴኮ።
58006009	ኑ ኤሄ ኑ በድቶ! ዬይድ ዜሬሰ ኑ ማዸኮን ህኑን ህ ሎሎወፈ ቤንቴ ገርዴሴ ሱሴ ህ ዴጌሤንኬ ኤዙወንጽኮ።
58006010	ዎንቶይ ግዞ ያኤሰኮ። ህ ሀንታረ ቡሮን ማቄ ሀቴን ሀይለሥተ መሬነ ኤ ሱንሥ ግሸ ህ ቤይሶ ኤሃረ ቦቱወሶ።
58006011	ህ ብዝ ብዝነ ጎብስኔ ህ ከኬ አበኮ ህ ኩቼነ አይኬሴ ሀቴ ህ ኦሴይዴሴንኬ ኣልጭረ ኣሎ ህ ኦሴዮሮሰኮ ኑ ዎርጌ።
58006012	ዬ ኤስን ኣዴሦናረ ደንደኦናረ ሚንድ ቤምበ ዎንቶይ ጎቡሴቾ ጎቦ ኤተ አሥተ ህ ብሾሮንኬ ባከ ቤልጸሤ ህ ማቆሮንኬ ዎርጉወንጽኮ።
58006013	ዎንቶይ አብረሃሜ ቤ ጎቡሶ ዎገ ዬ ኤ ጎቡሶ ጎቦይ ኣዴ ማቄንኬ አዱሴሴ ኤሱነ ኤ ጫቄ ቤሜ ገርዴሴ ፌደይ ባ ግሸ ቤ ሱንሡነኮ ኤ ጫዾ።
58006014	ኤስን «ኣዴዎ ኔምበ ሱዞኮ ተ ሱዜ፥ ኔ ሸዎሮንኬኮ ኔምበ ተ መሄ» ዬይድ ጫዽ ኤ ኦቶ።
58006015	አብረሃሜን ደንደዽ ከት ዎንቶይ ቤምበ ጎቡሴቾሸ ኤ ዴጌሶ።
58006016	አሥት ኤሱነ ኤ ጫቄስ ቤሜ ገሬሱነኮ። ኤሱሜ ኤ ጫቁቶ ዜሬይ ዬ ጫቆነ ኤ ሚንጌ ግሸ ኡ ግዳከ ዴንዴቸ ቤርሰይ ኡድ ዬ ኤሱነኮ ኤ አቴ።
58006017	ዎንቶይ ዬ ኦጌነኮ ቤ ጎቡሴሴ ጎቦ ኤኬስቱሴ «ማቆኮ ኤ ማቄ» ህድ ቤ ህዶሰ ቤ አርሡወንኬ አዱስ ቤይሴሴ ዎርድ ዬ ጎቦይ ኣዴ ማቄንኬ ጫዽ ኤ ኦቶ።
58006018	ዎንቶይ አርቱወሰ ማቄ ኤሱነ ቤ ዛዱወ ለምእ አበኮ ኑሴ ኤ እንዶ። ዬ ኡስት ጎቦወረ ጫቆወረኮ። ዬ ኦጌነ ኑ ሉቦ ማሬሴ ኤሱኮ በዼሴ ኑን ኑምበ ኤ ጎቡሴሴ ጎቦ ኑ አይኮሮንኬ ኬደይዴሴ ሚሜቴ ኑ ዴጌሦሮሰ መትኮ ኤ ዬሴ።
58006019	ኑምበ ኤ ጎቡሴሴ ጎቦይ ኑ ሉቦሴ ሀዴ ሴኬ ሀንኬ ኤንኡወ ሆዱሱወ መለህቄኬ(2) ዬሴሰኮ። ዬ ጎቦን ዎንቶ ሀይለ ዘወ ግዳ ሀዴ ግልበኬ ፈሽቸ ማኦ ጌዴነ ገርስኮ ዎንቶወረ ኑ ኤ ሙሁሴ።
58006020	ዬ ጎዶን ዬሱሰይ ኑሜ ቡሮነ ኑ ግሸ ኤሰ ጌሌቾ ጎዶኮ። መልከ ጻድቄ ከህኑንቴኬ ዬሱሰይ ኮሎ መክ ኣሎሴ ከህንቱሴ አፈነ አዴ ማዽኮ የሀ ኤ ጌሎ።
58007001	መልከ ጻድቄይ ሳሌሜ ከተመ ካታረ ኡድሜ አፈነ ማዼሴ ዎንቶሴ ኤ ከህንየረኮ ኤ ማቅቸ። አብረሃሜይ ካተጼ ደርድ ኢሽ ዮሱኔ ኤሳረ ሙት ኤ ሱዞ።
58007002	አብረሃሜን ድዽ ቤ ኦቾሽታፈ ኡድ ተንሦ ተንሦ ኤሱሴ ኤ እንዶ። ኤ ሱንሥ ብርቼይ ቡሮነስ «ግዜቴነ ካትየ ዬሴ ካቴ» ዬይድ ህዮኮ። ፌደይ አስ «ሳሌሜ ካቴ» ዬይድ ህዮይ «ሞዼቴይ ኤሱነ ዮኔ ካቴ» ዬይድ ህዮኮ።
58007003	መልከ ጻድቄሴ ኤሰዴይ ኤስንዶይ ዬይድዎ ዬ ኡስተ ዬለ ጌርት ኦኔ ማቄስ ኤሩቱወሶ። ኤ ዬሉቶ ቤረይ ኤ ዬሶ ኣልጭረይ ባሶ። ዬ መልከ ጻድቄይ ዎንቶ ዬሌሴ ብሸ ማዽ ኮሎ መክነ ከህኔ ማዽኮ ኤ ዬሴ።
58007004	ዬ አሥ ወይድ ኬደይዴሴ አሤ ኤ ማቄንኬ ቤወይቴ! ፌቶ ኑምበ ዬለ ኦርጄ ማቄ አብረሃሜይ ድዽ ቤ ኦቾ አበክተፈ ተንሦ ተንሦኮ ኤሱሴ ኤ እንዶ።
58007005	ሌዌ ነይሻፈ ከህኔ ሀንተ ገረ ገዱቴሴስት ቤ አሥት ገረፈ ተንሦ ተንሦ ኡ ኤፎሮንኬ ሙሴ ዎገይ ኡሶ ዎስኮ ኤ ዬቸ። ህኔ ዬ ተንሦ ተንሦ ኡ ገረፈ ኡ ኤኬስ ኡሱኬ አብረሃሜ ነይሼ ማቄ ቤይንዶ ነአጽት ገረፈኮ።
58007006	አበን መልከ ጻድቄይ ዬሉቴነ ኡሱካፈ ማቄ ዼደኮን አብረሃሜ ገረፈ ተንሦኮ ኤ ኤቶ። ዎንቶይ ኤሰ ጎቡሴቾ አብረሃሜኮ ኤ ሱዞ።
58007007	ሱዙቴሱሜ ሱዜስ ገሬንኬ ዬ ኤ ገረ ቤርሴስ ባሶ።
58007008	ብዝ በዴነ ተንሦ ኤኬ ሌወሥት ሀዴ አሡኬ ሀይኤ አሥተኮ። ፌዴ በዴነ ኤሱሴ ኤ ዜሩቴ ተንሦ ኤኬ መልከ ጻድቄይ ኮሎ መክ ኣሎ ኤንአ ዬሴሰኮ።
58007009	ፌቶ ተንሦ ኤኬ ሌዌይ ቤሴ አብረሃሜ በዴነ ተንሦ እንድኮ ኤ ዬሴ ዬይድ ህዬሴ ደንደኡቶኮ ኤ ደንደኡቴ።
58007010	ዬ ኤስን አብረሃሜይ መልከ ጻድቅየረ ሙቶ ዎጋከ ሌዌይ ዬሉቶ በድኮ ቤ መኦ አብረሃሜ ቦህየከ ኤ ዬቸ።
58007011	እስረኤለሥት ዎገ ኡ ዴጌሶስ ሌዌ ከህኑንቴ በዴነኮ። ዬ ከህኑንቴ በዴነ አሥ ፈጬቴ ኬንጉወሰ ማዸኮ ኣሮኔ ከህኑንቴኬ ዬሴሰ ኤ ማዾ ባኔ ሀዴ መልከ ጻድቄ ከህኑንቴኬ ዬሴ ፌዴ ከህኔ ዮዌ ዎርጉሱወድኮ ኤ ዬቸ።
58007012	ዬ ኤስን ከህኑንቴ ብሸይ ፌደ ማዾ ጌዴ ኤ ዎገን ኤሳረ ዎልኮ አርቴኮ ኤ ዎርጉሴ።
58007013	ሃንጽ ኡድ ኤ ግሸ ዜሩቴ ከህኔ ማዸ ኑ ላሥ ፌዴ ኦማፈኮ። ዬ ኦማፈ ኦኔን ካሸ ጎዶወ ኡዽ ዎንቶሴ ካሸ ኡቁሰይ ብዝን ባሶ።
58007014	ኑ ላሥ ይሁደ ኦማፈ ቤንቶንኬ አደኮ። ሙሴይ ከህንት ግሸ ዴንስ ዜርስኔ ይሁደ ኦመ ግሸ ዴንስ ኤ ዜርዶስ ብዝን ባሶ።
58007015	ሀ ተ ኦቶስ ገርዴሴ ኦጌነ አዳ ኤ ማቄስ ሀዴ መልከ ጻድቄኬ ዬሴ ፌዴ ከህኔይ ዮኔ ዎጋኮ።
58007016	ኤስን ከህኔ ኤ ማዾስ በዬሴ ደንደኡወ ዬሶ እንጌ ኦሰነ ባከ ሀዴ ዎገነ ኤ ገዱቴሴንኬ ሌዌ ኦማፈ ማቁወሶ።
58007017	ኤ ግሸ ፍሸሮይ አቴይስኔ «ኔን ሀዴ መልከ ጻድቄ ከህኑንቴኬ ዬሴ ኮሎ መክነ ዬሴ ከህኔኮ» ዬይድኮ ኤ ህዶ።
58007018	አቸ ዎገይ ቦሄ ኬንጉወሳረ ጎኡወሳረ ቤ ማቄ ግሸ ኦሡትኮ ኤ ዬሴ።
58007019	ኣዴዎ ሙሴ ዎገይ ኦኔን ፈጬቴ ኬንጉወሰ መቶ ባሶ። ሀቴመ ኤ በዴነ ዎንቶኮ ኑ ኡቄ ገርዴሴ ጎቦ ኤ ገረ ኑ ገዴስ ኑ ግሸ ቤንትኮ ዬሴ።
58007020	አስ ሀ ዜሬ ዎንቶይ ጫቆነኮ ኤ አዱሶ። ፌድት ከህኔ ማቁሱኔ ዎንቶይ ጫዽ ከህኔ መቶ ባሶ።
58007021	ዬሱሰመ ከህኔ ኤ መቶስ ጫዽኮ። ዬ ኤስን ዎንቶይ « ‹ኔን ኮሎ መክነ ከህኔኮ› ዬይድ ህስኔ ጫዽኮ ኤ ዬሴ። ቤ መሦ አርሡወሶ» ዬይድኮ ኤ ህዴሴ።
58007022	ዬ ጫዽ ኤ ኦቶ ዜሬነ ዬሱሰይ ቡሮ ጫቆሜ ገርዴሴ ሞዼ ጫቆሴ ቤምበ አዴ መት ኤ ኡቁሶ።
58007023	ብዝ ከህኔይ ቤ ሀይእቾ ግሸ አርቶ በድ ዬስኔ ሀንተ ገረ ኮሎ መክነ ዬሴሴ ደንደኡወድኮ ኤ ዬቸ። ዬ ኤ ግሸ ቡሮ ዬቸ ከህንት ታፎይ ለገኮ ኤ ማቅቸ።
58007024	ዬሱሰመይ ኮሎ መክነ ኤ ዬሴ ግሸ ኤ ከህኑንቴይ አርቱወሶ።
58007025	ዬ ኤ ግሸ ኮሎ መክነ ኤንአ ማዽ ኡድ ዎጋከ ኑሜይስኔ ዎንቶ ቤ ሽኤ ግሸ ቤ በዴነ ዎንቶኮ ዮኔስተ ኡድ ፈጬቴ ኬንጉወሰ ሎሉሴሱኮ ኤ ደንደኤ።
58007026	ዮነሴ ኑሴ ብሼ ከህንቱሴ አፈነ አዴይ ዬሱሰኮ። ኤስን ሀይለ፥ ሃሴ ኬንጉወሰ፥ ጌዤሼሸ፥ ጩበችት ገረፈ ሸሁቴሴሰ፥ አፈሜ ኬደይዴሴ ኩሠይ ኤሱሴ እንጉቴሴሰኮ።
58007027	ኤስን ሴኬ ቤ ለኩወንኬ ብዝየዎ ቤምበ ካሸ መት ኡቁስ ቤ አልሴሴ ግሸ ሀዴ ፌዴ ከህንቱሴ አፈነ አድቱኬ ቡሮነ ቤ ጩቦ ግሸ ሴኬን አሥት ጩቦ ግሸ ኡድ ዎንቴ ካሸ ዎንቶሴ ኡቁሴ ኤሰ ዎርጉሱወሶ።
58007028	ሙሴ ዎገነ ከህንቱሴ አፈነ አዴ መት ማጌሡተስ ገፈሤ ማቄ አሥተኮ። ዎገይ እንጉቶሱሜ ኤ ጌዴ እንጉተ ጫቆነ ማጌሡተስመይ ኮሎ መክ ኣሎ ፈጬቴ ኬንጉወ ዎንቶ ዬሌኮ።
58008001	ዮነሴ አፋከ ኩሡቴሴ ካቴ ማቄ ዎንቶ ኦሽች በዴነ ኡቴሴ ከህንቱሴ አፈነ አዴኮ ኑ ኬንጌ። ኑ ዜሬ ዜርየፈ ብዞይድ ህዩቴስ ሀ ኤሰኮ።
58008002	ኤስን ኤሳከ ከህኔ ሀንተ ሀንትየከ ኤ ዬሴስ ኣዴነ ማኦ ዘወ ማቄ ዎንቶ ሀይለ ዘዋኮ። ዬ ማኦ ዘወይ ኤ ኤዾስ አሥ ኩቼነ ኤ ማዾ ባኔ ዎንቶነኮ።
58008003	ከህንቱሴ አፈነ አድት ቤ ብዝ ብዝነ ኡ ማጌቶስ እንጉወረ ካሻረ ዎንቶሴ ኡቁሴሱኮ። ዬ ኤ ግሸ ኑ ኬንጌ ከህንቱሴ አፈነ አዴን ኡቁሴሴ ደንደኤ ብዝ አበኮይ ዬሴኮ ኤ ዎርጉሴ።
58008004	ዎገይ ኦቶንኬ ዎንቶሴ እንጎ ኡቁሴ ከህንት ዬሴ ግሸ ዬሱሰይ ሀ ሰሃከ ዬሰኮ ከህኔ ማቁወድኮ ኤ ዬቸ።
58008005	ኡስ ኤሳከ ሀንቴስ አፋከ ዬሴ አበክተ ብሼሻረ ቤይሴሳረኮ። ሀ ኤስን ዬይድ ኤ ማዾስ ሙሴይ ማኦ ዘወ ኬጼሴ ህሱኔ ዎንቶይ «በከ ገረ ኔሴ ተ አዱሶንኬ ኡድ አበኮ ገሡነ ሀንቱወ!» ዬይድኮ ኤ ዎሴቸ።
58008006	ዬሱሰይ ዎንቶሴን አሡሴን ግዳከ ቡሮ ጎቦሜ ገሬ ጎቦ ገረ ኤሴሴ ጫቆይ ቡሮ ጫቆሜ ኤ ገሬንኬ ሀቴ ኤ ሀንቴ ሀንተይ ኡ ሀንትቾ ሀንተሜ ገሮኮ ኤ ገሬ።
58008007	ቡሮ ጫቆይ አበን ፈጬቴ ኬንጉወሰ ማዸኮ ለኩንሦ ጫቆይ ዎርጉቱወድኮ ኤ ዬቸ።
58008008	ዬ ኤስን ዎንቶይ አሥ ገረ ፈጬቴ ዴጌስ ዜርስኔ «እስረኤለሥታረን ማቄ ይሁደ አሥታረ ዎልኮ ክሌ ጫቆ ተ ጫቄ ዎገኮ ዮኔሰ፥ ዬይድኮ ተ ህኔ ላሤ ማቄ ተን ዎንቶይ።
58008009	ሀ ኡሳረ ተ ጫቄ ክሌ ጫቆን ኡሰድየጼ ግብጼ ዉድየፈ ኬሴሴ ኡ ኩቼ ተ አይቶ ዎገ ኡሳረ ተ ጫዾ ጫቆ ብሸ ማቁወሶ። ዬ ኤስን ቤ ጫዼቾ ጫቆኬ ዬሴ ኡ ዼድኔ ኡሶ የሀ ቤድ ተ ዸዶ፥ ዬይድኮ ተ ህኔ ላሤ ማቄ ተን ዎንቶይ።
58008010	ዮነሴ ዬ ጌዴ እስረኤለሥታረ ዎልኮኮ ተ ጫቄ ዬይድኮ ተይኔ ላሤ ማቄ ተን ዎንቶይ። ተን ተ ዎገኮ ኡ ሶርግየ ተ ገዴ፥ ኡ ሙጹሮወ ተ ዲዜ፥ ኡ ዎንቶን ተ ማቄ፥ ኡስን ተ አሥተ ኡ ማቄ። ሀ ኤሰኮ ኡሳረ ተ ጫቄ ክሌ ጫቆይ።
58008011	ሀ ኤ ጌዴ ሴኬ ኦዽየፈ አይት ኦርጄ ኣሎ ኡድ ተምበ ኡ ኤሬ ግሸ ኦኔን ቤ ዉዴ አሤን ማቄ ቤይንዶ ነኤ ‹ላሤ ኤሩወ!› ህድ ህስኔ ኤሩሴ ዎርጉሱወሶ።
58008012	ኡ ሚዼቾሸን ‹አቱወዬ› ህድኮ ተ ህኔ፥ ኡ ጩቦን ሀ ኤ ጌዴ ሴኬ ፌቶ መሡወሶ» ዬይድኮ ኤ ህዶ።
58008013	ዮነሴ «ክሌ ጫቆ» ህድ ህዬነ ቡሮ ጫቆይ ጭንድ ሀንቱወንኬ መትኮ ኤ ዬሴ። ሀንት ጭንድ ዶዴሴስ ኤ ባኔ ዎገይ ኡዽኮ ኤ ዬሴ።
58009001	ቡሮ ጫቆይ ዎንቶ ኩሡሶ ዎግታረ ሀ ሰሀ ገረ ዎንቶይ ኤሰ ኩሡትቾሻረኮ ኤ ኬንግቸ።
58009002	ዬ ኤስን ዎንቶወረ ኤሳከ ሙሁሶ ማኦ ዘወኮ ኤ ማቅቸ። ዬ ማኦ ዘወ ገዋከ ቡሮነ ዬሴ ጎዶወ ፈቄይ ኤ ገረ ገዱቴ ሚዤ፥ ጸረጴዘ፥ ዎንቶ ቡሮ ገዱቴ ቦረ ዬይድኮ ኤ ዬሴ። ዬ ጎዶይ ሀይለ ጎዶኮ ኤ ሱንግቸ።
58009003	ለኩንሦ ጎዶይ ሀዴ ግልበኬ ፈሽቸ ማኦ ጌዴ ዬሴ ጎዶይ «ሀይለሜ ኤ ሀይለ» ዬይድ ህሶ ጎዶኮ ኤ ማቅቸ።
58009004	ዬ ኤ ግዳከ ዎርቄነ ነቁቴሴ ኤ ገረ እጻኔ ጩዉሹሾሻረ ኤ ዉዴነን ኤ ዘዋነን ዎርቄ ኤ ገረ መይስ ነዼሶ ሳጽኔ ብሼ ጫቆ ታቦትየረይ ኡ ዬቸ። ዬ ጫቆ ታቦቴ ግዳ መነ ህድ ህዩቴ ከሠይ ኤሳከ ዬሴ ዎርቅየፈ ሀንቱቴ ኬሬ ብሸይ፥ ጩልቴሴ ኣሮኔ ከሎይ፥ ነቁት ተም ዎሶይ ኤ ገረ ዲዙት ዬሴ ለምእ ሹች ኡ ዬቸ።
58009005	ታቦቴሴ ቱች ገረ አሥ ጩቦይ ኤሰ ኡጩት ኦሡቴ ጎዶይ ኤ ዬቸ። ክሩቤሌ ሱንጌ አፋሴ ዎሰሥት ብሸነ ነቁቴሴስ ዬ ጎዶ ቤ ፈንጌነ ኡ ፈሽቸ። ዬይድ ኤ ዬሰኮን ሃንጾ ኡድ ኤ ብዝ ብዝነ ሀቴ ዜሬሴ ደንደኡወንጽኮ።
58009006	ኡድ አበኮይ ዬ ኤሱኬይድ ነቁቶስ ጌዴ ከህንት ሀንተ ሀንቴሴ ማኦነ ኬጹቴሴ ዘዋከ ቡሮነ ዬሴ ጎዶወ ኡድ ዎንቴኮ ኡ ጌልቸ።
58009007	ለኩንሦ ጎዶወከ ጌሌስመይ ከህንቱሴ አፈነ አዴዎኮ። ኤ ጌሌስን ቤራፈ ብዝ ዎንቴዎኮ። ኤስን ቤ ጩቦሳረ ኡድ አሥት ኤርዶ በድ ዬስኔ ሀንቶ ጩቦሳረ ቤ ኡቁሴ ሱሤ ኤቶ በድ የሀ ጌሉወድኮ ኤ ዬቸ።
58009008	ቡሮ ዬቸ ማኦ ዘዋረ ኤ ዎጋረይ ዬነ ዬሴ ኣሎ ሀይለሜ ኤ ሀይለ ማቄ ጎዶወ ጌልሴ ኦጌይ አሥቱሴ ዶኡቶ በድ ኤ ዬሴንኬኮ አያነ ጌሽ ኤ አዱስቸ።
58009009	ዬ ኤስን ሀ ዎጋከ ዬሴሰ ቤይሴሰኮ ኤ ማቅቸ። ዬ ኤ ብሸነ ዎንቶሴ ኡቄ እንጎወረ ካሻረይ ዬ ኤሱሴ ኡቁሴ አሡሴ «ኢተኮ ኔ ሀንቶ» ዬይድ መሤ ኤ ሙጹሮ ጌሼሼ ደንደኡወሶ።
58009010	ሃንጽ ኡድ ኤሱነ አቁሶ ክሌ ዎገይ ዮኔ ኣሎ ሀንቱተ ዉዴነ ቤንቴ ዎግተኮ። ዬ ኡስን ምዮ ግሻረ ኡሽ ግሻረ ዬይድዎ ሾት ጌሼ ግሸ ማቄ ዎግተዎኮ።
58009011	ክርስቶሰይ ሀቴ ዬሴ ኦርጄነ ሞዼ ማቄ ክሌ አበክቱሴ ከህንቱሴ አፈነ አዴ ማዽ ኑሴ ዮድኮ ኤ ዬሴ። ኤስን አሥ ቤ ኩቼነ ኬጾ ባ ሜዾወረ ዎልኮ ብዞ ማቁወ ኬደይዴሴ መላረ ፈጬቴ ኬንጉወሳረ ማቄ ሀይለ ዘዋከ ጌልኮ ኤ ዬሴ።
58009012	ኤ ጌሎስን ዴጌሌ ሱሣረ መይደጼ ሱሣረ ኤት ማቁወሶ። አሥ ኮሎ መክነ ዎዙቶሮንኬ መተ ቤሴ ቤ ሱሡኮ ኤት ሀይለሜ ኤ ሀይለ ጎዶወ ሴኬ ቤ ለኩወንኬ ብዝየዎ ኤ ጌሎ።
58009013	ቱኔይዴሴ አሤ ዉዴነ ኡ ገረይ ሀይለ ማቆሮንኬ ሸኩሶ ዴጌሌ ሱሣረ መይደጼ ሱሣረይ ዬይድዎ ካሸሼ ኡዜ ሜድ ኤ ሙቆ አሥ ገረ ቡዱሶሳረይ አሤ ሀይሎንሤሰ ኤ ማዾ ጌዴ
58009014	ክርስቶሰ ሱሥ ዋንድን ገርዴሴ ኦጌነ ኑምበ ኤ ጌሹዋኔ? ኮሎ መክነ ዬሴ አያነ ጌሽ በዴነ ቤምበ ዾሀ ኬንጉወ ካሸ መትኮ ዎንቶሴ ኤ ኡቁሶ። ኤንአ ማቄ ዎንቶሴ ኑ ሀንቶሮንኬ ኑ ሙጹሮወ ዬሴ ሀይቦወ ኣንጌ ሀንታፈን ኤ ሱሥ ኑምበ ጌሸኮ ኤ ጌሼ።
58009015	ዎንቶይ ጼይዴሴስቱሴ «እንገኮ ተ እንጌ» ህድ ኤ ጎቡሴሴ ኮሎ መክነሴ ማቄ ተጎ ኡ ኤፎሮንኬ ዎንቶሴን አሡሴን ፌቃ ሀንትስኔ ሀ ክሌ ጫቆይ ኤኦሮንኬ ኤ መቶ። ዬይስ ኤ መቶስ ቡሮ ጫቆነ ቤ ዱርኩትቾ ዎጋከ ኡ ሀንቶ ጩቦወፈ ሸዎ ኬሴሴ ሀይኤነኮ።
58009016	-
58009017	በዙተ በዞይ ሀንተ ገረ ፌይሼሽ ዬ በዘ አሥ ሀይዾ ጌዴ ኤ ማቄ ግሸ በዞይ ዬሶ ጌዴ ዬ በዘ አሥ ሀይዼሴንኬ ሞዹስ ኤሬኮ ኤ ዎርጉሴ። በዘ አሥ ኤንአ ዬሱኔመ ዬ ኤ በዞ በዞይ ሀንተ ገረ ፌይሹወሾ።
58009018	ዬ ኤ ግሸ ኣዴዎ ቡሮ ጫቆይ ሱሥ ጉቶ ባሰ ሀንተ ገረ ፌይሹወድኮ ኤ ዬቸ።
58009019	ሙሴይ ኡድ እስረኤለሥቱሴ ዎገይ ኦቶሰ ኡድ ቤ ኦቶ ጌዴ መይደጼ ሱሣረ ዴጌሌ ሱሣረ ኤት ዋሣረ ዎል ገረ ጉስ ዶር ኡፉሳፈ ሀንቱቴሴ መዳረ ህሶጴ ሱንጌሳረ ኤት ኤሱነ ዎገ ፍሸሮ ገራረ ኡድ አሥት ገራረ ኤ ሸክቸ።
58009020	ኤስን ኡ ገረ ሸክስኔ «ዎንቶይ ህ ከፎሮንኬ ህኑሴ ኦቴሴ ጫቆይ ኤሱነ ሚንጌ ሱሥ ሀ ኤሰኮ» ህድ ኤ ህቸ።
58009021	ዬይድዎ ዎንቶወረ ኤሳከ ሙሁሶ ማኦ ዘወ ገራረ ኤ ግደ ኤሱነ ሀንቱሶ ኡድ ሚዥት ገራረ ሱሤ ኤ ሸክቸ።
58009022	ዎንቶይ ሱሥ ጉቶ ባሰ አሥ ጩቦ ኡጭ ኤ ኦሡወ ግሸ ኣዴዎ ኦዼ አበኮዎ ባከ ኡድ አበኮይ ሱሡነ ኤ ሀይሎሞሮንኬኮ ዎገይ ኤ ኦሄ።
58009023	ዮነሴ አፋሴ ማቄ አበክቱሴ ብሹሼ ማዼሴስት ሀ ኤ ብሸ ካሽቱነ ኡ ጌዦሮንኬ ኦርጄነ ዎርጉሴ በሱኮ ኤ ማቅቸ። አፋሴ ማቄ በስትመይ ሀ ኤሱሜ ገርዴሴ ካሸነኮ ኡ ጌዤ።
58009024	ኣዴነ ሀይለሜ ኤ ሀይለሴ ብሸ ማቄ አሥ ቤ ኩቼነ ኬጼሴ ሀይለሜ ኤ ሀይለ ጎዶወ ክርስቶሰይ ጌሎ ባሶ። ኤስመይ ጌሎስ ቤሴ ዎነ አፋከኮ። የሀ ኑ ግሸኮ ዎንቶ ቡሮ ኤ ቤንቴ።
58009025	አይሁደ ከህንቱሴ አፈነ አዴይ ቤ ሱሤ ማቁወ ኬሞ ሱሤ ኤትኮ ቤረነ ቤረነ ሀይለሜ ኤ ሀይለ ጎዶወ ኤ ጌልቸ። ክርስቶሰመይ ለገ ዎገ ቤምበ ካሸ መት ኡቁሴሴ ጌሎ ባሶ።
58009026	ዬይድ ኤ ማዸኮመ ሀ ሰሀይ ሜዹቶወፈ አይት ለገ ዎገ መዻ ጌሌኮ ኤሰ ኤ ዎርጉሳኔ። ሀቴመ ጩቦ ኦሤሴ ቤምበ ካሸ መት ሴኬ ቤ ለኩንወንኬ ቤርት እቴሴ ህሱኔ ዮድ ቤምበ አዱስኮ ኤ ዬሴ።
58009027	አሤይዶስ ቤ ቅኖሴ ብዞዎ ሀይኦሮሰ መትኮ ኤ ዬሴ፥ ዬ ኤ ጌዴን ያኤስ ቡሮ ኡቀኮ ኤ ኡቄ።
58009028	ዬይድዎ ክርስቶሰይ ለጋዴ ጩቦ ኦሤሴ ብዝ ዎገዎ ካሹትኮ ኤ ዬሴ። ለኮ ዎገን ቤ ዮኔንየከ ብየ ከፍየ ዬሴስተ ማሬሴ ባከ ጩቦ ግሸ ሴኬ ሀይኤሴ ማቁወሶ።
58010001	ሙሴ ዎገይ ቡሮ ገረ ዮኔ ሞዼ አበክተ ዤሜምስ ቤይሴሰ ባከ ቤሴ ዬ ኤሰ ሞዹስ ቤይሴሰ ማቁወሶ። ሀ ኤ ግሸ አሥት ዎንቶ ኩሤሴ መት መት ቤረ ኣሎ ኡቁሴ ካሸነ ዎገይ ዬ ኡቁሴ አሥተ ፈጬቴ ኬንጉወሰ መሄሴ ደንደኡወሶ።
58010002	ዎገይ ዎንቶ ኩሤ አሥተ ኣዴዎ ፈጬቴ ኬንጉወሰ መሄሴ ኤ ደንደዸኮ አሥ ሴኬ ጌዤ ኤ ዎርጉሱወንኬ ብዝየዎ ጌሼ ማዽ ቤ ሙጹሮወነ «ጩቦኮ ኔ ሀንቶ» ዬይድ ህኔሰ ኬንጉወድኮ ኤ ዬቸ። ካሸን ኡቁሴ ዸበኮ ኡ ዸባኔ።
58010003	ዬ ካሽት ጩቦወፈ ጌሼኮፈ ቤረነ ቤረነ ጩቦ መሡሴሰኮ።
58010004	ዬ ኤስን መይደጽት ሱሣረ ዴጌሌ ሱሣረይ ጩቦ አሥ ገረፈ ኦሤሴ ደንደኡወሶ።
58010005	ዬ ኤ ግሸ ክርስቶሰይ ሀ ሰሀ ገረ ቤ ዮዶንየከ «ካሻረ እንጎወረ ዎርዶ ባነኮ። ገረመ ታሴ ሜዽኮ ኔ ዬሴ።
58010006	ሜጉቴ ካሸናረ ጩቦ ግሸ ካሹቴ ካሸናረ መዶ ባነኮ።
58010007	ዬንየን ‹ተ ግሸ ፍሸሮወ ኤ ዲዙቴሴንኬ፥ ዎንቶ፥ ኔ መሦ ሀንቴሴ ሀይ ዮድኮ ተ ዬሴ› ዬይድኮ ተ ህዶ» ዬይድኮ ኤ ህዴሴ።
58010008	ዎገይ ሀ ኤስ ሀንቱቶሮንኬ ዎሰኮን ክርስቶሰይ ቡሩስ ዜርስኔ «ካሻረ እንጎወረ፥ ሜጉቴ ካሻረ ጩቦ ግሸ ካሹቴ ካሻረ ኔን ዎርዶ ባነኮ፥ ኤሱነን ኔን መዶ ባነኮ» ዬይድኮ ኤ ህዶ።
58010009	ዬ ኤ ጌዴን አስ «ኔ መሦ ሀንቴሴ ሀይ ዮድኮ ተ ዬሴ» ዬይድኮ ኤ ህዴሴ። ዬ ኤ ብሸነኮ ለኩንሦ ካሸ ኤ በልየ ገዴሴ ቡሮ ዬቸ ካሸ ዴንስ ኤ ኦሶ።
58010010	ክርስቶሰይ ሴኬ ቤ ለኩወንኬ ብዝየዎ ቤ አቾ ካሸ መት ኡቁሴሴ ዬ ዎንቶ መሦ ኤ ሀንቶሱነ ኑን ሀይሎንድኮ ዬሴ።
58010011	ከህንት ቤ ብዝ ብዝነ ጩቦ ኦሤሴ ደንደኡወ ዬ ካሽተ ኡድ ዎገ ኡቁስስኔ ኡድ ዎንቴኮ ኤዽ ዎንቶሴ ሀንትየ ኡ ዬሴ።
58010012	ክርስቶሰመይ ኮሎ መክነሴ ኤሌሴሰ ማቄ ብዝ ካሸ ቤ ኡቁሶ ጌዴ ዎንቶ ኦሽሻ ኡትኮ ኤ ዬሴ።
58010013	ዬ ዎጋፈ አይት ቤ ኢለሥተ ቤ ቶኬ ኦሞ ኡለ ኡ ህዮሮ መኮ ከፍየኮ ኤ ዬሴ።
58010014	ዬ ኤስን ሀይሎንጌስተ ብዝ ካሸነዎ ኮሎ መክነሴ ብዞን ፈጬቴ ኬንጉወሰኮ ኤ መቶ።
58010015	አስ አያነ ጌሽ ዬ ኤ ግሸ ኑሴ አቶ ማዽ ኤ ኦቶ። ቡሮነ ኤ ኦቶስን
58010016	«ተ ዎገ ኡ ሙጹሮወኮ ተ ገዴ፥ ኡ ከህየከን ተ ዲዜ። ቡሮ ገረ ኡሳረ ዎልኮ ተ ጫቄ ጫቆይ ሀ ኤሰኮ፥ ዬይድኮ ተ ህኔ ላሤ ማቄ ተን ዎንቶይ» ዬይድኮ ኤ ህዶ።
58010017	አስን «ኡ ጩቦወረ ኢተ ኡ ሀንታረ ፌቶ ሀ ኤ ጌዴ ሴኬ መሡወሶ» ዬይድኮ ኤ ህዶ።
58010018	ሀቴ፥ «አሥ ጩቦ አቱወዬ» ህድ ኤ ህዶ ጌዴ ጩቦ ኦሤሴ ኡቄ ካሸ ሀ ኤ ጌዴ ሴኬ ዎርጉሱወሶ።
58010019	ዮነሴ ኑንዶ ነይሽቶ! ዬሱሰይ ኑሜይስኔ ሀይዽ ኤ ጉሶ ሱሡነ ሀይለሜ ኤ ሀይለ ጎዶወ ናስ ኑ ጌሎሮንኬ ኑሴ ማዽኮ ኤ ዬሴ።
58010020	ሀይለሜ ኤ ሀይለ ሀዴ ግልበኬይስ ፈሼቸ ማኦ በዴነ ከህኔይ ጌልቾንኬ ክርስቶሰ አቾ በዴነ ዎንቶኮ ኡቄሴ ኑ ደንደኦሮንኬኮ ክልየረ ኤንኣረ ማቄ ኦጌ ኑሴ ኤ ዶዾ።
58010021	ዎንቶ ሀይለ ዘወ ገረ ማጌቴሴ መለ ከህኔኮ ኑ ኬንጌ። ዬ ኤ ግሸ
58010022	ኑ ጌዦሮንኬ «ኢተኮ ኔ ሀንቶ» ዬይድ ኑ ሙጹሮወ ህኔሰ ኦሤሴ ሱሥ ካሸሼ ሸኩቴንኬ ኑ ሙጹሮወ ሸት ን ገረ ሞዼ ዋሡነ ሾት ኣዴነ ኩንዴሴ ሙጹሮናረ ብዞን ፈጬቴ ኬንጉወ ኣዴሦናረ ዎንቶኮ ኑ ኡቄሴ።
58010023	ኑምበ ጎቡሴሴ ዎንቶይ ቤ ዜርዶሰ አርሡወሰ ማቄ ግሸ «ሀ ኤሰኮ ኑ ጎቦይ» ህድ ኦህየ ኑ ዬሴሰ ሴኬ ሀንኬ ህዬ ባከ ምንስ ኑ አይኮሴ።
58010024	ኤሀናረ ሞዼ ሀንቴናረ ኦሴይድ ኑ ዬሶሮንኬ ወይስ ዎለ ኑ ብርኩሴንኬ ኑ መሦሴ።
58010025	ኡድ ዎገ ዎልኮ ሙት ዎለ ኑ ኦሱሴሴ ባከ ብዝ ብዝት ቤ ጵክሎ ዸዶንኬ ኑንን ኑ ጵክሎ ዸዶፉንጽ። ዬ ኤሱኮፈ ላሥ ዮዌ ዎንተይ ኡዾሰ ገጽ ቡሮሜ ገርስ ዎለ ኑ ኦሱሴሴ።
58010026	ኣዴ ን ኤርዶ ጌዴ ጩቦ ኤ ማቄሰ ኤርስኔዎ ጩቦ ን ሀንተኮ ሀ ኤ ጌዴ ሴኬ ጩቦወፈ ማሬሴ ካሹቴ ካሸይ ባሶ።
58010027	ዮነሴ አቴሴስመይ ቡሮ ገረ ማቄሴ ህኔ ዠሹሼ ያኣረ ዎንቶ እንጸኤስተ ሜጌ ኢተነ ሙኔ ተማረ ከፌዎኮ።
58010028	ሙሴ ዎገ ከኩወስ ኦኔን ዬሰኮ ኤ ገረ ለምእ አሥ ኦኦይኔ ሀይዝ አሥ አቶ ማዽ ዜርዶ ጌዴ ህግሌ ባከኮ ዎዽቾ።
58010029	ህኔ ዎንቶ ዬሌ ሃስ ኤ ገረ ጩተሴን ማቄ ኤሰ ሀይለ መሄ ጫቆይ ኤሱነ ኤኤ ሱሤ አቼይሸ አበኮኬይስ ቤደስ ዬይድዎ ዎንቶይ አሡሴ ቤ ኬንጌ መሦ ሞዼትየፈ ዴንስ አሡሴ ኤ እንዶ አያነ ጌሼ ጨሸሽ ዋኬይድ ዬ ኤሱሜ ገርዴሴ ያአይ ኤ ገረ ዮኔሰ ዬ ኤሰ ኤሩወይቱወ?
58010030	ዬ ኤስን «ተምበኮ ገኖ ኬሴሰ፥ ኤስ ሀንቶንኬኮ መት ሴኬ ተ ሀንቴ» ዬይድ ህደስ ኦኔ ኤ ማቄንኬ ኤረኮ ኑ ኤሬ። ዬይድዎ «ዎንቶይ ቤ አሥት ገረ ያአኮ ኤ ያኤ» ዬይድኮ ኤ ህዶ።
58010031	ኤንአ ማቄ ዎንቶ ኩችየ ኡንጌይ ኦርጄነ ዠሹሼሸኮ።
58010032	ዎንቶ ፎኤ ህ ቤዶሱሜ ኤ ጌዴ ለገ መዸይ ህ ገረ ዮኔ ህ ደንደዾ ዬ ቡሮ ዎንትተ ገጹወይቴ።
58010033	ብዝ ብዝ ዎጋ አሥት ቡሮ ጨሹትኮ ህ ዬቸ፥ ዋዬን ህኑምበ አሥ ቡሮ ቤይስኮ ኡ ዬቸ። ብዝ ብዝ ዎገን ዬ ኤ ብሸ ዋዬይ ኡ ገረ ዮዶ አሥታረ ዎልኮ ህ ኤዾሱነ ህ ኡድ ገረ መዸይ ዮድኮ ኤ ዬቸ።
58010034	ህኑን ህኑሴ ሀ ሰሀ ዎዱንቴሜ ገርዴሴ ሞዽየረ ኡድ ዎገ ዬሴሳረ ማቄ ዎዱንቴ ህኑሴ አፋ ኤ ዬሴንኬ ህ ኤሬ ግሸ ቱፉተስቱሴ ህ ዤርዶ፥ ህ ሚዥተ ኡ ቦንቁሱኔ ቤስኔ መግስኔ ህ ዸዶ።
58010035	ሀቴ ህ ዬሴንኬ ኤዞ ኬንጉወሰ ላሤ ጎብስኔ ዬሱወይቴ። ኤዞ ኬንጉወሰ ላሤ ጎቤይ ኬደይዴሴ ዎመኮ ኤ ኬንጌ።
58010036	ዎንቶ መሦ ህ አልሶሮንክየረ ህኑምበ ኤ ጎቡሴሴ ጎቦ ህ ኤፎሮንክየረ ደንደኦነ ሚንድ ኤኤኮ ህኑምበ ኤ ዎርጉሴ።
58010037	ዬ ኤስን ፍሸሮወ «ዮዌሴ ህኔስ ዮተኮ ኤ ዮኔ፥ ዴጩወሾ።
58010038	ታሴ ማቄ ግዞ አሥ ኣዴሦነኮ ዬሶ ኤ ዴጌሤ፥ ቤ ጌዴ ጌዴ ኤ ህደኮመ ተ ሙጹሮይ ኤሱነ መጉወሶ» ዬይድኮ ኤ ህኔ።
58010039	ኑንመይ ዎንቶ ኣዴስ ሎሎወ ሀንጌስት በዴ ባከ ሴኬ ቤ ጌዴ ጌዴ ህድ በይሶወ ሀንጌስት በዴ ማቁወንጽኮ።
58011001	ኣዴሦይ አበን? ጎቤነ ከፍየ ኑ ዬሴ አበኮ ኑ ዴጌሤንክየረ ኑ ቤወ አበኮይ ኤ ዬሴንንክየረ ኣዴዎ ኤሱነ ኑ ኤሬሰኮ።
58011002	ኦሎ ኑወድየጽት ኡ ገለቱቶስ ቤ ኣዴሶ ኣዴሦነኮ።
58011003	ሰሀን አፈን ዎንቶ ከቶነ ሜዹቶንኬ ኑ ኤሬስ ኣዴሦነኮ። ዬ ኦጌነኮ ቤንትየ ዬሴ አበኮይ ኡድ ቤንቱወ አበኮወፈ ኤ ሜዹቶንኬ ኑ ኤሬ።
58011004	ኣቤሌይ ቃኤሌ ካሸሜ ኤፉቴሴ ደንደኤ ካሸ ዎንቶሴ ኤ ኡቁሶስ ኣዴሦነኮ። ዎንቶይ ኤ እንጎ መገነ ቤ ኤቶሱነ ግዞ ኤ ማቄንኬ ኤ አዱሶ። ኣቤሌይ ሀይዼሴሰ ማዸኮን ኤ ኣዴሦወፈ ሞዼ ኤረኮ ዴጌሥየ ኑ ዬሴ።
58011005	ሄኖኬይ ሀይዾ በድ አፋከ ኤ ኤፉቶስ ኣዴሦነኮ። ዎንቶይ ኤሰ ኤቶ ግሸ ኦኔን ኤሰ ዴጌሤሴ ደንደዾ ባሶ። ኤሰ ቤ ኤቶሱሜ ቡሮ ብየ ኤ መጉሶንኬ አዱስኮ ኤ ዬቸ።
58011006	ኣዴሦ ቤ ኬንጉወሰ አሥ ዎንቶ መጉሴሴ ደንደኡወሶ። ዬ ኤስን ዎንቶኮ ኡቄ አሥ ዎንቶይ ዬሴንክየረ ቤ ሙጹሮወፈ ኬስ ኤሰ ዎርጌስቱሴ ኤ ዎመ ዎንቶይ እንጌንክየረ ኣዴሤኮ ኤሰ ኤ ዎርጉሴ።
58011007	ኖሄይ ሀገ ቤንቶ ባ አበኮ ዎንቶይ ኤሰ «ሀ ኤሰኮ ኤ ማቄ» ህድ ምንስ ኤ ህዶ ዎጋከ ኤሰ ዠሽ ቤ ዘወ አሥተ ሀይቦወፈ ማሬሴ መርከቤ ኣዴሦነ ኤ ነዾ። ኤ ኣዴሦነ ሰሀይ ያኡቶንኬ ኤ ኤሩቶ። ኣዴሦነ ቤንቴ ግዜቴ ኤ ዴጌሶ።
58011008	ዎንቶይ አብረሃሜ «ጎዶ ኔሴ እንገኮ ተ እንጌ» ዬይድ ህዶሰ ኤ እንጌቴ ኤፌሴ የሀ ኤ ሀሞሮንኬ ዎንቶይ ኦቶ ዎጋከ ኣዴሦነ ኤ ዎሱቶ። አን በዴ ቤ ሀንጌሰ ኤሬ ዼደኮን «ሞዼኮ» ህድ ህስኔ ኤ ሀንዶ።
58011009	ዎንቶይ ኤሱሴ እንጌሴ ኤሰ ጎቡሴሴ ሰሃከ ናጰ ግዳ ሀንድ ኤ ኡቶስ ኣዴሦነኮ። ዎንቶይ ጎቡሶ ጎቦሴ ኤሳረ ሸሀሤ ማቄ ይሳቅየረ የይቆብየረ ማኦ ዘዋ ኤ ዬሶ።
58011010	ዬ ኤስን አብረሃሜይ ሚሞ ካቾ ኬንጌ ዎንቶይ መሶሳረ ሀንቶሳረ ማቄ ከተመ ከፍየ ቤ ዬቾ ግሸኮ።
58011011	ሜንሤ ማቅቸ ሳረይ ዎንቶይ ቤምበ ጎቡስኔ «ኣዴዎ ዎንቶይ ቤ ዜርዶሰ አርሡወ ዎንቶኮ» ህድ ቤ ህኔ ግሸ አበን ጭንዴሴሰ ማዸኮን ጺቁሴሴ እ ደንደዾስ ኣዴሦነኮ።
58011012	ዬ ኤ ግሸ ሀዴ ሀይዼሴንኬ ታቡቴ ዬ ብዝ አሤ ማቄ አብረሃሜ ገረፈ ሀዴ አፋ ዬሴ ጾልንቴክየረ ሀዴ በገዴ ኑነ ዬሴ መንቸክየረ ታፉት ደንደኡቱወ ለዴሴሰ ማቄ ሸዌይ ኤ ቤንቶ።
58011013	ዬንጽ ኡድ ዎንቶይ ኡሶ ጎቡሴቾ ጎቦ ዴጌሶ በድ ኡ ሀይዾስ ኣዴሥስኔኮ። ዬይድ ኤ ማዸኮን ዘረ ቤድ ሀዴ ኤቴሴንኬ ኡ መዶ። ሀ ሰሀ ገረ ዬስኔ «አርተሣረ ቦርሳረኮ ኑን» ህድ ቤ ግሸ ኡ ኦቶ።
58011014	ዬይድ ዜሬ አሥት ቤሴ ማቄ ዉዴ ሞዹስ ቤ ከኬንኬኮ ኡ ቤይሴ።
58011015	ደት ቤ ኬሶ ዉዴ ሴኬ መሴሴሰ ማዸኮ ቤ ጎዶወ ማቄሴ ደንደአኮ ኡ ደንደእቸ።
58011016	ሀቴመ ሀ ሰሃ ዬሴ ቤ ዉዴሜ አፋ ዬሴ ገርዴሴ ዉዴኮ ኬደይስ ዎርድ ከፍየ ኡ ዬሴ። ዬ ኤ ግሸ «ኑ ዎንቶ» ዬይድ ኡ ጼይዶሱነ ዎንቶይ ቦርሱወሶ። ከተመን ኡሱሴ ነዽኮ ኤ ዬሴ።
58011017	አብረሃሜይ ናኡት ቤ ቤዩቶንየከ ይሳቄ ካሸ መት ኤ ኡቁሶስ ኣዴሦነኮ። ዎንቶይ ኤሰ ጎቡሴቾ ዬ ብዝ ቤ ዬሌኮ ካሼሼ ኤ ህቸ።
58011018	ይሳቄ ግሸ ዎንቶይ አብረሃሜሴ «ይሳቄ በዴነ ዬሉተስት ‹ሀ ኡስት አብረሃሜ ነይሽተኮ› ህድኮ ኡ ህዩቴ» ዬይድኮ ኤ ህዴቸ።
58011019	አብረሃሜይ «ዎንቶይ ፌቶ ሀይቦወፈ ዴንሤሴ ደንደአኮ ኤ ደንደኤ» ህድ ኤ ኣዴሶ። ሀዴ ሀይቦወፈ ኤ ዴንዶንኬ ይሳቄ ሴኬ መት ኤ ዴጌሶ።
58011020	ይሳቄይ «ቡሮ ገረ ሀ ኤስ ማቆኮ ማቄ» ህድ ህስኔ የይቆብየረ ኤሰኦወረ ኤ ሱዞስ ኣዴሦነኮ።
58011021	የይቆቤይ ኤ ሀይኤ ዎገይ ዮድ ኡዽኔ ዮሴፌ ነይሼ ኡ ብዝ ብዝነ ኤ ሱዞሳረ ከሎነ ቤምበ ኪዽ ዎንቶሴ ኤ ድሶሳረይ ኣዴሦነኮ።
58011022	ዮሴፌን ቤ ሀይኤ ዎገይ ዮድ ኡዽኔ እስረኤለሥት ግብጼ ዉድየፈ ኡ ኬሴንኬ ኤ ዜርዶሳረ ቤ ሜቄቴ ዋኬ ኡ ህሶሮንኬ ኤ ኦቶሳረይ ኣዴሦነኮ።
58011023	ሙሴ ዬለ ጌርት ሙሴይ ዬሉቶንየከ ሞዼሴ ብሸቼ ኤ ማቄሰ ቤ ቤዶ ግሸ ካት ኦበዾ ዠሾ በድ ዬስኔ ሀይዝ አጉነ ኣሎ ኡ ኣሾሽ ኣዴሦነኮ።
58011024	ሙሴን ቤ ድጮ ጌዴ «ፈሮኔ(3) ኦቦበኮ» ህድ ጼይጉቴ ኤ እንጸዾስ ኣዴሦነኮ።
58011025	ጩቦ ሀንቴነ ቤንቴ መገነ ኦዼ ዎገሴዎ መጌኮፈ ዎንቶ አሥታረ ዎልኮ መዻ ጌሌይ ብሼንኬ መስ ኤ ጸርዶ።
58011026	ሙሴይ ቡሮ ገረ ቤ ኤኬ ሞሬ ቤ ቤዴሴ ግሸ ግብጼ ዎዱንቴኮፈ ሜስሄ ግሸ ሃሱቴይ ኦርጄነ ጎኤሰ ኤ ማቄንኬኮ ኤ መሶ።
58011027	ካት ሁለ ዠሾ በድ ግብጼፈ ኤ ኬሶስ ኣዴሦነኮ። ቤንቱወ ዎንቶ ሀዴ ቤየ ዬሴንኬ ቤ አይቴሴ ዜሬ ገረን ኤ ሚንዶ።
58011028	አንጉዘጼ ዎዼሴ ዎሱተ ዎንቶ ዎሰሥ እስረኤሌ ነይሻፈ አንጉሴ አንጉሴ ዎዾ በድ ኤ ገሮሮንኬ ገሮ መሰለ ኡ ኩሦሮንክየረ ሱሤ ኡ ሸኮሮንክየረ ኤ መቶስ ኣዴሦነኮ።
58011029	እስረኤለሥት ሀዴ ዋሤ ኬንጉወ ሾሬ ፎተ አሥቱኬ ዞኦ በገድየነ ኡ ፎቶስ ኣዴሦነኮ። ግብጸሥትመይ «ሀዴ ኡሱኬኮ ኑ ፎቴ» ህድ ኡ ህሱኔ በገዴይ ኡሶ ኤ ኦዾ።
58011030	እስረኤለሥት የርኮ ከተመ ሹች ቄይሽ ጎጌ ላፍ ዎንቴ ኣሎ ቤ ጎዶ ጌዴ ኤ ዎዶሮንኬ ኡ መቶስ ኣዴሦነኮ።
58011031	ዛኮይንዶ ማቅቸ ራቤይ ዎችየ ሀንዴቸሽተ ዜሬ ኬንጉወሰ ሞዼቴነ ኡሶ ቤ ሞቶ ግሸ ዎንቶሴ ዎሱቱወዴቸሽታረ ዎልኮ ሀይኤኮፈ እ አቶስ ኣዴሦነኮ።
58011032	ዮነሴ ሀ ኤሱሜ ፌደ ኮሳ ተ ኮሴ? ጌዶኔ ግሸ፥ በርቄ ግሸ፥ ሰምሶኔ ግሸ፥ ዮፍተሄ ግሸ፥ ደውቴ ግሸ፥ ሰሙኤሌ ግሸ፥ ካየሥት ግሸ ተ ዜሮሮሜ ዎገኮ ታሴ ሀቴሰ።
58011033	ዬ ኡስት ኣዴሦነ ካተጼን ኡ ቶረሥታረ ዎልኮ ኢሽ ቤ ኦሞ ኡ መቶ፥ ግዞ ሀንተ ኡ ሀንቶ፥ ቤምበ ዎንቶይ ጎቡሴቾ ጎቦ ኡ ዴጌሶ፥ ገርምት ኑነ ኡ ቱጮ፥
58011034	ተመ ኦሰ ኡ በይሶ፥ ሶሮ ኑነሥ ገረፈ ኡ ቱልጾ፥ ገፈሤ ማቅችኔ ኦሰሤ ማዽ ኡ ቤንቶ፥ ኦሰሤ ማዽ ቶረሥተ ኡ ደርዶ፥ ቤረ ደርጉትቸ ናጰ ቶረሥተ ኡ ጎዶ።
58011035	እንዶወጽት ሀይዽ ቤ ገረፈ ሸሁቴቸሽት ሀይቦወፈ ዴንድኔ ኡ ዴጌሶ። ፌዴስት ሀይቦወፈ ዴንድ ገርዴሴ ዬሶ ዴጌሤሴ « ‹ዎንቶ ኤሩወንጽኮ› ህድ ህወንጽኮ» ህድ የሀፈ ኦይቼ ኬንጉወሰ አቴ እንጸዽ ብየ ሀይቦ ኣሎ ኣንድ ኤሉሴ ዋዬ ኡ ቤዶ።
58011036	ፌዴስትን ኢተነ ቆዞዙቶ፥ ኡ ዱሩቶ። ፌዴስትን አስ ሰንሰለተነ ቱፉት ቱፌ ዘዋ ኡ ደፉቶ።
58011037	ሹቹነ ኡ እጩቶ፥ መጋዜነ ቡርድ ለምኤ ኡ ኬሶ፥ ሰተተነ ኡሶ ዎዾ፥ ዴጌሌ ኮምእየረ ዶርት ኮምእየረ ማዽ ሴኬ ሀንኬ ኡ ሀንቶ፥ አበኮ ኬንጉወሰ ኡ ማዾ፥ ዋዬ ኡ ቤዶ፥ መዻ ኡ ጌሎ።
58011038	ሰሀ ሜለ ገዎ፥ ቦቼ ገዎ ሴኬ ሀንኬ ሀንትስኔ ጎጎወካረ ቦኮወከረ ኡ ዬቸ። ኡስን ሀ ሰሀ ገረ ኡ ዬሶሮንኬ ሀ ሰሀይ ኡሱሴ ኤሌሴሰ ማቁወድኮ ኤ ዬቸ።
58011039	ዬንጽ ቤ ኡድነ ቤ ኣዴሦነ ገለቱቴሴስተ ማዸኮን ቤ ጎቡሱቴቾ ጎቦ ዴጌሶ በድኮ ኡ ዬሴ።
58011040	ዬ ኤስን ዎንቶይ ኒሴ ሞዼ አበኮ መስኮ ኤ ዬሴ። ዬ ኤ ግሸ ዬ ኡስት ኒረ ዎልኮ ባከ ቤሴዎ ፈጬቴ ኬንጉወሰ ማቁቱወሶ።
58012001	ዮነሴ ኑ ጎግየ ሀዴ ዹመኬ ለዴሴ ቤ ሀይዾ ኣሎ ኣዴሦነ ዬስ አቶ ማዸስተኮ ኑ ኬንጌ። ዬ ኤ ግሸ ኡድ ኑሴ ሀዴ እደኬ ማቄ አበክታረ ኑ ቡሮ ገረ ኑ ዎጹወንኬ ኑምበ አይቴሴ ጩቦወረ ኑ ገረፈ ኦስ ኑ ቡሮ ገረ ዬሴ ዎሤ ደንደኦነ ኦሴይድ ኑ ዎጼሴ።
58012002	ኑ ኣዴሦሴ ዴንሦወረ አልሶወረ ማቄ ዬሱሰዎ ኑ ቤዬሴ። ኤስን ቤ ቡሮ ገረ መገይ ዬሴሰ ቤ ቤዴሴ ግሸ ሱሥ ምሥ ገረ መዹንድ ሀይዽ ዬ ቤ ሃሱቴ አበኬይስን ታቶ በድ ካቴ ማቄ ዎንቶ ኦሽች በዴነ ሀንድ ኡትኮ ኤ ዬሴ።
58012003	ዮነሴ ገፌ ባከ ሀንት ጎቦ ቡርሴ ህ ዼቦሮንኬ ሃንጾ ኡድ ጩበችት ኤሰ እንጸዽ ኤ ገረ መቶሰ ደንደዸ ዬሱሰ ቤወይቴ።
58012004	ህኑን ጩቦወረ ዎልኮ ከርዱት ሱሥ ጉኬ ኣሎ ጩቦ ሀንቴ እንጸዾ በድኮ ህ ዬሴ።
58012005	ዎንቶይ ህኑምበ ኦሱሴሴ ሀዴ ቤ ነይሹኬ መት ገይልስኔ «ተ ዬሌ! ዎንቶይ ገይሌንየ ሃሶፉነ! ኤ ሙሬ ዎገን ‹ዎንቶይ ተምበ ዸድኮ ኤ ዬሴ› ዬይድ ህዶፉነ!
58012006	ዬ ኤስን ዎንቶይ ቤ ኤሄሰኮ ኤ ገይሌ። ሀዴ ቤ ነይሹኬ ቤ ቤኔሰኮ ኤ ሙሬ» ዬይድ ኤ ህዴሴሰ ቦትኮ ህ ዬሴ።
58012007	ዎንቶይ ህኑምበ ሀዴ አዴይ ቤ ነይሼ አይኬንኬ አይክየ ኤ ዬሴ ግሸ ኤ ሙረ ደንደኡወይቴ። ሃየ ሜ፥ አዴይ ሙሩወ ዬሌይ ኦኔወ?
58012008	ነይሼ ማቄስት ኡድ ሙሩቴንኬ ህኑንን ሙሩቴ ዼደኮ ዎይሌይሰኮ ባከ ኤ ነይሼ ማቁወይተኮ።
58012009	ኑን ኑ ኡድነ ኑምበ ዬለ አዴ አዴኮ ኑ ኬንግቸ። ኡስን ኑምበ ኡ ሙርቸ፥ ኑንን ኡሶ ኩሥቸ። ኤንአ ማዽ ኑ ዬሶሮንኬ አፋ ዬሴ ኑሴ አዴ ማቄ ዎንቶሴ ዬ ኤሱሜን ገርስ ሞዹስ ዎሱቴ ኑምበ ዎርጉሱወዬ?
58012010	ኑምበ ዬለ ኑወድየጽት ኡሱሴ ሞዼ ብሽ ኤ ቤንቶሮንኬ ኦዼ ዎገሱኮ ኡ ሙርቸ። ዎንቶመይ ኤስ ሀይለ ማቄንኬ ኑንን ሀይለ ማቆሮንኬኮ ኑምበ ጎኤሜ ህስኔ ኤ ሙሬ።
58012011	ሙረይ ኡድ ዬንየከ ህግልሴሰኮ ባከ መጉሴ አበኮ ብሹወሾ። ጌዴ ዬ ሙረ ሲድ ቤምበ ከፌ ሎሰስቱሴ ሞዼቴይ ኤሱካከ ኩንዴሴ ግዜትየፈ ቤንቴ ዬሶኮ ኤ ኦኔ።
58012012	ዬ ኤ ግሸ ገቴሴ ህ ኩርመይልየረ ሹንዴሴ ህ ቦህየረ ምንሡወይቴ።
58012013	ዶመይ ግዞሮንኬ ባከ ቡሮሜ ገርስ ኤ ሆከሉወንኬ ህ ቶኬሴ ኦጌ ግዙሱወይቴ።
58012014	ኡድ አሣረ ዎልኮ ሞዼቴነ ዬሴሴ ዎርጉሴ በሴ ኡድ መሁወይቴ። ሀይሎንዶ በድ ዬስኔ ኦኔን ላሤ ቤዬሴ ደንደኡወ ግሸ ሀይሎንቴነ ዬሴሴ ዎርጉወይቴ።
58012015	ህኑከፈ ኦኔን ዎንቶይ አሡሴ ኬንጌ መሦ ሞዼቴ ገረፈ ቤ አቱወንኬ ቤምበ ነዽ ከኩወዬ። አስ ጨሞ ጸጶይ ህ ግዳ ሙዽ መዸ ህ ገረ ኤ ኦኔሱምየረ ለገ አሥተ ቤከ ጌልስ ኤ ኢሴሱምየረ ህኑምበ ነዽ ከኩወይቴ።
58012016	ኦኔን ለጌቴሰ ኦኦይኔ ዎንቶ ኩሡወሰ ቤ ማቁወንኬ ቤምበ ከኩወዬ። ዬ ኤ ብሸ አሥ ብዝየ ቤ ሙኔ ከሠሜ ህስኔ ቤ አንጉዜቴ ዘልአ ኤሰኦኮ ኤ ማቅቸ።
58012017	ጌዴን ኤሰኦይ ሴኬ ሱሴ ኤፌሴ ዎርድኔ ኤ ኦሡቶንኬ ኤረኮ ህ ኤሬ። ሱዙቴሜ ህስኔ ዬክስኔ ኦሴይድ ዎርዴሴሰ ኤ ማዸኮን ቤ በይሶወፈ አቴሴ ደንደዾ ባሶ።
58012018	ህኑን ሀዴ እስረኤለሥቱኬ ኩቼነ አይኬሴ ደንደኡሶ ስነ በከ ገረ ዮዶበይተኮ። ተመይ ለው ለውድ ኤጼ ጎዶወ፥ ዬ ጬንቻከ ዬ ቱለቱሎወከ ዬ ኬደይዴሴ አጌሡካከ ዮዶበይተኮ።
58012019	መረቾይ ኡዉቴ ጎዶወ፥ ብዝ ከቶይ ስንቴ ጎዶወ ዮዶበይተኮ። እስረኤለሥት ዬ ብዝ ከቶ ሲድ «ሀ ኤ ብሸ ከቶ ኑን ሴኬ ስዬሴ ደንደኡወንጽኮ» ዬይድ ቤ ህዮሮ መኮ ኡ ሲዶ።
58012020	ዬ ኤስን «ፌቶ ኬሞን ዬ በከ ሀልየ ቶኬነ ገሮአይኮ ሹቹነ እጩት ሀይኡወዬ» ዬይድ ህኔ ዎሶይ ኡ ገረ ዴጽ ኤ ዬቾ ግሸ ደንደኤይ ኡሶ ኢሾ።
58012021	ኡ ቤዶ አበኮይ ኦርጄነ ዠሹሼሸ ኤ ማቅቾ ግሸ ፌቶ ሙሴይ «ዠሽኮ ተ ዬሴ፥ ኮቡርድኮ ተ ዬሴ» ዬይድኮ ኤ ህዶ።
58012022	ህኑንመይ ጽዮኔ በከ ገረ ዮድኮ ህ ዬሴ። ኤስን ኤንኣረ ዎንቶ ከተማረ ማቄ አፋ ዬሴ ዬሩሰሌሜኮ። መገነ ጵክሉት የሀ ዬሴ ኡ ታፎይ ኣጨ ቦጮ ማቄ ዎንቶ ዎሰሥቱኮ ዮድኮ ህ ዬሴ።
58012023	ዎንቶይ አንጉዘጼ መቴሴ ኡ ሱንሥ አፋከ ዲዙቴሴ ኣዴሴሴስት ጵክሎወ ዮድኮ ህ ዬሴ። ኡድሴ ያአሤ ማቄ ዎንቶኮወረ ቡሮ ኣዴሥቸ ብዞን ፈጬቴ ኬንጉወሰ ኤ መቴሴ ግዞ ማቄስቱኮወረ ዮድኮ ህ ዬሴ።
58012024	አሡሴን ዎንቶሴን ፌቃሴ ማዽ ክሌ ጫቆ ኤስ ዬሴ ዬሱሰኮወረ አሤ ጌሼሼ ሸኩተ ሱሡኮወረ ዮድኮ ህ ዬሴ። ዬ ሸኩተ ሱሥን ኣቤሌ ሱሡኮፈ ገርዴሴ ጎቦኮ ኤ ኬንጌ።
58012025	ዮነሴ ህኑሴ ዜርየከ ዬሴ ዎንቶ ህ እንጸኡወንኬ ህኑምበ ነዽ ከኩወይቴ። ዬ ኡስት ሀ ሰሀ ገረ ዬስኔ ዜሩስቸሹሼ ስዬ ቤ እንጸዾ ዎገ ያኣፈ ቱልጼ ኡ ዼዶ ጌዴ አፋፈ ዮዶስ ኒሴ ዎንቶ ዎሶ ዜርድኔ ስዬ ኑ እንጸዸኮ ህኔ ወይድዉ ያኣፈ ቱልጼሴ ኑ ደንደኤ?
58012026	ኤ ከቶይ ዬንየ ኤንኡሶስ ሰሀኮ ኤ ማቅቸ። ሀቴመ «ሰሀዎ ኤ ማዾ ባኔ አፈን ብዝ ዎገኮ ሴኬ መት ተ ኤንኡሴ» ዬይድ ጫዽኮ ኤ ኦቶ።
58012027	«ብዝ ዎገ ሴኬ መት» ዬይድ ህኔ ከቶይ ኤ ቤይሴስ ኤንኡወስት ሚንድ ኡ ኤኦሮንኬ ኤንኤስት ዬ ኤስን ሜዹተስት ኡ ኦሡቶሮንኬኮ።
58012028	ዬ ኤ ግሸ ንንን ኤንኤሴ ደንደኡወ ካቴቶ ኤሳረ ን ኤኬ ግሸ ዎንቶ ኑ ገለቴሴ። ኤ መጉሴ ኦጌነ ኬደ ኬደይስስንየረ ዠሼናረ ዎንቶ ኩሡሴ ሀንተ ኑ ሀንቶሴ።
58012029	ዬ ኤስን ን ዎንቶይ ኡድነ ሙኔ ተመኮ።
58013001	ሴኬ ሀንኬይስ ሀዴ እንዶ ነአጼኬ ዎለ ኤሁወይቴ።
58013002	ቦርሰ ሞኬ ዸዶፍተ። ብዝ ብዝ አሥት ቦርስተ ሞክስኔኮ ኤርዶ በድ ዬስኔ ዎንቶ ዎሰሥተ ኡ ሞቴሴ።
58013003	ቱፉቴሴስቱሴ ሀዴ ኡሳረ ዎልኮ ቱፉቴሴንኬ ኡሶ ቦቶፍተ። ዬይድዎ ኡሶ መዸ ቤይሴስት ሀዴ ህኑምበን መዸ ኡ ቤይሴንኬ መት ኡሶ ቤወይቴ።
58013004	ለጌቴስት ገራረ ዬ ኤ ብሸ ሀንቴስት ገራረ ዎንቶይ ያኤ ግሸ ጌሌሴስታረ ኤቴሴስታረይ ቤ ጫዼቾ ጫቆ ኩሠነ ከቴሴሰ ማቁቱወዬ። አዴይ ቤ መችሜ ፌዴ መቾ መች ቤ አዴሜ ፌዴ አዴ መሶፌ።
58013005	ዎንቶይ «ተን ንየ ደኩወሶ፥ ዸጉወሶ» ዬይድ ኤ ህዴሴ ግሸ ሚዤ ኤሀ ገረፈ ዸድ ዘሩወይቴ። «ተ ኬንጌስ ታሴ ኤለኮ ኤሌ» ዬይድ ህወይቴ።
58013006	ዬ ኤ ግሸኮ ኤዞ በድ «ዎንቶኮ ታ መሬስ፥ ሆዱወሶ። አሥ አም ተምበ መሄሴ ደንደኤ?» ዬይድ ኑ ህኔ።
58013007	ቡሮ ዎንቶ ከቶ ህኑኮ ኦተ ህኑምበ ዱርክየ ዬሴስተ ቦቶፍተ። ኡ ዬሶወረ ኡ ሀንታረ ገጽ ኡ ኣዴሥቾንኬ ኣዴሡወይቴ።
58013008	ዬሱስ ክርስቶሰይ ዝኔን ሀንዞን ኮሎ መክነን ብየዎኮ፥ አርቱወሶ።
58013009	ሎሱቶ ባ ቤ ብሸነ ብሸነ ዬሴ ኤረይ ህኑምበ ድዾፌ። ምዮሴ ገዱቴሴ ዎገ ከት ኤ ጌዴ ሀሜኮፈ ዎንቶይ አሡሴ ኬንጌ መሦ ሞዼቴነ ሙጹሮ ኦሴዬኮ ብሼሸ። ምዮ ዎገ ከተ አሥት የሀፈ አበን ዴጌሡቶ ባሶ።
58013010	ኑን ኤሰፈ ኑ ሙኔሰ ካሸ ኤ ገረ ካሹሾሸ ኬመኮ ኑ ኬንጌ። ማኦ ዘዋከ ዎንቶሴ ሀንቴስትመይ ዬ ኤ ገረፈ ሙወንኬ ቱጩትኮ ኤ ዬሴ።
58013011	ከህንቱሴ አፈነ አዴይ ዎንቶይ አሤ ኤ ጩቦወፈ ማሮሮንኬ ኬሞ ሱሤ ኤትኮ ሀይለሜ ኤ ሀይለ ጎዶዋከ ጌልየ ኤ ዬሴ። ዬ ኬሞ አሀመይ አሥ ኤሰ ዬሴ ጎዶወፈ አሬ ኬስኮ ሜጉትየ ኤ ዬሴ።
58013012	ዬ ኤ ግሸ ዬሱሰይ አሥተ ቤሴ ቤ ሱሡነ ሀይሎንሤሱኮ ከተመሜ ዉዴ መዹንድ ኤ ሀይዾ።
58013013	ኑንን አሥ ኤሰ ዬሴ ጎዶፈ ኬስ ኤሱኮ ኑ ሀሜሴ፥ ኤስ ሃሱቶንኬ ኑንን ኑ ሃሱቶሴ።
58013014	ዬ ኤስን ኑን ቡሮ ገረ ዮኔ ከተመ ከፍየ ኑ ዬሴሰ ባከ ሚንድ ኤዼሴ ከተመይ ኑሴ ሀ ሰሀ ገረ ባሶ።
58013015	ዮነሴ ዬሱሰ በዴነ ገለተ ካሸ ኡድ ዎገ ዎንቶሴ ኑ እንጎሴ። «ገለተ ካሸ» ዬይድ ህዮይ ኑ ኑነነ ኑ ዜሬ ዎንቶ ኬደ ኬደ ኤሱነ ኑ ህሴ ኤሰ ኩሡሴ ኑ ከቶኮ።
58013016	ሞዼ ሀንተ ሀንትየረ ህ ኬንጌ አበኮወፈ ፌደሴ እንግየረ ቦቶፍተ። ዎንቶ መጉሴስ ዬ ኤ ብሸ ካሸኮ።
58013017	ህኑምበ ዱርኬስቱሴ ዎሱቱወይቴ፥ ኡ አዴቶ ኦሞ ዬሱወይቴ። ዬ ኤስን ዎንቶይ ሀንተ ወይድ ኡ አልሶንኬ ኡሶ ኦይጬ ግሸ ህ ሉቦ ከፌሱኮ ኡ ከርዱቴ። ህኑን ኡሱሴ ዎሱቶአይኮ ኡስ ቤ ሀንተኮ መገነ ኡ ሀንቴ። ዬይድ ማቄ ኤ ዼበአይኮ ቤ ሀንቴሰ ህግልስኔኮ ኡ ሀንቴ። ዬ ኤስን ህኑምበ መሩወሶ።
58013018	ኑሴ ዎንቶ ሽኡወይቴ። ጌሽ ሙጹሮ ኑ ኬንጌንኬ ሞዹስ ኤረኮ ኑ ኤሬ። ኡድ ኦጌነ ሞዼ ማቄሰ ሀንቴሱኮ ኑ ዎርጌ።
58013019	ምንስ ህኑምበ ተ ሽኤስ ኡኬነ ህኑኮ ተ ማቆሮንኬ ዎንቶይ መሆሮሰ ታሴ ኦሴይድ ዎንቶ ህ ሽኦሮሰኮ።
58013020	ኮሎ መክነሴ ማቄ ጫቆሴ ጉተ ሱሡነ ዶርቱሴ አንጉስ ዬመሤ ማዼሴ ኑ ላሥ ዬሱሰ ሀይቦወፈ ዴንሰ ሞዼቴ እንጌ ዎንቶይ
58013021	ኤ መሦ አልሴሴ ህ ደንደኦሮንኬ ሞዼ ዜሬነ ኡድ ህኑምበ ግሡወዬ። ብየ መጉሴሰ ዬሱስ ክርስቶሰ በዴነ ኑከ ሀንቱወዬ። ዬሱስ ክርስቶሰሴ ኮሎ መክ ኣሎ ኩሠ ፉለይ ማቁወዬ። አሜን።
58013022	ኑንዶ ነይሽቶ! ሀ ህኑሴ ተ ዲዞ ዎሶይ ሀተ ኤ ማቄ ግሸ ወይድ ህ ዬሶሮንኬ ህኑምበ ምንሤሴ ህኑሴ ተ ኦቶሰ «ሞዼኮ» ህድ ደንደዽ ህ ኤፎሮንኬኮ ህኑምበ ተ ሽኤ።
58013023	ኒንዶ ነእ ጽሞቶሴይ ቱፍየፈ ኬሶንኬ ህ ኤሮሮሰኮ ተ ዎርጌ። ኡኬ ሀንኬ ኤ ዮተአይኮ ኤሳረ ዎልኮ ህኑኮ ሀንድኮ ህኑምበ ተ ቤኔ።
58013024	ኡድ ህኑምበ ዱርኬስቱሳረ ኡድ ሀይለሥቱሳረ ተ ሰዎ ኦሁወይቴ። ጻሌየ ዉድየ ዬሴ ሀይለሥትን «ሰወ ሞዽየ ህ ዬሴ?» ዬይድኮ ኡ ህኔ።
58013025	ዎንቶይ አሡሴ ኬንጌ መሦ ሞዼቴይ ህ ኡድየረ ዎልኮ ዬሱወዬ።
59001001	ዎንቶሳረ ላሥ ዬሱስ ክርስቶሰሳረ ማለ ማቄ ታ የይቆቤኮፈ ሀ ሰሀ ገረ ቡዱት ዬሴ ተመ ለምእ ኦምቱሴ አንሡተ ዎሶ። ሞዽየ ሰወ ህ ዬሴ?
59001002	ኑንዶ ነይሽቶ! ቤ ብሸነ ብሸነ ዬሴ መዸይ ህ ገረ ኤ ዮኔንየከ ኦርጄነ መጉወይቴ።
59001003	ዬ ኤስን ህ ኣዴሦይ ናኡት ቤዩቱሱኔ ደንደኦኮ ህ ዴጌሤ።
59001004	ገሤ ኬንጌሰ ነይዤቴ ኬንጉወ ኡጸ አሣረ ፈጬቴ ኬንጉወሳረ ህ ማቆሮንኬ ህ ደንደኦይ ኣልጭረ መኮ ህኑካ ድጩወዬ።
59001005	ህ ግዳፈ ኦኔን ገሤ ፈጬሼሸ ማቆአይኮ ዎንቶይ ኦኔን ሃሴ ባከ ኡድየዴሴ እንጌ ዤርጎ ኬንጌ ዎንቶ ኤ ማቄ ግሸ ሽኡወዬ፥ ዎንቶይ ኤሱሴ እንገኮ ኤ እንጌ።
59001006	ዬ ኤ ግሸ ኤዜ ባከ «ዎንቶይ ታሴ መሆኮ ኤ መሄ» ህድ ህስኔ ዎንቶ ሽኡወዬ። ዬ ኤስን ኤዜ አሥ አጌሥ ሴኬ ሀንኬ ኤንኡሴ በገዴ ዥረሆኮ ኤ ብሼ።
59001007	-
59001008	ዬ ኤ ብሸ አሥ ለምእ መሦ ኬንጌ አሣረ ቤ ኦግየ ሴኬ ሀንኬ ህኔ አሣረ ቤ ማቄ ግሸ ዎንቶኮፈ አበን ቤ ኤኬሰ ኤሰ ብሾፌ።
59001009	ቤ ዬሶነን ዼቤነን ዬኬ ኡለይዴሴ ዎንቶ ኣዴሤስ ዎንቶይ ኤሰ ዎኬ ኬደ ኤ ህሴ ግሸ መጉወዬ።
59001010	ዎዱመ ማቄ አሥ ኤ ዎዱንትየረ ኤሳረይ(4) ሀዴ ጉበ ፊሬኬ ጉኬ ግሸ ዎንቶይ ኤሰ ኡለይሶሱነ መጉወዬ።
59001011	አወይ ኡንድ ሱሉሜቴ ማተይ ሜል ፊሬይ ጉፌቴ ሀዴ ኤ ብሸ ሞዼቴይ ባኔንኬ ዎዱመይ ቤ ሀንተ ገረ ሴኬ ሀንኬ ህስኔኮ ኤ ባኔ።
59001012	መዸይ ቤ ገረ ዮኬቴ ደንደዽ ሚንጌ አሥ መዸ ቤ ኢሾ ጌዴ ዎንቶይ ብየ ኤሄስቱሴ «እንገኮ ተ እንጌ» ህድ ኤ ህዴሴ ሞሬ ማቄ ዬሶ(5) ቤ ዴጌሤ ግሸ ሱዙቴሴሰኮ።
59001013	ዎንቶይ ኢተ አበኮነ ናኡት ቤዩቱወሶ፥ ፌቶ ቤሴ ኦኔ ገረን ናኦ ቤ ኦወ ግሸ ኦኔን ናኦይ ቤ ገረ ዮኬቴ «ዎንቶኮ ተ ገረ ናኦ ኦደ» ዬይድ ህዶፌ።
59001014	ማቁወዬ ባከ አሥ ቤ ብዝ ብዝነ ኤ ናኡቴስ ቤሴ ቤ ጮልአነኮ። ዬ ኤ ጮልአኮ ኤሰ ጎችሽኔ ቃሩሴሰ።
59001015	አሥ ጮልአነ ቤ ኢቹቶ ጌዴኮ ጩቦ ኤ ሀንቴ። ዬ ጩቦይ ቤ ድጮ ጌዴ ሀይቦሴ ኣንድ ኤ ኤሉሴይድኮ።
59001016	ኤሁቴሴ ኑንዶ ነይሽቶ! ቃሩሱቶፍተ!
59001017	ኡድ ሞዼ እንጉወረ ኡድ ፈጬቴ ኬንጉወ ሞዼ ሱሳረይ ዎነ አፋ ዬስኔ ፎኤ እንጌስተ ኡድ ሜዸ ዎንቶኮፈኮ ኤ እንጉቴ። ኤስን ሀዴ ጌዦኬ ሴኬ ሀንኬ ህወሶ፥ አርቱወሶ።
59001018	ሜዾወፈ አንጉሴ ኑ ማቆሮንኬኮ ቤሴ ቤ መሦኬ ኣዴ ኦህየ ዬሴ ቤ ከቶነ ኑምበ ኤ ዬሎ።
59001019	ኤሁቴሴ ኑንዶ ነይሽቶ! ሀ ተ ኦሄሰ ገጹወይቴ! አሥ ቤ ኡድነ ስዬሴ ኤሄሰ፥ ዜሬሴ አሌይወሰ፥ ኡኬ ሁሉወሰ ማቁወዬ።
59001020	አሥ ቤ ሁሎይነ ዎንቶ ግዞ መሦኬ ሀንቴሴ ደንደኡወሶ።
59001021	ዬ ኤ ግሸ ቱነ አበኮ ኡድ ለድ ቤንቴ ኢተ ሀንተ ኦስ ህ ሉቦ ማሬሴ ደንደኤ ዎንቶይ ህኑካከ ገዴሴ ከቶ ሼኖነ ኤኩወይቴ።
59001022	ሲኔሰዎ ማዾ በድ ዬስኔ ከቶይ ኦሄንኬ ሀንቱወይቴ። ሲኔሰዎ ማቆአይኮ ህኑምበኮ ህ ቃሩሴ።
59001023	ዬ ኤስን ከቶ ሲድ ኤ ኦቶንኬ ሀንቱወ አሥ ቤ ኣፉሸ ደውአተነ ቤደ አሡኮ ኤ ብሼ።
59001024	ቤ ኣፉሸ ደውአተነ ቤድ ቤ ሀንዶ ጌዴ ዬንየዎ ወይድ ኤ ማቅቾሸ ኤ ቦቴ።
59001025	ማቁወዬ ባከ ሸዎ ኬሴሴ ደንደኤ ፈጬቴ ኬንጉወሰ ማቄ ዎንቶ ዎገ ነዽ ቤድ ኤሱነ ሚንድ ዬ ዎገ ሲድ ቦቶ በድ ዬስኔ ሀንተነ ቤይሴ አሤ ዎንቶይ ኤ ሀንተነ ሱዞኮ ኤ ሱዜ።
59001026	ቤ ኡንጹሬ ከቶ በድ ዬስኔ «ዎንቶኮ ተ ኩሤ» ዬይድ ህኔ አሥ ቤምበኮ ኤ ቃሩሴ። «ዎንቶኮ ተ ኩሤ» ህድ ኤ ህኔስ የሆኮ።
59001027	«ዎንቶኮ ተ ኩሤ» ህድ ህኔ አሡሴ ኤ ኩሤሰ ዎንቶይ «ኤ ኩሤስ ጌሻረ ሃሴ ኬንጉወሳረኮ» ህድ ህዮሮንኬ ዬ አሥ ኡሰዴይ ኡስንዶይ ባዴሴ ነይሽተ ኡ አሱነጼይ ባዴሴ እንዶወጽተ ኡ መዸ ዎጋከ ኡሶ መርየረ ሀ ሰሀ ቱናፈ ቤምበ ከፍየረኮ ኤሰ ኤ ዎርጉሴ።
59002001	ኑንዶ ነይሽቶ! ኬደይዴሴ ኩሠ ፉለ ኬንጌ ኑ ላሥ ዬሱስ ክርስቶሰ ኣዴሤስተ ማቅስኔ አሥ ኣፉሸ ቤድ ሀንቶፍተ።
59002002	ዬ ኤስን ለምእ አሥ ህ ጵክሎ ዘዋ ኡ ዮደኮ ብዝ ዎርቄ ቁጴ ቤ ግልአ ገዴሴሳረ ኤ ዎመይ ኬደይዴሴ ማኦ ማዼሴሳረ ማዸኮ ለኮይ ማኦ ኢተ ማዼሴ ዥኦ አሤ ኤ ማዸኮ
59002003	ሞዼ ማኦ ማዽ ዋርዴሴ አሤ ሞዹስ ቤድ «ኔን ሀ ሞዼ ጎዶወ ኡቱወ!» ዬይድኮ ሂኔ። አስ ዥኦሴ «ኔንመይ ሴነ ሴየ ኤኡወ!» ኦኦይኔ «ሰሃ ኡቱወ!» ህድኮ ሂኔ።
59002004	ህኔ ዬይድ ህ ሀንተኮ ህ ግዳከ አሥ ኣፉሸ ቤድ ህ መቶሰ ማቁወዬ? ዬይድዎ ሀዴ ኢተ ያአሡኬ ኢተ ህ መሦወፈ ህ ሀንቴሰ ማቁወዬ?
59002005	ኤሁቴሴ ኑንዶ ነይሽቶ! ስወይቴ! ዎንቶይ ሀ ሰሀ ገረ ዬሴ ዥእተ ኣዴሦይ ኡሱሴ ዎዱንቴ ማቄንክየረ ብየ ኤሄስተ ቤ ጎቡሴሴ ካቴቶ ኡ ዻሎሮንክየረኮ ኡሶ ኤ ጸርዴሴ።
59002006	ህኑንመይ ዥእተኮ ህ ኤርሴ። ዎዱምተ ማቁወዬ ህኑምበ መዹንሤስታረ ህ ዎርጉወሰ ያአ ጎዶወ ህኑምበ ኣንጌስታረይ?
59002007	ኤሱነ ህ ጼይጉትቾ ኩሡቴሴ ሱንሤ ጨሼሽት ኡስተ ማቁወዬ?
59002008	«ፌዴ አሤ ንየ ኔ ኤሄንኬይስ ኤሁወ» ዬይድ ሀይለ ፍሸሮወ ዲዙቴሴ ኩሡቴሴ ዎገ ኣዴዎ ከተኮ ሞዼኮ ህ ሀንቶ ዬይድ ህዮኮ።
59002009	አሥ ኣፉሸ ቤድ ህ ሀንተአይኮመ ጩቦኮ ህ ሀንቶ ዬይድ ህዮኮ። ጩቦ ህ ሀንቶይነ «ዎንቶ ዎገኮ ኡ በይሶ» ህድኮ ህ ህዩቴ።
59002010	አሥ ዎንቶ ዎጋፈ ብዞዎ ከፌይ ኤሰ ኢቸ አታስተ ኡድ ከፈ ኤ ህደኮ ኤ ኡድነ ኤ ከቶ ባንኬኮ ኤ ማቄ።
59002011	ዬ ኤስን «ለጌቶፉነ!» ዬይድ ህደ ዎንቶኮ ቤሴዎ «ዎዾፉነ!» ዬይድ ህዴሰ። ዮነሴ ለጌቴ ዼደኮን ኔ ዎዾ ጌዴ ዎገኮ ኔ በይሴሴ።
59002012	ዜርስኔን ማቄ ሀንትስኔን አሤ ሸዎ ኬሴ ዎገነ ህ ያኡቴንኬ መስ ዬሱወይቴ።
59002013	ዬ ኤስን ዎንቶይ አሡሴ ማሮ መሁወ አሥ ገረ ማሮ ኬንጉወ ያአኮ ኤ ያኤ። ማሮይ ያአሴ አፈነ ማዽኮ ኤ ኢቼ።
59002014	ኑንዶ ነይሽቶ! «ኣዴሥየኮ ተ ዬሴ» ዬይድ ህስኔ ዬ ቤ ኣዴሦ ሀንተነ ቤይሱወ አሥ ኤ ኣዴሦይ ኤሰ ጎኤሴ ደንደኡወሶ። ህኔ ኣዴሥየከ ኤ ዬሴ ኣዴሦይ ኤሰ ማሬሴ ደንደኣ ኤ ደንደኤ?
59002015	ኔይንዶ ነአጽት ኔይንዶ ቡነይጭት ሀልየ ጉንዱሴሰ ኡ ማዸኮወረ ቤ ሙኔሰ ኡ ዼደኮወረ
59002016	ህ ግዳፈ ብዝ አሥ «ሞዼነ ሰዎነ ሀንጉወይቴ! ቶየይ ህኑምበ ቶይዶፌ፥ ሙድ ምሹወይቴ!» ዬይድ ህተ ኡሱሴ ዎርጉሴ አበኮ እንጌ ዼበ ኤ ህደኮ ዬ አሥ አም ኡሶ ኤ ጎዾ?
59002017	ዬ ኤሱኬ አሥ ቤ ኣዴሦ ሀንተነ ቤይሱወሰ ኤ ማዸኮ ሀንተ ገረፈ ሸሁት ዬሴ ዬ ኤ ኣዴሦይ ሀይዼሴሰኮ።
59002018	ብዝ አሥ ዜርስኔ «ብዝ ብዝ አሥ ኣዴሦኮ ኤ ኬንጌ፥ ፌዴስት አስ ሞዼ ሀንተኮ ኡ ሀንቴ» ዬይድ ህደኮ ተን ህኔስ «ሀንተ ኬንጉወ ኔ ኣዴሦ ታ ቤይሱወ! ተንመይ ሀንተነኮ ተ ኣዴሦ ኔምበ ተ ቤይሴ» ህድኮ ተ ህኔ።
59002019	ኔን «ብዝ ዎንቶኮ ዬሰ» ህድኮ ኔ ኣዴሤ። ዬ ኤስ ሞዼኮ። ጾዝትን ዬ ኤሰ ኣዴሠኮ ኡ ኣዴሤ፥ ዠሽን ኮቡረኮ ኡ ኮቡሬ።
59002020	ዶ ኔኖ ሙየ! ሀንተኮፈ ሸሁት ዬሴ ኣዴሦይ ጎኡወሰ ኤ ማቄንኬ አቶ ዎርጉወ ኔ ዎርጌ?
59002021	ኒሴ አዴ ማቄ አብረሃሜይ ቤ ዬሌ ይሳቄ ካሸ ኤ ገረ ገድ ካሹሾ ጎዶወ ቤ ኡቁሶ ዎገ ቤ ሀንተነ ግዞ ማዾ በድየ ኤ ዬቸ?
59002022	ዬ ኤሱነኮ ኤ ኣዴሦይ ሞዼ ኤ ሀንቶ ሀንታረ ዎልኮ ኤ ሀንዶሰ ኤሬሴ ህ ደንደኤ። አብረሃሜይ ሀንቶ ሀንተነ ኤ ኣዴሦይ አበን ፈጬቴ ኬንጉወሰ ማዽኮ ኤ ቤንቶ።
59002023	ዬ ኤሱነን ሀይለ ፍሸሮወ «አብረሃሜይ ዎንቶ ኤ ኣዴሶ። ዎንቶይ ኤ ኣዴሦ ግዞ መት ኤ ቤዶ» ዬይድ ህዩቴቸሽ ኤ ኣሎ። አብረሃሜን «ዎንቶይ ኤሄ አሡኮ» ህድ ኤ ህዩቶ።
59002024	ህኔ ዬይድ ኤ ማዾ ጌዴ አሥ ግዞ ማዽ ቤንቴስ ኣዴሦነዎ ማዾ በድ ኤ ዬሱኔ ሀንታረይስዎ ኮስ ኤ ማቄንኬ ቤወይቴ።
59002025	ዬይድዎ ዛኮይንዶ ማቅቸ ራቤይ እስረኤሌይ ዎሴቾ አሥተ ቤ ዘዋከ ሞት ፌዴ ኦጌነ ኡሶ ቤ አንሶ ዎጋ ቤ ሀንተነ ማቁወዬ እ ግዞስ?
59002026	ከሥ ኤ ገረፈ ኬሶ አሥ ሀይዼሴሰ ማቄንኬ ዬይድዎ ሀንተ ኬንጉወ ኣዴሦይ ቤሴ ሀይዼሴሰኮ።
59003001	ኑንዶ ነይሽቶ! ኤሩሴ ኑ ገረ ፌዴስቱሜ ገርድ ኬደይዴሴ ያአይ ያኡቴሰ ህ ኤሬ ግሸ ለገይ ህ ግዳፈ ኤሩሴሰ ማቄ ዎርዶፌ!
59003002	ኑ ኡድነ ለገ በሱነኮ ሀሌሴ ኑ ደንደኤ። ዜርየ ቤ ዬሴ ዜሬነ ሀሉወስ ኦኔን ዬሰአይኮ ዬ ኤስ ቤ ቶኬ ቤ ኩቼ ኡድ ቤ ገረ ኢታፈ ከፌሴ ደንደኤ ኡጸ አሡኮ።
59003003	ፈረዝት ኑሴ ኡ ዎሱቶሮሰ ኡ አሻከ ዋጸ ኑ ጌልሴቴኮ ኡ ገረይ ኩሜነ ኑ ዎርጌንኬ ሀሞሮሰ መሄሴ ኑ ደንደኤ።
59003004	ዬይድዎ መርከቤ ቤወይቴ! መርከቤይ አበን መለ ማቅስኔ ኦሰሥ አጌሡነ ኡርኡቴሰ ኤ ማዸኮን ዬ መርከቤ እሼ አሥ ኤሱነ ቤ ዱርኬ ኦዼ አበኮነኮ ቤ ዎርጌ ጎዶ ኤት ኤ ሀንጌ።
59003005	ዬይድዎ ቤ ሱንሡነ ሱንሡነ ዬሴ ኑ ገረ ግዳፈ ኡንጹሬይ ኦዼ ማቅስኔ መለ ሀንተነኮ ኤ ነሹቴ። ኦዼ ተመይ ለገ ዎረ ሙኔንኬ ገጹወይቴ።
59003006	ኡርጹሜይ ሀዴ ተመኬ ዬሴሰኮ። ቤ ሱንሡነ ሱንሡነ ዬሴ ኑ ገረ ግዳፈ ኬደይዴሴ ኢተነ ኩንዴሴሰኮ። ኑ አሤቶን ኡድ ኢስኮ ሀዴ ተመኬ አሥ ዬሶ ኩሜነ ኤ ሜጌ። ዬ ተመን ጋነሜ ተማፈኮ ኤ ቤንቴ።
59003007	ቤ ኦመነ ኦመነ ዬሴ ቦእታረ ከፍታረይ ዬይድዎ ሰሀ ገረነ ቤ ገዎነ ሀንጌስታረ ዋሳ ዬሴ ሜዽታረይ ቤ ኡድነ ቤሴ ኡ ዎሱቶሮንኬ መሄሱኮ አሥ ኤ ደንደኤ፥ መትንኮ ኤ ዬሴ።
59003008	ማቁወዬ ባከ ኡንጹሬ ኦኔን ጰንቄሴ ደንደኡወሶ። ከሤ ኤኩወሳረ ዎዼ ዸሌይ ኤሳከ ኩንዴሴሳረ ማቄ ኢተ በሱኮ።
59003009	ኑሴ አድየረ ላሣረ ማቄ ዎንቶ ዬ ኑ ኡርጹሜነኮ ኑ ገለቴ። ዬይድዎ ዎንቶይ ቤ ብሸኬ ሜዾ አሥተ ዬ ኤሱነኮ ኑ ኣጬ።
59003010	ዬ ብዝ ኑነነዎኮ ዎንቶ ኑ ገለቴ፥ አሤን ኑ ኣጬ። ኑንዶ ነይሽቶ፥ ዬይድ ማቄ ዎርጉሱወሶ።
59003011	ብዝ ቱልቶወፈ ሞዼ ዋሣረ ኢተ ዋሣረይ ኬሱወ ኤ ኬሴ?
59003012	ኑንዶ ነይሽቶ! ቤሌ�� ኣፌይ ጉልተ ከጹወ ኤ ከጼ? ዌይኔ ኣፌይ ቤሌሴ ከጹወ ኤ ከጼ? ዬይድዎ ኢተ ዋሳፈ ሞዼ ዋሤ ሾንቄሴ ደንደኡቱወሶ።
59003013	ህ ግዳፈ ኤረሣረ ገሠሣረ ማቄ አሥ ኦኔነ? ዬ ኤሰ ማቄ አሥ ገሡናረ ሼኖናረ ቤ ሀንቶ ሞዼ ሀንተ ዬስየ ቤ ዬሴ ዬሶ ሞዼቴነ ቤይሱወዬ።
59003014	ማቁወዬ ባከ ኢተ ዺዻረ ህ ቅኖሴዎ ከርዱትየረይ ህ ሙጹሮወ ዬሰአይኮ ህኑከ ገድ ነሹቶፍተ! ኣዴ ኤ ማቁሱኔ ዛዴኮ ህድ ህዶፍተ!
59003015	ዬ ኤስን ዬ ኤ ብሸ ገሡነ ዬሴ ኤረይ ሀ ሰሀኮፈ፥ አሡኮፈ፥ ጾዙኮፈ ባከ ዎንቶኮፈ ማቁወሶ።
59003016	ዺዻረ ቤ ቅኖሴዎ ከርዱትየረይ ዬሴ ጎዶ ኮይሳረ ኢተ ሀንታረኮ ኡድ ዬሰ።
59003017	ማቁወዬ ባከ ዎንቶይ እንጌ ገሡነ ዬሴ ኤረይ ቡሮነ ጌሹኮ። ፌደይ አስ ሞዼቴ ኤሄሰኮ፥ ፌደሴ መሤሰኮ፥ ሲኔሰኮ፥ ኡድ ዎገ አሤ ማሬሰኮ፥ ኤ ሀንተይ ኡድ ሞዼ ማቄሰኮ፥ አሤ ሸት ቤወሰኮ፥ አውሸ ኬንጉወሰኮ።
59003018	ነቆወረ ሞዼትየረይ ዬሶሮንኬ ሀንቴስት ሞዼቴ አይልኮ ግዜቴ ኣፌ ኡ ጵክሌ።
59004001	ህ ግዳከ ቶራረ ብርየረይ አየፈን ኤ ዮኔ? ዬ ኤስን ህ ሙጹሮወ ደርጉትየ ዬሴ አቾ መሦነ ኢተ ህ ጮልኤ ጮልኣፈ ዴንደሱነ ማቁወዬ?
59004002	ህ ዎርጌ አበኮ ዴጌሤይ ህኑምበ ኤ ኢሾ ጌዴኮ አሤ ህ ዎዼ። ኬደይስ ጮልእ ዴጌሤ ህ ዼዶይነ ህ ብሩሴ፥ ቶረ ህ ዴንሤ። ዎንቶ ህ ሽኡወ ግሸ ህ ዎርጌ አበኮ ዴጌሤሴ ደንደኡወይተኮ።
59004003	ዎንቶ ሽዸኮን ዬ ህ ሽዽ ዴጌሤ አበኮ ህ አቾ መሦ ገረ ፌይሼሼ ኢተ ጮልአነ ህ ሽኤ ግሸ ህ ሽኤሰ ዴጌሡወይተኮ።
59004004	ህኑኖ ዎንቶ ዸድ ፌዴ ዎንቶኮ ሀንዴሴስቶ(6)! ሀ ሰሀ ኤተስ ዎንቶ ኢለሤ ማቄሰ ኤሩወይቱወ? ኣዴዎኮ ሀ ሰሀ ኤሄ ዎርጌስ ኡድ ዎንቶሴ ኢለሡኮ ኤ ማቄ።
59004005	ሀይለ ፍሸሮወ ኦህስኔ «ዎንቶይ ኑከ ገዴሴ አያነይ ኤሱሴዎ ኑ ማቆሮንኬኮ ኬደይስ ኢተነዎ ኤ ዎርጌ» ዬይድ ኤ ህዶስ ምኬወ ህኑምበ ኤ ብሼ?
59004006	ዬይድ ኤ ማዸኮን ፍሸሮወ ኦህስኔ «ቤ ቅኖ ነሼ አሤ ዎንቶይ ኢሎኮ ኤ ኢሌ፥ ቤምበ ኡለይሴስተመ ቤ ኬንጌ መሦ ሞዼትየፈ ዴንደሱነ ኡሶ ሞዼ ኣፌነኮ ኤ ቤኔ» ዬይድ ኤ ህኔ ግሸ ዎንቶይ አሡሴ ኬንጌ ሞዼቴ መሦይ ኮስ ኮስኮ ኤ ሀንጌ።
59004007	ዬ ኤ ግሸ ዎንቶ አፈነ መት ኤሱሴ ዎሱቱወይቴ! ሁምበዬሴመ እንጸኡወይቴ፥ ህኑኮፈ ዸድኮ ኤ በኤ።
59004008	ዎንቶኮ ኡቁወይቴ፥ ዎንቶን ህኑኮ ኡቀኮ ኡቄ። ህኑኖ ጩበችቶ፥ ህ ኩቼ ጌሹወይቴ! ህኑኖ ለምእ መሦነ ሴኬ ሀንኬ ህኔስቶ፥ ህ ሙጹሮወፈ ኢተ በሴ ኦሡወይቴ!
59004009	ህ ገዋነ ኢተነ ህግሉወይቴ፥ ዱዙወይቴ፥ ዬኩወይቴ! ህ ሚች ዱዝየከ ህ መገን ኬደይዴሴ ህግልሳከ አርሡወይቴ!
59004010	ላሥ ቡሮ ዬኬ ህኑምበ ኡለይሱወይቴ! ኤስን ዎኬ ህኑምበ ኬደ ኬደኮ ኤ ህሴ።
59004011	ኑንዶ ነይሽቶ! ሴኬ ሀንኬ ዎለ ጉንጮፍተ። አሤ ጉንጬሽት ኦኦይኔ አሥ ገረ ያኤስት ዎገኮ ኡ ጉንጬ፥ ዎገ ገረኮ ኡ ያኤ። ዎገ ገረ ኔ ያአአይኬቴሴ ያአሤ ኔ ሱንጌሰ ባከ ዎገ ከተሴ ማቁወነኮ።
59004012	ዎገ ገደሳረ ያኤሳረይ ዎንቶዎኮ። ማሬሴን በይሴሴን ደንደኤስ ኤሰዎኮ። ህኔ ፌዴ አሥ ገረ ያኤ ኔን ኤስ ኦኔነ?
59004013	ሀቴን ስወይቴ! «ሀንዞኮ ኦኦይኔ ጉተኮ ፌዴ ዉዴ ሀንድ የሀ ብዝ ቤረ ኑ ዴጬ፥ ብዝ ብዝ አበኮ ዎመ ዘልአ ህስኔኮ ብሬ ኑ ለጉሴ» ዬይድ ህኔስቶ!
59004014	ፌቶ ጉተ ማቄ አበኮ ኤሩወይተኮ። ኤስ ህኑን አበነ? ብዝየ ቤንቶ ዬንየ ባተ ህኔ ሀዴ ሰሃፈ ኬሴ ሱሌኬ ዬሴሰ ማቁወይቱወ?
59004015	ዬይድ ህዬኮፈ ህዬ ህኑምበ ኤ ዎርጉሴስ «ላሥ መሦ ሞዼ ኤ ማቆአይኮወረ ኑ ዬሰአይኮወረ ሀ ኤሰ ማኮን ሴኤሰ ማኮን ኑ ሀንቴ» ዬይድ ህዬኮ ህኑምበ ኤ ዎርጉሴ።
59004016	ህኑንመይ ዬይድ ህየሼሸ ዸድኮ «ተንኮ ዬሰ» ዬይድ ህ ነሹቴ። ዬይድ ነሹቴይ ቤ ኡድነ ኢተኮ።
59004017	ዮነሴ ዬ ሞዼ ማቄ አበኮ ሀንቴ ኤ ዎርጉሴሰ ኤርስኔ ሀንቴ ዼቤይ ጩቦኮ ኤ ማቄ።
59005001	ህኑኖ ዎዱምቶ፥ ሀቴን ስወይቴ! ህ ገረ ዮኔ ኬደይዴሴ ኢተ መዸሴ «ኡ! ኡ! ኡ!» ህድ ኡወይቴ፥ ዬኩወይቴ!
59005002	ህ ዎዱንቴይ ቡዽኮ ባዴሴ ህ ማኦን ቆቀነይ(7) ሙዴሴሰኮ።
59005003	ህ ዎርቄን ህ ብሬን ዉቴሴሰኮ ኤ ማዼሴ። ዬ ዉሄኮ ህ ገረ አቶ ማቄሰ፥ ህኑምበን ሀዴ ተመኬኮ ኤ ሙኔ። ኣልጭረ ዎገሴ ጎኡወ ዎዱንቴ ጵክልኮ ህ ዬሴ።
59005004	ስወይቴ! ህ ገትየ ሀንታስቱሴ ዬ ህ ሀንቱሶ ኡ ገፈ ዎመ ሸሜ ህ ዼድኔኮ ኡ ኡዌ። ከሠ ጵክሌስት ኡወን ኦሰ ኬንጌ ዎንቶይ ሲድኮ ኤ ዬሴ።
59005005	ሰሀ ገረ ኦኬት ህኑምበዎ መጉሴሴ ህ ዎርዶሰ ኡድ ዴጌስ ሀዴ ሹፌሴ ዺቶ መይዶኬ ህኑምበ መሉስኮ ህ ዬሴ።
59005006	ግዞ አሥ ገረ ያዽኮ ህ ዬሴ፥ ኤሰን ዎዽኮ ህ ዬሴ። ኤስን ቤ ገረ መሄሴ ህ ዎርዶ በሴ ኦሶ ባሶ።
59005007	ዬቦ ኑንዶ ነይሽቶ! ላሥ ዮኔ ኣሎ ደንደኡወይቴ። ዎተነ አቄስት ቦኖይ እቶ ጌዴ ዮኔ እራፈ አይት ገበ እረይ ዮኔ መኮ ደንደእስኔ ሰሀይ ሞዼ ከሠ ኣፌ ከስ እንጌ ኣሎኮ ኡ ከኬ።
59005008	ህኑን ዬይድዎ ደንደኡወይቴ። ላሥ ዮዌይ ኡዽ ዬሴ ግሸ ህ ሙጹሮ ምንሡወይቴ!
59005009	ኑንዶ ነይሽቶ! ህ ገረ ኤ ያኡቴሱሜ ዎል ገረ ኡምቡ ኡምቡ ህዶፍተ! ቤወይቴ፥ ያኤስ ዮኔ ዎገይ ዮድ ኤልኮ ኤ ዬሴ።
59005010	ኑንዶ ነይሽቶ! ላሥ ሱንሡነ ኦህቸ ካየሥት ቤ ገረ ዮደ መዸ ደንደዽ ገርሶሰ ቤወይቴ።
59005011	ኤወ! «ደንደዽዎ ሚንደስት ሱዙቴሴሰኮ» ህድኮ ኑ ህኔ። ዮቤይ ወይድ ደንደዾንኬ ሲድኮ ህ ዬሴ። ዎንቶን ጌዴ ኤሱሴ ሀንቶ ሞዼ በሴ ኤረኮ ህ ኤሬ። ዎንቶይ ኬደይስ አሡሴ ህግሌሳረ ማሬሳረኮ።
59005012	ኑንዶ ነይሽቶ! ኡድሜ ቡሮ ህኑሴ ኦሄሴ ተ ዎርጌስ «ዎ አፈ ማቄ፥ ሀ ሰሀ ማቄ» ህድ ኦኦይኔ ፌዴ አበክቱነን ጫዾፍተ። ህ ዜሬይ ኣዴ ማቆአይኮ «ኣዴኮ» ህድ ህወይቴ! ዬይድዎ ዛዴ ኤ ማቆአይኮ «ዛዴኮ» ህድ ህወይቴ። ዬይድ ማቄ ኤ ዼበአይኮ ህ ገረ ያኡቶኮ ኤ ያኡቴ።
59005013	ህ ግዳፈ ኦኔን መዸይ ኤ ገረ ኤሎስ ዬሰአይኮ ዎንቶ ሽኡወዬ። መግየ ዬሴስን ዬሰአይኮ ዝንገሌነ ዎንቶ ገለቱወዬ።
59005014	ህ ግዳከ ሀርግየ ዬሴስ ኦኔን ዬሰአይኮ ዎንቶ ዘወ ጭምተ ቤኮ ጼይጉወዬ። ኡስን ላሥ ሱንሡነ ዬ ሀርገሤ ዘይቴነ ትሽ ኤ ግሸ ዎንቶ ሽኡወዬ።
59005015	«ዎንቶይ ሎሉሰኮ ሎሉሴ» ህድ ኣዴሥስኔ ሽኤይ ሀርገሤ ሎሉሰኮ ኤ ሎሉሴ። ላሥን ኤሰ ሀርግየፈ ዴንሠኮ ኤ ዴንሤ። ጩቦ ሀንት ኤ ዬሶን ኤ ጩቦይ «አቱወዬ» ህድኮ ኤ ህዩቴ።
59005016	ሀ ኤ ግሸ ህ ኬንጌ ጩብተ ዎል ቡሮ በዙወይቴ። ሀርግየፈ ህ ሎሎሮንኬን ዎሉሴ ሽኡወይቴ። ግዞ አሥ ሽኤይ ኦሰኮ ኤ ኬንጌ፥ ኦርጄ አበኮኮ ኤ ሀንቴ።
59005017	ኤላሴይ ኑንኬይዴሴ አሡኮ ኤ ማቅቸ። እረይ ሀ ሰሀ ገረ ቡኩወንኬ ዎንቶ ምንስ ኤ ሽዽኔ እረይ ሀይዝ ቤራረ በድየረ ሀ ሰሀ ገረ ቡኬ ኤ ዼዶ።
59005018	ሴኬን ኤ ቡኮሮንኬ ኤ ሽዽኔ አፋፈን እረይ ቡትኔ ሰሀን ሴኬ ከሠ ከሶ።
59005019	ኑንዶ ነይሽቶ! ህ ግዳፈ ብዝ አሥ ኣዴ ኦግየፈ ዸድ ኬሰኮ ፌደይ ሀንኬ ኣዴ ኦጌ ገረ መሆአይኮ
59005020	ጩበች ሀል ሀንግቾ ኦግየፈ ሀንኬ መተስ ሀይቦወፈ ቤ ማርዶንክየረ ለገ ጩቦወፈን ማሮ ቤ ዴጌሡሶንክየረ ኤሩወዬ።
60001001	ዬሱስ ክርስቶሰነ አንሡተሴ ማቄ ጴጽሮሴኮፈ። ጎዱት ጰንጾስየ፥ ገለትየ፥ ቀጰዶቅየ፥ እስየ፥ ቢቱንየ ሴየ ሀየ ቡዱት ዬሴ ዎንቶይ ጸርደሴስቱሴ ተ አንሤ ዎሶ።
60001002	አዴ ማቄ ዎንቶይ ህኑምበ ኤ ጸርዶስ ቡሮዎ «ዬይድ ማቁወዬ» ህድ ቤ ህዴቾንኬኮ። አያነ ጌሹነ ሀይለሥተኮ ህኑምበ ኤ መቶ። ዬይስ ኤ መቶስ ዬሱስ ክርስቶሰሴ ህ ዎሱቶሮንክየረ ኤ ሱሡነ ህ ጌዦሮንክየረኮ። ዎንቶይ አሡሴ ኬንጌ ሞዼ መሦወረ ሞዼትየረይ ህኑሴ ለጉወዬ።
60001003	ኑ ላሥ ዬሱስ ክርስቶሳዴ ማቄ ዎንቶይ ገለቱቱወዬ። ኬደይዴሴ ቤ ማሮወፈ ዴንደሱነ ሴኬ ዬሉት ክሌ አሤ ኑ ማቆሮንኬኮ ኑምበ ኤ መቶ። ሴኬ ዬሉቴነን ዬሱስ ክርስቶሰይ ሀይቦወፈ ዴንዶ ግሸ በዬሴ ደንደኡወ ጎቦኮ ኑ ኬንጌ።
60001004	ዬይድዎ አፋከ ኑሴ ገዱቴሴ በዬሴን ኢቴሴን ጭሜሴን ደንደኡወ ኤ እንጌ ተጎ ኑ ኤፎሮንኬኮ ኤ መቶ።
60001005	ዎንቶይ ኤሰ ህ ኣዴሤ ግሸ ሎሎ ህ ዴጌሦሮ ኣሎኮ ቤ ኦሰነ ህኑምበ ኤ ከኬ። ዬ ሎሎን ኣልጭረ ዎንቴኮ ኡድየዴሴ ኤ አዴይኔ።
60001006	ሀቴ ቤ ብሸነ ብሸነ ዬሴ ናኦይ ህ ገረ ዮዶሱነ ኦዼ ዎገሴ ህ ህግለኮን ዬ ህ ዴጌሤ ሎሎይ ዬሴ ግሸ መጉወይቴ።
60001007	ሀ ናኦይ ህ ገረ ኤ ዮዶስ ህ ኣዴሦይ ኣዴ ማቄንኬ ቤዬሱኮ። ባኔ ዎርቄይ ፌቶ ሞዽየረ ኢታረ ኤ ማቄንኬ ተማ ጌልኮ ኤ ኤሩቴ። ዬ ኤሱኬ ዎርቄሜን ገርዴሴ ኩሡቴሴ ህ ኣዴሦይ ናኡት ቤዩቴኮ ኤሰ ኤ ዎርጉሴ። ዬ ናኡት ቤዩቴሴ ህ ኣዴሦይ ዬሱስ ክርስቶሰይ ዮኔ ዎጋከ ገለተን ፉለን ኩሠንኮ ህኑሴ ኤ እንጌ።
60001008	ዬሱስ ክርስቶሰ ቤዶ በድኮ ህ ኤሄ። ሀቴን ኤሰ ቤዬ ዼደኮን ኣዴስኮ አሥ ዜርድ ኬሱወ ኬደይዴሴ መገነ ህ መጌ።
60001009	ዬ ኤስን ህ ሉቦሴ ሀይቦወፈ ማሮ ህ ዴጌሤ ግሸኮ። ዬ ማሮን ኤሱሜ ህስኔ ህ ኣዴሴቾሸኮ።
60001010	ዎንቶይ አሡሴ ቤ ኬንጌ መሦ ሞዼትየፈ ዴንስ ህኑምበ ኤ ማሬንኬኮ ቡሩስ ካየሥት ካዮ ኡ ዜርዴቸ። ዬ ማሮ ግሸን ሆስ ኬስ አርስ ኡ ቤቸ።
60001011	ኡሱካከ ዬቸ ክርስቶሰ አያነይ ክርስቶሰ ኤለ መዸ ግሻረ ዬ ኤ ጌዴ ኤ ዴጌሤ ኩሠ ግሻረ ዬ ኡስት ማቄሱሜ ቡሮ ኦህየኮ ኤ ዬቸ። ዬ ኤሰን ኡድ አን ዎጋካረ አበ ብሸናረ ኤ ማቄሰኮ ኤሬሴ ሆስ ኬስ ዎርግየ ኡ ዬቸ።
60001012	ዬ ካየሥት ኡ ዜርዴቾሽ ቤሴ ኤ ማዾ ባኔ ህኑሴ ኤ ማቄንኬኮ ኡሱሴ ዎንቶይ አዱሴቸ። ኡ ዜርዴቾሽን አፋፈ አንሡተ አያነ ጌሽ ኦሰነ ሞዼ ኦዶ ኦዱሳስት በዴነ ህኑሴ ሀቴ ኦሁትኮ ኤ ዬሴ። ዬ ኤሰ አፋሴ ዎሰሥትን አበ ኤ ማቄንኬ ኤሬሴ ጮልእየኮ ኡ ዬሴ።
60001013	ሀ ኤ ግሸ ህ ሙጹሮ ሀንተ ገረ መት ነቁቱወይቴ፥ ቃጼ ገሬ ባከ ዬሱወይቴ። ዬሱስ ክርስቶሰይ ዮኔ ዎንቴ ዎንቶይ አሡሴ ቤ ኬንጌ መሦ ሞዼትየፈ ዴንደሱነ ህኑሴ መሄሰ ብዝ ሙጹሮነ ጎቡወይቴ።
60001014	ዎንቶሴ ዎሱቴስተ ማቅችኔ ኤርዶ በድ ዬስኔ ቡሮ ኢተ ጮልእ ህ ሀንትቾንኬ ሀቴን ዬ ቡሮኬ ማዾፍተ።
60001015	ዬ ኤሱኮፈ ህኑምበ ጼይደ ዎንቶይ ሀይለ ማቄንኬ ዬስየ ህ ዬሴ ዬሶነ ኡድ ህኑንን ሀይለ ማቁወይቴ።
60001016	ዬ ኤስን «ተን ሀይለ ማቄ ግሸ ህኑንን ሀይለ ማቁወይቴ» ዬይድ ኤ ዲዙቴሴ ግሸኮ።
60001017	አሥ ኣፉሸ ቤዶ በዴስኔ ኦኔ ገረን ኤ ሀንቶ ሀንተኬ ያኤ ዎንቶ «አበዮ» ህድ ጼይጌሰ ህ ማዾ ጌዴ ሀ ሰሀ ገረ አርተሤ ማዽ ህ ዬሴ ኣሎ ዎንቶ ዠሼነ ዬሱወይቴ።
60001018	ህነድየጽ ገረፈ ህኑኮ ገርደ ጎኡወ ዬሶኮፈ ህ ዎዙቶስ ባኔ ብሬነ ኦኦይኔ ዎርቄነ ኤ ማዾ ባኔ
60001019	ሀዴ ሃሴ ኬንጉወ ጌሽ ዶር ሱሡኬ ዬሴ ኩሡቴሴ ክርስቶሰ ሱሡነ ኤ ማቄንኬ ኤረኮ ህ ኤሬ።
60001020	ኤ ጸሩቶስ ሀ ሰሀይ ሜዹቶ ባኔ ኤ ማቁሱኔ ሀቴ ኣልጭረ ቤራከ ህ ግሸኮ ኤ አዴይዶ።
60001021	ሀይቦወፈ ክርስቶሰ ዴንስ ኩሠ ኤሱሴ እንደ ዎንቶ ክርስቶሰ በዴነኮ ህ ኣዴሤ። ሀ ኤ ግሸ ህ ኣዴሤሳረ ህ ጎቤሳረይ ዎንቶኮ።
60001022	እንዶ ነይሽተ አውሸ ኬንጉወ ኦጌነ ህ ኤሆሮሰ ኣዴሴ ዎሱቴነ ህኑምበ ጌሽኮ ህ ዬሴ። ዮነሴ ኩሜ ህ ሙጹሮነ ህ ብዝ ብዝነ ሞዹስ ዎለ ኤሁወይቴ።
60001023	ሴኬ ህ ዬሉቶስ ባኔ አሡኮፈ ኤ ማዾ ባኔ በዬሴ ደንደኡወሱኮፈኮ። ዬ ኤስ ኤንአ ማዽ ኮሎ መክ ኣሎ ሚንድ ዬሴ ዎንቶ ከቶኮ።
60001024	ዬ ኤስን ሀይለ ፍሸሮወ «አሤይዶስ ሀዴ ማተኬ ዬሴሰኮ። ኤ ኩሠ ፉለን ኡድ ሀዴ ጉበ ፊሬኬ ዬሴሰኮ። ማተን ሜለኮ ሜሌ፥ ፊሬን ዸድ ጉፈኮ ኤ ጉኬ።
60001025	ዎንቶ ከቶመይ ኮሎ መክነ ሚንድኮ ኤ ዬሴ» ዬይድኮ ኤ ህኔ። ዬ ዎንቶ ከቶን ሀ ህኑሴ ኦሁተ ሞዼ ኦዶኮ።
60002001	ዮነሴ ኢቴቴን ኡድ፥ አሤ ቃሩሴን ኡድ፥ አውሸን፥ ዺዸን፥ ጉንጬን ኡድ ህ ገረፈ ኦሡወይቴ።
60002002	-
60002003	ላሥ ሞዼ ማቄሰ ኦዼነ ህ ቤዶ ጌዴ ሀቴ ዬሉተ ጸሄይ ዸንሤ ዸሜ ዎርጌንኬ ህ ቡሮ ገረ ዎንቶ ኦጌሴ ኤሩሴ ጌሼ ማዼሴ ኤረነ ድጭ ኩሜ ሎሎወከ ሀንድ ህ ኤሎሮንኬ ዬ ኤረ ኦርጄነ ዎርጉወይቴ።
60002004	ዬቦ፥ ኤንአ ሹቼ ማዼሴ ላሥ ዬሱሰኮ ኡቁወይቴ። ዬ ሹቼን አሥት ሃስ ደቶ፥ ዎንቶመይ ሀይ ጸርድ ኤ ኩሶ።
60002005	ህኑንን ሀዴ ኤንአ ሹችቱኬ ዎንቶ አያነነ ዱርኩት ኬጹቴሴ ኣዴነ ዎንቶ ዘወ ማቄሱኮ ህ ኬጹቴ። ሀ ኤ ብሸነኮ ዬሱስ ክርስቶሰ በዴነ ዎንቶ መጉሴ ኤ አያነነ ዱርኩት እንጉቴ ኣዴነ ካሸ ኤሱሴ ኡቁሴሴ ሀይሎንዴሴ ከህንተ ህ ማቄ።
60002006	ዬ ኤስን ሀይለ ፍሸሮወ «ሀይ፥ ሹች ዘወይ ኤኦሮንኬ መሄሰ ጸሩት ኩሡት ዬሴሰ፥ ዬ ሹቹኮ ተ ገዴ ጽዮኔ ከተማ። ኤሱነን ኣዴሤስ ኮሎነ ቦርሱወሶ» ህድ ህኔ ከቶይ ድዙትኮ ዬሴ።
60002007	ዮነሴ ኣዴሥየ ዬሴ ህኑን ሀ ሹቼ ኩሡቴሴ ሹቼ መትኮ ህ ቤኔ። ኣዴሡወስቱሴመ «ሹቹነ ኬጽቸሽት ሃስ ደቴቾ ሹች ሀዴ ቦሬይ ዘወ አይኬንኬ ዘወ አይኬ ሹቹኮ ኤ ማዾ።»
60002008	አስን «ሀ ሹች አሥተ ዹሙሴሰኮ፥ አሥተ ዹንድ ኦሌሰኮ ኤ ማዾ» ዬይድኮ ኤ ህዩቴቸ። ዎንቶ ከቶሴ ዎሱቴ ቤ ዼዶ ግሸ ኡ ዹሙቶ። ዬይድ ኡ ማቆሮንኬ ዎንቶ መሦኬኮ ኤ ማቅቸ።
60002009	ማቁወዬ ባከ ህኑን ጬንቻፈ ምጩሼ ቤ ፎእየ ህኑምበ ጼይደ ዎንቶ መለ ሀንተ ህ ኦዱሶሮንኬ ሀ ሰሀ ገረ ዬሴ አሥታፈ ጸሩቴሴ ኦመ፥ ካት ከህንተ፥ ሀይለ አሥተ፥ ዎንቶይ ቤሴ መቶስተኮ።
60002010	ህኑን ኦሎ ዎንቶ አሥተ ማቁወድኮ ህ ዬቸ፥ ሀቴመ ዎንቶ አሥተኮ ህ ማዾ። ኦሎ ማሩቶ በድኮ ህ ዬቸ፥ ሀቴመ ማሩትኮ ህ ዬሴ።
60002011	ተ ኤሄ ተ በድቶ! ሀ ሰሀ ገረ ቦርስታረ አርተሥታረ ማዽ ሀየ ህ ዬሱኔ ህ ሉቦ በይሴሴ ደርጉቴ አቾ ጮልአ ገረፈ ዸድ ህ ዘሮሮንኬ ህኑምበ ኦዴ ህድኮ ተ ሽኤ።
60002012	ኣዴሡወስት አበን ፌቶ «ኢተ ሀንቴስተኮ» ዬይድ ህኑምበ ኡ ጉንጮአይኮን ዎንቶይ ያኤሴ ዮኔ ዎንቴ ሞዼ ህ ሀንተ ቤድ ዎንቶ ኡ ኩሦሮንኬ ኡሳረ ዬስኔ ሞዼ ማዽ ዬሱወይቴ።
60002013	ላሥ ዬሱሰሜ ህስኔ አዴቶ ኬንጌ አሥተ ኡድ አፈነ መት ኡሱሴ ዎሱቱወይቴ፥ ካተጼይ አፈነ ዬስኔ አሄስተ ኡ ማቄ ግሸ ኡሱሴ ዎሱቱወይቴ።
60002014	ካት ኦሞነ አሄስት ኢተ ሀንቴስት ገረ ያኤሴ ሞዼ ሀንቴስተ ነሼሼ ካት አዴቶ ኡሱሴ እንዴሴስተ ኡ ማቄ ግሸ ኡሱሴ ዎሱቱወይቴ።
60002015	ዬ ኤስን ሞዼ ህ ሀንተነ ኤሩወ ሙይት ኤርዶ በድ ቤ ዜሬሰ ዸድ ምክ ኡ ህዮሮንኬ ህ መሆሮስ ዎንቶ መሦኮ።
60002016	ዎንቶ ማለ ማዽ ሸዎ ህ ኬሶንኬ ዬሱወይቴ ባከ ዬ ሸዎ ኬሴ ጎይንድ ኢቴቴ ፈሽ ሀንቶፍተ።
60002017	አሥተን ኡድ ኩሡወይቴ፥ ኣዴሤ እንዶ ነይሽተን ኤሁወይቴ፥ ዎንቶን ዠሹወይቴ፥ ካቴን ኩሡወይቴ።
60002018	ህኑኖ ማልቶ፥ ህ ላሥተ አፈነ መት ኡሱሴ ኩሠነ ዎሱቱወይቴ። ህ ዎሱቴስን ሞዽቱሳረ መዹንሡወስቱሳረዎ ኤ ማዾ ባኔ ዤቼሽቱሳረኮ።
60002019	ዬ ኤስን አሥ ኤሰ «ሞዼኮ ኤ ሀንቶ» ህድ ህኔስ ቤ ሀንቶ ባ ሀንተነ ዎንቶሜ ህስኔ ደንደዽ መዸ ኤ ኤኩሱኔኮ።
60002020	ኢተ ህ ሀንትኔ ህኑምበ ዱሩሱኔ ደንደዸኮ አበ ዎመው ህ ዴጌሤ? ማቄ ባ ሞዼ ሀንተ ህ ሀንቶሱነ ህኑምበ ዱሩሱኔ ህ ደንደዸኮ ዎንቶይ ህኑምበ «ሞዼኮ ኡ ሀንቶ» ዬይድኮ ኤ ህኔ።
60002021	ህ ጼይጉቶስ ሞዼ ሀንተ ሀንት መዸ ኤፌሱኮ። ዬ ኤስን ህኑሜይስኔ መዸ ኤተ ክርስቶሰይ ወይድ ዬሴሴ ህኑምበ ኤ ዎርጉሴንኬ ቤይስኮ ኤ ዬሴ። ኤ ሀንዶ ኦጌነን ሀንጉወይቴ።
60002022	ክርስቶሰይ አበ ጩቦን ሀንቶ ባሶ። ቤ ኑነነ ዛዴ ዜርድ ኤሩወሶ።
60002023	ኡ ጨሹሹኔን መት ጨሾ ባሶ። መዸ ኤክስኔ ግዞ ያኤ ዎንቶሴ ቤምበ ገርስ ኤ እንዶሰ ባከ ኡሶ ከሾ ባሶ።
60002024	ጩቦ ን ሀንቱወንኬ ሀዴ ሀይዼሴ አሡኬ ጩቦኮፈ ሸሁት ግዜቴነ ን ዬሶሮሰኮ ክርስቶሰይ ቤሴ ቤ ገረ ን ጩቦ እድ ሱሥ ምሥ ገረ ኤ ሱጹቶ። ዬ ኤ መደነኮ ህ ሎሎ።
60002025	ዬ ኤስን ህኑንን ሀዴ ቤ ኦጌ ሀለ ዶርቱኬ ባድኮ ህ ዬቸ፥ ሀቴመ ህኑምበ ዬንጌስ ገራረ ከኬስ ገራረ ማዽኮ ህ ዬሴ።
60003001	ዬይድዎ እንዶወጽቶ፥ ህ አድየጽተ አፈነ መት ኡሱሴ ዎሱቱወይቴ። ዬ ኤሱኬ ፌቶ ዎንቶ ከቶሴ ዎሱቱወ አድት ዬሰኮን ህ ዜርዶ ባኔኮ ህ ዬሶ ቤድ ዎንቶኮ ማቄሴ ኡ ደንደኤ።
60003002	ኡ ማቄስን ጌሼ ማዽ ዬሴ ህ ዬሶወረ አሤ ኩሤ ህ ዬሶወረ ቤዬነኮ።
60003003	ህ ብሸ ሞዼቴይ ቅኖ ሜዹሴነ፥ ዎርቄ ህ ገረ ሴሌናረ ኩሡቴሴ ማኦ ማዽ ዉዴ በዴነ ቤንቴ ዋሬናረ ማዾፌ።
60003004	ህ ዋሬይ ዎንቶ ቡሮ ኦርጄ ዎመ ኬንጌሰ በዬሴ ደንደኡወ ሼኖናረ ደጽ ህዬናረ ዘወነሴ ማቁወዬ።
60003005	ዬ ኤስን ኦሎ ቤ ጎቦ ዎንቶ ገረ ገዴቸ ሀይለ ማቅቸ እንዶወጽት ኡ ዋርቾሽ ቤ አድየጽተ አፈነ መት ኡሱሴ ዎሱቴነኮ ኤ ማቅቸ።
60003006	ኡ ዎሱትቾሽን ሳረይ አብረሃሜሴ «ተ ላሦ!» ህድ ህስኔ ዎሱትቾንኬኮ። ህኑንን ህ አዴይ አበን መተኮ ዠሼ ባከ ሞዼ ማቄ አበኮ ሀንተአይኮ እ ነይሽተኮ ህ ማቄ።
60003007	ህኑኖ አድቶ! ዎንቶ ህ ሽኤስ ዹሙቴሱሜ ህ እንዶወጽቱሴ መሡወይቴ። ህኑሜ ገፈ ሜዾ ኡ ማቄ ግሻረ ዎንቶይ አሡሴ ቤ ኬንጌ መሦ ሞዼትየፈ ዴንስ እንጌ ዬሶ ህኑናረ ኡ ዴጌሦሮ ግሻረ ኡሶ ኩሡወይቴ።
60003008	ተ አልሴሜ ቡሮ፥ ህ ኡድነዎ ህ ብዝ ብዝነ ዎለ ኩንድ ዬሱወይቴ፥ ዎሉሴ መሡወይቴ፥ እንዶ ነይሽት ዎለ ኤሄንኬ ዎለ ኤሁወይቴ፥ ዎሉሴ ህግሌሳረ ህኑምበ ኡለይሴሳረ ማቁወይቴ።
60003009	አሥት ኢተ ህኑሴ ኡ ሀንተአይኮ ሴኬ ኤ ጎዶወ ኢተ መቶፍተ፥ ኡ ጨሸአይኮ ሴኬ መት ጨሾፍተ። ህኑን ጼይጉቶስ ሱሴ ኤፌሴ ኤ ማቄ ግሸ ዬይስ መሄኮፈ ሱዙወይቴ።
60003010	ሀይለ ፍሸሮወ «መገነ ዬሴሳረ ሞዼቴነ ዬሴሳረ ዎርጌስ ቤ ኡርጹሜነ ኢተ ቤ ዜሩወንክየረ ቤ ኑነነ ቤ ቃሩሱወንክየረ ብየ ከኩወዬ።
60003011	ኢታፈን ዸድ ዘሩወዬ፥ ሞዼቴን ሀንቱወዬ፥ ፌድታረ ዎልኮ ሞዼቴነ ዬሴሴ ዎርጉወዬ፥ ከርዱቱወዬ።
60003012	ዬ ኤስን ዎንቶይ ቤ ኣፌነ ግዝተኮ ኤ ቤኔ፥ ቤ ወሼነ ኡ ሽኤሰኮ ኤ ሲኔ። ኢተ ሀንቴስት ገረመ ሁለነኮ ኤ ቤኔ» ዬይድኮ ኤ ህኔ።
60003013	ሞዼ ሀንቴሴ ኦሴይድ ህ ከርዱተኮ ህኑምበ መዹንሤስ ኦኔነ?
60003014	ግዞ ሀንተ ሀንታ መዻ ጌሌሰ ማቆ ሂደኮ ፌቶ ሱዙቴሴሰኮ ህ ማቄ። አሥት ከሾ ዠሾፍተ፥ ሆዶፍተ።
60003015	ክርስቶሰ ህ ሙጹሮወ ላሤ መት ኩሡወይቴ፥ ጎብየ ህ ዬሴ ጎቦ ግሸ ህኑምበ ኦይጬሽቱሴ ኡድ ሴኬ መሄሴ ኡድ ዎጋከ ነቁቴሴስተ ማቁወይቴ።
60003016	ኡሱሴን ህ መሄሰ ሼኖናረ አሤ ኩሤናረ መሁወይቴ። ክርስቶሳረ ህ ዬሴ ዬሶ ሞዼቴነ ህ ገረ ኢተ ዜሬስት ዬሰአይኮ ዬ ቤ ዜርዶ ዜሬነ ኡ ቦርሶሮንኬ ህ ሙጹሮወ «ኢተኮ ኔ ሀንቴ» ዬይድ ህኔሰ ኬንጉወሰ ዬሱወይቴ።
60003017	ዬ ኤስን ዎንቶ መሦይ መዻ ህ ጌሎሮንኬ ኤ ማዸኮ ህኑሴ ኤ ብሼሽ ሞዼ ሀንተ ሀንት ባከ ኢተ ሀንተ ሀንት መዻ ህ ጌለኮ ብሹወሾ።
60003018	ክርስቶሰይ ዎንቶኮ ኑምበ ኡቁሴሴ ቤሴ ግዞ ማቅስኔ ግዜቴ ኬንጉወ ኑሜ ኑ ጩቦ ግሸ ሴኬ ቤ ለኩወሰ ብዝየዎ ኤ ሀይዾ። አሤ ቤ ማቄሱነ ኤ ሀይዾ፥ አያነ ቤ ማቄሱነ ዴንድ ኤንአ ኤ ማዾ።
60003019	ሀይዽ ቱፌ ጎዶወ ዬሴስቱኮ አያነ ቤ ማቄሱነኮ ሀንድ ሞዼ ኦዶ ኤ ኦቶ።
60003020	ዬ ቱፌ ጎዶወ ዬቸሽት ኦሎ ኖሄይ መርከቤ ኬጹሱኔ ዎንቶይ «ታኮ ማቆኮ ኡ ማቄ» ህድ ደንደዽ ከትኔ ዎሱቴ እንጸዼቸሽተኮ። መርከብየ ጌል በይሶ ዋሳፈ አታስት ኡ ታቦይ ኦዼ ማቄ ሀዙፍ ጌርተዎኮ።
60003021	ዬ ዋሥን ሀቴ ህኑምበ ሎሉሴ ጽንቀቴ ብሸኮ። ጽንቀቴይ አጹመ ቤ ገረፈ ሾት ኦሤ ኤ ማዾ ባኔ ዎንቶይ ቤምበ ማሬቴ ጌዤሼ ቤ ሙጹሮነ ዬሴሴ ዎንቶ ሽኤኮ። ጽንቀቴይ ኤ ሎሉሴስ ዬሱስ ክርስቶሰይ ሀይቦወፈ ዴንዶሱነኮ።
60003022	ኤስን አፋ ሀንድኮ ዎንቶ ኦሽች በዴ ኩሠ ጎዶወ ኤ ዬሴ። አፋሴ ዎሰሥተን ማቄ አዴቶ ኬንጌስትን አፈነ ኦሰ ኬንጌስትን ኡድ ኤ ኦሞ ማዽኮ ኡ ዬሴ።
60004001	ክርስቶሰይ አሤ ማዽ መዻ ጌሎንኬ ህኑንን መዻ ጌሌሴ ግጹቴሴሰ ማቁወይቴ። ዬ ኤስን ሀ ሰሀ ገረ ዬስኔ መዻ ጌለስ ጩቦ ሀንቴ ዸድኮ ኤ ዬሴ።
60004002	ሀ ኤ ጌዴ ሴኬ ሀ ሰሀ ገረ ቤ ዬሴ ዎገ ኣሎ ሀዴ አሥ መሦኬ ኢተ ጮልአ ሀንቴሴ ኤ ማዾ ባኔ ዎንቶ መሦኬ ሀንቴሱኮ ኤ ዬሴ።
60004003	ዬ ኤስን ዎንቶ ኣዴሡወስት ሀንቴንኬ ፌቶነ ሴፉሴ ለጌቶ ሀንተነ፥ ኢተ አቾ ጮልአነ፥ ኡሽ ጎዤነ፥ ምዮይ ኡሽ ዬሴ ጎዶ ጵክሉት ቃጼ ገርስ ኡሽ ሴፉሴሰ ሀንቴነ፥ ዎንቶ ማቁወ ዎንቶ ደርሴ ኦጌነ ኩሤነ ዬ ኤሰ ብሼሽተ ሀንት ህ ገርሶ ቤርት ኤለኮ ኤ ኤሌ።
60004004	ዬ ኤ ብሸ ኢተ ዬሱወ ኡሳረ ዎልኮ ኬስ ህ ጌሉወ ግሸኮ ኡ ቡሮ ኤ ባኔ፥ ህኑምበ ኡ ጨሼ።
60004005	ማቁወዬ ባከ ኤንአ ዬሴስት ገራረ ሀይዸስት ገራረ ያኤሴ ነቁቴሴ ያአሥ ቡሮ ኡዽኮ ዬ ኤ ብሸ ዬሶሴ ኦይጩት ኤ ኡተ መሄ ኡሶ ኤ ዎርጉሴ።
60004006	ዬ ኤ ግሸ ሀይዸስቱሴን አቶ በዴስኔ ሞዼ ኦዶይ ኤ ኦሁቶስ ዬ ኤ ብሸይ ኦኔ ገረ ቤ ያኡቴንኬ ኡ አቾ ገረን ያኡቶኮ ኤ ያኡቴ፥ ቤ አያነነመ ዎንቶይ ዬሴንኬኮ ዬሶ ዴጌስ ኡ ዬሴ።
60004007	ዮነሴ ሀይ ኡድ በስ ኣልጭረይ ኤልኮ ኤ ዬሴ። ዎንቶ ሽኤሴ ህ ደንደኦሮንኬ ህኑምበ ኤርዴሴሰ ማዽ ቃጼ ገሬ ባከ ዬሱወይቴ።
60004008	ኤሀይ ለገ ጩቦ ኢቼ ግሸ ኡድ በሱሜ ኬደይስ ህ ብዝ ብዝነ ዎለ ኤሁወይቴ።
60004009	ኡምቡ ኡምቡ ህዶ በድ ዬስኔ ዎለ ህ ዘዋ ዘዋ ሞኩወይቴ።
60004010	ዎንቶይ አሡሴ ቤ ኬንጌ መሦ ሞዼትየፈ ዴንስ አሡሴ ኤ እንዴሴ ቤ ብሸነ ብሸነ ዬሴ እንጎ ሀዴ ሞዹስ አይኬ አሡኬ ህኑንን ሞዹስ አይት ህ ብዝ ብዝነ ህ ኤቴሴ እንጎኬ ዎለ መሩወይቴ።
60004011	ዎንቶ ከቶ ኦሄስ ኦኔን ዎንቶይ ቤሴ ኤሱካነ ኦሄሰ ማቄንኬ ገጽስኔ ኦሁወዬ። ዎንቶ ዘዋ መሬስ ኦኔን ቤሴ ኤ እንጌ ኦሰነ መሩወዬ። ዎንቶይ ዬሱስ ክርስቶሰ በዴነ ዬንየ ኡድ በሱነኮ ኤ ገለቱቴ። ኩሠን አዴቶን ኮሎ መክነ ኤሱሴ ማቁወዬ። አሜን።
60004012	ተ ኤሄ ተ በድቶ! ሀዴ ተመኬ ሜጌ ኢተ ዴጾ መዸይ ህኑምበ ናዽ ቤዬሴ ህ ገረ ዮሱኔ ሎሱቶ ባ ክሌ አበኮይ ሀዴ ህ ገረ ዮዶሰ መት ዱኤይዶፍተ።
60004013	ክርስቶሰይ ቤ ኩሠ ፉለነ ዮኔ ዎንቴ ኦርጄነ ህ መጎሮንኬ ኤ መዸ ሸሀሤ ህ ማዾ ግሸ ፌቶ ኬደይስ መጉወይቴ።
60004014	ክርስቶሰ ሱንሥ ግሸ ጨሹቴሴሰ ህ ማቆአይኮ ኩሠ ፉለ ኬንጌ ዎንቶ አያነይ ህ ገረ ኡቴ ግሸ ሞዹስ መጉወይቴ።
60004015	ኦኔን ህኑካፈ መዻ ጌለአይኮ አሤ ዎዽ፥ ከይስ፥ ኢተ ሀንት ኦኦይኔ ምኬ አሥ ዜርየ ጌል መዸ ቤ ገረ ቤነ ኤ ኦዶሱነ ማዾፌ።
60004016	ክርስቶሰ ኤ ኣዴሶ ግሸ መዸይ ኤ ገረ ኤሌስ ዬሰኮ ክርስቶሰ ሱንሥ ኤ ገረ ጼይጉቶ ግሸ ዎንቶ ገለቱወዬ ባከ ቦርሶፌ።
60004017	ዬ ኤስን ያአይ ያኡቴ ዎገይ ኤልኮ ኤ ዬሴ። ቡሮነ ዎንቶይ ያኤስ ቤ ዘወ አሥት ገረኮ። ህኔ ያአይ ቡሮነ ኑካነ ያኡቴ አይኬሰ ኤ ማቆአይኮ ዎንቶ ሞዼ ኦዶሴ ዎሱቱወስት አልሶይ ዋን ኤ ህኔ?
60004018	ፍሸሮወ ኦህስኔ «ግዞ አሥ ሀይቦወፈ ማሩቴሴ ደንደኤስ ፌቶ መዸነ ኤ ማቆአይኮ ዎንቶ ዠሹወሽታረ ጩበችታረይ ህኔ ዋን ህተሚኔ?» ዬይድኮ ኤ ህኔ።
60004019	ሀ ኤ ግሸ ዎንቶ መሦኬ መዻ ጌሌ አሥት ቤ ጎዶፈ አርቱወ ሜዸ ዎንቶሴ ኦዴ ህስኔ ቤምበ እንድ ሞዼ ሀንተ ቤ ቡሮ ገረ ኮስ ኮስ ሀንቱወዬ።
60005001	ሀቴ ህኑካ ዬሴ ዎንቶ ዘወ ጭምቱሴ «ኦሴይወይቴ!» ህድኮ ተ ህኔ። ተንን ህኑኬይድ ዎንቶ ዘወሴ ጭመኮ፥ ዬይድዎ ክርስቶሰ ገረ ዮደ መዸ ኦዱሴሳረ ቡሮ ገረ አዴይኔሱሴ ኤ ኩሠ ፉለ ሸሀሣረኮ።
60005002	ኡ ገረ ህ ማጌቴሴ ዎንቶ አሥተ ከኩወይቴ። ሀ አሥተ ህ ከኬስ «ሀ ጭሞንቴ ተን ዎርጉወሶ» ህድ ህዶ በዴስኔ ዎንቶይ ኤሄንኬ ኤወ ህዬነ ማቁወዬ። ሚዤ ዴጌሤሜ ህስኔ ሴኬ ሀንኬ ህዬነ ኤ ማዾ ባኔ ዎንቶሴ ሀንቴሴ ህ ኬንጌ ኬደይዴሴ ኤሃፈ ዴንደሱነ ማቁወዬ።
60005003	ኦዴ ህስኔ ህኑሴ እንጉቴሴ አሥት ሞዼ ህ ሀንቴ ሀንተ ቤድ ሀንቶሮንኬ ማቁወይቴ ባከ ኡ ገረ አዴቶ ቤይሴነ ማዾፌ።
60005004	ዬይስ ሀንተአይኮ ዬመሥቱሴ አፈነ ማገ ማቄ ዬመሥ ዮኔንየከ ኩሡቴሴ ኢቱወ ሞሬኮ ህ ኤኬ።
60005005	ዬይድዎ ህኑኖ ሙልቶ፥ ጭምተ አፈነ መት ኡሱሴ ዎሱቱወይቴ። ህ ኡድነ ዬኬ ህኑምበ ኡለ ህስ ዎልኮ ዬሱወይቴ። ዬ ኤስን «ቤ ቅኖ ነሼ አሤ ዎንቶይ ኢሎኮ ኤ ኢሌ፥ ቤምበ ኡለይሴስተመ ቤ ኬንጌ መሦ ሞዼትየፈ ዴንደሱነ ኡሶ ሞዼ ኣፌነኮ ኤ ቤኔ» ዬይድ ኤ ህዩቶንኬኮ።
60005006	ዮነሴ ዎንቶይ «ዬይድ ማቁወዬ» ህድ ቤ ህዴሴ ዎጋከ ህኑምበ ዎኬ ኬደ ኬደ ኤ ህሶሮሰ ኦሰሥ ኤ ኩቼ ኦሞ ህኑምበ ኡለይሱወይቴ።
60005007	ኤስ ህኑሴ መሤ ግሸ ህ መዹንዶ በስተ ኡድ ኤ ገረ ደኩወይቴ።
60005008	ቃጼ ገሬ ባከ ዬሱወይቴ፥ ብርኩወይቴ። ህ ኢለሥ ሁምበዬይ ሀዴ ቤ ሙኔሰ ዎርድ ገኤ ገርመኬኮ ሴኬ ሀንኬ ኤ ሀንቴ።
60005009	ሀ ሰሀ ገረ ኡድ ዬሴ ህንንዶ ነይሽ ገረን ዬ ኤ ብሸ መዸይ ኤ ዮኔንኬ ኤርስኔ ኣዴሦነ ሚንድ ህ ኢለሤ እንጸኡወይቴ።
60005010	አሡሴ ፌቶ መሦ ሞዼቴ ኬንጌ ዎንቶይ ክርስቶሰ በዴነኮ ኮሎ መክነ ኤ ኩሠ ፉለ ሸሀሤ ህ ማቆሮንኬ ህኑምበ ኤ ጼይዶ። ኦዼ ዎገሴ መዻ ህ ጌሎ ጌዴ ህኑምበ ሴኬ መት ኤ ኦሱሴ፥ ኤ ገጉሴ፥ ምንስን ኤ ኤሴ።
60005011	ኮሎ መክነ ኡድ በስ ገረ ኦሰይ ኤሱሴ ማቁወዬ። አሜን።
60005012	ሀ ኤሰ ህኑሴ ተ ኦቶንኬ ዲዘስ ኑንዶ ነእ ስልዋኖሴኮ። ኤስን «ሴኬ ሀንኬ አርቱወሰኮ» ህድ ተ ህኔሰኮ። ኦዼነ ተ ዲዞስን ህኑምበ ምንሤሳረ ዎንቶይ አሡሴ ኬንጌ መሦ ሞዼቴይ ኣዴዎ ሞዼ ኤ ማቄንኬ አዱሴሳረኮ። ዬ ኤ ሞዼቴ መሦነ ሚንድ ኤኡወይቴ።
60005013	ህኑኬ ጸሩት በብሎንየ(8) ዬሴ ዎንቶ ዘወሥት ህኑምበ «ሞዽየ ህ ዬሴ?» ህድኮ ኡ ህኔ። ተ ዬሌ መርቆሴን «ሞዽየ ህ ዬሴ?» ህድኮ ሰዎ ህኑሴ ኤ ኡቁሴ።
60005014	እንዶ ነይሹኬይስ ዎለ ሙጽ ዎለ ሰዉሱወይቴ። ክርስቶሳረ ብዞ ማዼሴ ህ ኡድሴ ዎንቶ ሞዼቴይ ማቁወዬ።
61001001	ዬሱስ ክርስቶሰ ማላረ ኤሱነ አንሡተሳረ ማቄ ስሞኔይድ ህዩቴ ጴጽሮሴኮፈ። ኑ ዎንቶወረ ኑ ሎሉሴሳረ ማቄ ዬሱስ ክርስቶሰ ግዜቴነ ኑን ኣዴሶንኬ ኩሠ ኣዴሦ ኡ ኣዴሦሮንኬ ዎንቶይ መቶስቱሴ ተ አንሤ ዎሶ።
61001002	ዎንቶወረ ኑ ላሥ ዬሱሳረይ አሡሴ ኬንጌ መሦ ሞዼትየረ ኤሃረይ ህኑሴ ለጉወዬ። ዎንቶወረ ኑ ላሥ ዬሱሳረ ህ ኤሮርሰ ማሆኮ ኤ ማሄ።
61001003	ቤ ኩሠ ፉለናረ ኬደይዴሴ ሞዼ ቤ ማቄሱናረ ኑምበ ጼይደ ዎንቶ ኑ ኤርዶ ኦጌነ ኤሰ ኩሥስኔ ዬሴሴ ኑ ደንደኦሮንኬ ዎንቶ ቤ ማቄ ግሸ ቤ ኬንጌ ኦሰነ ኡድ አበኮ ኑሴ እንድኮ ኤ ዬሴ።
61001004	ዬ ኦጌነን ቤ ጎቡሴቾሸ ኩሡቴሴሳረ መላረ ማቄ ጎቦ ኑሴ ኤ እንዶ። ዬ ኤሱነ ኢተ ጮልኣፈ ዴንደሱነ ሀ ሰሀ ገረ ዬሴ ማቁወ ዬሶ ኦግየፈ ቱልጽኮ ዎንቶ ዎንቱንቴይ ኑ በካነ ኤ ቤንቴ።
61001005	ፌቶ ኤ ግሸ ኦሴይድ ከርዱት ህ ኣዴሦ ገረ ሞዼ ማቄ፥ ሞዼ ማቄ ገረ ኤረ፥
61001006	ኤረ ገረ ቤ ቅኔ ከፌ፥ ቤ ቅኔ ከፌ ገረ ሚንድ ደንደኤ፥ ሚንድ ደንደኤ ገረ ዎንቶ ዠሼ፥
61001007	ዎንቶ ዠሼ ገረ ህንንዶ ነይሹሼ ህግሌ፥ ህንንዶ ነይሹሼ ህግሌ ገረ ኤሀ ህ ኮሶሮንኬኮ ህኑምበ ኤ ኦይጬ።
61001008	ዬንጽነ ኦሴይድ ድጬሸ ህ ማዸኮ ህኑን ኑ ላሥ ዬሱስ ክርስቶሰኮ ህ ኤሬሰ ባከ ጎኡወስታረ ኣፌ ከጹወስታረ ማቁወይተኮ።
61001009	ሀ ኦሁተሱነ ዬሱወ አሥመይ ዘረ ዬሴሰ ቤዬሴ ደንደኡወሰ ኦኦይኔ በልአኮ። ቡሮ ቤ ኬንግቾ ጩቦወፈ ቤ ጌዦሸን ቦትኮ ኤ ዬሴ።
61001010	ዮነሴ ኑንዶ ነይሽቶ! ህ ጼይጉቶሳረ ህ ጸሩቶሳረይ ሚሞሮንኬ ቡሮሜ ገርስ ኦሴይወይቴ። ዬ ኤስን ዬንጽ አበክተ መሆአይኮ ፌቶ ዹሙቱወይተኮ።
61001011	ዬይድዎ ዬ ኤሱነኮ ኑ ላሤን ኑምበ ሎሉሰሴን ማቄ ዬሱስ ክርስቶሰ ካቴቶወ ህ ጌሌ ኦጌይ ኩሜነ ዶኡት ነቁት ዬሱኔ ህ ዴጌሤ። ዬ ካቴቶይ ኮሎ መክነ ዬሴሰኮ።
61001012	ፌቶ ዬ ዜርተ ኤርድኮ ህ ዬሴ፥ ህ አይቶ ኣዴ ገረን ኦሴይድኮ ህ ዬሴ። ዬይድ ኤ ማዸኮን ዬ ኡስተ ኡድ ዎገ ሴኬ ህኑምበ መሡሴሴ ተን ገኩወሶ።
61001013	ሀ ሰሀ ገረ ተ ዬሴ ኣሎ ሀ ኤሰ ህ መሦሮንኬ ህኑምበ ብርኩሴይ ተምበ ዎርጉሴሰ ኤ ማቄንኬኮ ተ መሤ።
61001014	ኑ ላሥ ዬሱስ ክርስቶሰይ ታሴ አዱሶንኬ ሀ ሰሀ ገረፈ ሀይቦነ ኡኬነ ተ ሸሁቴንኬ ኤረኮ ተ ኤሬ።
61001015	ሀይዽ ህ ገረፈ ተ ሸሁቶ ጌዴ ኡድ ዎገ ሀ ኡስተ መሤሴ ህ ደንደኦሮንኬኮ ኦሴየ ተ ዬሴ።
61001016	ኑ ላሥ ዬሱስ ክርስቶሰ ኦሰ ግሻረ ኤ ዮዌ ግሻረ ህኑሴ ኑ ኦቶንየከ ኑሴ ኤ ኩሠ ፉለ ኑ ኣፌነ ቤድ ባከ አሥ ኤረነ ኦሁተ መመኮ አይት ማቁወሶ።
61001017	«ተ ኤሄ ተ ዬሌይ ሀ ኤሰኮ፥ ኤሱነ መገኮ ተ መጌ» ዬይድ ህኔ ከቶይ መለ ኩሠ ፉለ ኬንጌስ ገረፈ ስንቶንየ ዬ አዴ ማቄ ዎንቶኮፈ ገለታረ ኩሠ ፉላረ ኤትኮ ኤ ዬሴ።
61001018	ዬይድ ህኔ ከቶይ አፋፈ ስንቶንየ ሀይለ ማቄ በከ ገረ ኤሳረ ዎልኮ ዬስኔ ኑንኮ ኑሴ ሲደ።
61001019	ዬ ኤሱነ ካየሥት ኦቶሰ ቡሮሜ ገርስ ኤርድኮ ኑ ዬሴ። ሰሀይ ዎንቶሮ ኣሎዋረ ህ ሙጹሮወከ ዎንተሶ በከልቸይ ኬሶሮ ኣሎዋረ ጬንቻከ ፈቅየ ዬሴ ፈቄ ገረ ህ መሦ ህ ገዴንኬ ዬ ኤ ገረ ህ መሦ ህ ገደኮ «ሞዼኮ ህ ሀንቶ» ህድ ህዮኮ።
61001020	ኡድሜ ቡሮ ህኑምበ ኤሬ ኤ ዎርጉሴስ ሀይለ ፍሸሮወ ዲዙት ዬሴ ካየሥት ኦቶሰ ኦኔን ቤሴ ቤ ቅኖ መሦነ ብርቼሼ ኤ ደንደኡወንኬኮ።
61001021	ዬ ኤስን ካዮይ ዎንቶይ አንሶ አሥት አያነ ጌሹነ ዱርኩት ኡ ዜርዶሰ ባከ ፌቶ አሥ መሦነ ዜሩተሴ ማቁወሶ።
61002001	ካዮይ ኡድ ዎንቶኮፈ ማቁሱኔ ዛዴ ካየሥት ኦሎ እስረኤለሥት ግዳ ቤ ዬቾንኬ ህ ግዳከን ዛዴ ኤሩንሤ ኤሩሴስት ዴንደኮ ኡ ዴንዴ። ኡስን ብየ ዎዜቸ ላሤ «ኑን ኤሰ ኤሩወንጽኮ» ህድ ቤ ህዮሮ ኣሎ በይሶ ኦጌ ኣንጌ ዛዴ ኤሩንሡኮ ኣችያነ ኡ ጌልሴ። ዬ ኤሱነን ቤ ገረ መሡቶ ባ በይሶኮ ኡ ኦኔ።
61002002	ለግት ኡ ጌዴ ሀንድ ቦርሱሴ ሀንተ ኡ ሀንቴ። ኡ ሀንቶ ሀንተ ግሸ ኣዴ ኦጌይ ኤ ጨሹቴ።
61002003	ዬ ዛዴ ኤሩንሤ ኤሩሴስት ሀቡ ሀቡ ህኔስተ ማዽ ቤ ገረፈ ዛዴ ዜሬ ሜዽ ህ ገረፈ ብየ ጎኤ ሚዤ ኡ ጵክሌ። ኦሎወፈ አይት ዎንቶይ ኡ ገረ ያኤሴ ነቁትኮ ኤ ዬሴ፥ ኡሶ በይሴሴን ጌሁወሶ።
61002004	ዎንቶይ አፋ ዬችኔ ጩቦ ሀንተ ዎሰሥተ ሰንሰለተነ ቱፉት ሸነ ጬንቻከ ያአ ዎንተይ ኤሎሮ ኣሎ ኡ ከፎሮሰ ጋነምየ ኤ ደቶሰ ባከ ኡሱሴ ዤርዶ ባሶ።
61002005	ዬይድዎ ዎንቶይ ጩበችት ኤ ገረ ዬቾ ሰሀ ገረ በይሶ ዋሤ ኦስኔ ኤ ገዴሴ ግዜቴ ግሸ ኦህቸ ኖሄ ፌዴ ላፍ ጌርታረ ኤ ማርዶሰ ባከ ቡሮ ዬቸ ሰሀሴ ዤርዶ ባሶ።
61002006	አስ ዎንቶይ ሶዶሜ ከተማረ ገሞረ ከተማረ ሙቆ ኡ ማቆሮ ኣሎ ተመነ ኡሶ ሜድ ያዽኮ ጩቦ ሀንቴስት ኡሱኬ ያኡቴሰ ኤ ቤይሶ።
61002007	ኢተ አሥት ሀንትቾ ቦርሱሴ ሀንተነ ህግልስኔ ዬቸ ግዞ አሤ ማቅቸ ሎጼ የሀፈ ኤ ማርዶ።
61002008	ዬ ግዞ አሤ ማቅቸሽ ኡ ግዳ ዬስኔ ዬ ኢተ ኡ ሀንተ ቤስንየረ ሲስንየረ ዎንተነ ዎንተነ ኦርጄነ ቤሴ ኤ ህግልቸ።
61002009	ዮነሴ ሃንጽ ማዸኮን ዎንቶይ ብየ ዠሼሽት ገረ ዮኔ ናኦወፈ ዋንስ ኡሶ ቤ ኬሴሳረ ጩበችት ገረ ቤ ያኤ ዎንተይ ኤሎሮ ኣሎን ዋንስ መዹንሥስኔ ኡሶ ገድ ቤ ኤሉሴሳረ ኤረኮ ኤ ኤሬ።
61002010	ፌቶ ቱነ ቤ መሦወፈ ዴንደሱነ ቤ አቾይ ጮልኤሰ ሀንቴስታረ ዎንቶ አዴቶን ሃሴስታረ ያኤሱኮ ከት ኡሶ ኤ ኤሉሴ። ዬ ዛዴ ኤሩሴስት ናሴስታረ «ታ ባከ ፌደይ ባሶ» ህድ ህኔስታረኮ ኡ ማቄ። አፋ ዬስኔ ኩሠ ፉለ ኬንጌስተ ጨሼሼ ፌቶ ዠሹቱወሶ።
61002011	ማቁወዬ ባከ ዎንቶ ዎሰሥትን ኦሰናረ አዴቶናረ ዛዴ ኤሩሴስቱሜ ገሬሰ ማዸኮን ዎንቶ ቡሮ ዬ ኩሠ ፉለ ኬንጌስተ ጨሹቱወሶ።
61002012	ዬ ዛዴ ኤሩሴስት «ሀ ኤሰኮ» ህድ ቤ ኤርዶ ባ አበኮኮ ኡ ጨሼ። ኡስን ቦእተኮ ኡ ብሼ። ቦእት አሥ ኡሶ አበኮነ አይት ዎዾሮሰኮ ኡ ሜዹቴሴ፥ ቤ ሜዹቶንንኬዎ ዬሴ ከሄ ኬንጉወስተኮ። ኡስን ሀዴ ዬ ቦእት ባኔንኬኮ ኡ ባኔ።
61002013	ቤ ኢቴቴሴ ኡሱሴ ብሼ ኢቴቴ ዎመኮ ኡ ኤኬ። ዎንታከ ቤ አቾ ጮልአ ዶዡሼሼ ሴኬ ሀንኬ ዶንግስኔኮ «ሀ ኤስ ኑሴ መገኮ» ህድ ኡ ህኔ። ዬ ኡስትን ደርሴስታረ ሴፉሴስታረኮ። ሞዼ ብሽ ህኑናረ ዎልኮ ብዝ ተቶወ ኡትስኔ ኡስ ቤምበ ቃሩሴ ቤ አቾነ ኡድ ዎጋ መጌስተኮ።
61002014	ኡስ ጩቦን ዸጉወስተ ቤ ቤኔስታረ ኡድ ለጌቴሴ ዎርጌ አሥተኮ። ሚንዶ ባ አሥተን ኡ ቃሩሴ። ኡ ሎሴሴስ ሀቡ ሀቡ ህዬኮ። ዬ ኡስትን ኣጩቴሴ አሥተኮ።
61002015	ግዞ ኦጌ ዸድኮ ኡ ዬሴ። ቦሶሬ ዬሌ ባላሜ ኦግያነ ሀንድኮ ኤ ሀንቶንኬ ሀንት ኡ ሀሎ። ባላሜይ ኢተ ሀንተ ሀንት ሚዤ ዴጌሤሴ ኤሄ አሡኮ ኤ ማቅቸ።
61002016	ቤ ሀንቶ ጩቦ ግሸ ሙሩትኮ ኤ ዬሴ። ዜሬ ኤሩወዴቸ ሀሬይ አሡኬ ዜርድ ዬ ካየሥ ጎዠል ሀንተ ኤ ሀንቱወንኬ ኤ መቶ።
61002017	ዬ ዛዴ ኤሩሴስት ሀዴ ዋሤ ኤሳፈ ሾንቅቾይኔ ሜለ ጎዶኬ ዬሴስተኮ። ዬይድዎ ኬደይዴሴ አጌሡነ ኡርኡት ሀንጌ ዹመኬ ዬሴስተኮ። ዬ ኡስተ ሸነ ጬንቸኮ ከኬሰ።
61002018	ሀል ቤሴ ዬሴ ጌርት ግዳፈ ሀገ ኬስ ዴጮ ባ አሥተ ጎኡወ ዜሬ ኦርጄ ብሹሽ ዜሬነ ኢተ አቾ ጮልኣከ ኡ ጌሎሮንኬ ኡሶ ቤኮ ኡ ጎቼ።
61002019	ቤሴ ጩቦ ማለ ማቅስኔኮ «ሸዎኮ ህ ኬሴ» ህድ ህስኔ ኡ ጎቡሴ። አሥ ብየ ኢሽ ቤ ኦሞ መታሱሴ ኤ ማለኮ።
61002020	ኑ ላሤን ኑምበ ሎሉሰሴን ማቄ ዬሱስ ክርስቶሰ ኤሬነ ሀ ሰሀ ቱናፈ ቤ ኬሶ ጌዴ ሀንኬ ማዽ ዬ ኢቴትየ ጌል ኡ ኢቹተኮ ዬ ቡሮ ኡ ዬሶሜ ጌዴ ኡ ዬሶይ ኢቴሴሰኮ ኤ ማቄ።
61002021	አሥ ግዞ ማዽ ዬሶሮንኬ ዎንቶይ አሡሴ ኦቶሰ ሲድ ቤ ኤቶ ጌዴ ቤሴ እንጉተ ሀይለ ዎሶወፈ ሀንኬ ማቄኮፈ ዬ ኤሰ ፌቶ ቡሮ ኤሬ ኡ ዼዴሰኮ ኡሱሴ ብሸኮ ኤ ብሽቸ።
61002022	«ከነይ ሴኬ ቤ ጮሼቾሻከ ኤ ማቄ» ዬይድዎ «ግርሜይ ቤ ሾሁቶ ጌዴ ሀንኬ ማዽኮ ዾቅየ ኤ አንደሬ» ዬይድ ኤ መመኩቴንኬ ዬ መመኮይ ኣዴ ማዽ ኡ ገረ ኤልኮ ኤ ዬሴ።
61003001	ተ ኤሄ ተ በድቶ! ሀ ህኑሴ ተ ዲዞስ ለኮ ዎሶኮ። ሀ ለምእ ዎሶ ህኑሴ ተ ዲዞስ ሃንጽ ዜርተ መሥስኔ ግዞ ሙጹሮ ህ ኬሞሮንኬ ህኑምበ ብርኩሴሱኮ።
61003002	ኦሎ ሀይለ ማቄ ካየሥት ዜርዶ ከቶወረ ህኑሴ ማቄ አንሡታስት በዴነ ኦሁተ ኑምበ ሎሉሰ ላሥ ዎሶወረ ህ መሦሮሰኮ ተ ዎርጌ።
61003003	ኡድ በሱሜ ቡሮነ ህኑምበ ኤሬ ኤ ዎርጉሴስ ኣልጭረ ዎጋከ ዻዴስተኮ ዮኔሰ። ኡስን ኣዴ ዜሬ ገረ ኡ ዻዴ፥ ቤ አቾ ጮልአነን ኡ ሀንቴ።
61003004	ዬ ኡስትን «ላሥ ‹ዮተኮ ተ ዮኔ› ህድ ጎቡሶ በድየ ኤ ዬቸ? ህኔ አይ ኤ ዬሴ ኤ ዮዶስ? ኑወድየጽት ሀይዽኮ ኡ ዬሴ። ኡድ አበኮይ ሜዹቶሰፈ አይት ሀንዞ ኣሎ ሀይ ዬይድዎኮ ኤ ዬሴ» ህድኮ ኡ ህኔ።
61003005	ዬ ጌርት ኦሎ አፋረ ሰሃረይ ዎንቶ ከቶነ ሜዹቶሰ «ዬ ኤሰ ኑን ኤሩወንጽኮ» ህድኮ ኡ ህኔ። ሰሀይ ዋሳፈ አዳ ኬሶንክየረ ዋሥ ግደ ኤ ዬሴንክየረ ቤንት ኤሬ ኡ እንጸኤ።
61003006	ዬንየ ዬቸ ሰሀ ዎንቶይ ለገ ዋሤ ኦድ ኤሱነ ኤ በይሶ።
61003007	ዬ ዎንቶ ከቶነ ሀቴ ዬሴ ሰሃረ አፋረይ ጩበችት ባኔ ያአ ዎንቴ መኮ ተመነ በዬሱኮ ከፉት ኡ ዶጌ።
61003008	ተ ኤሄ ተ በድቶ! ህኑንመይ ላሥ በድየ ብዝ ዎንቴይ ሀዴ ኩመ ቤረኬ ኩመ ቤረይ ሀዴ ብዝ ዎንቴኬ ማቄሰ ሀ ብዝ ዜሬ ቦቶፍተ።
61003009	ብዝ ብዝ አሥቱሴ ኤ ብሼንኬ ላሥ ቤ ጎቡሴቾ ጎቦ ዸድ ማቁወሶ ሀቴ ኣሎ ኤ ዶዶስ። አሥ ኡድ ቤ ጩቦ ዸድ ማቆሮንኬ ባከ ኦኔን ባኔሰ ቤ ዎርጉወ ግሸኮ ህ ግሸ ደንዸዽ ኤ ዶጌ።
61003010	ላሥ ዮኔ ዎንተመይ ሀዴ ከይሶኬኮ ዴዸ ኤ ዮኔ። ዬ ዎንቴ አፈይ ኦርጄ ከቶነኮ ኤ ባኔ፥ አፋ ዬሴ ሜዾይ ኡድ ተመነ ሜጉት ኡ ሀሼ። ሀ ሰሃረ ኤ በከ ዬሴሳረይ ኡድ ኤ ሜጉቴ።
61003011	ዮነሴ፥ ኡድ አበኮይ ሀ ኤ ብሸነ ባኔሰ ኤ ማዾ ጌዴ ህኔ ህኑን ሀይሎንቴናረ ዎንቶ ዠሼናረ ዬሴይ ዋንድ ህኑሴ ኤ ብሹዋኔ?
61003012	አስ ዎንቶ ዎንተይ ዮኔሰ ሰዘነ ከኬስታረ ኡኬነ ኤ ዮዎሮንኬ ሀንተ ሀንቴስታረ ማቁወይቴ። ዬ ዎንቴን አፈይ ተመነ ሜጉትኮ ኤ ባኔ፥ አፋሴ ሜዾይ ኡድ ተመ ምቸነኮ ኡ ሀሼ።
61003013	ኑንመይ ክሌ ሰሃረ አፋረኮ ኑምበ ኤ ጎቡሴቾንኬ ኑ ከኬ። ዬ ኤስን ኡድ አበኮይ ግዞ ማዽ ዎንቶ መሦኬ ዬሴ ጎዶኮ።
61003014	ዮነሴ፥ ተ ኤሄ ተ በድቶ፥ ሀ ኤስ ኡድ ማቄ ዎንተ ከክስኔ ሞዼቴነ ሃሴ ኬንጉወ ጌሼ ማዽ ህ ዬሱኔ ላሥ ህኑምበ ዴጌሦሮንኬ ኦሴይድ ሀንቱወይቴ።
61003015	ኑ ላሥ ደንደዽ ኤ ዶዴሴስ አሥት ሎሎሮሰ ኤ ማቄንኬ ገጹወይቴ። ኤሁቴሴ ኒንዶ ነእ ጰውሎሴይ ቤሴ ኤ እንጉቶ ኤረኬይስ ህኑሴ ኤ ዲዞስ ሀ ኤ ግሸኮ ኤ ማቅቸ።
61003016	ኤስ ዲዝ ቤ አንሶ ዎሱወ ኡድ ሀ ኤሱሱኮ ዬይስ ኤ ዲዞ። ኤ ዲዞስ ግደን ብዝ ብዝ አሡሴ ጌሌሴ ደንደኡቱወ ዜርተኮ ዬሰ። ኤረ ኬንጉወ ሴኬ ሀንኬ ህኔስት ፌዴ ሀይለ ፍሸርተ ቤ ዶሙሴንኬኮ ሀ ዜርተን ኡ ዶሙሴ። ዬ ኤ ብሸ ሀንተኮ ኡሶ በይሴሰ።
61003017	ዮነሴ ተ ኤሄ ተ በድቶ፥ ህኑንመይ ሀ ኤሰ ቡሩስ ህ ኤርዴሴ ግሸ ኢተ ጌርት ሀል ዬቾ ሀልየ ጌል ሚንድ ህ ኤዼቾ ጎዶወፈ ህ ኡንጉወንኬ ህኑምበ ነዽ ከኩወይቴ።
61003018	ዬ ኤሱኮፈ ኑ ላሤን ኑምበ ሎሉሰሴን ማቄ ዬሱስ ክርስቶሰይ ህኑሴ ቤ ኬንጌ መሦ ሞዼትየፈ ዴንስ ህኑካ ኤ ሀንቴሱናረ ኤሰ ኤሬናረ ድጩወይቴ። ሀቴን ማቄ ኮሎ መክ ኣሎ ኤሱሴ ኩሠ ፉለይ ማቁወዬ። አሜን።
62001001	ህኑሴ ኑ ኦዱሴስ ቡሮወፈዎ ዬቸ ዬሶ እንጌ ከቶ ግሸኮ። ዬ ኤስን ኑ ሲዶሰ፥ ኑ ኣፌነ ኑ ቤዶሳረ ሞዹስ ቤድ ኑ ኩቼነ ኑ አይቶሳረኮ።
62001002	ዬ ዬሶን አዴይዶ፥ ኑን ዬ ኤሰን ቤድኮ ኑ ዬሴ። አቶ ማዽኮ ኤ ግሸ ኑ ዜሬ። አዴ ማቄ ዎንቶ በድየ ዬችኔ ኑሴ አዴይደ ኮሎ መክነ ዬሶሱኮ ህኑሴ ኑ ኦሄ።
62001003	ኑ ሲዶሳረ ኑ ቤዶሳረ ህኑሴ ኑ ኦዱሴስን ኑረ ዎል በዴ ህ ማቆሮሰኮ። ዎል በዴ ን ማቄስን አድየረ ኤ ዬሌ ዬሱስ ክርስቶሳረ ዎልኮኮ።
62001004	ኩሜ ሙጹሮነ ኬደይስ ኑ መጎሮሰኮ ሀ ኤሰ ህኑሴ ኑ ዲዜ።
62001005	«ዎንቶይ ፎኤኮ፥ ኤሱከ ኮሎነ ጬንቸይ ባሶ» ዬይድ ህኔ ዎሶኮ ኤሱኮፈ ኑ ሲዶ። ህኑሴ ኑ ዎሴስን ሀ ኤሰኮ።
62001006	«ዎንቶወረ ዎል በዴኮ ኑን» ዬይድ ህስኔ ጬንቻከ ሴኬ ሀንኬ ሀንተአይኮ ዛዶኮ ኑ ዛዴ። ኣዴ ሀንተ ገረ ፌይሹወንጽኮ ዬይድ ህዮኮ።
62001007	ዎንቶይ ፎእየ ዬሴንኬ ንንን ፎእየ ሴኬ ሀንኬ ሀንተኮ ን ብዝ ብዝነ ዎል በዴኮ ን ማቄ። ዬይድዎን ዎንቶ ዬሌ ዬሱሰ ሱሥ ጩቦወፈ ኡድኮ ኒ ኤ ጌሼ።
62001008	«ጩቦ ኬንጉወንጽኮ ኑን» ህድ ን ህዴሰኮ ንንኮ ኒነ ን ቃሩሴ፥ ኣዴይ ን ሙጹሮወ ባሶ።
62001009	ን ጩቦ ዎንቶ ቡሮ ን በዘኮ ዎንቶይ ኣደሣረ ግዞወረ ቤ ማቄ ግሸ ን ጩቦወፈኮ ንምበ ኤ ማሬ፥ ን ዶሜትየፈን ኡድኮ ኒ ግዙስ ኤ ጌሼ።
62001010	«ጩቦ ሀንቶባንጽኮ ኑን» ህድ ን ህደኮ ዎንቶኮ ዛደሤ ን መሄ። ኤ ከቶን ን ሙጹሮወ ባሶ።
62002001	ተ ነይሽቶ! ሀ ኤሰ ህኑሴ ተ ዲዜስ «ጩቦ ሀንቶፍተ!» ህድኮ። ሀልየ ኦኔን ጩቦ ሀንቴሰ ማዸኮ ኑወዴ በድየ ኑ ግሸ ኤዼሴሰኮ ኑ ኬንጌ። ዬ ኤስን ግዞ ማቄ ዬሱስ ክርስቶሰኮ።
62002002	ን ጩቦይ ኡጩት ኤ ባኔስ ኤሱነኮ። ን ጩቦዎ ማዾ በድ ኤ ዬሱኔ ሀ ሰሀ ገረ ዬሴ ኡድ አሥት ሀንቶ ጩቦይ ኤ ኡጩቴስ ኤሱነኮ።
62002003	«ዎንቶሱኮ ተን» ህድ ን ህኔስ ኣዴ ኤ ማቄንኬ ኤሱነ ን ኤሬስ ኤ ዎሶ ን ሀንቶ ጌዴኮ።
62002004	«ዎንቶሱኮ ተን» ህድ ህስኔ ኤ ዎሶ ሀንቱወስመይ ዛደሡኮ፥ ኣዴይ ኤ ሙጹሮዋከ ባሶ።
62002005	ዎንቶ ከቶሴ ዎሱቴ አሥ ኦኔን ዎንቶሴ ኤ ኬንጌ ኤሀይ ኣዴዎ ኩሜ ሙጹሮወፈኮ። ዎንቶወረ ብዞ ን ማቄስ ሀ ኤሱነኮ ኤ ኤሩቴ።
62002006	«ዎንቶወረ ብዞኮ ተን» ህድ ህኔ አሥ ዬሱሰይ ዬቾንኬኮ ዬሴ ኤሰ ኤ ዎርጉሴ።
62002007	ተ ኤሄ ተ በድቶ! ሀ ህኑሴ ተ ዲዜ ዎሶይ ቡሮወፈ አይት ህ ኤሬ ቡሮ ዎሶኮ ባከ ክሌ ዎሶ ማቁወሶ። ዬ ቡሮ ዎሶን ህ ሲዴቾ ከቶኮ።
62002008	አስ ክሌ ዎሶኮ ህኑሴ ተ ዲዜ። ዬ ኤስን ጬንቸይ ዸድ ገርድኔ ኣዴ ፎኤ ህድ ህዩቴ ፎኤይ ፎእየ ዬሴ ግሸኮ ክርስቶሰ ዬሱወካረ ህ ዬሱወካረ ኣዴ ማዽ ኤ ቤንቶ።
62002009	«ፎእየኮ ተ ዬሴ» ህድ ህስኔ ቤይንዶ ነይሽተ እንጸኤስ ኦኔን ሀቴን ጬንቻኮ ኤ ዬሴ።
62002010	ቤይንዶ ነይሼ ኤሄስ ኦኔን ፎእየኮ ኤ ዬሴ። ኤ ሙጹሮወከ ፌድት ዹሙቶሮንኬ አበን ባሶ።
62002011	ቤይንዶ ነይሼ እንጸኤስመይ ጬንቻኮ ኤ ዬሴ። ጬንቻኮ ሴኬ ሀንኬ ኤ ሀንቴ፥ ዬ ጬንቸይ ኤ ኣፌ በልአ መቴሴ ግሸ አየ ቤ ሀንጌሰ ኤሩወሶ።
62002012	ተ ነይሽቶ! ህ ጩቦይ ዬሱሰ ሱንሡነ «አቱወዬ» ህድ ኤ ህዩቶ ግሸኮ ሀ ኤሰ ህኑሴ ተ ዲዜ።
62002013	አድየጽቶ! ቡሮወፈ አይት ዬቸ ዎንቶ ኤርድ ህ ዬሴ ግሸኮ ሀ ኤሰ ህኑሴ ተ ዲዜ። ሙልቶ! ኢተ ማቄ ኤሰ(9) ህ ኢሾ ግሸኮ ሀ ኤሰ ህኑሴ ተ ዲዜ።
62002014	ነይሽቶ! አዴ ማቄ ዎንቶ ህ ኤርዴሴ ግሸኮ ሀ ኤሰ ህኑሴ ተ ዲዞ። አድየጽቶ! ቡሮወፈ አይት ዬሴ ዎንቶ ኤርድ ህ ዬሴ ግሸኮ ሀ ኤሰ ህኑሴ ተ ዲዞ። ሙልቶ! ኦሰሤ ህ ማቄ ግሸ ዎንቶ ከቶነ ህ ሚንዴሴ ግሻረ ኢተ ማቄ ኤሰ ህ ኢሼሼ ግሻረኮ ህኑሴ ሀ ኤሰ ተ ዲዞ።
62002015	ሀ ኢተ ሰሀን ማቄ ሀ ሰሀ ገረ ዬሴ ኢተ አበክተ ኤቶፍተ። ኦኔን ሀ ሰሀ ኤሀአይኮ አዴ ማቄ ዎንቶ ኤሁወሶ።
62002016	ሀ ሰሀ ገረ ዬሴ ሀ ሰሀ መሦን ቤ አቾ ጮልአ፥ ኣፌይ ቤዶ ሞዼ አበኮ ኡድ «ታሴ ኤ ማዸኮ» ህድ ጮልኣረ ቤ ዬሶነ ነሹትየረይ ኡድነ አዴኮፈ ማዾ በድ ኤ ዬሱኔ ሀ ሰሀኮፈኮ።
62002017	ሀ ሰሃረ አሥ ኤሱሴ ኬንጌ ጮልኣረይ ገሮኮ ኤ ገሬ፥ ዎንቶ መሦነ ሀንቴስመይ ኮሎ መክነኮ ኤ ዬሴ።
62002018	ነይሽቶ! ሀ ኤስ ኣልጭረ ዎገኮ። ሀ ኤሱሜ ቡሮ «ዛደሥ ክርስቶስ ዮኔሰ» ህድ ኤ ዜሩቴቾንኬ ፌቶ ሀይ ለገ ዛደሥ ክርስቶስተኮ ሀንዞ ዮዴሰ። ሀ ኤሱነኮ ኣልጭረ ዎገ ኤ ማቄሰ ን ኤሬ።
62002019	ሀ ኡስትን ኑካፈኮ ኡ ኬሶ። ኑካፈ ኬሱቶሴ ባከ ኑ በዴ ማቁወድኮ ኡ ዬቸ። ኑ በዴ ማዸኮ ኑረኮ ኦሴይድ ኡ ዬሳኔ፥ ኑካፈ ኡ ኬሶስ ኡሳፈ ብዝን ኑ በዴ ማቁወንኬ አዱሴሱኮ።
62002020	ህኑንመይ ሀይለ ማቄሱኮፈ ትሹትኮ ህ ዬሴ። ህ ኡድነን ኣዴ ኤረኮ ህ ኤሬ።
62002021	ኣዴን ሞዹስ ህ ኤሬ ግሻረ ዛዴይ ኣድየፈ ኬሱወሰ ህ ኤሬ ግሻረ ባከ ኣዴ ኤሩወይተኮ ህድ ማቁወሶ ህኑሴ ሀ ኤሰ ተ ዲዜስ።
62002022	ኦኔወ ዛደሥ? «ዬሱሰይ ሜስሄ ማቁወሶ» ህድ ህኔስ ዬ ኤሰኮ ዛደሥ። ዬ ኤስን « ‹አዴ› ህድ ህዩቴስ ዎንቶ አዴ ማቁወሶ፥ ‹ዬሌ› ህድ ህዩተስ ዎንቶ ዬሌ ማቁወሶ» ህድ ህኔስ ዬ ኤሰኮ ዛደሥ ክርስቶሰይ።
62002023	« ‹ኤ ዬሌ› ህድ ህዩቴስ ኤ ዬሌ ማቁወሶ» ህድ ህኔስ ኡድ አዴን እንጸአኮ ኤ እንጸኤ። ኤ ዬሌን «ኣዴ ኤ ዬሌኮ» ህድ ህኔስ አዴን ኤትኮ ኤ ዬሴ።
62002024	ቡሮነ ህ ሲዴቾሽ ህ ሙጹሮወ ዬሱወዬ። ዬ ኤስ ህኑካ ኤ ዬሶ ጌዴ አድየረ ዬልየረ ዎልኮ ህ ዬሶሮንኬ ማዽኮ ኤ ዬሴ።
62002025	ዬ ኤስን ክርስቶሰይ «ህኑሴ እንገኮ ተ እንጌ» ህድ ህዴቾ ኮሎ መክነ ዬሶይ ሀ ኤሰኮ።
62002026	ሀ ኤሰ ህኑሴ ተ ዲዜስ ህኑምበ ቃሩሴስት ዬሴ ግሸኮ።
62002027	ህኑን ክርስቶሰ ገረፈ ህ ኤቴሴ አያነ ጌሽ ህኑካ ዬሴ ግሸ ህኑሴ ፌዴ ኤሩሴሰ ዎርጉሱወሶ፥ አያነ ጌሹኮ ኡድ በሴ ህኑምበ ኤሩሴሰ። ኤ ኤሩሴስን ኣዴዎ ባከ ዛዴ ኤሩሱወሶ። ዬይስ ኤ ኤሩሶንኬዎ ክርስቶሳረ ብዞ ህ ማዼሴንኬ ሸሁቴ ባከ ዬሱወይቴ።
62002028	ዮነሴ ነይሽቶ! ክርስቶሰይ ዮኔንየከ ናስ ቦርሴ ባሰ ኤሰ ኑ ቤዮሮንኬ ኤሳረ ብዞ ህ ማዼሴንኬ ሸሁቴ ባሰ ዬሱወይቴ።
62002029	ክርስቶሰይ ግዞ ማቄንኬ ህ ኤረአይኮ ግዞ ሀንቴስ ኡድነ ዎንቶ ዬሌ ማቄንኬኮ ህ ኤሬ።
62003001	ቤወይቴ፥ ኤ ነይሼይድ ን ጼይጉቶሮንኬ አዴ ማቄ ዎንቶይ ዋኬይድ ኬደይዴሴ ኤሀነ ንምበ ኤ ኤቶሰ። ንን ኣዴዎ ኤ ነይሹኮ። ሀ ሰሀ አሥት ዎንቶ ቤ ኤርዶ ባ ግሸ ኤ ነይሼ ን ማቄንኬ ንምበን ኤሩወሶ።
62003002	ተ ኤሄ ተ በድቶ! ሀቴ ንን ዎንቶ ነይሽተኮ፥ ቡሮ ገረ አበ ን ብሼሽ አዳከ ኬሶ ባሶ። ማቄ ባ ክርስቶሰይ ዮኔንየከ ዋኬሴሰ ኤ ማቄንኬ ን ቤኔ ግሸ ኤሰ ን ብሼንኬ ኤረኮ ን ኤሬ።
62003003	ክርስቶሰነ ሀ ኤሰ ጎቤስ ኡድ ክርስቶሰይ ጌሼ ማቄንኬኮ ቤምበ ኤ ጌሼ።
62003004	ጩቦ ሀንቴይ ዎንቶ ዎገ ዎዱሴ ኤ ማቄ ግሸ ጩቦ ሀንቴስ ቤ ኡድነ ዎንቶ ዎገኮ ኤ ዎዱሴ።
62003005	ዬሱሰይ ጩቦ ኬንጉወሰ ማቅስኔ ጩቦ ኦሤሜ ኤ ዮዶንኬ ኤረኮ ህ ኤሬ።
62003006	ክርስቶሳረ ብዞ ማዽ ሸሁቴ ባሰ ዬሴስት ቤ ኡድነ ጩቦ ሀንትስኔ ዬሱወሶ። ጩቦ ሀንቴስትመይ ኡድነ ክርስቶሰ ቤዶ ባስታረ ኤርዶ ባስታረኮ።
62003007	ነይሽቶ! ኦኔን ህኑምበ ሀሉሤሱሜ ህኑምበ ከኩወይቴ። ክርስቶሰይ ግዞ ማቄንኬ ግዜቴ ሀንቴስ ኡድነ ግዞኮ።
62003008	ሁምበዬይ ቡሮወፈ አይት ጩቦ ኤ ሀንቴ ግሸ ጩቦ ሀቴስ ኡድነ ሁምበዬ ዬሌኮ። ዎንቶ ዬሌይ ዮዶስ ሁምበዬ ሀንተ ዎዱሴሱኮ።
62003009	ዎንቶ ዬሌ ማዼሴስ ዎንቶይ ገዴሴሰ ቤከ ቤ ኬንጌ ግሻረ ዎንቶኮፈ ቤ ዬሉቴሴ ግሻረ ጩቦ ሀንቱወሶ፥ ሀንቴሴን ደንደኡቱወሶ።
62003010	ግዞ ሀንተ ሀንቱወስ ኡድ ዎንቶ ዬሌ ማቁወሶ። ዬይድዎ ቤይንዶ ነይሼ ኤሁወስ ኡድነ ኤ ዬሌ ማቁወሶ። ዎንቶ ነይሻረ ሁምበዬ ነይሻረይ ሸሁት ኡ ኤሩቴስ ሀ ኤሱነኮ።
62003011	ቡሮወፈ አይት ን ሲዴቾ ዎሶይ «ሴኬ ሀንኬ ዎለ ኑ ኤሄሴ» ዬይድ ህኔሰኮ።
62003012	ቃኤሌኬ ማዾፉንጽ። ቃኤሌይ ሁምበዬ ዬሌ ማዽኮ ቤይንዶ ነኤ ኤ ዎዾ። አበ ግሸው ቤይንዶ ነኤ ኤ ዎዾ? ቤሴ ኤ ሀንተይ ኢተ ቤይንዶ ነእ ሀንተይ ግዞይድ ማቅቾ ግሸኮ።
62003013	ኑንዶ ነይሽቶ! ሀ ሰሀ አሥት ህኑምበ እንጸአይኮ ምጮፍተ።
62003014	ንን ኒንዶ ነይሽተ ን ኤሄ ግሸ ሀይቦወፈ ዬሱወ ን ፎቴሴሰ ኤረኮ ን ኤሬ። ቤይንዶ ነይሼ ኤሁወስ ሀይቦወኮ የሀ ኤ ዬሴ።
62003015	እንዶ ነይሻፈ እንጸኤስ ኡድነ አሤ ዎዸሱኮ። አሤ ዎዸስ ኦኔን ኮሎ መክነ ዬሶይ ኤ ሙጹሮወከ ባንኬ ኤረኮ ህ ኤሬ።
62003016	ኤሀይ አበ ማቄሰ ኤሱነ ኤሬሴ ን ደንደኤስ ዬሱሰይ ኒሜ ህስኔ ቤምበ ገርስ ኤ እንዶሱነኮ። ንን ኒንዶ ነይሹሜ ህስኔ ንምበ ገርስ ን እንጎሮሰኮ ኤ ዎርጉሴ።
62003017	ኦኔን ኬሜይ ኤ ኩችየ ዬሱኔ እንዶ ነይሻፈ ብዝ መዹንዴሴሰ ቤስኔ ህግሌ ኤ ዼደኮ «ዎንቶ ኤሀኮ ተ ኤሄ» ህድ ወይድ ህዬሴ ኤ ደንደኤ?
62003018	ተ ነይሽቶ! ኑነናረ ኦዶናረ ማዾ በድ ኤ ዬሱኔ ኣዴናረ ሀንተነ ቤይሴናረ ዎለ ኑ ኤሄሴ።
62003019	ዬይስ መቶይነኮ ኣዴኮፈ ን ማቄንኬ ን ኤሬ። ዎንቶ ቡሮ ዠሼ ባሰ ኡቄሴ ንምበ ን ኦሱሴስ ዬ ኤሱነኮ።
62003020	ን ሙጹሮይ ኢተ ን ሀንተነ ንምበ ያኤሰ ማዸኮን ዎንቶይ ን ሙጹሮሜ አፈነ ማቄንክየረ ኡድ አበኮ ኤ ኤሬንክየረ ኤዙወንጽኮ።
62003021	ተ ኤሄ ተ በድቶ! ን ሙጹሮይ ንምበ ያኡወሰ ማዸኮ ዎንቶ ቡሮ ናስኮ ን ኡቄ።
62003022	ዎንቶ ዎሶ ከኬሳረ ኤሰ መጉሴሴ ሀንቴሳረ ን ማቄ ግሸ ኤሰ ን ሽኤ በሴ ኡድኮ ን ኤኬ።
62003023	ዎንቶ ዎሶይ ኤ ዬሌ ማቄ ዬሱስ ክርስቶሰ ን ኣዴሦሮንክየረ ኤ ዎሶንኬ ሴኬ ሀንኬ ዎለ ን ኤሆሮንክየረኮ።
62003024	ዎንቶ ዎሶ ከኬስ ቤ ኡድነ ዎንቶወረ ብዞ ማዽኮ ኡ ዬሴ። ዎንቶን ኤሳከኮ ዬሴ። ዎንቶይ ኑካከ ዬሴሰ ኤሬሴ ኑ ደንደኤስ ኤ እንዶ አያነነኮ።
62004001	ተ ኤሄ ተ በድቶ! ሀ ሰሀ ገረ ዛዴ ካየሥት ዴንዴሴ ግሸ «ተን ዎንቶ አያነኮ ኬንጌ» ህድ ህኔስተ «ኣዴኮ» ህስኔ ኡድ ኤቶፍተ፥ ፌቶ ህ ኤኬሱሜ አያንት ዎንቶሴ ማቄንክየረ ኤ ማቁወንክየረ አርስ ቤድ ኤሩወይቴ።
62004002	ዬሱስ ክርስቶሰይ አሤ ማዽ ዮዶንኬ «ኣዴኮ» ህድ ህኔስት ኡድ ዎንቶ አያነነ ዴንድ ዜሬስተኮ። ዬ ኤሱነኮ ዎንቶ አያነኮፈ ዴንድ ዜሬስተ ሸት ህ ኤሬ።
62004003	ዬሱሰይ አሤ ማቄንኬ «ኣዴኮ» ህድ ህወ አሥ ኡድ ዎንቶ አያነነ ዴንድ ዜሬሰ ማቁቱወሶ። ዬ አያነይ «ዮተኮ ኤ ዮኔ» ህድ ህሱኔ ህ ሲዴቾ ክርስቶሰ ኢሌ አያነኮ። ፌቶ ሀንዞ ሀ ሰሀ ገረ ዬሰኮ ኤ ዬሴ።
62004004	ነይሽቶ! ህኑንመይ ዎንቶሱኮ፥ ህኑካ ዬሴ አያነይ ሀ ሰሀ ገረ ዬሴ አያነሜ ኤ ገሬ ግሸ ዛዴ ኤሩሴስተ ኢሽኮ ህ ዬሴ።
62004005	ኡስን ሀ ሰሃፈኮ፥ ሀ ሰሃፈ ቤ ማቄ ግሸ ኡ ዜሬስን ሀ ሰሀ መሦወፈኮ። ሀ ሰሀ አሥትን ኡሱሱኮ ሲኔ።
62004006	ኑንመይ ዎንቶሱኮ፥ ዎንቶ ኤሬስት ቤ ኡድነ ኒሴ ሲተኮ ኡ ሲኔ። ዎንቶሴ ማቁወስትመይ ኒሴ ስወሶ። ኣዴኮፈ ዮደ አያናረ ዛዴኮፈ ዮደ አያናረ ዬ ኤሱነኮ ሸት ን ኤሬ።
62004007	ተ ኤሄ ተ በድቶ! ኤሀይ ዎንቶኮፈ ኤ ማቄ ግሸ ሴኬ ሀንኬ ዎለ ን ኤሄሴ። ኤሀ ኬንጌስ ኡድነ ዎንቶ ዬሌኮ። ዎንቶን ኤረኮ ኤ ኤሬ።
62004008	ዎንቶይ ቤሴ ኤሀ ማቄ ግሸ ኤሀ ኬንጉወስ ቤ ኡድነ ዎንቶ ኤሩወሶ።
62004009	ኤ ዬሌ በዴነ ዬሶ ን ዴጌሦሮንኬኮ ብዝ ቤ ዬሌ ዎንቶይ ሀ ሰሀ ገረ ኤ አንሶ። ዬ ኤሱነኮ ዎንቶይ ቤ ኤሀይ ኣን ኣሎ ማቄንኬ ኑ ግዳ ኤ አዱሶ።
62004010	ኤሀይ ሀ ኤሰኮ። ኤሀይ ንን ዎንቶ ኤቶንኬ ማዾ በድ ኤ ዬሱኔ ዎንቶይ ኑምበ ቤሴዎ ቤ ኤቶሳረ ቤ ዬሌ ካሸ መት ኑ ጩቦ ኤ ኦሦሮሰ ኤ አንሶሳረይ ዬ ኤሰኮ ኤሀይ።
62004011	ተ ኤሄ ተ በድቶ! ዎንቶይ ንምበ ዬይስ ኤቶ ጌዴ ንንን ሴኬ ሀንኬ ዎለ ኤሄኮ ኤ ዎርጉሴ።
62004012	ዎንቶ ቤዴሴ አሥ ብዝን ባሶ። ሴኬ ሀንኬ ዎለ ን ኤቶ ጌዴ ዎንቶይ ኒካኮ ኤ ዬሴ። ኤ እንዶ ኤሀን ብዝ ሙጹሮነ ዎለ ን ኤሆሮንኬ መትኮ ኤ ዬሴ ዬይድ ህዮኮ።
62004013	ዎንቶወከ ን ዬሴንክየረ ኤስ ኒከ ዬሴንክየረ ኤሬሴ ን ደንደኤስ ዎንቶይ ኒሴ አያነ ጌሼ እንዶሱነኮ።
62004014	አዴይ ቤ ዬሌ ሀ ሰሀ ሀይቦወፈ ማሬሰ መት ኤ አንሶንኬ ቤድኮ ን ዬሴ፥ ዬ ኤሱሴን አቶ ማዽኮ ን ዜሬ።
62004015	ዬሱሰይ ዎንቶ ዬሌ ማቄንኬ አቴይኔ አሡሴ ኡድ ዎንቶይ ኤሳከኮ ዬሴ። ኤስን ዎንቶወከኮ ኤ ዬሴ።
62004016	ዬይድዎ ኑንን ዎንቶይ ኒሴ ኬንጌ ኤሀ ኤርድኮ ን ኣዴሤ። ዎንቶይ ኤሀኮ፥ ኤሀነ ዬሴ አሥ ዎንቶነኮ ኤ ዬሴ፥ ዎንቶን ኤሳከኮ ዬሴ።
62004017	ዬ ኦጌነ ብዝ ሙጹሮነ ን ኤሆሮንኬ መትኮ ኤ ዬሴ። ሀ ሰሀ ገረ ን ዬሴ ዬሶይ ሀዴ ክርስቶሰ ዬሶኬ ማቄ ግሸ ያአ ዎንቴ ኤ ቡሮ ኡቄሴ ናሰኮ ኑ ናሴ።
62004018	ብዝ ሙጹሮነ ኤሁቴ ኤሀይ ዠሼ ኬስ ኤ ኦሤሰ ባከ ኤሃከ ዠሼይ ባሶ። ዠሼይ ያኣረ ዎለ አይቴሴሰ ኤ ማቄ ግሸ ዠሸች ኤሀይ ብዝ ሙጹሮነ ማቁወሶ።
62004019	ንን ዎንቶ ኤሄስ ቡሮ ንምበ ኤ ኤቶ ግሸኮ።
62004020	«ዎንቶኮ ተ ኤሄ» ህድ ህስኔ ቤይንዶ ነኤ ቤይንዶ ቡሾ እንጸኤስ ዛደሡኮ። ቤየ ቤ ዬሴ ቤይንዶ ነኤ ቤይንዶ ቡሾ ኤሁወስ ወይስወ ቤ ቤወ ዎንቶ ኤሄሴ ኤ ደንደኤ?
62004021	ክርስቶሰይ ኒሴ እንዶ ዎሶይ «ዎንቶ ኤሄስ ቤይንዶ ነኤ ቤይንዶ ቡሾ ኤሄኮ ኤሰ ኤ ዎርጉሴ» ህድ ህኔሰኮ።
62005001	ዬሱሰይ ሜስሄ ማቄንኬ ኣዴኮ ህድ ህኔስት ኡድነ ዎንቶኮፈ ዬሉተስተኮ። ዬለ አዴን ኤተ አሥ ኡድ ኤ ዬሎ ዬሌን ኤሀኮ ኤ ኤሄ።
62005002	ዎንቶ ነይሼ ን ኤሄንኬ ኤሱነ ን ኤሬስ ዎንቶ ን ኤሁሱንየረ ኤ ዎሶ ን ሀንቱሱንየረኮ።
62005003	-
62005004	ዎንቶ ኤሄ ህድ ህዮይ ኤ ዎሶ ሀንቴኮ። ዎንቶኮፈ ዬሉተስት ኡድ ሀ ሰሀ ኡ ኢቼ ግሸ ኤ ዎሶ ሀንቴን መዹንሤሰ ማቁወሶ። ሀ ሰሀ ኤሱነ ን ኢቼሽ ን ኣዴሦነኮ።
62005005	ዬሱሰይ ዎንቶ ዬሌ ማቄንኬ ኣዴሤሰዎ ባከ ኦኔወ ሀ ሰሀ ኢቼሽ?
62005006	ዋሡናረ ሱሡናረ ዮደስ ዬሱስ ክርስቶሰኮ። ኤ ዮዶስን ዋሡናረ ሱሡናረ ባሰ ዋሡነዎ ማቁወሶ። አያነ ጌሽ ኣዴ ቤ ማቄ ግሸ ሀ ኤስ ኣዴ ማቄንኬኮ ኤ አቴይኔ።
62005007	ሀ ኤ ግሸ ሀይዝ አቶኮ ዬሰ።
62005008	ዬ ኡስን አያነ ጌሼ፥ ዋሤ፥ ሱሤ ህድ ህዮኮ። ዬ ሀይዙሴ ኡ አቶይ ብዝ ኑነዎኮ።
62005009	አሥ አቶ ኤፈኮ ን ኤኬ። ፌቶ ዎንቶ አቶን አሡሱሜ ገሮኮ ኤ ገሬ። ዬ ዎንቶ አቶይ ቤ ዬሌ ግሸ ኤ አቴይዶሰኮ።
62005010	ዎንቶ ዬሌ ኣዴሤስት ኡድ ቤ ሙጹሮወ አቶ ኬመኮ ኡ ኬንጌ። ኦኔን ዎንቶ ኣዴሡወስት ኡድ ዎንቶይ ቤ ዬሌሴ እንዶ አቶ ቤ ኣዴሶ ባ ግሸ ዎንቶ ዛደሤ መትኮ ኡ ዬሴ።
62005011	ዎንቶ አቶን ኒሴ ኮሎ መክነ ዬሶ ኤ እንዶሰኮ። ዬ ዬሶን ዬሴስ ኤ ዬሌ በዴነኮ።
62005012	ዎንቶ ዬሌ ኣዴሰስ ዬሶኮ ኤ ኬንጌ፥ ዎንቶ ዬሌ ኣዴሶ ባስ ዬሶ ኬንጉወሶ።
62005013	ዎንቶ ዬሌ ኣዴሤ ህኑሴ ሀ ኤሰ ኡድ ኤሱሜ ተ ዲዜስ ኮሎ መክነ ዬሶ ህ ኬንጌሰ ህ ኤሮሮሰኮ።
62005014	ዎንቶ መሦኬ አበ ኤ ማቆአይኬቴሴን ን ሽዸኮ ኤ ሲኔንኬ ኤዞ ኬንጉወንጽኮ።
62005015	«ዎንቶይ ሲተኮ ሲኔ» ህድ ን ህዶ ጌዴ ሀገ ሽእስኔ ን ሽኤ አበኮ ኡድነ ን ኤኬንኬ ኤረኮ ን ኤሬ።
62005016	ብዝ አሥ ኦኔን እንዶ ነኤ እንዶ ቡሾ ሀይቦሴ ኣንድ ኤሉሱወ ጩቦ ኤ ሀንቱሱኔ ቤተአይኮ ኤ ግሸ ሽኡወይቴ! ዎንቶን ሀይቦሴ ኣንድ ኤሉሱወ ጩቦ ሀንተ አሡሴ ዬሶ እንገኮ ኤ እንጌ። ፌደይ አስ ሀይቦሴ ኣንድ ኤሉሴ ጩቦይ ዬሰኮ ኤ ዬሴ። ዬ ኤ ብሸ ጩቦ ሀንቴሱሴ «ሽኡወይቴ» ህድ ተን ህወሶ።
62005017	ዶመ ሀንተይ ቤ ኡድነ ጩቦኮ፥ ማቁወዬ ባከ ሀይቦሴ ኣንድ ኤሉሱወ ጩቦይ ዬሰኮ ኤ ዬሴ።
62005018	ዎንቶኮፈ ዬሉተስ ቤ ኡድነ ጩቦ ሀንትስኔ ኤ ዬሱወንኬ ኤረኮ ን ኤሬ። ዬ ኤስን ዎንቶ ዬሌ ዬሱሰይ ከኬ ግሸ ኢተ ማቄ ሁምበዬይ ኤሰ ዶሉወሶ።
62005019	ኑን ዎንቶሴ ማቄንክየረ ንምበ ባሰ ሀ ሰሀይ ቤ ኡድነ ኢተ ማቄ ሁምበዬ አዴቶ ኦሞ ዬሴንክየረ ኤረኮ ን ኤሬ።
62005020	ዎንቶ ዬሌይ ዮዶንክየረ ኣዴ ማቄ ኤሰ ን ኤሮሮሰ ገሤ ኒሴ ኤ እንዶንክየረ ኤረኮ ን ኤሬ። አድየረ ብዞ ማዽኮ ኤሳረ ን ዬሴ። ኤስን ዎንቶ ዬሌ ዬሱስ ክርስቶሰኮ። ኣዴ «ዎንቶ» ህድ ህዩቴ ዎንቶወረ ኮሎ መክነ ዬሶወረይ ኤሰኮ።
62005021	ነይሽቶ! ዎንቶ ማቁወስተ ዎንቶ መት ኩሤኮፈ ህኑምበ ነዽ ከኩወይቴ።
63001001	ጭመ መቴሶ ተን ኣዴዎ ተ ኤሄ ዎንቶይ ጸርዴሴ ዘወይንዶሳረ እ ነይሹሻረኮ ሀ ዎሶ ተ ዲዜ። ህኑምበ ኤሄስ ታዎን ማዾ በድ ኤ ዬሱኔ ኣዴ ኤሬስት ቤ ኡድነኮ ህኑምበ ኡ ኤሄ።
63001002	ዬ ኣዴን ሀቴ ኒከ ዬሴሳረ ቡሮ ገረን ኒረ ኮሎ መክ ኣሎ ዬሴሳረኮ።
63001003	ዎንቶ አዴኮፋረ ኤ ዬሌ ዬሱስ ክርስቶሰኮፋረ ዎንቶይ አሡሴ ኬንጌ መሦ ሞዼቴይ፥ ማሮወረ ሞዼትየረይ ኒረ ዎልኮ ኤሀናረ ኣዴናረ ዬሱወዬ።
63001004	አዴኮፈ ዎሶ ን ኤቴቾንኬ ኔ ነይሹካፈ ኣዴ ሀንትስኔ ኤሱነ ዬሴስተ ብዝ ብዝተ ተ ዴጌሶ ግሸ ኦርጄነኮ ተ መዴሴ።
63001005	ዬቦ፥ ሀቴን ኑንድዬ! ኔሴ ተ ዲዜ ዎሶይ ክሌ ዎሶ ማዾ በድ ኤ ዬሱኔ ቡሮወፈ አይት «ሴኬ ሀንኬ ዎለ ኑ ኤሄሴ» ዬይድ ህኔ ዎሶኮ።
63001006	ኣዴነ ኤሀይድ ህዮይ ዎንቶ ዎሶ ሀንትስኔ ኤሱነ ዬሴኮ። ቡሮወፈ አይት ህ ሲዶንኬ ዬ ዎሶን «ዎልኮ ኤሀነ ዬሱወይቴ» ዬይድ ህኔሰኮ።
63001007	አሤ ቃሩሴስተኮ ለገይ ሀ ሰሀ ገረ ዴንድ ዬሰ። ዬሱስ ክርስቶሰይ አሤ ማዽ ዮዶሰ «ኣዴኮ» ህድ ህወስት አሤ ቃሩሴስታረ ዛዴነ «ክርስቶሰኮ ተን» ህድ ህኔስታረኮ።
63001008	ህ ገፈ ዎመ ኩሜነ ህ ኤፎሮንኬ ባከ ህ ሀንቴቾሽ ባኔሱሜ ህኑምበ ከኩወይቴ።
63001009	ክርስቶሰይ ኤሩሶንኬ ዬሴ ባሰ ኤሱኮፈ ዸድ ኬሴሱሴ ዎንቶይ ኤሳረ ባሶ። ኤ ኤሩሴንኬ ዬሴሱሴመ አዴ ማቄ ዎንቶን ኤ ዬሌን ኤሳረ ዎልኮኮ ኡ ዬሴ።
63001010	ክርስቶሰይ ኤሩሶንኬ ኤሩሱወስ ኦኔን ህንሦ ሀመአይኮ ህ ዘዋ ሞቶፍተ፥ ፌቶ ሰዉሶፍተ።
63001011	ኦኔን ኤሰ ሞኬስ ኤ ኢቴቴኮ ኤሳረ ኤ ሸቶ ህድ ህዮኮ።
63001012	ህኑሴ ተ ዲዜ ለገ አበኮይ ዬቾይኔ ሀ ኤሳከ ኤ ኡድነ ህኑሴ ዲዜሴ ዎርዶ ባሶ። ብዝ ሙጹሮነ ን መጎሮንኬ ሀንድ ህኑናረ ዴሞነ ዎለ ሙት ን ዜሮሮንኬ ጎቤ ኬመኮ ተ ኬንጌ።
63001013	ዎንቶይ ጸርዶሰ ማቄ ኔይንዶ ቡሾ ነይሽ «ሰወ ኔ ዬሴ?» ህድኮ ኔምበ ኡ ሰዉሴ።
64001001	ጭመ መቴሶ ተን ኣዴነዎ ተ ኤሄ ኑንዶ ነእ ጋዮሴሴ ሀ ዎሶ ተ አንሤ።
64001002	ኑንዶ ነኤ! ኔ ሙጹሮይ ሞዼ መሦ ገረ ዬሴንኬዎ ዜሬይ ኡድ ኔሴ ግዞሮንክየረ ኔሴ ሞዼ ኔ ዬሶሮንክየረ ዎንቶ ኔሴ ሽኦኮ ተ ሽኤ።
64001003	ብዝ ብዝ እንዶ ነአጽት ዬነፈ ዮድ ኣዴ ኔ አይቴሴንክየረ ኣዴ ሀንትስኔ ኤሱነ ኔ ዬሴንክየረ ኔ ግሸ ኦትኔ ሲድኮ ተ መዶ።
64001004	ተ ነይሽ ኣዴ ሀንትስኔ ኤሱነ ኡ ዬሴሰ ሲድ ተ መጌሱሜ ገርስ ፌደይ ተምበ መጉሴስ ባሶ።
64001005	ኑንዶ ነኤ! እንዶ ነይሹሼ ፌቶ ቦርሰ ማዽ ሀንደስቱሴ ኔ ሀንቴ ሀንተነ ኡድ ብዝ ሙጹሮነ ሀንትየኮ ኔ ዬሴ።
64001006	ኤሀነ ኔ ሀንቶ ሞዼቴ ግሸ ዎንቶ ዘወሥት ቡሮኮ ነሽየ ኡ ዬሴ። ሀቴን ኔኮፈ ኬስ ኡ ሀንጉሱኔ ዎንቶ መጉሴ ኦጌነ ኡሶ ኔ መርዴሰኮ ሞዼኮ።
64001007	ክርስቶሰ ሱንሡሜ ህስኔ ሀንግስኔ ኣዴሡወስት ገረፈ አበን ኤፌሴ ዎርጉቶ ባሶ።
64001008	ኣዴሴ ሀንቴሴ ሸሀሤ ን ማቆሮንኬ ሀ ኤ ብሸ ሞኬኮ ንምበ ኤ ዎርጉሴ።
64001009	ሀ ኤሱሜ ቡሮ ብዝ ዎሶ ዎንቶ ዘወሥቱሴ ዲዝኮ ተ ዬቸ። ማቄ ባሰ አፈነ ማገ ማቄሴ ዎርጌ ድዮትሮፌሴይ ተ መሦ ኤፌ ኤ እንጸዾ።
64001010	ሀ ኤ ግሸ ህኑኮ ተ ሀሞሮንየኮ ወይስ ኢተ ኑነነ ኑ ሱንሤ ኤ በይሶሰ አበ ኤ ሀንቶሰ ኡድነ ኡድየዴኮ ተ ዜሬ። ኤ ሀንትየ ዬሴ ሀንተይ ዬ ኤሰዎን ማቁወሶ። ዬይነ ሀንጌ እንዶ ነአጽተ ፌቶ ቤሴ ሞኬ እንጸዸኮን ፌድት ሞኩወንኬኮ ቱጭ ሞኬስተን ዎንቶ ዘወ አሥት ግዳፈ ጎድያከ ኤ ዬሴ።
64001011	ኑንዶ ነኤ! ሞዼ ብሹወ ባከ ኢተ ብሾፉነ። ሞዼ ሀንተ ሀንቴስ ዎንቶኮፈኮ። ኢተ ሀንቴስመይ ዎንቶ ኤሩወሶ።
64001012	ድሜጽሮሴ ኡድ አሥትን ማቄ ኣዴን ቤሴ ኤሰ ነሸኮ ነሼ፥ ኑንን አስ ነሸኮ ነሼ። ኑ ዜሬ ዜሬይ ኣዴ ማቄንኬ ኤረኮ ኔ ኤሬ።
64001013	ኔሴ ተ ዲዜ ለገ አበኮይ ዬቾይኔ ሀ ኤሳከ ኤ ኡድነ ኔሴ ዲዜሴ ዎርዶ ባሶ።
64001014	ኡኬኮ ኔምበ ተ ቤዬይድ ህየከ ተ ዬሴ ግሸ ዬንየኮ ዴሞነ ዎለ ሙት ን ዜሬ።
64001015	ዮነሴ ሞዼነ ዬሱወ! ኔይንዶ ነአጽትን «ሰወ ኔ ዬሴ» ህድኮ ኔምበ ኡ ሰዉሴ። ኔንን ዬ ኒንዶ ነአጽቱኮ ኡ ብዝ ብዝሴ ኑ ሰዎ ኦሁወ።
65001001	ዬሱስ ክርስቶሰ ማላረ የይቆቤይንዶ ነኣረ ማቄ ይሁደኮፈ። አዴ ማቄ ዎንቶይ ኤት ጼይድኔ ዬሱስ ክርስቶሰነ ከፉቴሴስቱሴ ኡድ አንሡተ ዎሶ።
65001002	ዎንቶ ማሮይ፥ ሞዼቴይ፥ ኤሀይ ህኑሴ ለጉወዬ።
65001003	ተ ኤሄ ተ በድቶ! ን ኡድነ ሀይቦወፈ ዎንቶይ ንምበ ዋኬይስ ኤ ማርዶሰ ህኑሴ ዲዜሴ ኦርጄነ ዎርድኮ ተ ዬቸ። ዎርጉወምበ ባከ ሀይለሥቱሴ ሴኬ ቤ ለኩወሰ ብዝየዎ እንጉተ ኣዴሦሴ ህ ከርዱቶሮንኬ ህኑምበ ኦሱሴሴ ህኑሴ ተ ዲዞሮንኬ ታሴ ኦርጄነ ዎርጉሴሰ ማዽ ቤንትኮ ኤ ዬሴ።
65001004	ዎንቶ ዠሼ ኤሩወስት ኣችያነ ህ ግዳከ ጌልኮ ኡ ዬሴ። ዬ ኡስት «ዎንቶይ አሡሴ ኬንጌ መሦይ ሞዼዎ ኤ ማቄ ግሸ ኑ ጮልኤሰ ኑ ሀንቶሮንኬ ኑምበ ቱጬ አበኮይ ባሶ» ዬይድ ዎንቶ መሦ አርሤስታረ ኤሰዎይ ኑሴ ላሣረ ኑምበ አሄሳረ ማቄ ዬሱስ ክርስቶሰሴ «ኑን ኤሱሴ ዎሱቱወንጽኮ» ህድ ህኔስታረኮ። ዬ ኡሶ ብሼሼ አሥት ገረ ኤ ያኡቴንኬ ቡሩስኮ ኤ ዲዙቴሴ።
65001005	ላሥ ቤ አሥተ ግብጼ ዉድየፈ ኤ ኬሶ። ኬሱወዬ ባከ ዬ ኤ ጌዴ ብየ ኣዴሶባስተ ኤ በይሶንኬ ሃንጾ ኡድ ኤረኮ ህ ኤሬ። ኤሬሰ ህ ማዸኮን ዬ ኤሰ ሴኬ ህኑምበ መሡሴሱኮ ተ ዎርጌ።
65001006	ዬይድዎ ቤሴ እንጉተ አዴቶይ «ኤለኮ ኤ ኤሌ» ዬይድ ህዶ በድ ዬስኔ ቤ ጎዶ ደተ አፋ ዬቸ ዎሰሥተ ገጹወይቴ። ዬ ኡስተ ዎንቶይ ኮሎ መክ ኣሎ ቱፍየከ ኡ ዬሶሮንኬ ሸነ ጬንቻከ ኬደይዴሴ ያአ ዎንቴ ኣሎኮ ኤ ገዴሴ።
65001007	ዬ ኤሱኬዎ ሶዶሜ ከተመን ገሞረ ከተመን ኡ ጎግየ ዬቸ ከተምትን ለጌቶወ ጌል አሰንሣረ ማቻረይ ዎልኮ ሙህቾ ኦጌ አርስ ማቁወ ኦጌነ ዎልኮ ኡ ሙቶ። ዬ ኡስት ቡሮ ገረ ኮሎ መክነ ዬሴ ተመነ ያኡቴ ጩበችት ብሸ ማዽኮ ኡ ዬሴ።
65001008	ዬ ኤሱኬዎ ዬ አሥት አፉከ አፉት ዬ ኤሱነ ዱርኩትስኔኮ ቱነሴ ብየ መት ቱነሤ ኡ ማቄ። ዎንቶ አዴቶን ሃስ አፋከ ኩሠ ፉለ ኬንጌ አፋሴ ዎሰሥተን ኡ ጨሼ።
65001009	አፋሴ ዎሰሥቱሴ አፈነ ማገ ማቄ ምከኤሌን ሙሴ አሀ ግሸ ሁምበያረ ዎልኮ ቤ ቤርሶንየከ «ላሥ ኔምበ ሙሩወዬ!» ዬይድ ኤ ህዶሰ ባከ ኤሰ ጨሼነ ኤ ገረ ያኤሴ ናሶ ባሶ።
65001010	ዬ አሥትመይ ቤ ኤሩወ አበኮኮ ኡድ ኡ ጨሼ። ኡስን አሤ ማዽ ሜዹቴችኔ ሀዴ ገሤ ኬንጉወ ኬሞኬኮ ኡ ማዾ። ኡ ኤሬ ኤረይ ኡሶ በይሴሰኮ ኤ ማቄ።
65001011	ቃኤሌ ኦጌ ኡ ሀንዶ ግሸ ሚዤሜይድ ህስኔ ሀዴ ባላሜኬ ሀል ኡ ኡንዴሴ ግሸ፥ ሀዴ ቆሬኬ አፈነ ማገ ገረ ቶረ ዴንስ ኡ ባዴሴ ግሸ ኡሶ በዱፉ!
65001012	ዬ ኡስት ክርስቶሰ ኤሃፈ ዴንስ ዎልኮ ህ ሙኔ ተቶ ግዳከ ብዞን ቦርሶ ኬንጉወሰ ህኑናረ ዎልኮ ኡት ሙኔ ቤሴዎ መሤ ቱነሥተኮ። ዬ መሰላከ ዹሞኮ ኡ ማቄ። ኡስን ሀዴ አጌሥ ኡርእ ኤት ዸድ ሀንጌ እረ ኬንጉወ ዹመኬ ዬሴስተኮ። ምሥ ኣፌ ከጼ አጉናከ ቤ ገረ ኣፌ ኬንጉወ ኤ ጸጶወፈ ሾድ ደትኔ ለምእ ዎገ ሀይዼሴ ምሡኬ ዬሴስተኮ።
65001013	ኡስን ሀዴ ኢተነ ዥረሆይ ዴንሴሴ በገዴኮ ኡ ብሼ። ዬ ኤ ብሸ ዥረሆይ ጎፉንቶ ቤይሴንኬኮ ኡስን ቦርሱሴ ቤ ሀንተ ኡ ቤይሴ። ሀዴ ዎንቶይ ነዽ ገዴቾ ጎዶፈ አርት ቤ ጎዶ ሀሌሴ ጾልንቴኮ ኡ ብሼ። ዎንቶይ ኡሱሴ ነዼሴ ጎዶይ ኮሎ መክ ኣሎ ሸነ ጬንቻኮ።
65001014	አዳምየፈ አይት ላፉንሦ ዬሌተ ማቄ ሄኖኬይ ሀ አሥት ግሸ ካዮ ዜርስኔ «ላሥ ለገ ኩመነ ታፉቴ አፋሴ ሀይለሥታረኮ ዎልኮ ኤ ዮኔ።
65001015	ኤ ዮኔስን ኡድ አሥ ገረ ያኤሴ፥ ዎንቶ ዠሹወሽት ኡድ ኡ ሀንቶ ኢተ ኡ ሀንተናረ ዎንቶ ኡ ጨሾ ጨሾናረ ኡድ ‹በይስኮ ህ ዬሴ› ህድ ኡ ገረ ያኤሱኮ» ዬይድ ኤ ህዶ።
65001016	ዬ አሥት ኡድ ዎገ ኡምቡ ኡምቡ ህኔስታረ አበነን መጌሴ ደንደኡወ በይሶዎ ታግስኔ ቤ ኢተ ጮልአ ጌዴ ሀንጌስታረኮ። ኡ ኑነይ ነሾነ ኩንዴሴሰኮ፥ ቤሴ ቤምበ ጎኤሴ ዎርድኮ የሆዎ አሤ ኬደ ኬደ ኡይሴ።
65001017	ተ ኤሄ ተ በድቶ! ህኑንመይ ኑ ላሥ ዬሱስ ክርስቶሰነ አንሡታስት ሀ ኤ ቡሮ ዜርዴቾሸ ገጹወይቴ።
65001018	ዜርስኔን «ኣልጭረ ዎጋከ ኢተ ቤ መሦ ጌዴ ሀንግስኔ ሀይለ ማቄ አበኮ ገረ ዻዴስተኮ ዮኔሰ» ዬይድኮ ኡ ህዴቸ።
65001019	ዬ ኡስን አያነ ጌሼ ኬንጉወ አቾ መሦ ጌዴ ሀንጌ አሥተኮ። ኡሶኮ አሥት ዎል ገረፈ ሸሁቶሮንኬ መሄሰ።
65001020	ተ ኤሄ ተ በድቶ! ህኑንመይ ኡድሜ ገርድ ሀይሎንዴሴ ህ ኣዴሦነ ዎለ ድቼሼ ኦሴይወይቴ። አያነ ጌሽ ኦሰነ ሽኡወይቴ።
65001021	ኑ ላሥ ዬሱስ ክርስቶሰይ ቤ ማሮወፈ ዴንስ ኮሎ መክነ ዬሶወ ህኑምበ ኤ ኤሉሴሰ ከክስኔ ዎንቶይ ህኑሴ እንዴሴ ኤሃፈ ኬሴ ባከ ኤሰ ዬሱወይቴ።
65001022	ኣዴሦ ገረ ኤዞ ኬንጌስቱሴ ሼኔኡወይቴ።
65001023	ብዝ ብዝ አሥተ ተማፈ ሾድ ኤቶንኬ ኤት ሀይቦወፈ ማሩወይቴ። ጩቦወ ህ ጌሉወንኬ ዠሽሽኔ ፌዴስቱሴን ሼኔኡወይቴ። ዬይስ መህስኔ ሞዹስ ህኑምበ ከት ኡ ጩቦወፈ ዴንደሱነ ቱኔይዴሴ ኡ ገረ ዶሌሴ ማኦ ፌቶ እንጸኡወይቴ።
65001024	ዎንቶይ ህ ኡንጉወንኬ ህኑምበ ከክስኔኮ መገናረ ሃሴ ኬንጉወሳረ ኩሠ ፉለነ ዬሴ ቤ ቡሮ ህኑምበ ኡቁሴሴ ኤ ደንደኤ።
65001025	ኑ ላሥ ዬሱስ ክርስቶሰ በዴነ ኑምበ ሀይቦወፈ ማርድ ኤሰዎይ ዎንቶ ማቄሱሴ ቤርቱሜ ኡድ ኤ ቡሮን ማቄ ሀቴን ኮሎ መክ ኣሎን ኩሠይ፥ ፉለይ ኦሳረ አዴቶወረይ ኤሱሴ ማቁወዬ። አሜን።
66001001	ኡኬነዎ ማቄሴ ህኔ አበኮ ዎንቶይ ቤ ማልቱሴ ኤ አዱሶሮሰ ዬሱስ ክርስቶሰሴ ኤ ቤይሶ። ኤስን አፋሴ ቤ ዎሰሤ አንስ ቤ ማለ ዮሀንሴሴ ኤ አዱሶ።
66001002	ዮሀንሴን ቤ ቤዶስተ ኡድ ዎንቶ ከቶወረ ዬሱስ ክርስቶሰይ ኦቶስታረ ኤ ኦቶ።
66001003	ሃንጽ ኡድ ኤ እቴ ዎገይ ኡኬ ኤ ማቄ ግሸ ሀ ካዮ ፍሸሮ ዜሩሴስ ሱዙቴሴሰኮ። ዬይድዎ ካዮይ ኦቶሰ ሲኔሳረ ሀ ፍሸሮወከ ኤ ኦሁቴሴንኬ ሀንቴሳረይ ሱዙቴሴሰኮ።
66001004	-
66001005	ዮሀንሴኮፈ እስየ ዉድየከ ላፍ ጎዶወ ዬሴ ዎንቶ ዘወሥቱሴ አንሡተ ዎሶ። ዬሴሰ ዬቸሼ ዮኔሰ ማቄ ዎንቶኮፈን፥ ካትየ ዬሴ ዎንቶ ቡሮወ ዬሴ ላፍ አያንቱኮፈን፥ ዬይድዎ ቤ ኤቶንኬዎ ኣዴ ኦሄሳረ ሀይዸስቱካፈ ቡሮነ ዴንዴሳረ ሰሀ ገረ ዬሴ ካተጼ ገረ ካቴሳረ ማቄ ዬሱስ ክርስቶሰኮፈን አሡሴ ኡ ኬንጌ ሞዼ መሦወረ ሞዼትየረይ ህኑሴ ማቁወዬ። ኑምበ ኤተሱሳረ ኑ ጩቦወፈ ኑምበ ቤ ሱሡነ ሸዎ ኬሰ
66001006	ኤሰዴ ማቄ ዎንቶ(10) ካቴቶወ ጌል ከህንተ ማዽ ኑ ሀንቶሮንኬ መታሱሴ ኩሠ ፉላረ ኦሳረይ ኮሎ ኮሎ መክነ ማቁወዬ፥ አሜን።
66001007	ቤወይቴ፥ ዹማነ ዮተኮ ኤ ዮኔ፥ ፌቶ ጨዳስትን አቶ በድ ዬስኔኮ አሥ ኡድ ኤሰ ኡ ቤኔ። ቤ ኦመነ ኦመነ ዬሴ አሥት ኡድ ኤሰ ቤድ «አይ! ኡይ!» ህድ ኡ ዬኬ። ኤወ፥ ዬይድ ማቁወዬ። አሜን።
66001008	ዬሴሳረ ዬቸሻረይ ዮኔስ ኡድ በሴ ደንደኤ ላሤ ማቄ ዎንቶይ «አቻረ ኣልጭራረይ(11) ተምበኮ» ዬይድኮ ኤ ህኔ።
66001009	ተን ህንንዶ ነኤ ማቄ ዮሀንሴይ ዬሱስ ክርስቶሰ በዴነ ኑ ኬንጌ ብዜቶነ ህኑኬይድ ኤ ካቴቶወ ዬስኔ ህኑናረ ዎልኮ መዸሴን ማቄ ዎንቶይ እንጌ ደንደኦሴ ሸሀሤ ማቄ ተን ዎንቶ ከቶ ተ ኦቶ ግሻረ ዬሱሰይ ኦቶሰ ተ ኦቶ ግሻረ ፊጽሞ ሱንጌ ዻናከ ቱፉትኮ ተ ዬቸ።
66001010	ብዝ ዎንቴ ዎንቶ አያነይ ተምበ ሀረጄ ተ ቤዮሮንኬ መት ኤ ዬቸ። ዬ ዎንቴን ዎንቶይ ኩሡቴ ዎንተ ኤ ማቅቸ። ሀዴ መረች ከቶኬ ዬሴ ኦርጄ ከቶ ተ ጌዴ በዴነ ተ ሲዶ።
66001011	ዬ ከቶን «ኔ ቤኔ አበኮ ዲዙወ! እስየ ዉድየከ ቤ ጎዶወ ጎዶወ ዬሴ ላፍ ዎንቶ ዘወሥቱሴ ዬ ኔ ዲዞ ፍሸሮ አንሡወ! ዬ ኡስትን ኤፌሶኔ፥ ሰምርኔሴ፥ ጴርገሞኔ፥ ትየጽሮኔ፥ ሰርዴሴ፥ ፍለዴልፍያረ ሎዶቅየረኮ» ዬይድ ኤ ህዶ።
66001012	ተንን ታኮ ኦህየከ ዬሴሰ ቤዬሴ ተ ጌዴ ተ ማዾ። ተ ጌዴ ተ ማዾንየከ ዎርቄነ ነቁቴሴ ፈቄይ ኤ ገረ ገዱቴ ላፍ አበኮኮ ተ ቤዶ።
66001013	ዬ ላፍ አበክት ግዳከ አሥ ዬሌ ብሼሸ ተ ቤዶ። ኤስን ቶኬ ኣሎ ሀንድ ኤሌሴ ገለለ ማኦ ኤ ማዼቸ። ዎርቅየፈ ሀንቱቴሴ አበኮይ ኤ ፌንጋ ጻጹት ኤ ዬቸ።
66001014	ኤ ቅኖወረ ኤ ቅኖ ኡፉሣረይ ሀዴ ቦሥ ዶር ኡፉሡክየረ ሀዴ ሸቹክየረ ዬሴ ቦሤ ኤ ማቅቸ። ኤ ኣፌን ሀዴ ተመ ሎጼኬ ፈቄሰ ኤ ማቅቸ።
66001015	ኤ ቶኬን ተማ ጌል ጌሼ ማዽ ለጭ ለጭ ህኔ ላከ ኤ ብሽቸ። ኤ ከቶን ሀዴ መለ ዋሥ ቶኖሄ ኦሹኬ ኦሼሸ ኤ ማቅቸ።
66001016	ቤ ኦሽች ኩችየከ ላፍ ጾልንቴ ኤ አይቴቸ። ለምእ በዴነ ኑነ ኬንጌ ሰተተ ኑነሥ ኤ አሻፈ ኬስየ ኤ ዬቸ። ኤ ኣፉሸን ሀዴ ኢተነ ፈቅየ ዬሴ ቆሱኬ ፈቅየ ኤ ዬቸ።
66001017	ኤሰ ተ ቤዶ ዎጋከ ሀዴ ሀይዼሴ አሡኬ ኤ ቡሮ ተ ኡንዶ። ኤስን ቤ ኦሽች ኩቼ ተ ገረ ገድ «ዠሾፉነ፥ አቻረ ኣልጭራረይ ተምበኮ።
66001018	ኤንአ ዬሴስ ተምበኮ። ሀይዽኮ ተ ዬቸ፥ ሀይ ኮሎ መክ ኣሎ ኤንአኮ ተን። ሀይቦ ገራረ ስኦሌ ገራረ አዴቶኮ ተ ኬንጌ።
66001019	ዬ ኤ ግሸ ሀቴ ዬሴሰን ማቄ ጌዴ ገረ ዮኔሰን ሀረጄነ ኔ ቤኔሰ ዲዙወ!
66001020	ተ ኦሽች ኩችየከ ኔ ቤዶ ላፍ ጾልንቴሴን ማቄ ዎርቅየፈ ሀንቱቴሴ ፈቄይ ኤ ገረ ገዱቴ ላፍ አበኮሴን ኡ ብርቼይ ሀ ኤሰኮ። ላፍ ጾልንቴይ ቤ ጎዶወ ጎዶወ ዬሴ ላፍ ዎንቶ ዘወሴ ዬሴ ዎንቶ ዎሰሥተኮ። ፈቄይ ኤ ገረ ገዱቴ ላፍ አበኮይ ላፍ ጎዶወ ዬሴ ዎንቶ ዘወሥተኮ።
66002001	ኤፌሶኔ ዬሴ ዎንቶ ዘወሴ ማቄ ዎንቶ ዎሰሡኮ ሀ ተ ኦሄሰ ዲዙወ፡ ላፍ ጾልንቴ ቤ ኩችየ አይቴሴሳረ ፈቄይ ኤ ገረ ገዱቴ ላፍ አበኮ ግዳከ ሴኬ ሀንኬ ሀንቴሳረይ ኤ ኦሄስ ሀ ኤሰኮ። ዬ ኤስን
66002002	‹ኔ ሀንቶ ሀንተን ማቄ ሀንተነ ኔ ገቶሰን ዬይድዎ ኔ ደንደኦን ኤረኮ ተ ኤሬ። ኢተ አሥተ ቤስኔ ኔ ዸዶ ባንኬ ኤረኮ ተ ኤሬ። አንሡታስተ ቤ ማቁወሰ «ኑን አንሡታስተኮ» ዬይድ ህኔስተ ኡሶ ሞዹስ አርስ ቤድ ዛደሥተ ኡ ማቄንኬ ኔ ዴጌሶንኬ ኤረኮ ተ ኤሬ።
66002003	አስን ደንደኦነ ኔ ሚንዶንክየረ ተ ሱንሥ ግሸ መዸይ ኔ ገረ ዮዶንክየረ ኤረኮ ተ ኤሬ። ሃንጽነ ኡድ ገቶ ባነኮ።
66002004	ዬይድ ኤ ማዸኮን ኔምበ ተ ሃሴ ብዝ ዜሬኮ ዬሰ። ዬ ኤስን ዘጌ ኔ ኬንግቾ ኤሀ ዸድኮ ኔ ዬሴ።
66002005	ኔ ኡንጌሱሜ ቡሮ አየ ኔ ዬቾሸ ገጹወ! ኔ ጩቦ ዸድ ማቁወ! ዘጌ ኔ ሀንትቾንኬ ሀንቱወ! ዬይስ መሄ ኔ ዼበአይኮ ኔኮ ዮድኮ ኔ ፈቄይ ኤ ገረ ገዱቴሰ ኤ ጎዶወፈ ተ ኦሤ።
66002006	ዬይድ ኤ ማዸኮን ኔምበ ተ ገለቴ በሱኮ ብዝ ዬሰ። ዬ ኤስን ተ እንጸኤ ንቆለሥት ሀንቴ ኢተ ሀንተ ኔንን እንጸእየኮ ኔ ዬሴ።
66002007	አያነይ ቤ ጎዶወ ጎዶወ ዬሴ ዎንቶ ዘወሥቱሴ ኦሄሰ ወሼ ኬንጌስ ነዽ ስወዬ። ኢሸሽ ዎንቶ ገነትየከ ዬሴ ዬሶይ ኤሱኮፈ ቤንቴ ምሥ ኣፌ ምዬሴ ኤ ደንደኦሮንኬኮ ተ መሄ› ዬይድኮ ኤ ህኔ።
66002008	ሰምርኔሴ ዬሴ ዎንቶ ዘወሴ ማቄ ዎንቶ ዎሰሡኮ ሀ ተ ኦሄሰ ዲዙወ፡ አቻረ ኣልጭራረ ማቄሳረ ሀይዽ ዬችኔ ኤንአ ማዸሳረይ ኤ ኦሄስ ሀ ኤሰኮ። ዬ ኤስን
66002009	‹ኔ መዻረ ኔ ዥኤትየረ ኤረኮ ተ ኤሬ። ዥዸኮን ኔን ዎዱመኮ። «አይሁደሥተኮ ኑን» ዬይድ ህኔስት ኔ ሱንሤ ኡ በይሶንኬ ኤረኮ ተ ኤሬ። ዬ ኡ በዴ ዱርኬስ ሁምበዬኮ ባከ አይሁደሥተ ማቁቱወሶ።
66002010	ቡሮ ገረ ኔ ገረ ዮኔ መዸ ዠሾፉነ። ናኡት ኔ ቤዩቶሮንኬኮ ሁምበዬይ ህኑከፈ ብዝ ብዝተ ቱፌ ዘዋከ ኤ ጌልሴ። ተም ዎንቴኮ መዸይ ህ ገረ ኤ ዮኔ። ሀይቦሴ ኣንድ ንየ ኤ ኤሉሴ ኣሎ ኔ ጎዶወፈ አርቶ በድ ኤኡወ። ኔ ኤአአይኮ ኔሴ ዬሶ ማቄ ሞሬኮ ተ እንጌ።
66002011	አያነይ ቤ ጎዶወ ጎዶወ ዬሴ ዎንቶ ዘወሥቱሴ ኦሄሰ ወሼ ኬንጌስ ነዽ ስወዬ። ኢሸሼ ለኩንሦ ሀይቦይ ፌቶ ኤሰ ሚዹወሶ› ዬይድኮ ኤ ህኔ።
66002012	ጴርገሞኔ ዬሴ ዎንቶ ዘወሴ ማቄ ዎንቶ ዎሰሡኮ ሀ ተ ኦሄሰ ዲዙወ፡ ለምእ በዴነ ኑነ ኬንጌ ሰተተ ኑነሤ አይቴሴስ ኤ ኦሄስ ሀ ኤሰኮ። ዬ ኤስን
66002013	‹ተን ኔ ዬሶይ አየ ማቄሰ ኤረኮ ተ ኤሬ። ዬ ጎዶን ሁምበዬይ ኤሳከ ካቴሴ ጎዶኮ። የሀ ኔ ዬሰኮን ተ ሱንሤ ምንስ አይትኮ ኔ ዬሴ። ሁምበዬይ ኤሳከ ዬሴ ኔ ከተማከ ሙጹረሤ ማዽ ተ ግሸ ኦህቸ አንትጳሴ ዎዾ ዎጋከ ፌቶ ኔ ኣዴሦ ዸዶ ባነኮ።
66002014	ዬይድ ኤ ማዸኮን ኔምበ ተ ሃሴ ዜሬኮ ብዝ ብዝት ዬሰ። ዬ ኤስን ባላሜ ኤሩንሤ አይቴሴ ብዝ ብዝ አሥተኮ ህ ግዳ ዬሰ። ባላሜን እስረኤለሥት ዎንቶ ማቁወስቱሴ ካሹተ ካሸ ምዬናረ ለጌቴናረ ኡ ዹሙቶሮንኬ ኤ መሆሮሰ ባለቄ ኤሩሰሱኮ።
66002015	ዬይድዎ ንቆለሥት ኤሩንሤ አይቴሴ አሥተኮ ህ ግዳከ ዬሰ።
66002016	ዬ ኤ ግሸ ኔ ጩቦ ዸድ ማቁወ። ማቄ ኔ ዼበአይኮ ኡኬነዎ ኔኮ ዮድኮ ተ አሻፈ ኬሴ ሰተተነ ኡሶ ተ ደርጌ።
66002017	አያነይ ቤ ጎዶወ ጎዶወ ዬሴ ዎንቶ ዘወሥቱሴ ኦሄሰ ወሼ ኬንጌስ ነዽ ስወዬ። ኢሸሹሼ ኣቹት ዬሴ መናፈኮ ተ እንጌ። ክሌ ሱንሥ ኤ ገረ ዲዙቴሴ ቦሥ ሹቹኮ ተ እንጌ። ዬ ኤሰ ኤኬሰዎ ባከ ዬ ሱንሤ ኦኔን ኤሩወሶ› ዬይድኮ ኤ ህኔ።
66002018	ትየጽሮኔ ዬሴ ዎንቶ ዘወሴ ማቄ ዎንቶ ዎሰሡኮ ሀ ተ ኦሄሰ ዲዙወ፡ ሀዴ ተመ ሎጼኬ ፈቄ ኣፍየረ ሀዴ ተማ ጌል ጌሼ ማዽ ለጭ ለጭ ህኔ ላከ ብሼ ቶክየረ ኬንጌ ዎንቶ ዬሌይ ኤ ኦሄስ ሀ ኤሰኮ። ዬ ኤስን
66002019	‹ኔ ሀንተን፥ ኔ ኤሀን፥ ኔ ኣዴሦን፥ ዎንቶ ኔ ኣዴሤ ግሸ ኔ ሀንቶ ሀንታረ ኔ ደንደኦወረ ኤረኮ ተ ኤሬ። አስዎ ቡሮ ኔ ሀንቶሱሜ ሀቴን ገርስ ኔ ሀንቴንኬ ኤረኮ ተ ኤሬ።
66002020	ዬ ኤ ብሸ ኔ ማዸኮን ኔምበ ተ ሃሴ ብዝ ዜሬኮ ዬሰ። «ተን ካየሡኮ» ዬይድ ህኔ ዬ እንዶ ኤልዘቤሌ ምኬዎ ቤድ እሶ ዸድኮ ኔ ዬሴ። እስን ታሴ ሀንትቻሽት ለጌቶሮንክየረ ዎንቶ ማቁወስቱሴ ካሹተ ካሸ ከሠ ኡ ምዮሮንክየረ ኤሩሴነ ሀሉስኮ እ ዬሴ።
66002021	እስን ቤ ጩቦ ዸድ ማቆሮንኬ ዎገ እሱሴ እንድኮ ተ ዬሴ። እስመይ ቤ ለጌቶወፈ ማቄ ዎርዶ ባንኮ።
66002022	ህሥየኮ ዬስኔ ሀርጌነ ዋዬ እ ቤዮሮንኬ ተ መሄ። እሳረ ዎልኮ ቤ ሀንቶ ኢተ ሀንተ ዸድ ማቄ ኡ ዼበአይኮ እሳረ ዎልኮ ለጌታስት ገረ ኬደይዴሴ መዸኮ ተ ኦሌ።
66002023	እ ነይሼን ዎዸኮ ተ ዎዼ። ዬንየኮ ቤ ጎዶወ ጎዶወ ኡድ ዬሴ ዎንቶ ዘወሥት አሥ ሙጹሮወረ አሥ መሦወረ ነዽ አርስ ቤኔስ ተምበ ኤ ማቄንኬ ኡ ኤሬ። ህ ብዝ ብዝሴ ሀዴ ህ ሀንተኬይስ ተ እንጌ።
66002024	ዬ ኡስታፈ አተ ትየጽሮኔ ዬስኔ ሀ ኢተ ኤሩንሤ ዎርጉወ ህኑሴ ኡድ «ኤ ኤረይ አሥ ኤ ኣልጭረ ኤሬሴ ደንደኡወ መለ ማቄ ሁምበዬ ኤረ» ዬይድ ህዩተሴ ኤርዶ ባ ህኑሴ «ፌዴ እደ ህኑምበ እዱሱወሶ» ህድኮ ተ ህኔ።
66002025	ዬይድ ኤ ማዸኮን ተ ዮኔ ኣሎ ህ ኬንጌሰ ምንስ አይኩወይቴ።
66002026	-
66002027	ኢሸሹሼ ተ ሀንተን ኣልጭረ መኮ አልሴሱሴ ኑወዴ ገረፈ አዴቶ ተ ኤቶንኬኮ ቤ ዉዴ ዉዴ ዬሴ አሥት ገረ አዴቶ ተ እንጌ። ኤስን ቀንገ ከሎነኮ ኡሶ ኤ አሄ። ሀዴ ሰሃፈ ሜዹተ ሚዤኬይስኮ ኤ ዎዼ።
66002028	አስ ዎንተሶ ኬሴ በከልቸኮ ኤሱሴ ተ እንጌ።
66002029	አያነይ ቤ ጎዶወ ጎዶወ ዬሴ ዎንቶ ዘወሥቱሴ ኦሄሰ ወሼ ኬንጌስ ነዽ ስወዬ› ዬይድኮ ኤ ህኔ።
66003001	ሰርዴሴ ዬሴ ዎንቶ ዘወሴ ማቄ ዎንቶ ዎሰሡኮ ሀ ተ ኦሄሰ ዲዙወ፡ ላፍ ዎንቶ አያንታረ ላፍ ጾልንትየረ ኬንጌስ ኦሄስ ሀ ኤሰኮ። ዬ ኤስን ‹ኔ ሀንተ ኤረኮ ተ ኤሬ። «ኤንአኮ ኤ ዬሴ» ዬይድኮ ኔ ህዩቴ። ዬይድ ህዩቱወ ባከ ሀይዽኮ ኔ ዬሴ።
66003002	ዮነሴ፥ ብርኩወ! ኔ ሀንተ ተ ዎንቶ ቡሮ ፈጬቴ ኬንጉወሰ መት ተ ዴጌሶ ባ ግሸ ሀይቤሴ ኡዼሴ አተ በስተ ምንሡወ።
66003003	አበ ብሸ ኤሩንሤ ኔ ኤቴሴንክየረ ኔ ሲዴሴንክየረ ገጹወ፥ ኤሱነ ሀንቱወ፥ ኔ ጩቦ ዸድ ማቁወ! ብርት ከፌ ኔ ዼበአይኮመ ሀዴ ከይሶኬኮ ኔ ኤርዶ ባኔ ተ ዮኔ። አበ ዎገ ኔኮ ተ ዮኔሰ ፌቶ ኤሩወነኮ።
66003004	ዬይድ ኤ ማዸኮን ኦዼ ጌርተኮ ኔረ ዎልኮ ሰርዴሴ ቤ ማኦ ቱኑሶ ባስት ዬሰ። ታረ ሀሜሴ ብሼሼሸ ኡ ማቄ ግሸ ቦሥ ማኦ ማዽኮ ታረ ዎልኮ ኡ ሀንጌ።
66003005	ኢሸሽ ሀዴ ኡሱኬኮ ቦሥ ማኦ ኤ ማኤ። ኤ ሱንሤን ኤንአ ዬሴስት ሱንሥ ኤሳከ ዲዙቴ ዬሶ ፍሸሮወፈ ኡጭ ኦሡወሶ። ተንን ኑወዴ ቡሮወረ አፋሴ ኤ ዎሰሥት ቡሮወረ «ኤስ ታሱኮ» ህድኮ ተ ህኔ።
66003006	አያነይ ቤ ጎዶወ ጎዶወ ዬሴ ዎንቶ ዘወሥቱሴ ኦሄሰ ወሼ ኬንጌስ ነዽ ስወዬ› ዬይድኮ ኤ ህኔ።
66003007	ፍለዴልፍየ ዬሴ ዎንቶ ዘወሴ ማቄ ዎንቶ ዎሰሡኮ ሀ ተ ኦሄሰ ዲዙወ፡ ሀይላረ ኣደሣረ ማቄ ደውቴሴ ማቅቸ ሱመ ዶኤሰ ቤ ኩችየ አይት ዬሴስ ኤ ዶኤሰ ኦኔን አይሡወስ፥ ኤ አይሤሰ ኦኔን ዶኡወስ ኦሄስ ሀ ኤሰኮ። ዬ ኤስን
66003008	‹ኔ ሀንተ ኤረኮ ተ ኤሬ። ሀይ፥ ኦኔን አይሤሴ ደንደኡወ ዶኡቴሴ ሱመኮ ኔ ቡሮ ተ ገዴሴ። ኔ ኦሰይ ኦዼ ኤ ማቄንኬ ኤረኮ ተ ኤሬ። ኦዼ ኤ ማዸኮን ተ ኦቶሰ ከትኮ ኔ ዬሴ። ተምበን «ተን ኤሰ ኤሩወሶ» ዬይድ ህድ ኔ ጌዴ ማዾ ባነኮ።
66003009	ዮነሴ አይሁደሥተ ማዾ በድ ዬስኔ «ኑን አይሁደሥተኮ» ዬይድ ህኔስተ ሁምበዬ በዴ ማቄ ዛደሥተ ዮድ ኔ ቶኬ ቡሮ ኡ ኡንጎሮንኬ ኡሶ መሆኮ ተ መሄ። ተን ኔምበ ኤሄንኬ ኡ ኤሮሮንኬኮ ተ መሄ።
66003010	«ደንደኡወ!» ዬይድ ተ ህዶሰ ኔ ከቶ ግሸ ተንን ሀ ሰሀ ገረ ዬሴስተ ኡድ ናዽ ቤዬሴ ሀ ሰሀ ገረ ዮኔ መዸ ዎጋከ ኔምበ ከፈኮ ተ ከኬ።
66003011	ዬቦ፥ ኡኬኮ ተ ዮኔ። ኔ ኢሽኔ ኔሴ እንጉቴ ሞሬ ኦኔን ኤኩወንኬ ኔ ኬንጌሰ ምንስ አይኩወ።
66003012	ኢሸሼ ተ ዎንቶ ሀይለ ዘዋከ ብዶኮ ተ መሄ። የሀፈ ፌቶ ኬሱወሶ። ተ ዎንቶ ሱንሣረ፥ ክሌ ተ ሱንሣረ ዬይድዎ ተ ዎንቶ ከተማ ሱንሣረኮ ኤ ገረ ተ ዲዜ። ዬ ከተመን አፋፈ ዎንቶ ደኣፈ ሆዼ ክሌ ዬሩሰሌሜኮ።
66003013	አያነይ ቤ ጎዶወ ጎዶወ ዬሴ ዎንቶ ዘወሥቱሴ ኦሄሰ ወሼ ኬንጌስ ነዽ ስወዬ› ዬይድኮ ኤ ህኔ።
66003014	ሎዶቅየ ዬሴ ዎንቶ ዘወሴ ማቄ ዎንቶ ዎሰሡኮ ሀ ተ ኦሄሰ ዲዙወ፡ ‹አሜን› ማቄ ቤ ኤቶንኬዎ ኣዴ ኦሄሳረ ኣዴ አቶ ዜሬሳረ ማቄ ዎንቶይ ሜዾይ ኡድ ኤ በዴነዎ ሜዹቴስ ኦሄስ ሀ ኤሰኮ። ዬ ኤስን
66003015	‹ኔ ሀንተ ኤረኮ ተ ኤሬ። ቶይዴሴሰን ምሼሼሸን ማዾ ባነኮ። ምቸ ኦኦይኔ ቶየ ኔ ማዼሰኮ ፌቶ ሞዼኮ ኤ ማቅቸ።
66003016	ቶየ ኦኦይኔ ምቸ ማዾ በድ ዬስኔ ቄልቤዝ ህዴሴሰ ኔ ማቄ ግሸ ተ አሻፈ ኔምበ ጩቴሱኮ ተ ህኔ።
66003017	«ተን ዎዱመኮ፥ ለገ ዎዱንቴኮ ተ ኬንጌ፥ ታሴ ፈጬሼ በስ ባሶ» ዬይድኮ ኔ ህኔ። ዬይድ ህወ ባከ ሾቄይዴሴሰ፥ ህግልሴሰ፥ ዥኦ፥ በልአ፥ ጉንዱሴሴሰ ኔ ማቄንኬ ኤሩወነኮ።
66003018	«ኔ ዎዱንጎሮንኬ ተማከ ጌል ጌዤሼ ዎርቄን ማቄ ቦርሱሴ ኔ ጉንዱሴ ኔ ፈሾሮንኬ ቦሥ ማኦን ዬይድዎ ቤዬሴ ኔ ደንደኦሮንኬ ኔ ኣፌ ኤሱነ ኔ ትሼ ዸሌ ተ ገረፈ ዎንጉወ» ህድኮ ኔሴ ተ ኦሄ።
66003019	ተን ተ ኤሄስተ ኡድ ገይለኮ ተ ገይሌ፥ ሙረኮ ተ ሙሬ። ዬ ኤ ግሸ ብዝ ሙጹሮነ ሀንቱወ፥ ኔ ጩቦ ዸድ ማቁወ።
66003020	ሀይ፥ ሱማከ ኤዽ ገሰ ህ ዶኦሮሰ ጼይግየኮ ተ ዬሴ። ኦኔን ተ ከቶ ሲድ ገሰ ዶኦአይኮ ኤሱኮ ጌልኮ ኤሳረ ዎልኮ ቀሜቴ ተ ሙኔ፥ ኤስን ታረ ዎልኮኮ ኤ ሙኔ።
66003021	ተን ኢሽ ኑወድየረ ዎልኮ ኡት ካቶንኬኮ ኢሸሽ ታረ ዎልኮ ኡት ኤ ካቶሮንኬ ተ መሄ።
66003022	አያነይ ቤ ጎዶወ ጎዶወ ዬሴ ዎንቶ ዘወሥቱሴ ኦሄሰ ወሼ ኬንጌስ ነዽ ስወዬ› ዬይድኮ ኤ ህኔ» ህድ ኤ ህዶ።
66004001	ዬ ኤ ጌዴን ሀይ አፋከ ዶኡቴሴ ሱመ ተ ቤዶ። ብዝ ዜሩሱኔ ተ ሲዶ። ኤስን ቡሮ ታ ዜሩሴቸ ሀዴ መረች ከቶኬ ዬሴሰ ኤ ማቅቸ። ኤስን «ዮድ ሀነ ሀየ ኬሱወ! ሀ ኤ ጌዴ ማቄ አበክተኮ ኔምበ ተ ቤይሴ» ዬይድ ኤ ህዶ።
66004002	ዬንየዎ ዎንቶ አያነይ ተምበ ሀረጄ ተ ቤዮሮንኬ ኤ መቶ። አፋከ ካቱዎይ ኤ ገረ ኡትቾሸ ተ ቤዶ። ዬ ኤ ገረን ኡቴስ ኤ ዬቸ።
66004003	ዬ ኡቱሦ ገረ ኡትቸሽ ብሸይ ሀዴ ኤ ዎመይ ኬደይዴሴ ሴሎሴ ማቄ ሹችት እየስጵድየረ ሴርዴስየረይ ፈቄንኬ ኤ ፈቅቸ። ኤ ኡቴስ ጎጌ መረገዴኬ ለጭ ለጭድ ፈቄ እረጽ ማሸይ ኤ ዬቸ።
66004004	ዬይድዎ ዬ ካት ኡቱሦ ጎግየ ለምእ ተመ ኦይድ ካት ኡቱሥት ኡ ዬቸ። ዬ ኡቱሥት ገረ ቦሥ ማኦ ማዽ ዬሴ ኡ ቅኖወን ዎርቅየፈ ነቁቴሴ ኩሠሴ ገዱቴ ጉሌይ ገዱቴሴ ለምእ ተመ ኦይድ ጭምት ኡትየ ኡ ዬቸ።
66004005	ዬ ኡቱሦወፈ ዜሉንሥን፥ ድዱንሥን፥ ጎጉንሥን ኤ ኬሶ። ዬ ኡቱሦ ቡሮ ላፍ ቶምፌይ ፈቅየ ኤ ዬቸ። ዬ ላፍ ቶምፌን ላፍ ዎንቶ አያንተኮ።
66004006	አስን ዬ ኡቱሦ ቡሮን ሀዴ ደውአተኬ ማዼሴ ኦርጄነ ጌዤሼ በገዴኬ ህዴሴስ ኤ ዬቸ። ቡሮነን ጌዴነን ኣፌይ ኡ ገረ ኩንዴሴ ኤንአ ሜዽት ኦይድ ካት ኡቱሦ ጎጌ ኦይድ በዴነ ኡ ዬቸ።
66004007	ብዙንሦ ሜዾይ ገርመ ኤ ብሽቸ፥ ለኩንሦ ሜዾይ መይዶ ኤ ብሽቸ፥ ሀይሶ ሜዾይ አሥ ኣፉሸ ብሼ ኣፉሸ ኤ ኬንግቸ። ኦይሶ ሜዾይ ሀምየ ዬሴ ኮኬ ኤ ብሽቸ።
66004008	ዬ ቤ ብሸነ ብሸነ ዬሴ ኦይድ ሜዽት ቤ ብዝ ብዝነ እዙፍ ፈንጌ ፈንጌ ኡ ኬንግቸ። ዉዴነን ዘወነን ኣፌይ ኩንዴሴሰ ኡ ማቅቸ። ዎንተ ቀመ «ሀይለ፥ ሀይለ፥ ሀይለ፥ ዬቸዮ፥ ዬሴዮ፥ ዮኔዮ ኡድ በሴ ደንደኤ ላሤ ማቄ ዎንቶ!» ዬይድ ቡርሴ ባከ ህየ ኡ ዬቸ።
66004009	ዬ ሜዽት ካት ኡቱሦ ኡት ኮሎ መክ ኣሎ ኤንአ ማዽ ዬሴሱሴ ኤ ኩሠ ፉለ ኬደይስ ኡ ነሽቸ፥ ኡ ኩሥቸ፥ ኡ ገለትቸ።
66004010	-
66004011	ዬ ዎገ ለምእ ተመ ኦይድ ጭምት ካት ኡቱሦ ገረ ኡቴስ ቡሮ ዴሞነ ኡንድ ኮሎ መክ ኣሎ ኤንአ ማዽ ዬሴሱሴ «ኑ ላሦ ኑ ዎንቶ! ኡድ አበኮኮ ኔ ሜዾ። ኡድ አበኮይ ኤ ሜዹቶሳረ ዬሶ ኤ ዴጌሶሳረይ ኔን ‹ማቁወዬ› ዬይድ ኔ ህኔኮ። ሀ ኤ ግሸ ኩሣረ ኩሠ ፉላረ ኦሳረይ ኔሴ ማቄሴ ብሸኮ ኤ ብሼ» ህድ ህስኔ ቤ ቅኖወ ኩሠሴ ገዱቴ ቤ ጉሌ ዬ ካት ኡቱሦ ቡሮ ገድ ኡ ድስቸ።
66005001	ካት ኡቱሦ ገረ ኡት ዬሴስ ዉዴነን ማቄ ዘወነ ዲዙቴሴሰ ላፍ ዎገ ጎዜሶሰ ጻጹቴሴ ፍሸሮ ቤ ኦሽች ኩቼነ አይት ኤ ዬሱኔ ተ ቤዶ።
66005002	ብዝ ኦሰሤ ማቄ ዎንቶ ዎሰሤ ተ ቤዶ። ኤስን ኬደይዴሴ ከቶነ «ጎዙቴሴ ጎስተ ብርቼሼን ማቄ ፍሸሮ ዶኤሴ ብሼሼሽ ኦኔነ?» ዬይድ ኤ ህዶ።
66005003	አፋከን ማቄ ሰሃከ ሰሀሴ ኤ ኦሞነ ፍሸሮ ዶኤሴ ኦኦይኔ ዶዽ ቤዬሴ ብሼሼሽ ኦኔን በድኮ ዬቸ።
66005004	ተንን ፍሸሮ ዶኤሴ ኦኦይኔ ዶዽ ቤዬሴ ኤሱሴ ኤ ብሼሽ ኦኔን በድ ዬቾ ግሸ ኢተነ ተ ዬቶ።
66005005	ዬ ጭምታፈ ብዝ ታኮ «ዬቶፉነ! ሀይ፥ ኤ ኦመይ ይሁደ ማቄ ገርመይ ደውቴ ጸጶይ ኢሽኮ ኤ ዬሴ። ኤስ ፍሸሮ ዶኤሳረ ላፍ ዎገ ጎዜሶሰ ብርቼሻረ ደንደአኮ ኤ ደንደኤ» ዬይድ ኤ ህዶ።
66005006	ዬ ኤ ጌዴ ዬ ካት ኡቱሦሳረ ዬ ኦይድ ሜዽቱሳረ ኡ ግደ ጭምቱሴን ኡ ፌቃ ሹፉተሴ ብሼ ዶር ኤኡሱኔ ተ ቤዶ። ዬ ዶር ላፍ ኡሹምየረ ላፍ ኣፍየረኮ ኤ ኬንግቸ። ዬ ኡስን ሀ ሰሀ ገረ ኡድ አንሡተ ላፍ ዎንቶ አያንተኮ።
66005007	ዶር ዮድ ካት ኡቱሦ ገረ ኡትየ ዬቸሽ ኦሽች ኩችየፈ ጻጹቴሴ ፍሸሮ ኤ ኤቶ።
66005008	ዬ ፍሸሮ ኤ ኤቶንየከ ኦይድ ሜዽታረ ለምእ ተመ ኦይድ ጭምታረይ ዶር ቡሮ ቤ ዴሞነ ኡ ኡንዶ። ቤ ብዝ ብዝነ ዝምቤ ብሻረ ሀይለሥት ሽኤ ማቄ እጻኔነ ኩንድ ዬሴ ዎርቄ ሰንቅየረ ቤ ኩችየ አይት ኡ ዬቸ።
66005009	ኡስን ክሌ ዝንገሌ ዝንገልስኔ «ኔ ሹፉቶ ግሻረ ኔ ሱሡነ አሥ ቤ ኦመነ ኦመነ ዬሴሳፈ ኡድ፥ ቤ ኑነነ ኑነነ ዜሬሳፈ ኡድ፥ ቤ ብየነ ብየነ ዬሴሳፈ ኡድ፥ ቤ ዉዴ ዉዴ ዬሴ አሳፈ ኡድ፥ አሥተ ዎንቶሴ ኔ ዎዜሴ ግሻረ ፍሸሮ ኤት ላፍ ጎዶወ ጎዙቴሴሰ ኤት ብርቼይ ኔሴ ብሸኮ ኤ ብሼ።
66005010	ኑ ዎንቶ ካቴቶወከ ጌል ከህንተ ማዽ ኡ ሀንቶሮንኬ መትኮ ኔ ዬሴ። ኡስን ሀ ሰሀ ገረኮ ኡ ካቴ» ዬይድ ኡ ዝንገሎ።
66005011	ዬ ኤ ጌዴ አስ ቤስኔ ለገ ኩመናረ ኣጨ ቦጮኬይድ ታቡቴሴ ደንደኡቱወ ዎንቶ ዎሰሥት ከቶ ተ ሲዶ። ኡስን ካት ኡቱሡሳረ ኦይድ ሜዽቱሳረ ጭምቱሴን ኡ ጎግየ ጎድ ኡ ዬቸ።
66005012	ኬደይዴሴ ቤ ከቶነ «ሹፉተ ዶሩሴ አዴቶወረ ዎዱንትየረይ፥ ገሣረ ኦሳረይ፥ ኩሣረ ፉላረይ፥ ገለታረይ ኤሱሴ ብሸኮ ኤ ብሼ» ዬይድ ኡ ዝንገሎ።
66005013	ዬ ኤ ጌዴን አፋከን ማቄ ሰሃከ፥ ሰሀሴ ኤ ኦሞን ማቄ በገድየን ዬ ኡስታ ዬሴ ሜዾይ ኡድነ «ካት ኡቱሦ ገረ ኡቴሴሱሳረ ዶሩሳረ ገለታረ ፉላረይ፥ ኩሣረ ኦሳረይ ኮሎ መክ ኣሎ ማቁወዬ» ዬይድ ኡ ዝንገሉሱኔ ተ ሲዶ።
66005014	ኦይድ ሜዽት «አሜን!» ህድ ኡይዶ፥ ጭምትን ቤ ዴሞነ ኡንድ ኡ ድሶ።
66006001	ዶር ጎዙት ዬቸ ላፍ ግዳፈ ብዙንሦ ጎሴ ኤ ብርቹሹኔ ተ ቤዶ። ኦይድ ኤንአ ሜዾወፈ ብዝ ሀዴ ጎጉንሡኬ ዬሴ ከቶነ «ዮወ!» ህድ ኤ ህሱኔ ተ ሲዶ።
66006002	ሀይ ቦሥ ፈረዜ ተ ቤዶ። ኤ ገረ ኡትየ ዬሴስን ዾዜ ቤ ኩችየ አይክየ ኤ ዬቸ። ኤሱሴን ኩሠሴ ገዱትቸ ጉሌይ እንጉቶ። ኢቼሸ ማዽ ኢቼሼ ኤ ኬሶ።
66006003	ዶር ጎዙት ዬቸ ለኩንሦ ጎሴ ብርሾንየከ ለኩንሦ ሜዾይ «ዮወ!» ህድ ኤ ህሱኔ ተ ሲዶ።
66006004	ፌዴ ተመኬ ዞዼሴ ፈረዜይ ኤ ኬሶ። ዬ ፈረዜ ገረ ኡቴሴሱሴ ሞዼቴ ሀ ሰሀ ገረፈ ኤ ኦሦሮንክየረ አሥት ዎለ አልሶሮንክየረ መሄሴ አዴቶይ ኤሱሴ እንጉቶ። ዬይድዎ መለ ሰተተን እንጉቶ።
66006005	ዶር ጎዙት ዬቸ ሀይሶ ጎሴ ብርሾንየከ ሀይሶ ሜዾይ «ዮወ!» ህድ ኤ ህሱኔ ተ ሲዶ። ሀይ ፈረዜ ከርሤ ተ ቤዶ። ዬ ፈረዜ ገረ ኡቴሴስ ከሠ መኬሰ ቤ ኩችየ አይክየ ኤ ዬቸ።
66006006	ኦይድ ኤንአ ሜዾ ግዳፈ ከቶ ተ ሲዶሰ ተምበ ኤ ብሾ። ዬ ተ ሲዶ ከቶን «ብዝ ጻሰ ጎሰይ ብዝ ዎንተ ሀንተ ዎመ፥ ሀይዝ ጻሰ በንገይ ብዝ ዎንተ ሀንተ ዎመ ማቁወዬ። ዘይትየረ ዌይንየረመ ዶሎፉነ» ህድ ኤ ህሱኔ ተ ሲዶ።
66006007	ዶር ጎዙት ዬቸ ኦይሶ ጎሴ ብርሾንየከ ኦይሶ ሜዾይ «ዮወ!» ህድ ኤ ህሱኔ ተ ሲዶ።
66006008	ሀይ ብዝ ጫሜተ ፈረዜ ተ ቤዶ። ዬ ፈረዜ ገረ ኡትቸሽን ሀይቦ ኤ ሱንግቸ። ስኦሌን ኤ ጌዴ ጌዴይድ ሀንግቸ። ሀይቦወረ ስኦልየረይ ሀ ሰሀ ገረ ዬሴ አሳፈ ኦይሶ ኩቼ ቶረነ፥ ናዬነ፥ ኢተ ሀርጌነ፥ ሰሀ ገረ ዬሴ ቦኦነ ኡ ዎዾሮንኬ አዴቶይ ኡሱሴ እንጉቶ።
66006009	ዶር ጎዙት ዬቸ እችቾ ጎሴ ብርሾንየከ ዎንቶ ከቶ ቤ ኦቶ ግሻረ ኤሱሴ አቶ ቤ ማዾ ግሻረ ዎዹቴቸ አሥት ሌሞይ ካሸ ኤ ገረ ካሹሾሽ ኦሞ ዬሱኔ ተ ቤዶ።
66006010	ኡስን ኬደይዴሴ ከቶነ «ኡድ በሴ ኔ ኦሞ አሄ ሀይላረ ኣደሣረ ማቄ ላሦ! አይዴ ኣሎን ሀ ሰሀ ገረ ዬሴ አሥት ገረ ኔ ያኡዋኔ? አን ዎንቴ ኣሎን ኑ ሱሥ ገኖ ኔ ኬሱዋኔ?» ዬይድ ኡ ህዶ።
66006011	ዬ ኤ ጌዴ ኡ ብዝ ብዝሴ ቦሥ ማኦይ እንጉቶ። ኡሱሴን «ህኑኬ ዎንቶ ማልተ ማቄ ሰሀ ገረ ዬሴ ፌዴ ሀገ ዎዹቴሴ ዬሴ ህንንዶ ነይሽ ሀዴ ህኑን ዎዹቶንኬ ዎዹት ኡ ታፎይ ኩሞሮ መኮ ከሤ ኤፍየ ህ ዬሴንኬ ኦዼ ዎገሴ ዴጩወይቴ» ዬይድ ኡ ህዩቶ።
66006012	ዬ ኤ ጌዴ ዶር ጎዙት ዬቸ እዙንሦ ጎሴ ብርሾንየከ ኦርጄነ ሰሀይ ኤንኡሱኔ ተ ቤዶ። ቆስ ሀዴ ከርሥ ማኦኬ ኤ ከርኦ። አጉነን ቤ ኩሜነ ሀዴ ሱሡኬ ኤ ዞዾ።
66006013	ኬደይዴሴ አጌሥ ምሤ ሴኬ ሀንኬ ዥጌቴ ከጾ ባ ቁምአይ ምሥ ገረፈ ሀዴ ጉኬንኬ አፋከ ዬቸ ጾልንቴይ ሰሃ ኤ ጉቶ።
66006014	አፈይ ሀዴ ሀርፈ ገረ ማኦ ጻጾንኬ ጻጹት ኤ ገርዶ። በክታረ ዻንታረይ ቤ ብዝ ብዝነ ቤ ጎዶ ኡ ደቶ።
66006015	ዬ ኤ ጌዴ ሀ ሰሀ ገረ ዬቸ ካተጽየረ አፈነ ማግታረይ ቶረሴ ዱርክቸሽታረይ፥ ዎዱምትን፥ ኦሰሥትን፥ ማልታረ ማለ ማቁወስታረይ ጎግታካረ በክተ ዬሴ ሹች ቆሽታካረ ኡ ኣቹንቶ።
66006016	በክታረ ሹች መልታረ «ካቴሴ ኡቴሴስ ቡሮወፋረ ዶር ሁላፋረ ኑ ገረ ኡንድ ኑምበ ኣቹወይቴ!
66006017	ኬደይዴሴ ኡ ሁለ ዎንተይ ዮድ ዬሴ ግሸ ቤ ቅኖ ማሬሴ ኦን ደንደኤሰ?» ዬይድ ኡ ህዶ።
66007001	ዬ ኤ ጌዴ ዎንቶ ዎሰሥት ኦይድ ሀ ሰሀሴ ኦይድ በዴ ኤዽ ዬሱኔ ተ ቤዶ። ዬ ኡስትን ሀ ሰሀ ገረን ማቄ በገዴ ገረ ኦኦይኔ ምሥ ገረ አበን አጌሥ አጌቱወንኬ ኦይድ በዴነ ዮቸ አጌሤ ኡ ቱጮ።
66007002	ኤንአ ማቄ ዎንቶይ አሥ ቤሴ ማቄንኬ አሥ ገረ ኤሱነ ኤ መሄ ዬረጎ ሚዤ አይቴሴ ዎንቶ ዎሰሥ ፌደይ ቆስ ኬሴ በዴነ ኬሱሱኔ ተ ቤዶ። ሀ ሰሃረ በገድያረ ኡ ሚዾሮንኬ ኡሱሴ አዴቶይ እንጉቴሴ ኦይድ ዎሰሥቱኮ ቤ ከቶ ኬደይስ
66007003	«ኑ ዎንቶ ማልት ዴሞወ ዎንቶሴ ኡ ማቄንኬ ቤይሴ ዬረጎ ኑ መሄ ኣሎ ሰሀን ማቄ በገዴን ዬይድዎ ምሤን ዶሎፍተ» ህድ ኤ ኦቶ።
66007004	ህኔ ዬረጎይ ኡ ገረ መሁቶ አሥ ታፎ ተ ሲዶ። ኡድ ቤ ኦመነ ኦመነ ዬሴ እስረኤለሥታፈ ዬረጎይ ኡ ገረ መሁቶስት ጺሤ ኦይድ ተመ ኦይድ ኩመ ኡ ማቅቸ።
66007005	ዬረጎይ ኡ ገረ መሁቶስት ይሁዳፈ ተመ ለምእ ኩመ፥ ሮቤልየፈ ተመ ለምእ ኩመ፥ ጋድየፈ ተመ ለምእ ኩመ፥
66007006	ኣሴርየፈ ተመ ለምእ ኩመ፥ ነፍተሌምየፈ ተመ ለምእ ኩመ፥ ምናስየፈ ተመ ለምእ ኩመ፥
66007007	ስሞንየፈ ተመ ለምእ ኩመ፥ ሌውየፈ ተመ ለምእ ኩመ፥ ይሰኮርየፈ ተመ ለምእ ኩመ፥
66007008	ዘብሎንየፈ ተመ ለምእ ኩመ፥ ዮሴፍየፈ ተመ ለምእ ኩመ፥ ዬይድዎ ቢንየምየፈ ዬረጎይ ኡ ገረ መሁቶስት ታፎይ ተመ ለምእ ኩመ ኤ ማቅቸ።
66007009	ዬ ኤ ጌዴ ሀይ ኦኔን ታት አልሴሴ ደንደኡወ ኢተነ ለገ አሥተ ተ ቤዶ። ኡስን ቤ ዉዴ ዉዴ ዬሴ አሥታፈ ኡድ፥ ቤ ኦመነ ኦመነ ዬሴ አሥታፈ ኡድ፥ ቤ ብየነ ብየነ ዬሴሰፋረ ኡድ፥ ቤ ኑነነ ኑነነ ዜሬስታፈን ኡድ ኬሰስተኮ ኡ ማቅቸ። ቦሥ ማኦ ማዽ ቤ ኩችየከን ኢሌ ወሼ አይት ኡትየ ዬሴ ካት ቡሮወረ ዶር ቡሮወረ ኤእየ ኡ ዬቸ።
66007010	ቤ ከቶ ኬደይስ «ሎሉሴይ ካቴ ማዽ ኡትየ ዬሴ ኑ ዎንቶኮፋረ ዶሩኮፋረኮ ኤ ማቄ» ዬይድ ኡ ህቸ።
66007011	ዎንቶ ዎሰሥትን ቤ ኡድነ ካት ኡቱሦሳረ ጭምቱሳረ ዬይድዎ ኦይድ ኤንአ ሜዾ ጎጌ ኤእየ ኡ ዬቸ። ካት ኡቱሥ ቡሮ ቤ ዴሞነ ኡንድ ዎንቶሴ ኡ ድሶ።
66007012	ኡስን «አሜን፥ ነሾይ፥ ኩሠ ፉለይ፥ ገሥ፥ ገለተይ፥ ኩሠይ፥ ኦሰይ፥ ቦሄዬይ ኑ ዎንቶሴ ኮሎ መክ ኣሎ ማቁወዬ፥ አሜን!» ዬይድ ኡ ህዶ።
66007013	ጭምታፈ ብዝ ሀንኬ ታኮ ማዽ «ሀ ቦሥ ማኦ ማዼሴ አሥት ኦንየጽቱን? አየፈን ኡ ዮዶ?» ህድ ተምበ ኤ ኦይጮ።
66007014	ተንን «ላሦ! ኔንኮ ኤሬሰ» ዬይድ ተ ህዶ። ኤስን «ሀ ኡስት ኢተ መዻነ ገርድ ዮደስተኮ። ቤ ማእተን ዶር ሱሡነኮ ሾት ኡ ቦቱሶ።
66007015	ዬ ኤ ግሸኮ ካቴ ማዽ ኡትየ ዬሴስ ቡሮ ዎንተ ቀመ ዎንቶ ሀይለ ዘዋከ ኡ ሀንቴ፥ ካት ኡቱሥ ገረ ኡቴስ ኡ ግደ ዬስኔ ኡሶ ኤ ከኬ።
66007016	ሀ ኤ ጌዴ ሴኬ ናዩቱወሶ፥ ሰዙቱወሶ፥ አወይ ኡሶ ዼቁወሶ፥ ሱሌይ ኡሶ ሱሉንጉወሶ።
66007017	ዬ ኤስን ካት ኡቱሥ ግዳ ዬሴ ዶር ኡሶ ዬንጌሰኮ ኤ ማቄ፥ ኡ ቡሮ ኣዽን ኤት ዬሶ እንጌ ዋሥ ቱልቶወ ኤ ኣንጌ፥ ዎንቶን ኡ ኣፉሻፈ ኣፉንሤ ኡድ ኤ ኡጬ» ዬይድ ኤ ህዶ።
66008001	ዶር ጎዙት ዬቸ ላፉንሦ ጎሴ ብርሾንየ ሳቴሴ ኤ በዴ መኮ አፋከ ኡድ አበኮይ ምኩ ህዶ።
66008002	ዬ ኤ ጌዴ ዎንቶ ቡሮ ኤእየ ዬሴ ዎንቶ ዎሰሥተ ላፌ ተ ቤዶ። ላፍ መረች ኡሱኮ ኤ እንጉቶ።
66008003	ፌዴ ዎሰሥ እጻኔ ኤሳ ጩዉሹሾ ዎርቅየፈ ሀንቱቴሴ ሚዤ ኤት ዮድ ካት ኡቱሦ ቡሮ ዬሴ ዎርቅየፈ ሀንቱቴሴ ኤ ገረ ጩዉሹሾ አበኮ ደኣ ኤ ኤዾ። ዬ ኤ ገረ ጩዉሹሾሽ ገረ ሀይለሥት ኡድ ዎንቶ ሽዼቾሻረ ዎርእ ኤ ኡቁሶሮንኬ ለገ እጻኔይ ኤ እንጉቶ።
66008004	ዬ እጻኔ ጩዋረ ሀይለሥት ዎንቶ ሽዼቾሻረይ ዎሰሥ ኩችየፈ ጩውስኔ ዎንቶ ቡሮ ዎኬ ኤ ሀንዶ።
66008005	ዬ ኤ ጌዴ ዎሰሥ ኤሰ ጩዉሹሾ ሚዤ ኤት ኤ ገረ ጩዉሹሾ ጎዶወፈ ተመ ኩንስ አፋፈ ሰሀ ገረ ኤ ደቶ። ጎጉንሥ ጎጉንዶ፥ ድዱንሥ ድዱንዶ፥ ዜሉንሥን ዜሉንዶ፥ ሰሀን ኤንኦ።
66008006	ዬ ኤ ጌዴን ላፍ ዎሰሥት ላፍ መረቾ ኡዌሴ ኡ ነቁቶ።
66008007	ቡሮነ ዎሰሥ መረቼ ኤ ኡይዶ። ሱሣረ ዎርቁቴሴ ተማረ ሸቻረይ ዬኬ ሰሀ ገረ ኤ ደፉቶ። ሰሃፈ ሀይሶ ኩቼይ ሜጉቶ፥ ምሳፈ ሀይሶ ኩችየረ ማተ ዥሌታረ ተመይ ኡድ መጽ ሙዶ።
66008008	ለኩንሦ ዎሰሥ መረቾ ኤ ኡይዶ። ሀዴ ተመነ ሜጉትየ ዬሴ መለ በከ ብሼሽ በገድየ ኤ ደፉቶ። በገድየፈ ሀይሶ ኩቼይ ሱሤ ማዾ።
66008009	በገድየ ዬቸ ሜዾወፈ ሀይሶ ኩቼይ ሀይዽ እቶ። መርከብየፈ ሀይሶ ኩቼይ ኢት ባዶ።
66008010	ሀይሶ ዎሰሥ መረቼ ኤ ኡይዶ። ሀዴ ቶምፌኬ ኤጽየ ዬሴ መለ ጾልንቴይ አፋፈ ኤ ኡንዶ። ሾሬነ ሀንጌ ዋሳፈ ሀይሶ ኩቼ ገራረ ዋሥ ቱልትት ገራረ ኤ ኡንዶ።
66008011	ዬ ጾልንቴ ሱንሥን ጨሞ ኤ ሱንግቸ። ዋሳፈ ሀይሶ ኩቼ ጨሞ ኤ መቶ። ዬ ዋሥ ጨንጌ ኢተ ኤ ማቅቾ ግሸ ዬ ኤሰ ኡሸ ለገ አሥት ሀይዽ ኡ ኣሎ።
66008012	ኦይሶ ዎሰሥ መረቾ ኤ ኡይዶ። ፎኤ እንግቸሽት እንግቾ ፎእየፈ ሀይሶ ኩቼይ ኤ ጬንዶ። ቆሱከፈ ሀይሶ ኩቼይ አጉናፈ ሀይሶ ኩቼይ ጾልንትየፈ ሀይሶ ኩቼይ ኤ ኦጹቶ። ዎንተሴን ቀመሴን ሀይሶ ኩቼይ ፎኤ ኬጉወሰ ኤ ማዾ።
66008013	ዬ ኤ ጌዴን ኮክ አፋነ ሀንጉሱኔ ተ ቤዶ። ዬ ኮክን ቤ ከቶ ኬደይስ «አቴሴ ሀይዝ ዎሰሥት መረቾ ኡዌሴ ኡ ህኔ ግሸ ሰሀ ገረ ዬሴስቶ፥ በዱፉ ህኑምበ፥ በዱፉ ህኑምበ፥ በዱፉ ህኑምበ!» ህድ ኤ ህሱኔ ተ ሲዶ።
66009001	እችቾ ዎሰሥ መረቾ ኤ ኡይዶ። አፋፈ ሰሃ ኡንደ ጾልንቴ ተ ቤዶ። ዬ ጾልንቴይ ዬዴነ ኢተነ ሆዼሴ ቢሥ ቦኮ ኤሱነ ኤ ዶኤ አበኮይ ኤሱኮ እንጉቶ።
66009002	ዬ ቢሥ ቦኮ ኤ ዶዾ ዎገ ሀዴ ብዝ ጎዶ ጵክል ኢተነ ሜጉሶ ሜጌ ጩወኬ ዬሴስ ዬ ቢሥ ቦኮወፈ ጩይዶ። ዬ ጩወነ ቆሳረ አፋረይ ጬንዶ።
66009003	ዬ ጩወፈን ቦሌይ ኬስ ሰሀ ገረ ዮዶ። ሰሀ ገረ ዬሴ ቆጶሮይ ኬንግቾ አዴቶይ ዬ ቦሌሴ እንጉቶ።
66009004	ዎንቶሴ ኡ ማቄንኬ አዱሴ ዬረጎ ቤ ዴሞወ ኬንጉወስተ ባከ ሀ ሰሀ ገረ ዬሴ ማተን ማቄ ኡድ ቶፉት ጩልቴሴ አበኮ ዬይድዎ ምሤን ኡ ሚዹወንኬ ኡሱኮ ኤ ኦሁቶ።
66009005	አሥተን እችች አጉነ ኡ መዹንሦሮንኬ ባከ ኡ ዎዾወንኬ አዴቶይ ኡሱሴ እንጉቶ ባሶ። ኡ መዹንሤ መዸይ ቆጶሮይ አሤ ሳጼ ዎጋከ አሥ መዹንጌንኬኮ ኤ ማቅቸ።
66009006	ዬ ዎጋከ አሥት ሀይኤኮ ኡ ዎርጌ፥ ዎርጉቱወዬ ባከ ፌቶ ሀይኡቱወሶ። ሀይቤሴን ኢተነ ኡ ዎርጌ፥ ዎርጉቱወዬ ባከ ሀይቦን ኡ ገረፈ ዸድኮ ኤ በኤ።
66009007	ዬ ቦሌን ሀዴ ቶረሴ ነቁቴሴ ፈረዝተኮ ኡ ብሽቸ። ኡ ቅኖወከን ዎርቄነ ነቁቴሴ ኩሠሴ ገዱሶ ጉሌኬ ዬሴስ ኤ ዬቸ። ኡ ኣፉሸን አሥ ኣፉሸኮ ኤ ብሽቸ።
66009008	ኡ ቅኖ ኡፉሥን ሀዴ እንዶወጽ ቅኖ ኡፉሡኬ ገለለ ኤ ማቅቸ። ኡ ገጎን ገርመ ገጎኮ ኤ ብሽቸ።
66009009	ኡ ፌንገ ፈሽቸሽን ቶረሴ ፌንገ ኤሱነ ፈሹሾ ቀንጋፈ ነቁቴሴ አበኮኮ ኤ ብሽቸ። ኡ ፈንጌይ ሲስቾ ከቶን ቶረሴ ሀንጌ ፈረዝት ጎቼ ጋሬ ከቶኬ ዬሴሰኮ ኤ ማቅቸ።
66009010	ሀዴ ቆጶሮኬኮ ጨዴ ነሤ ኡ ኬንግቸ። ኡ ነሤ ገረ አሥተን እችች አጉነ ኣሎ ኤሱነ ኡ መዹንሥቾ ኦሰይ ኤ ዬቸ።
66009011	ቤ ገረን ካቴ ኬመኮ ኡ ኬንግቸ። ኤስን ኬደይዴሴ ቢሥ ቦኮሴ ኤ ዎሰሡኮ ኤ ማቅቸ። ኤ ሱንሥን እብረይስቴ ኑነነ «አብዶኔ» ግርኬ ኑነነ «አጵሎኔኮ» ኤ ሱንግቸ። ዬ ኤ ብርቼን «በይሴሰ» ዬይድ ህዮኮ።
66009012	ቡሮነ ዴጾ መዸይ ገርድኮ ኤ ዬሴ፥ ዬይ፥ ሀቴን ሀ ኤ ጌዴ ለምእ ዴጾ መዸኮ አስ ዮኔሰ።
66009013	እዙንሦ ዎሰሥ መረቾ ኤ ኡይዶ። ዎንቶ ቡሮ ዬሴ ዎርቄነ ነቁቴሴ ኤ ገረ ጩዉሹሾ አበኮ ገረ ዬሴ ኦይድ ኡሹምት በዴነ ከቶ ተ ሲዶ።
66009014	ቤ ኩችየ መረቾ አይት ዬሴ ዬ እዙንሦ ዎሰሡኮ «ሀንጌ መለ ዋሤ ማቄ ኤፍረጽሴ ሾርየከ ቱፉት ዬሴ ኦይድ ዎሰሥተ ብርቹወ!» ዬይድ ኤ ህዶ።
66009015	አሥታፈ ሀይሶ ኩቼ ኡ ዎዾሮንኬ ዬ ሳቴሳረ ዬ ዎንተሳረ ዬ አጉነሳረ ዬ ቤረሳረ ነቁቴሴ ኦይድ ዎሰሥት ኡ ብርቹቶ።
66009016	ፈረዜነ ደርጉቴ ቶረሥት ታፎ ታኮ ኤ ኦቶ። ዬ ኤስን ለምእ ጺሥ ምልዮኔ ኡ ማቅቸ።
66009017	ዬ ፈረዝታረ ኡ ገረ ኡትየ ዬቸሽታረ ሀረጄነ ተ ቤዶ። ቤ ፌንጋን ቶረ ቱጬ ሚዤ ማዽ ኡ ዬቸ። ዬ ቶረ ሚዤይ ሀዴ ተመኬ ዬሴ ዞኦ፥ አፈ ብሻረ፥ ፎሌታረ ኡ ብሽቸ። ዬ ፈረዝት ቅኖይ ገርመ ቅኖ ኤ ብሽቸ። ኡ አሻፈን ተመን ማቄ ጩዋረ ድኔ ህድ ህዩቴሳረይ ኤ ኬስቸ።
66009018	ቤ አሻፈ ቤ ኬሶ ተመነ፥ ጩወነ፥ ድኔ ህድ ህዩቴሱነ ሀ ሀይዝ ዴጾ ዋዬነ አሳፈ ሀይሶ ኩቼ ዎዽ ኡ አልሶ።
66009019	ዬ ፈረዝት ኦሰይ ኡ ኑነካረ ኡ ነሥየካረኮ ኤ ዬቸ። ኡ ነሤን ሾሼ ኤ ብሽቸ፥ ቅኖን ኤሱሴ ዬቸ። ዬ ቅኖነ አሤ ኡ ሚዽቸ።
66009020	ዬ ዴጾ ዋዬነን ሀይዾ በድ ዬስኔ አተ አሥት ቤ ኩቼነ ቤ ሀንቴ አበኮ ዎንቶ መት ኩሤ ዸድ ማቁቶ ባሶ። ዬ ኤስን ጾዜ ኩሥየፋረ ስዬሴ ኦኦይኔ ቤዬሴ ኦኦይኔ ሀሜሴ ደንደኡወ ዎርቅየፈ፥ ብርየፈ፥ ላካፈ፥ ሹሻፋረ ምሳፋረ ሀንቱቴሴ ቤ ዎንትተ ኩሥየፋረ ዸድ ማቁቶ ባሶ።
66009021	አስን አሤ ዎዼ፥ ላሄሤ፥ ለጌቴ፥ ከይሴን ዸድ ማቁቶ ባሶ።
66010001	ዬ ኤ ጌዴ ኦሰሤ ማቄ ፌዴ ዎንቶ ዎሰሥ ዹመይ ኤ ጎጌ ዬሴስ አፋፈ ሆዹሱኔ ተ ቤዶ። ኤ ቅኖ ጎግየ እረጽ ማሸይ ኤ ዬቸ። ኤ ኣፉሸን ሀዴ ቆሱኬ ፈቄሳረ ኤ ቶኬን ሀዴ ተመኬ ዬሴ ብዶ ብሼሸ ኤ ማቅቸ።
66010002	ዶኡት ዬሴ ኦዼ ፍሸሮ ቤ ኩችየ አይክየ ኤ ዬቸ። ኦሽች ቤ ቶኬነ በገዴ ገረ ሀዱርስ ቤ ቶኬነን ሰሀ ገረ ኤ ኤዾ።
66010003	ሀዴ ገርመይ ገኤንኬ ቤ ከቶ ኬደይስ ኤ ዜርዶ። ዬ ኤ ዜርዶ ዎጋከ ላፍ ጎጉንሥ ቤ ከቶ ከቶ ኡ ሲሶ።
66010004	ላፍ ጎጉንሥት ዜርዶ ዎገ ዬ ኡ ዜርዶሰ ዲዜሴ ተ ህዶ። ተን ህዬሴ ባከ አፋፈ ከቶይ «ላፍ ጎጉንሥት ዜርዶሰ ኣችያነ ዸጉወ፥ ዲዞፉነ» ዬይድ ህኔሰ ተ ሲዶ።
66010005	ዬ ኤ ጌዴ በገዴ ገረን ሰሀ ገረን ኤ ኤኡሱኔ ተ ቤዴቾ ዎንቶ ዎሰሥ ቤ ኦሽች ኩቼ አፋከ ኤ ዴንሶ።
66010006	-
66010007	ኤስን «ማቄሴ ህኔ አበኮይ ሀ ኤ ጌዴ ዴጩወሾ። ላፉንሦ ዎሰሥ መረቼ ኡዌ ዎጋከ ዎንቶይ ቤሴ ሀንተሤ ማቄ ቤ ካየሥቱሴ አዱሴሴንኬ ኣሽ ቤ ገዴቾ ቤ መሦኮ ኤ እቱሴ። ዬይድ ኤ ማቄንኬ ኮሎ መክ ኣሎ ዬሴሱነ አፋረ አፈ ገረ ዬሴሳረ ሰሃረ ሰሀ ገረ ዬሴሳረ በገድያረ በገድያከ ዬሴሳረ ሜዸ ዎንቶነኮ ተ ጫቄ» ዬይድ ኤ ህዶ።
66010008	አፋፈ ተ ሲዶ ከቶይ «በገዴ ገራረ ሰሀ ገራረ ኤዼሴ ዎሰሥ ቤ ኩችየ አይቴሴ ዶኡቴሴ ፍሸሮ ሀንድ ኤኩወ» ዬይድ አስ ታኮ ኤ ኦቶ።
66010009	ህኔ ዬ ዎሰሡኮ ሀንድ «ኦዼ ፍሸሮ ታሴ እንጉወ!» ዬይድ ተ ህዶ። ኤስን «ኤት ሙወ! ኔ አሻ ሀዴ ሽደኬኮ ኤ ሎኤ፥ ኔ ገዋረመ ዎለ ኤኩወሶ» ዬይድ ኤ ህዶ።
66010010	ተንን ዬ ዎሰሥ ኩችየፈ ፍሸሮ ኤት ተ ሙዶ። ተ አሻን ሀዴ ሽደኬ ኤ ሎዾ። ተ ገዋረመ ዎለ ኤቶ ባሶ።
66010011	ዬ ኤ ጌዴ «ቤ ብየነ ብየነ ዬሴ፥ ቤ ዉዴ ዉዴ ዬሴ፥ ቤ ኑነነ ኑነነ ዜሬ ለገ አሥት ግሻረ ለገ ካተጼ ግሻረ አስ ካዮ ዜሬኮ ኔምበ ኤ ዎርጉሴ» ዬይድ ታኮ ኤ ኦሁቶ።
66011001	ዬ ኤ ጌዴ ገለለ ሾምቦቆ ብሼ መኬ ከሎይ ታሴ ኤ እንጉቶ። «ሀንድ ዎንቶ ሀይለ ዘዋረ ካሸ ኤ ገረ ካሹሾሻረ መኩወ! ዎንቶ ኩሤስተ ታኩወ።
66011002	ዎንቶ ሀይለ ዘወ ጎጌ ቄይሹሼ ዘወ በዴመይ አይሁደ ማቁወስቱሴ ኤ እንጉቴሴ ግሸ ዬ ጎዶ ዸጉወ፥ መቶፉነ። ዬ ኡስት ሀይለ ማቄ ከተማከ ኦይድ ተመ ለምእ አጉነ ኣሎኮ ቤ ቶኬነ ኡ ዼቄ።
66011003	አቶ ማዽ ዜሬ ለምእ ተ ጌሩሴ ኦሰኮ ተ እንጌ። ኡስን ህግልሰ ማኦ ማዽኮ ዬ አጉንት ግዳ ብዝ ኩመ ለምእ ጺሤ እዙፍ ተም ዎንተ ኣሎ ካዮ ኡ ዜሬ» ዬይድ ኤ ህዶ።
66011004	ዬ ኡስን ሀ ሰሀሴ ማቄ ላሥ ቡሮ ኤኤ ለምእ ጉልታረ ፈቄይ ኤ ገረ ገዱቴ ለምእ አበኮወረኮ።
66011005	ኦኔን ኡሶ ሚዼሴ ዎርደኮ ተመይ ኡ አሻፈ ኬስኮ ኡ ኢለሤ ኤ ሙኔ። ኡሶ ሚዼሴ ዎርጌስት ኡድ ሀይኤ ኤ ዎርጉሴስ ዬ ኤ ብሸነኮ።
66011006	ዬ ኡስትን ካዮ ቤ ዜሬ አጉንት ግዳከ እረይ ቡኩወንኬ አፈ ቱጬሼ ዬይድዎ ዋሤ ሱሡካከ አርሤሴን ማቄ ቤ ዎርጌ ዎጋከ ኡድ ሰሀ ገረን ቤ ብሸነ ብሸነ ዬሴ ዴጾ መዸ ኦዌሴ አዴቶ ኬመኮ ኡ ኬንጌ።
66011007	ዎንቶ ዎሶ ዜርድ ኡ አልሶስ ጌዴ ቢሥ ቦኮወፈ ኬሴ ቦኦይ ኡሳረ ዎልኮ ኤ ደርጉቴ። ኡሶን ኤ ኢቼ፥ ኡሶን ኤ ዎዼ።
66011008	ኡ አሀን ኡ ላሥ ኤሰ ሱጹቴቾ መለ ከተመ ግዳከ ኦግየከ ኡንድ ኤ አቴ። ዬ ከተመይ ሶዶምየረ ግብጽየረ ብሹሽኮ ኤ ዜሩቴ።
66011009	ቤ ብየነ ብየነ ዬሴስታፈይ፥ ቤ ኦመነ ኦመነ ዬሴስታፈይ፥ ቤ ኑነነ ኑነነ ዜሬስታፈይ፥ ቤ ዉዴ ዉዴ ዬሴ አሥታፈይ ኡ አሀ ሀይዝ ዎንታ በዴይስኮ ኡ ቤኔ። ኡ ሞጉቱወንኬን ኡ ቱጩቴ።
66011010	ዬ ለምእ ካየሥት ሀ ሰሀ ገረ ዬሴ አሥተ ዋዬ ቤይስየ ዬቸሼ ኡ ማቅቾ ግሸ አሥ ኡድ ኡ ገረ ኤለ በሱነ መገኮ ኡ መጌ፥ መሰለን ነዽ ዎሉሴን እንጎ ኡ እንጌ።
66011011	ሀይዝ ዎንታ በዴይድ እቶ ጌዴመ ዬሶ እንጌ ከሥ ዎንቶኮፈ ዮድ ኡሱከ ኤ ጌሎ። ኡስን ዴንድ ቤ ቶኬነ ኡ ኤዾ። ኡሶ ቤየ ዬቸ አሥት ኦርጄነ ኡ ዠሾ።
66011012	ዬ ኤ ጌዴ አፋፈ «ዎኬ ሀነ ኬሱወይቴ» ዬይድ ህኔ መለ ከቶ ኡ ሲዶ። ኡ ኢ���ሥት ቤሱኔ ዹማነ ዸድ አፋ ኡ ኬሶ።
66011013	ዬንየን ኦርጄነ ሰሀይ ኤንኦ፥ ከተመሴ ኤ ተንሦ ኩቼይ ባዶ፥ ላፍ ኩመ አሥ ሀይዾ። አታስትን ኢተነ ዠሼ ኡ አይቶ። አፋሴ ዎንቶ ኬደ ኬደ ኡ ህሶ።
66011014	ለኩንሦ ዴጾ መዸይ ገርድኮ ዬሴ፥ ሀይ፥ ሀይሶ ዴጾ መዸኮ ኡኬ ዮኔሰ።
66011015	ላፉንሦ ዎሰሥ መረቾ ኡይዶ። አፋከን «ሰሀ ካቴቴይ ኑ ላሥ ዎንቶሳረ ኤ ሜስሄሳረ ማዽኮ ኤ ዬሴ። ኤስን ኮሎ ኮሎ መክነኮ ኤ ካቴ» ዬይድ ኬደይድ ዜሬስት ከቶ ተ ሲዶ።
66011016	ዎንቶ ቡሮ ካት ኡቱሥት ገረ ኡቴቸ ለምእ ተመ ኦይድ ጭምት ቤ ዴሞነ ኡንድ ዎንቶሴ ኡ ድሶ።
66011017	ኡስን «ቡሮን ዬቸዮ፥ ዬሴዮ፥ ኡድ በሴ ደንደኤ ላሤ ማቄ ዎንቶ! ኬደይዴሴ ኔ አዴቶነ ጎኡት ኔ ካቶ ግሸ ኔምበ ገለተኮ ኑ ገለቴ።
66011018	አይሁደ ማቁወ አሥት ሁሎ፥ ኔ ሁለ ዎገን ኤሎ። ሀይዽ ዬሴስት ገረ ኔ ያኤ ዎገን ኤሎ። ኔ ማልተ ማቄ ካየሥቱሳረ ሀይለሥቱሳረ ኔ ሱንሤ ኩሤስቱሳረ፥ በረጽቱሳረ አንጉዘጽቱሳረ ኡ ሞሬ ኔ እንጌ ዎንተይ ኤ ኤሎ። ሰሀ በይሴቸሽተ ኔ በይሴ ዎገይ ኤሎ» ዬይድ ኡ ህዶ።
66011019	አፋከ ዬሴ ዎንቶ ሀይለ ዘወይ ኤ ዶኡቶ። ኤ ጫቆ ታቦቴይ ዬ ዎንቶ ሀይለ ዘዋ ቤዩቶ። ዜሉንሥ ዜሉንዶ፥ ድዱንሥ ድዱንዶ፥ ጎጉንሥ ጎጉንዶ፥ ሰሀይ ኤንኦ፥ ኢተነ መለ መለ ማቄ ሸች ቡቶ።
66012001	ዬ ኤ ጌዴ አፋከ ኬደይዴሴሳረ ምጩሼሻረ ማቄ ዬረጎይ ኤ ቤንቶ። ዬ ኤስን ብዝ እንዶይ ቆሴ ማኦኬ ማዼሴን፥ አጉነይ እ ቶኬ ኦሞ ዬሴን፥ ተመ ለምእ ጾልንቴ ቤ ገረ ኬንጌ ኩሠሴ ገዱቴ ጉሌ ቤ ቅኖወ ኬንጌን እ ቤንቶ።
66012002	እስን ገዋረ እ ዬቸ። ዬሌሴ እ ህኔ ዜርሶይ እሶ አይትኔ መዹንድ እ ኡይዶ።
66012003	ዬ ኤ ጌዴ ፌዴ ዬረጎይ አፋከ ኤ ቤንቶ። ላፍ ቅኖወረ ተም ኡሹምየረ ኬንጌ ዬ ኤ ቅንት ገረን ላፍ ኩሠሴ ገዱቴሴ ጉሌይ ዬሴስ መለ ዞኦ ዶቤስ ኤ ቤንቶ።
66012004	ቤ ነሤነን ጾልንትየፈ ሀይሶ ኩቼ አፋፈ ዬኬ ጎሽ ሰሃ ኤ ደቶ። እ ዬሎሮንየከ እ ዬሌ ኦዼሴ ዎርድ ዬሌሴ ኡዼሴ እንዶ ቡሮ ኤ ኤዾ።
66012005	ቤ ዉዴ ዉዴ ዬሴ አሥተ ኤ ኡድነ ቀንገ ከሎነ አሄሴ ህኔ አሰንሤ እ ዬሎ። ዬ ዬሌን ዎንቶኮወረ ኤ ገረ ኤ ኡቴ ኡቱሡኮወረ ዎኬ ሾዱት ኤ ኤፉቶ።
66012006	ዬ እንዶን ብዝ ኩማ ለምእ ጺሤ እዙፍ ተም ዎንተ እ ካሉቶሮንኬ ዎንቶይ እሱሴ ነዼሴ ጎዶ ሰሀ ሜላ ዸድ እ በዾ።
66012007	አፋከ ቶረይ ዴንዶ። ምከኤልየረ ኤ ዎሰሥታረይ ዶቤስ ገራረ ኤ ዎሰሥት ገራረ ቶረ ኡ ዴንሶ። ኡስን ሴኬ መት ደርጉቶ።
66012008	ደርጉቱወዬ ባከ ምከኤሌይ ኡሶ ኢሾ። አፋ ቤ ኬንግቾ ጎዶ ኡ ዼዶ።
66012009	ዬ መለ ዶቤስ ዬ ኦሎ ሾሽ ዬኬ ኤ ደፉቶ። ኤስን ሰሀ ገረ ዬሴ አሤ ኤ ኡድነ ቃሩሴ «ደብሎሴ» ኦኦይኔ «ሁምበዬ» ዬይድ ጼይጉቴሰኮ። ዬኬ ሰሃ ኤ ደፉቶ። ኤ ዎሰሥትን ኤሳረ ዎልኮ ኡ ደፉቶ።
66012010	ዬ ኤ ጌዴን አፋከ ቤ ከቶ ኬደይስ ዜሬሰ ተ ሲዶ። ዜርስኔን «ኑንዶ ነይሽተ ዎንተ ቀመ ን ዎንቶ ቡሮ ሉፍየ ዬቸሽ አፋፈ ሰሃ ደፉት ኤ ዬሴ ግሸ ዎንቶይ ቤ አሥተ ሎሉስኮ ኤ ዬሴ፥ ቤ ኦሰነን ሀንትኮ ኤ ዬሴ፥ ቤ አሥት ገረን ካትኮ ኤ ዬሴ፥ አዴቶን ኤ ክርስቶሰሴ ማዽኮ ዬሴ።
66012011	ኑንዶ ነይሽት ዶር ሱሡናረ ዎንቶ ግሸ ቤ ኦቶ ከቶናረኮ ኡ ኢሾ። ኣዴሦ ግሸ ሀይቦይ ኡ ገረ ዮደኮን ቤ ሉቦ ማሬሴ ዎርጉቶ ባሶ።
66012012	ዬ ኤ ግሸ አፋረ አፋከ ዬሴስታረይ መጉወዬ! ሁምበዬይ ቤ ባኔሱሴ ኦዼ ዎገይ አቶሰ ኤርድ ኬደይዴሴ ሁለነ ዬኬ ኤ ሆዼሴ ግሸ ሰሃረ በገድያረ በዱፉ!» ዬይድ ኤ ህዶ።
66012013	ዶቤስ ዬኬ ሰሃከ ቤ ደፉቶሰ ቤ ቤዶ ዎጋከ ነኤ ዬሌቸ እንዶ ኤ ጎዶ።
66012014	እንዶን ሾሹኮፈ ዘርድ ሀይዝ ቤራ በዴይስ ካሉቴሴ ሰሀ ሜላከ ቤሴ ነቁቴሴ ጎዶወከ ፈንጌነ ዴንድ እ ሀሞሮንኬ መለ ኮክ ፈንጌ ብሼ ለምእ ፈንጌይ እሱሴ ኤ እንጉቶ።
66012015	ዬ እንዶ ዉልቀይ ኤፎሮሰ ሾሽ ሾሬነ ሀንጌ ዋሤ ኤሌ ዋሤ ቤ አሻፈ እ ጌዴ ኤ ጮሾ።
66012016	ኤ ጮሸኮን ሰሀይ ዬ እንዶ መርዶ። ቤ አሸ ዶዽን ዶቤስ አሻፈ ኬሴቸ ዋሤ ዎነ ኤ ኡሾ።
66012017	ዶቤስን እንዶ ገረ ሁል እ ነይሻፈ አት ዬቸሽታረ ዎልኮ ደርጉቴሴ ኤ ሀንዶ። ኡስን ዎንቶ ዎገ ከኬሴስታረ ዬሱሰ ግሸ ቤ ሲዶሰ ምንስ አይት ኦሄስታረኮ ኡ ማቅቸ።
66012018	ዶቤስን በገዴ ደኣ መንቸ ገረ ኤ ኤዾ።
66013001	ዬ ኤ ጌዴ ብዝ ቦኦይ በገድየፈ ኬሱሱኔ ተ ቤዶ። ተም ኡሹምየረ ላፍ ቅኖወረኮ ኤ ኬንግቸ። ኤ ኡሹምት ገረ ኩሠሴ ገዱቴ ተም ጉሌይ ኤ ዬቸ። ኤ ብዝ ብዝ ቅኖ ገረን ዎንቶ ጨሼ ሱንሥ ዲዙት ዬቸ።
66013002	ዬ ተ ቤዶ ቦኦን ዎርበኮ ኤ ብሽቸ። ዎርበ ብሹወዬ ባከ ኤ ቶኬን ሀዴ ድቤ ሱንጌ መለ ቦኦ ቶኬ ኤ አሸን ሀዴ ገርመ አሸ ኤ ብሽቸ። ዶቤስ ካት ኡቱሥ ገረ ኡት ኤ ካቶሮንኬ መት ቤ ኦሳረ ኦርጄ ቤ አዴቶወረ ኤሱሴ ኤ እንዶ።
66013003	ዬ ቦኦ ቅንታፈ ብዝ ሀይቦሴ ኣንድ ኤሉሴ መደኬ ኢተነ መዴይዴሴሰ ኤ ብሽቸ። መዴይወዬ ባከ ዬ ሀይቦሴ ኣንድ ኤሉሴቸ መደይ ሎል ኤ ዬቸ። ሰሀ ገረ ዬሴ አሥ ኡድነ ዾንጽድ ምጭ ቦኦ ጌዴ ኡ ሀንዶ።
66013004	አሥትን ዶቤስ አዴቶ ቦኦሴ እንዴሴ ግሸ ዶቤስ ቡሮ ኡ ድሶ። አስን «ሀ ቦኦ ኤሌስ ኦኔነ? ኦን ኤሳረ ዎልኮ ደርጉቴሴ ደንደኤሰ?» ዬይድ ህስኔ ዬ ቦኦ ቡሮ ኡ ድሶ።
66013005	ዬ ቦኦሴን ኤ ነሹቶሮንክየረ ዎንቶ ገረ ኑነ ኤ ገሮሮንክየረ ኤሱሴ ኤ ማዾ። ኦይድ ተመ ለምእ አጉነ ኤ ሀንቶሮንኬ አዴቶይ ኤሱሴ እንጉቶ።
66013006	ኤስን ዎንቶ ጨሼሼ ዴንድ ዎንቶ ሱንሣረ ኤሰ ኤ ዬሴ ጎዶወረ አፋ ዬሴስተን ጨሼ ኤ አይቶ።
66013007	ሀይለሥታረ ኤ ደርጉቶሮንክየረ ኡሶ ኤ ኢቾሮንክየረ ኦሰይ ኤሱሴ እንጉቶ። ቤ ኦመነ ኦመነ ዬሴስቱሴ፥ ቤ ብየነ ብየነ ዬሴስቱሴ፥ ቤ ኑነነ ኑነነ ዜሬስቱሴ፥ ቤ ዉዴ ዉዴ ዬሴስቱሴ ኡ ኡድ ገረ አዴቶይ ኤሱሴ እንጉቶ።
66013008	ሀ ሰሀይ ሜዹቶሰፈ አይት ኡ ሱንሥ ሹፉተ ዶሩሴ ማቄ ዬሶ ፍሸሮወ ዲዙቶ ባስት(12) ሰሀ ገረ ዬሴ አሥት ኡድ ቦኦሴ ኡ ድሴ።
66013009	ኤ ስዮሮሰ ወሼይ ዬሴስ ስወዬ።
66013010	«ኡ ድኡቶሮንኬ ኤ ማዼሴስት ኡ ድኡቴ፥ ሰተተነ ኡ ሀይኦሮንኬ ኤ ማዼሴስት ሰተተነ ኡ ሀይኤ» ዬይድ ኤ ህዶ። ዮነሴ፥ ሀይለሥቱሴ ኡ ደንደኡወረ ኡ ኣዴሦወረይ ኤ ኤሩቴስ ዬ ዎጋከኮ።
66013011	ፌዴ ቦኦይ ሰሃፈ ኬሱሱኔ ተ ቤዶ። ዶር ኡሹሜ ብሼ ለምእ ኡሹሜ ኤ ኬንግቸ። ኤ ዜርቾሽን ሀዴ ዶቤሱኬኮ ኤ ማቅቸ።
66013012	ቡሮ ቦኦ ገረፈ ኩሜ አዴቶ ኤት ኤ ሱንሡነ ሀንትየ ኤ ዬቸ። ሀይቦሴ ኣንድ ኤሉስቸ መዳፈ ሎሌቸ ቡሮ ቦኦሴ ሰሃረ ሰሀ ገረ ዬሴ አሥታረይ ኡድ ድሶሮንኬ ኤ መቶ።
66013013	አሥት ቡሮ አፋፈ ተመ ቤ ሆሦሮ ኣሎ ኬደይዴሴ ምጩሼ ሀንተ ኤ ሀንትቸ።
66013014	ቡሮ ቦኦ ሱንሡነ ምጩሼ ሀንተ ኤ ሀንቶሮንኬ አዴቶይ ዬ ቦኦሴ እንጉቴሴ ግሸ ሀ ሰሀ ገረ ዬሴ አሥተ ኤ ሀሉሶ። «ሰተተነ መዴይድ ሎሌቸ ቦኦ ኩሤሴ ኤ ብሸ ነቁወይቴ!» ህድ አሥቱኮ ኤ ኦቶ።
66013015	ዬ ለኩንሦ ቦኦይ ቡሮ ቦኦ ብሸ ማዽ ነቁቴሴስ ኤንአ ማቆሮንኬ ኤ መሆሮሰ አዴቶይ ኤሱሴ እንጉቶ። ዬ ነቁተ ብሸይ ኤንአ ኤ ማዾስ ዜሬሴን ቤ ደንደኦሮንክየረ ቤ ቡሮ ድሱወስት ኦኔን ሀይኦሮንኬ መሄሴ ቤ ደንደኦሮንክየረኮ።
66013016	ዬ ለኩንሦ ቦኦይ በረጽተን ማቄ አንጉዘጽተ፥ ዥእተን ማቄ ዎዱምተ፥ ማለ ማቁወስተን ማቄ ማልተ ኡድነ ኡ ኦሽች ኩችየን ኦኦይኔ ኡ ዴሞወከ ዬረጎይ ማቆሮንኬ ቤ ኦሰነ ኤ መቶ።
66013017	ዬ ኦጌነ ዬ ቦኦ ዬረጎ ኬንጉወስ ዬ ኤስን ዬ ቦኦ ሱንሤ ኦኦይኔ ኤ ሱንሥ ታፎ ቤ ገረ ኬንጉወስ ዎሜሳረ ዘልኤሳረ ደንደኡወንኬኮ።
66013018	ለኩንሦ ቦኦይ ገዴሴ ዬረጎ ብርሽ ኤሬሴ ገሣረ ኤራረኮ ኤ ዎርጉሴ። ዬ ታፎይ ብዝ አሥ ኤሱነ ኤሩቴ ታፎ ኤ ማቄ ግሸ ገሣረ ኤራረ ኬንጌ አሥ ኤ ብርቼ አርስ ቤድ ኤሬሴ ቤሴ ደንደኡወዬ። ቡሮ ቦኦይ ኤሱነ ኤሩቴ ታፎይ እዙፍ ጺሤ እዙፍ ተመ እዙፉኮ።
66014001	ዬ ኤ ጌዴን ሀይ ዶር ጽዮኔ በከ ገረ ኤኡሱኔ ተ ቤዶ። ኤሳረ ዎልኮ ኤ ሱንሣረ ኤሰዴ ሱንሣረይ ኡ ዴሞወ ዲዙት ዬሴ ጺሤ ኦይድ ተመ ኦይድ ኩመ አሥት ኡ ዬቸ።
66014002	አፋፈን ብዝ መለ ከቶ ተ ሲዶ። ዬ ከቶን ሀዴ መለ ዋሥ ቶኖሄ ኦሹኬ ሀዴ ኦርጄ ጎጉንሥ ከቶኬ ሀዴ ዝምቤ ብሼሸ ካኤ አሥት ካእስኔ ሲስቾ ከቶኬ ዬሴሰ ኤ ማቅቸ።
66014003	ኡስን ኡትየ ዬሴ ካት ቡሮን፥ ኦይድ ኤንአ ሜዾ ቡሮን፥ ጭምት ቡሮን ክሌ ዝንገሌ ኡ ዝንገሎ። ሰሀ ገረ ዬሴስታፈ ዎዙተ ጺሤ ኦይድ ተመ ኦይድ ኩመ አሥተ ባከ ዬ ዝንገሌ ኦኔን ኤሬሴ ደንደዾ ባሶ።
66014004	ዬ ኡስትን እንዶወጻረ ሙት ቤ ኤሩወ ግሸ እንዶወጻረ ሙሄነ ቱኔይዶባስተኮ። ዶር ሀንጌ ኦጌ ኡድ ኤሳረ ዎልኮኮ ኡ ሀንጌ። ዎንቶሳረ ዶሩሳረ ቡሮነ ቤንተሴ ኡ ማቆሮሰ አሥት ግዳፈ ዎዙት ዬሴስተኮ።
66014005	ቤ ኑነነ አበን ዛዴ ዜርድ ኤሩቱወሶ፥ ሃሴን ኬሙቱወሶ።
66014006	ዬ ኤ ጌዴ ኡድ ቤ ዉዴ ዉዴ ዬስቱሴ፥ ቤ ኦመነ ኦመነ ዬሴስቱሴ፥ ቤ ኑነነ ኑነነ ዜሬስቱሴ፥ ቤ ብየነ ብየነ ዬሴስቱሴ ኡድ፥ ኮሎ መክነሴ ማቄ ሞዼ ኦዶ ሀ ሰሀ ገረ ዬሴ አሡሴ ኡድ ኦሄሴ አፋሴ ዎሰሥ አፋነ ፈንጌነ ሀንጉሱኔ ተ ቤዶ።
66014007	ቤ ከቶ ኬደይስ «ዎንቶይ ያኤ ዎገይ ኤሌሴ ግሸ ኤሰ ዠሹወይቴ፥ ኩሡወይቴ። ሰሃረ አፋረይስ ዬይድዎ በገድያረ ዋሥ ቱልቶወረይስ ሜዸ ዎንቶሴ ድሱወይቴ!» ዬይድ ኤ ህዶ።
66014008	ፌደይ አፋሴ ዎሰሥ ለኩንሦይ «ዌይኔ ዳነይ ጎሼንኬ ኢተነ ኤጽ እ ዎርጌ ለጌቶነ ቤ ዉዴ ዉዴ ዬሴ አሥ ኡድ ኡ ጎዦሮንኬ መህቸ መለ ማቅቸ በብሎኔይ ኡንዶንኮ፥ ኡንዶንኮ!» ዬይድ ህስኔ ቡሮነ ሀንግቸ ዎሰሥ ጌዴ ኤ ኣዾ።
66014009	ፌዴ ሀይሶ ዎሰሥን ቡሮ ሀንደ ዎሰሥት ጌዴ ሀንግስኔ ቤ ከቶ ኬደይስ «ኦኔን ቦኦ ቡሮወረ ኤ ብሸነ ነቁት ኤዼሴስ ቡሮወረ ድሴስ ኤ ዬረጎን ቤ ዴሞወ ኦኦይኔ ቤ ኩችየ ገዴስ ዬሰአይኮ
66014010	ዎንቶ ሁለኮ ዌይኔ ዳነኬ መት ቤሴ ኤ ኡሼ። ዬ ኤ ኡሼ ዌይኔ ዳነን ፌዳረ ዎርቁቶ በድ ዬስኔ ኤሰ ኡሹሾ ሁለ ሚዥየከ ነቁቴሴሰኮ። ዬይድዎ ሀይለ ማቄ አፋሴ ዎሰሥት ቡሮወረ ዶር ቡሮወረ ተመናረ ኢተነ ኤጼ ድኔ ህድ ህዩቴሱናረኮ መዸ ኡ ቤኔ።
66014011	ኡሶ መዸ ቤይስየ ዬሴ ተማፈ ኬሴ ጩወይ ኮሎ መክ ኣሎኮ ዎኬ ኤ ኬሴ። ቦኦሳረ ነቁት ገዱቴሴ ኤ ብሸሻረ ድሴስት ኤ ሱንሤ ቤ ገረ ገድ ዬረጎ መት ዬሴስት ኡድ ቀመን ዎንተን ከሤ ኤፌ ባከኮ ኡ መዹንጌ» ዬይድ ኤ ህዶ።
66014012	ዎንቶ ዎሶ ከኬስቱሳረ ዬሱሰ ኣዴስ ሚንድ ዬሴ ሀይለሥቱሳረ ኡ ደንደኦይ ኤሩቴስ ዬ ዎጋከኮ።
66014013	ዬ ኤ ጌዴን « ‹ሀትየፈ አይት ላሡነ ዬስኔ ሀይኤስት ሱዙቴሴስተኮ› ዬይድ ዲዙወ!» ዬይድ ህኔ ከቶ አፋፈ ተ ሲዶ። አያነ ጌሽን «ኤወ፥ ሞዼ ኡ ሀንቶ ሀንተይ ኤሩቴ ግሸ ቤ ገፌትየፈኮ ከሤ ኡ ኤኬ» ዬይድ ኤ ህዶ።
66014014	ዬ ኤ ጌዴን ሀይ ቦሥ ዹመ ተ ቤዶ። ዬ ዹመ ገረ አሥ ዬሌ ብሼሽ ኡትየ ኤ ዬቸ። ኤ ቅኖወ ኩሠሴ ገዱሶ ዎርቄ ጉሌይ ኤ ዬቸ። ቤ ኩችየን ኑነሥ ባጨ ኤ አይቴቸ።
66014015	ዎንቶ ዎሰሥ ፌደይ ዎንቶ ሀይለ ዘዋፈ ኬስ ዬ ዹመ ገረ ኡትቸሹኮ ቤ ከቶ ኬደይስ «ሀ ሰሀ ገረ ከሠ ጵክሎ ዎገይ ኤልኮ ኤ ዬሴ። አጬ ዎገይ ዮዴሴ ግሸ ኔ ባጨ ኤት አጭ ጵክሉወ!» ዬይድ ኤ ህዶ።
66014016	ዬ ዹመ ገረ ኡትቸሽ ቤ ባጨን ሰሀ ገረ ኤሱነ ጎኡቴሴ ኤ ኤቶ። ሰሀ ገረ ዬቸሽትን ዬ ባጨነ አጩቶ።
66014017	ዎንቶ ዎሰሥ ፌደይ አፋከ ዬሴ ዎንቶ ሀይለ ዘዋፈ ኤ ኬሶ። ኤስን አስ ባጨ ኑነሤ አይት ኤ ዬቸ።
66014018	ፌዴ ዎሰሥ ተመ ገረ አዴቶ ኬንጌስ ካሸ ኤ ገረ ካሹሾሽ ደኣፈ ኬስ ዬ ኑነሥ ባጨ አይት ዬሴ ዎሰሡኮ «ዌይኔ ኣፌይ ከጽ ዬሴ ግሸ ኔ ባጨ ኑነሤ ኤት ሰሀ ገረ ዬሴ ዌይኔ ከጸ ኡድ ቡርስ ጵክሉወ!» ዬይድ ቤ ከቶ ኬደይስ ኤ ኦቶ።
66014019	ዎሰሥን ሰሀ ገረ ኤሱነ ጎኡቴሴ ባጨ ኤ ኤቶ። ሰሀ ገረ ዬሴ ዌይኔ ከጸ ቡርስ ጵክል ዌይኔይ ኤሰ ጭጩቴ ጎዶወ ኤ ደቶ። ዌይኔ ጭጬይ ቤይሴስ ዎንቶይ ኡ ገረ ቤ ሁሌስተ ዋኬ ኤ ህሴሰኮ።
66014020	ከተማሜ ዉዴ ዬሴ ዌይኔ ኤሰ ጭጩሾ ጎዶወ ዌይኔ ኣፌ ቶኬነ ኡ ዶርዶ። ሱሥን ዬ ጎዶወፈ ኬሴ ኤ አይቶ። ዎኬ አፋ ኬደ ኤ ህዶስ ሀይዝ ኩርመይሌ ማቁሱኔ ቤ ቡሮ ገረ ኤ ገለልቴይ ሀይዝ ጺሥ ኪሎ ሜትሬ ዘርዴሴሰኮ ኤ ማቅቸ።
66015001	ፌዴ ዬረጎ አስ አፋከ ኬደይዴሴሳረ ምጩሼሻረ ተ ቤዶ። ኣልጭረሴ ማቄ ላፍ ዴጾ ዋዬ አይቴሴ ላፍ ዎሰሥተ ተ ቤዶ። «ኣልጭረ» ህድ ኡ ህዩቶስ ዬ ኤሱነ ዎንቶ ሁለይ ኤኤ ግሸኮ።
66015002	ተማረ ዎርቁት ሀዴ ደውአተኬ ማዼሴ በገዴኬ ዬሴሰ ተ ቤዶ። ቦኦን፥ ዬ ቦኦ ብሸ ነዽ ገዴሶሰን፥ ዬ ቦኦይ ኤሱነ ኤሩቴ ሱንሥ ታፎን ኢሻሽት ዎንቶይ ኡሱሴ እንዶ ዝምቤኬ ዬሴሰ አይት ሀዴ ደውአተኬ ማዼሴ በገዴ ደኣ ኤእየከ ኡ ዬቸ።
66015003	ዎንቶ ማለ ማቄ ሙሴሳረ ዶሩሳረ ማቄ ዝንገሌ ዝንገልስኔ «ኡድ በሴ ደንደኤ ላሤ ማቄ ዎንቶ! ኔ ሀንተይ መላረ ምጩሼሻረኮ። ቤ ዉዴ ዉዴ ዬሴ አሥት ካቶ! ኔ ኦጌይ ግዞወረ ኣድየረኮ።
66015004	ላሦ! ንየ ዠሹወሳረ ንየ ኩሡወሳረይ ኦኔወ? ዬ ኤስን ሀይለይ ኔምበዎኮ፥ ኣዴ ማቄ ኔ ያአይ አዴይዶ ግሸ ቤ ዉዴ ዉዴ ዬሴ አሥት ኡድ ዮድኮ ኔ ቡሮ ኡ ድሴ» ዬይድ ኡ ዝንገሎ።
66015005	ዬ ኤ ጌዴን አስ ተ ቤዶ። ሀይ፥ አፋከ ዬሴ ዎንቶ ሀይለ ዘወይ ዬ ኤስን አቶ ማቄ ማኦ ዘወይ ዶኡት ኤ ዬቸ።
66015006	ላፍ ዴጾ ዋዬ አይቴሴ ላፍ አፋሴ ዎሰሥት ዎንቶ ሀይለ ዘዋፈ ኡ ኬሶ። ኡስን ጌዥ ለጭ ለጭ ህድ ፈቄ ማኦ ማዽ ዎርቅየፈ ሀንቱቴሴ ሀዴ ሰበተኬ ዬሴሰ ቤ ፌንገ ገረ ጻጼሴሰ ኡ ማቅቸ።
66015007	ዬ ኤ ጌዴን ኦይድ ኤንአ ሜዽታፈ ብዝ ኮሎ መክ ኣሎ ዬሴ ዎንቶይ ሁሎ ሁለይ ኤሳከ ኩንድ ዬሴ ዎርቅየፈ ሀንቱቴሴ ኤሰ ኡሹሾ ላፍ ቁሌ ላፍ ዎሰሥቱሴ ኤ እንዶ።
66015008	ዎንቶ ሀይለ ዘወን ዎንቶ ኩሠ ፉላፋረ ኤ ኦሳፋረ ኬሰ ጩወነ ኤ ኩንዶ። ላፍ ዎሰሥት ኦዶ ላፍ ዴጾ ዋዬይ ኣሎሮ ኣሎ ኦኔን ዎንቶ ሀይለ ዘወ ጌሌሴ ደንደዾ ባሶ።
66016001	ዬ ኤ ጌዴ ላፍ ዎሰሥቱኮ «ዎንቶ ሁለይ ኤሳከ ዬሴ ቁልተ ኤት ሀንድ ዬ ሁለ ዬኬ ሰሃከ ጉሱወይቴ!» ዬይድ ህኔ ኬደይዴሴ ከቶ ዎንቶ ሀይለ ዘዋፈ ተ ሲዶ።
66016002	አቸ ዎሰሥ ቤ ቁሌ ኤት ሀንድ ኤሰ ዬቸሼ ዬኬ ሰሀ ገረ ኤ ጉሶ። ቦኦ ዬረጎ ቤ ገረ ኬንጌ አሥት ገራረ ነቁት ገዱቴሴ ቦኦ ብሸ ቡሮ ድሴ አሥት ገራረ ኢተናረ ኦርጄናረ መዹንሤ መደይ ኤ ቤንቶ።
66016003	ለኩንሦ ዎሰሥ ቤ ቁሌ ኤት ኤሰ ዬቸሼ በገዴ ገረ ኤ ጉሶ። በገዴን ሀይዼሴ አሥ ሱሤ ብሼ ሱሤ ኤ ማዾ። በገድየ ዬቸ ኤንአይ ኡድነ ሀይዾ።
66016004	ሀይሶ ዎሰሥ ቤ ቁሌ ኤት ኤሰ ዬቸሼ ሾሬነ ሀንጌ ዋሰካረ ቱልቶወካረ ኤ ጉሶ። ዬ ኡስትን ሱሤ ማዾ።
66016005	ዋሥ ገረ አዴቶ ኬንጌ ዎሰሥ «ዬሴዮ፥ ዬቸዮ፥ ሀይለ ማቄዮ! ሀ ኤሱኬይድ ኔ ያዾ ግሸ ኔን ግዞኮ።
66016006	ሀይለሥቱሳረ ካየሥቱሳረ ኡ ሱሤ ኡ ጉሶ ግሸ ዎዸስት ሱሤ ኡሶ ኡሽኮ ኔ ዬሴ። ሀ ኤስን ኡሱሴ ብሼሸኮ» ዬይድ ኤ ህሱኔ ተ ሲዶ።
66016007	ዬ ኤ ጌዴ ካሸ ኤ ገረ ካሹሾሻፈ «ኤወ፥ ኡድ በሴ ደንደኤ ላሤ ማቄ ዎንቶ! ኔ ያአይ ኣድየረ ግዞወረኮ» ዬይድ ህኔ ከቶ ተ ሲዶ።
66016008	ኦይሶ ዎሰሥ ቤ ቁሌ ኤት ኤሰ ዬቸሼ ቆስ ገረ ኤ ጉሶ። ቆስ አሤ ቤ ተመነ ሜጎሮንኬ ኦሰይ እንጉቶ።
66016009	አሥትን ኦርጄ ተመ ምቸነ ኡ ሜጉቶ። ዬንጽ ዴጾ ዋዬ ገረ አዴቶ ኬንጌ ዎንቶ ሱንሤ ኡ ጨሾሸ ባከ ቤ ጩቦ ዸድ ማቁቶ ባሶ፥ ዎንቶን ኩሡቶ ባሶ።
66016010	እችቾ ዎሰሥ ቤ ቁሌ ኤት ኤሰ ዬቸሼ ቦኦይ ኤ ገረ ኡት ካትቾሽ ገረ ኤ ጉሶ። ቦኦ ካቴቶይ ኢተነ ጬንዶ። አሥትን መዸ ኢቴትየፈ ዴንስ ገጎ ኡ ቂጮ።
66016011	አስ ቤ መዸ ግሻረ ቤ መደ ግሻረ አፋከ ዬሴ ዎንቶ ኡ ጨሽቾሸ ባከ ቤ ሀንቶ ኢተ ሀንተ ዸድ ማቁቶ ባሶ።
66016012	እዙንሦ ዎሰሥ ቤ ቁሌ ኤት ኤሰ ዬቸሼ መለ ማቄ ኤፍረጽሴ ሱንጌ ዋሥ ገረ ኤ ጉሶ። ቆስ ኬሴ በዴፈ ዮኔ ካተጼሴ ኦጌይ ነቁቴሴሰ ማቆሮሰ ዬ ሾሬ ዋሥ ሜሎ።
66016013	ዶቤስ አሻፋረ ቦኦ አሻፋረ ዛደሤ ማቄ ካየሥ አሻፋረ ኮፌ ብሼ ሀይዝ ቱነ አያንት ኬሱሱኔ ተ ቤዶ።
66016014	ዬ ኡስትን ምጩሼ አበኮ ሀንቴ ጾዝተኮ። ዬ ሀይዝ ጾዝት ኡድ በሴ ደንደኤ ዎንቶሴ ማቄ ኬደይዴሴ ያአ ዎንታ ቶረሴ ኡ ጵክሎሮሰ ሀ ሰሀ ገረ ኡድ ዬሴ ካተጼኮ ኡ ሀንዶ።
66016015	«ዬቦ፥ ተን ሀዴ ከይሶኬኮ ዴዸ ተ ዮኔ። ጉንዱሴ ቤ ማቁወንክየረ ኤ ጉንዱሴ አሥ ቤኔሱምየረ ብርት ቤ ማኦ ማኤሴ ነዽ ከኬ አሥ ሱዙቴሴሰኮ።»
66016016	ዬ ጾዘጽትን እብረይስቴ ኑነነ አርመጌዶኔ ሱንጌ ጎዶ ካተጼ ኡ ጵክሎ።
66016017	ላፉንሦ ዎሰሥ ቤ ቁሌ ኤት ኤሰ ዬቸሼ አጌሥ ገረ ኤ ጉሶ። ዎንቶ ሀይለ ዘዋከ ዬሴ ካት ኡቱሦ ጎዶወፈ «እቶሴ!» ዬይድ ህኔ ኬደይዴሴ ከቶይ ስንቶ።
66016018	ዬ ኤ ጌዴን ዜሉንሥ ዜሉንዶ፥ ድዱንሥ ድዱንዶ፥ ጎጉንሥ ጎጉንዶ፥ ኦርጄነ ሰሀይ ኤንኦ። አሥ ሀ ሰሀ ገረ ሜዹቶወፈ አይት ዬ ኤ ብሸ ኦርጄ ሰሀ ኤንኦይ ማዽ ኤሩወሶ።
66016019	መለ ከተመይ ሀይዜ ሸሁቶ። አሥት ኤሰ ዬቾ ከተምትን ኮሎነ ባዶ። ዎንቶን መለ ማቅቸ በብሎኔሴ ዎገይ እሱሴ ኤሎሰ ኤ መሶ። ሀዴ ዌይኔ ዳነኬ ዬሴ ኬደይዴሴ ቤ ሁለይ ኤሰ ኩንዴሴ ሚዥየፈ እ ኡሾሮንኬ ኤ መቶ።
66016020	ዻንት ቤ ኡድነ ባዶ። በክትን ቤ ዬቾ ጎዶ ዼዶ።
66016021	ቤ ብዝ ብዝነ ኦይድ ተም ኪሎ ማቄ ሸች አሥት ገረ አፋፈ ጉቶ። ዬ ዴጾ ዋዬይ ኢተነ መዹንሤሰ ኤ ማቅቾ ግሸ አሥት ቤ ገረ ኡንደ ሸች ኦዶ ዴጾ ዋዬ ግሸ ዎንቶ ኡ ጨሾ።
66017001	ላፍ ቁሌ ቤ ኩችየ አይቴሴ ላፍ ዎሰሥት ግዳፈ ብዝ ታኮ ዮድ «ዮወ! ለገ ዋሥት ገረ ኡቴሴ ኤሩቴሴ ዛኮይንዶ ማቄ እንዶ ገረ ያኡቴ ያአኮ ኔምበ ተ ቤይሴ።
66017002	ሀ ሰሀ ገረ ዬሴ ካተጼይ እሳረ ዎልኮኮ ኡ ለጌቶ። ሀ ሰሀ ገረ ዬሴስት ዌይኔ ዳነ ኡሽ ጎዤሼንኬ እሳረ ለጌቴነኮ ኡ ጎዦ» ዬይድ ኤ ህዶ።
66017003	ዬ ኤ ጌዴን ዎንቶ አያነይ ሀረጄነ ተ ቤዮሮንኬ ታ መት ዬሱኔ ዬ ዎሰሥ ተምበ ሰሀ ሜላ ኤት ኤ ኣንዶ። ያከን ዎንቶ ጨሼ ሱንሥት ኤ ገረ ዲዙቴሴ ዞኦ ቦኦ ገረ ኡቴ እንዶ ተ ቤዶ። ዬ ቦኦን ላፍ ቅኖወረ ተም ኡሹምየረ ኤ ኬንግቸ።
66017004	ዬ እንዶን ሱሤ ብሼ ማኦወረ ሀዴ ዞዻንኬይዴሴ ማኦወረ ማዽ እ ዬቸ። አስን ዎርቄናረ ቤ ብሸነ ቤ ብሸነ ዬሴ ኩሡቴሴ ሹቹናረ ነቁቴሴ ሴሎ ቤ ገረ ጉስ ዋርድ እ ዬቸ። ቤ ኩችየን ዎርቅየፈ ሀንቱቴሴ ኤሰ ኡሹሾ ሚዤ እ አይቴቸ። ዬ ሚዥየከን ደር ህሴ አበኮወረ እ ለጌቶወፈ ቤንቴ ቱናረይ ኩንድ ኤ ዬቸ።
66017005	እ ዴሞወን «ኦርጄ በብሎኔ፥ ኡድ ዛኮይንድቱሳረ ሰሀ ገረ ደር ህሴ አበክቱሳረ እንዶ!» ዬይድ ህኔ ኣቹቴሴ ብርቼ ኬንጌ ሱንሥ ዲዙት ኤ ዬቸ።
66017006	ዬ እንዶን ሀይለሥት ሱሡናረ ዬሱሰ ግሸ ቤ ኦቶሱነ ሀይዸስት ሱሡናረ ጎዥ እ ዬሱኔ ተ ቤዶ። እሶ ተ ቤዶ ዎጋ ኢተነ ተ ምጮ።
66017007	ዬ ኤ ጌዴን ዎሰሥ ተምበ «ኔ ምጬሽ አበሱነ? ሀ እንዶሳረ ሀ እንዶይ ኤ ገረ ኡቴ ላፍ ቅኖወረ ተም ኡሹምየረ ኬንጌ ቦኦሳረ ኤሩቴሴ ደንደኡቱወ ኡ ብርቼኮ ኔሴ ተ ኦሄ።
66017008	ኔ ቤዶ ቦኦይ ቡሮ ዬሰኮ ኤ ዬቸ፥ ሀቴመ ባሶ፥ ሀንነ ቢሥ ቦኮወፈኮ ኤ ኬሴ። ዸድ ቤ ባኔ ጎዶወኮ ኤ ሀንጌ። ሀ ሰሀይ ሜዹቶሰፈ አይት ኡ ሱንሥት ዬሶ ፍሸሮወ ዲዙቶ ባስት ሀ ሰሀ ገረ ዬሴስት ቦኦይ ኦሎ ዬቸሼ ሀቴመ ባሰ፥ ሀንነ ዮኔሰ ኤ ማቄሰ ቤ ቤኔ ግሸ ምጨኮ ኡ ምጬ።
66017009	ሀ ኤሰ ኤሬሴ ገሤ ኬንጌ ከሄኮ ኤ ዎርጉሴ። ላፍ ቅንት ዬ እንዶይ ኡ ገረ ኡቴሴ ላፍ በክተኮ። ዬይድዎ ላፍ ካተጼኮ።
66017010	እችች ካትት ካት ገርድኮ ዬሴ፥ ብዝ ካቱኮ ሀቴ ዬሰ፥ ፌደይ አስ ብዝ ካት ቡሮ ገረ ዮተኮ ኤ ዮኔ። ዬ ኤስ ቤ ዮኔንየከ ኦዼ ዎገሴዎ ዴጬኮ ኤሰ ኤ ዎርጉሴ።
66017011	ኦሎ ዬቸሻረ ሀቴ ባሳረ ማቄ ዬ ቦኦይ ቤሴ ሀዙንሦ ካቱኮ። ኤስን ላፉካፈ ብዞኮ። ዸድ ቤ ባኔ ጎዶወኮ ኤ ሀንጌ።
66017012	ኔ ቤዶ ተም ኡሹምት ሀቴ ኣሎ ካቶ በድ ዬሴ ተም ካተጽተኮ። ሀቴ ኣሎ ካቴ ዼደኮን ኦዼ ዎገሴ ቦኦወረ ዎልኮ ቤ ካቶሮንኬ ካቴሴ አዴቶ ኤፈኮ ኡ ኤኬ።
66017013	ዬ ተም ካተጽት ዎል ብሸ መሦኮ ኡ ኬንጌ። ኡስን ቤ ኦሰን ማቄ ቤ አዴቶ ቦኦሱኮ ገርስ ኡ እንጌ።
66017014	ዶር ገረ ቶረ ዴንስኮ ኤሳረ ኡ ደርጉቴ። ደርጉቱወዬ ባከ ዶር ላሥቱሜ ላሣረ ካተጽቱሴ ኡ ካታረ ቤ ማቄ ግሸ ኡሶ ኢቸኮ ኤ ኢቼ። ኤሳረ ዎልኮ ዬሴስት ኤ ጼይዶስታረ ኤ ጸርዶስታረይ ኤ ገረፈ ቤ ጌዴ ማዾ ባስት ኤሳረ ዎልኮኮ ኡ ኢቼ» ዬይድ ኤ ህዶ።
66017015	አፋሴ ዎሰሥን ታኮ «ለጌትቸን ኤ ገረ ኡቱሱኔ ኔ ቤዴቾ ዬ ዋሥትን ቤ ብየነ ብየነ ዬሴ አሥተ፥ ኢተነ ለገ አሥተ፥ ቤ ዉዴ ዉዴ ዬሴ አሥተ፥ ቤ ኑነነ ኑነነ ዜሬ አሥተኮ።
66017016	ቦኦወረ ኔ ቤዶ ተም ኡሹምታረይ ለጌቴኖ እንጸአኮ ኡ እንጸኤ። አበኮ ኬንጉወሳረ ጉንዱስየረኮ እሶ ኡ ደኬ፥ እ አቾኮ ኡ ሙኔ፥ ተመነን እሶ ኡ ሜጌ።
66017017	ቤ መሦ ብዞ መሄነ ቤ ካቴቶ ዬ ቦኦሴ እንጌነ ‹ማቁወዬ› ህድ ዎንቶይ ህዶሰ ኡ አልሶሮንኬ ዬ ቤ መሦ ኡ ሙጹሮወ ገደስ ኤሰኮ።
66017018	ኔ ቤዶ እንዶይ ሀ ሰሀ ካተጼ ገረ ካትየ ዬሴ መለ ከተመኮ» ዬይድ ኤ ህዶ።
66018001	ዬ ኤ ጌዴ ኬደይዴሴ አዴቶ ኬንጌ ዎንቶ ዎሰሥ አፋፈ ሆዹሱኔ ተ ቤዶ። ኤ ኩሠ ፉለይ ፈቅቾሻፈ ዴንስ ሰሀይ ፈዾ።
66018002	-
66018003	ኬደይዴሴ ከቶነ «ቤ ዉዴ ዉዴ ዬሴ አሥ ኡድ ዌይኔ ዳነ ኡሽ ሀዴ ጎዡሾንኬ እሳረ ለጌቶነ ጎዥኮ ኡ ዬሴ። ሀ ሰሀ ገረ ዬሴ ካተጼይ እሳረ ዎልኮ ለጌትኮ ኡ ዬሴ። ሀ ሰሀ ገረ ዎንድን ዘልእን አቄስት ለገነ እ ኦኬሶሰፈ ዴንስ ዎዱመ ማዽኮ ኡ ዬሴ። ዬ ኤ ግሸ መለ ማቅቸ በብሎኔይ ኡንዶን፥ ኡንዶን! ጾዝ እሳ ዬሴ ጎዶ ማዾን! ቤ ብሸነ ብሸነ ዬሴ ቱነ አያንት እሳ ዬሴ ጎዶ ማዾን! ደርሴሰረ እንጸኡሴሳረ ማቄ ቤ ብሸነ ብሸነ ዬሴ ከፍት እሳ ዬሴ ዘወ ማዾን!» ዬይድ ኤ ህዶ።
66018004	-
66018005	ፌዴ ከቶን አፋፈ «ተ አሥቶ! እ ጩቦይ ሀንድ አፈ ኣሎ ኤል ቱሉትኔ ዎንቶን ኢተ እ ሀንተ መሴሴ ግሸ እ ጩቦወ ጌል እሱኬ ጩቦ ህ ሀንቶወንክየረ ዮኔ ዴጾ ዋዬ እሳረ ህ ሸሁወንክየረ እሱኮፈ ዸድ ኬሱወይቴ!
66018006	እስ ህኑሴ ሀንቶንኬ ህኑን እሱሴ መት ሀንቱወይቴ! እ ሀንቶ ሀንተሴ ኡድ ደኬነ መሁወይቴ! እስ ህኑሴ ጎሼ ኡሼ ዎርእ እንዶንኬ ህኑንን እሱሴ ዬ ኤ ደኬነ እንጉወይቴ!
66018007	ቤምበ እ ኩሶንክየረ ቤምበ እ ኦኬሶንክየረ መዻረ ህግልሳረ እሱሴ ዬ ኤ መኮ መት እ ገረ ኦወይቴ! እስን ቤ ሙጹሮወነ ‹ሀይ፥ ካቴ ማዽኮ ተ ኡቴሴ፥ እ አዴይ ባዴሴ እንዶ ማቁወሶ፥ ህግልሰይ ፌቶ ተ ገረ ዮወሶ› ዬይድኮ እ ጬኡቴ።
66018008	ዬ ኤ ግሸ ለገ ዴጾ ዋዬኮ ብዝ ዎንተ ግደዎ እ ገረ ኡንጌሰ። ሀይቦን፥ ህግልሰን፥ ናዬን እሱኮ ዮተኮ ኤ ዮኔ፥ ተመኮ እሶ ሜጌሰ። ዬ ኤስን እ ገረ ያኤ ላሤ ማቄ ዎንቶይ ኦሰሡኮ» ዬይድ ኤ ህዶ።
66018009	እሳረ ዎልኮ ለጌትስኔ ኦኬት ዬቸ ሀ ሰሀ ካተጼይ እ ሜጉቱሱኔ ኬሴ ጩወ ቤ ቤኔ ዎጋ እ ግሸ «አይ ኡይ!» ህድ ህስኔኮ ኡ ዬኬ።
66018010	መዹምየ እ ዬሴሰ ቤድ ዠሽ ዘረ ኤእስኔ «ኔኖ መለ ከተምዬ! ኔኖ ኦሰሥ ከተመ በብሎንዬ! ኔ ገረ ያኡቴ ያአይ ብዝ ሳቴ ግደዎ ኤ ዮዶ ግሸ ዮነ ዪይ፥ ዪይ!» ዬይድኮ ኡ ህኔ።
66018011	ሀ ሰሀ ገረ ዬሴ ዎንድን ዘልእን አቄስት ኡ አበክተ ሀ ኤ ጌዴ ዎንጌስ ኦኔን ባ ግሸ እሱሴ ኡ ዬኬ፥ ኡ ህግሌ።
66018012	ዎርቅየፈ ብርየፈ ኩሡቴሴ ቤ ብሸነ ብሸነ ዬሴ ሹሻፈ ነቁቴሴሰ፥ ተልባፈን ማቄ ሃርየፈን ሜዹቴሴ ማኦ፥ ሱሤ ብሼ ማኦ፥ ዞዻንኬይዴሴ ማኦ፥ ቤ ብሸነ ብሸነ ዬሴ ሰዌ ምሤ፥ ዘከ ገጎወፈ ነቁቴሴ ቤ ብሸነ ብሸነ ዬሴ አበክተ፥ ላካፈን ማቄ ቀንጋፈ፥ ቦሥ ሹሻፈን ማቄ ኤ ዎመይ ኬደይዴሴ ምሳፈ ሀንቱቴ ቤ ብሸነ ብሸነ ዬሴ ሚዥተ፥
66018013	ቤ ብሸነ ብሸነ ዬሴ ከሣ ኡንጌ ዸሌ፥ ከረወ፥ ቤ ብሸነ ብሸነ ዬሴ እጻንተ፥ ዌይኔ ዳነ፥ ዘይቴ፥ ቂጩት ልቴሴ ዺለ፥ ጎሰ፥ ኬሞ፥ ዶርተ፥ ፈረዝተ፥ ጋርተ፥ ዬይድዎ ማልታረ ፌዴ ሉቦ ኬንጌ አሥታረይ አቶ በድ ዬሱኔ ዬ ኡስተ ዎንጌስት ባሶ።
66018014	ዎንድን ዘልእን አቄስት «ኔ ሙጹሮይ ጮልእቾ ሞዼ አበክት ኡድ ኔ ገረፈ ዸድ ዘርድኮ ኡ ባዴሴ። ኔ ዎዱንቴን ማቄ ኤሱነ ኔ ዋርቾ አበክት ኡድ አትኮ ዬሴ። ሀ ኤ ጌዴ ቤንቱቱወሶ» ዬይድኮ እሶ ኡ ህኔ።
66018015	ዬ ከተማከ ዎመን ዘልአን ህስኔ ዎዱንዳስት እ መዹንጌንየ ቤድ ዠሽኮ ዘረ ኡ ኤኤ። ዬክስንየረ ህግልስንየረ
66018016	«ተልባፈ ሀንቱቴሴ ሱሥ ብሻረ ዞዻንኬይዴሴሳረ ማቄ ማኦ ኤ ዎመይ ኬደይዴሴሰ ማእስኔ ዬቸን ዎርቄናረ ኩሡቴሴ ቤ ብሸነ ብሸነ ዬሴ ሹቹናረ ቤ ገረ ዋሩስቸ መለ ከተምዬ፥ ዪይ! ዪይ!
66018017	ዬ ኤሰ ኤሌሴ ዎዱንቴኮ ብዝ ዎጋ ባደ!» ዬይድኮ ኡ ዬኬ። መርከቤ ዱርኬስተ ማቄስት ኡድ፥ መርከቤነ ሀንጌስት ኡድ፥ መርከቤ ገረ ሀንቴስት ኡድ፥ በገድየፈ ዴጌስ ዬ ኤሱነ አቄስት ኡድ ዘረ ኤዽ
66018018	ዬ ከተመይ ሜጉቱሱኔ ኬሰ ጩወ ቤ ቤዶ ዎገ «ሀ መለ ከተመይ ዬቾንኬ ዬቸ ከተመይ ፌቶ ፌደይ ዬሰ ዬሴ?» ዬይድ ቤ ከቶ ኬደይስ ኡ ህዶ።
66018019	ቤ ቅኖወ ጹሬ ኡጭ ዬክስንየረ ህግልስንየረ «በገዴ ገረ መርከቤ ኬንጌስት ኡድ ቤ ዎዱንቴነ እ ዎዱንሴቾ ሀ መለ ከተመይ ብዝ ዎገዎ እ ባዶ! ዪይ! ዪይ!» ዬይድ ህስኔ ኡ ዬቶ።
66018020	አፋ ዬሴስቶ፥ ሀይለሥቶ፥ አንሡታስቶ፥ ካየሥቶ! ዎንቶይ ህኑሜ ህስኔ እ ገረ ኤ ያዾ ግሸ መጉወይቴ!
66018021	ዬ ኤ ጌዴን ብዝ ኦሰሤ ማቄ ዎንቶ ዎሰሥ መለ ዎጸ ብሼ ሹቼ በገድየ ደክስኔ «ሀ ኤሱኬይስኮ መለ ከተመ በብሎኔይ ኦሰነ እ ደፉቴ፥ ሴኬን ቤንቱወንኮ።
66018022	ዝምቤ ብሼሹነ ካኤስት ካስ፥ ዝንገሌስት ዝንገሌይ ዬይድዎ ሹሹልየረ መረቾወረ ኡዌስት ከቶይ ሴኬ ኔከ ስንቱወሶ። ቤ ኩቼነ ቤ ብሸነ ብሸነ ዬሴ ሀንተ ሀንቴስት ሴኬ ኔከ ቤንቱወሶ። ዎጸይ ጋጬ ከቶይ ሴኬ ኔከ ስንቱወሶ።
66018023	ፈቄን ሴኬ ኔከ ፈቁወሶ። ኤኬስ ከቶወረ ጌሌን ከቶወረይ ሴኬ ኔከ ስንቱወሶ። ዬይድ ኤ ማዾስን ኔከ ዎንድን ዘልእን አቄስት ሀ ሰሀ ገረ መለ አሥተኮ ኡ ማቅቸ። ማቁቱወዬ ባከ ኔ ቀዬነ ቤ ዉዴ ዉዴ ዬሴ አሥተ ኡድ ሀሉስኮ ኔ ዬሴ።
66018024	ኔከን ካየሥት ሱሣረ ሀይለሥት ሱሣረይ ሀ ሰሀ ገረ ዎዹተ አሥት ሱሥ ኡድኮ ኤ ቤንቶ» ዬይድ ኤ ህዶ።
66019001	ዬ ኤ ጌዴ አፋከ ለገ አሥት ብዝ ከቶነ ኡይኔሰ ብሼ ከቶ ተ ሲዶ። ኡስን «ሃሌሉየ! ዎንቶይ ቤ አሥተ ሎሉስኮ ኤ ዬሴ፥ ኩሠ ፉለይ ኤሱሴ ማዽኮ ኤ ዬሴ፥ ቤ ኦሰነን ሀንትኮ ኤ ዬሴ።
66019002	ዬ ኤስን ኤ ያአይ ኣድየረ ግዞወረኮ። ለጌቶነ ሰሀ ቱኑሴቸ መለ ማቅቸ ዛኮይንዶ ገረ ያዽኮ ኤ ዬሴ። ኤ ማልተ እ ዎዾ ግሸ ኡ ሱሤ መትኮ ኤ ዬሴ» ዬይድ ኡ ህዶ።
66019003	ሴኬን «ሃሌሉየ! ጩወይ እሳፈ ኮሎ ኮሎ መክ ኣሎኮ ዎኬ ኤ ኬሴ» ዬይድ ኡ ህዶ።
66019004	ለምእ ተመ ኦይድ ጭምታረ ኦይድ ኤንአ ሜዽታረይ ካት ኡቱሦ ገረ ኡትየ ዬሴ ዎንቶ ቡሮ ኡንድ «አሜን፥ ሃሌሉየ!» ዬይድ ህስኔ ኡ ድሶ።
66019005	ዬ ኤ ጌዴን «ህኑኖ ዎንቶ ማልቶ፥ በረጽታረ አንጉዘጽታረ ማቄስቶ፥ ህ ኡድነ ኤሰ ዠሼሽቶ! ኑ ዎንቶ ኬደይሱወይቴ» ዬይድ ህኔ ከቶይ ካት ኡቱሦ ጎግየፈ ኤ ስንቶ።
66019006	ዬ ኤ ጌዴን ሀዴ ለገ አሥት ብዝ ከቶነ ኡይህኔ ከቶኬ ዬሴስ፥ ሀዴ መለ ዋሥ ቶኖሄ ኦሹኬ ዬሴስ፥ ሀዴ ኢተነ ጎጉንጌ ጎጉንሥ ከቶኬ ዬሴስ «ኡድ በሴ ደንደኤ ላሤ ማቄ ን ዎንቶይ ካት ዬሴ ግሸ ሃሌሉየ!
66019007	ዶር ኩለይ ኤል ዬሴ ግሸ ኤ ኤኬንን ቤምበ ነዽ ዬሴ ግሸ ኑ መጎሴ፥ እልል ኑ ህዬሴ፥ ኤሰን ኑ ኩሦሴ።
66019008	ጌሻረ ለጭ ለጭድየረ ህኔሰ ተልባፈ ሜዹቴሴ ማኦ እ ማኦሮንኬ እሱሴ ኤ እንጉቶ» ዬይድ ኤ ህዶ። ተልባፈ ሜዹቴሴ ማኦይ ሀይለሥት ሀንቶ ግዞ ሀንተኮ።
66019009	ዎሰሥን « ‹ዶር ኩለሴ ማቄ ቀሜቴሴ ጼይጉተስት ሱዙቴሴሰኮ› ዬይድ ዲዙወ!» ህድ ተምበ ኤ ህዶ። ሴኬን አስ «ዬ ኡስት ዎንቶይ ኦቶ ኣዴ ማቄ ከትተኮ» ዬይድ ታኮ ኤ ህዶ።
66019010	ተንን ኤሱሴ ድሴሴ ኤ ቡሮ ተ ኡንዶ። ኤስመይ «ዸጉወ! ዎንቶሴዎ ባከ ታሴ ድሶፉነ! ተንን ሀዴ ኔንክየረ ሀዴ ዬሱሰይ አዱሶ ኣዴ ምንስ አይት ኦሄ ፌዴ ኣዴሤስቱክየረ ዬሴ ዎንቶ ማለኮ። ዬሱሰይ አዱሶ ኣዴይ ካየሥት ካዮ ዜሮሮንኬ መሄ ዎንቶ አያነኮ» ዬይድ ታሴ ኤ ህዶ።
66019011	ዬ ኤ ጌዴን አፈይ ዶኡት ዬሱኔ ተ ቤዶ። ብዝ ቦሥ ፈረዜይ ያከ ኤ ዬቸ። ዬ ፈረዜ ገረን «ሙጹረሣረ ኣደሣረ» ህድ ህዩቴስ ኡትየ ኤ ዬቸ። ግዞ ኦጌነኮ ኤ ያኤ፥ ግዞ ኦጌነኮ ኤ ደርጉቴ።
66019012	ኤ ኣፌን ሀዴ ተመ ሎጼኬ ፈቄሰኮ ኤ ማቅቸ። ኤ ቅኖወን ካቱሴ ገዱቴ ለገ ጉልተኮ ዬቸ። ኤሰ ባከ ኦኔን ኤሩወ ሱንሡኮ ኤ ገረ ዲዙት ዬቸ።
66019013	ኤስን ሱሳ ጌሌሴ ማኦኮ ኤ ማዼሴ፥ ኤ ሱንሥን ዎንቶ ከቶኮ።
66019014	ቦሥ ፈረዝት ገረ ኡቴሴስት ተልባፈ ሜዹቴሴ ቦሤ ማቄ ጌሽ ማኦ ማዼሴ አፋከ ዬሴ ቶረሥት ኤ ጌዴ ሀምየ ኡ ዬቸ።
66019015	ቤ ዉዴ ዉዴ ዬሴ አሥተ ኤሱነ ኤ ኦጼ ኑነሤ ማቄ ሰተተይ ኤ አሻፈ ኬሶ። ኤስን ቀንገ ከሎነኮ አሤ ኤ አሄ። ኡድ በሴ ደንደኤ ዎንቶይ ኡ ገረ ቤ ሁሌስተ ዋኬ ኤ ህሴሰ ቤይሴ ዌይኔ ዳነይ ኤሳ ጭጩቴ ጎዶኮ ዌይኔ ኤ ዶርቤ።
66019016	ኤ ማኦ ገራረ ኤ ፈሸኔ ገራረ «ካተጼሴ ኡ ካቴ፥ ላሥቱሴ ኡ ላሤ» ዬይድ ህኔ ሱንሥ ዲዙት ኤ ዬቸ።
66019017	ዬ ኤ ጌዴን ቆሱከ ኤዼሴ ብዝ ዎሰሤ ተ ቤዶ። ኤስን ዎነ አፋነ ሀንጌ ከፍቱኮ «ዎንቶ ቀሜቴ ማቄ መለ ተቶ ገረ ዮድ ጵክሉቱወይቴ!
66019018	ካተጼ አቾ፥ ቶረሴ አፈነ ማግት አቾ፥ ኦሰሤ ማቄ ቶረሥት አቾ፥ ፈረዜ አቾን ማቄ ፈረዝየድት አቾ፥ ማልት አቾን ማቄ ማለ ማቁወስት አቾን፥ በረጼ አቾን ማቄ አንጉዘጼ አቾ ኦኔ አቾን ዮድ ሙወይቴ» ዬይድ ቤ ከቶ ኬደይስ ኤ ህዶ።
66019019	ዬ ኤ ጌዴን ቦኦወረ ሀ ሰሀ ካተጽታረይ ዬይድዎ ኡ ቶረሥትን ቦሥ ፈረዜ ገረ ኡትየ ዬሴሳረን ማቄ ኤ ቶረሥታረ ደርጉቴሴ ጵክሉት ኡ ዬሱኔ ተ ቤዶ።
66019020	ቦኦን አይኩቶ፥ ቡሮ ቦኦ ሱንሡነ ለገ ምጩሼ አበኮ ሀንትቸ ዛደሤ ማቄ ካየሥ ኤ አይኩቶ። ቤ ሀንቶ ምጩሼ አበኮነኮ ቦኦ ዬረጎ ቤ ገረ ኬንጌስታረ ነቁት ገዱቴሴ ቦኦ ብሸ ቡሮ ድሴስታረ ኤ ሀሉሥቸ። ዬ ለምእ ኦርጄነ ኤጼ ድኔ ህድ ህዩቴ አበኮነ ሜጌ ተመ በገድየከ ቤ ሉቦወረ ዬስኔ ኡ ደፉቶ።
66019021	አተ ቶረሥትን አስ ፈረዜ ገረ ኡቴስ አሻፈ ኬሴ ሰተተነ ኡ ሀይዾ። ከፍትን ኡድ ኡ አቾ ሙድ ምሾ።
66020001	ዬ ኤ ጌዴ ቢሥ ቦኮ ዶኤሴ ቁልፍየረ መለ ሰንሰለትየረ ቤ ኩችየ አይቴሴ ዎሰሥ አፋፈ ሆዹሱኔ ተ ቤዶ።
66020002	ኤስን ዶቤሴ አይት ብዝ ኩመ ቤረ ኣሎሴ ኤ ቱቶ። ዬ ዶቤስን ደብሎሴ ኦኦይኔ ሁምበዬ ህድ ህዩቴ ኦሎ ሾሹኮ።
66020003	ብዝ ኩመ ቤረይ ኣሎሮ ኣሎ ሀ ኤ ጌዴ ሴኬ ቤ ዉዴ ዉዴ ዬሴ አሥተ ኤ ሀሉሡወንኬ ዎሰሥ ዶቤሴ ቢሥ ቦኮወ ደት ኤ ሱመ ቱጭ ኤ ጎዞ። ዬ ቤርት እቶ ጌዴ ኦዼ ዎገሴ ብርቹቴኮ ኤሰ ኤ ዎርጉሴ።
66020004	ዬ ኤ ጌዴ ካት ኡቱሥተ ተ ቤዶ። ዬ ካት ኡቱሥት ገረ ኡቴሴስት ያኦሮንኬ ኡሱሴ አዴቶይ ኤ እንጉቶ። አስን ዬሱሰ ግሸ ኡ ኦቶሱናረ ዎንቶ ከቶ ኡ ኦቶሱናረ ኡ ባለይ ቡርድኔ ሀይዸ አሥት ሌሞ ተ ቤዶ። ዬ ኡስትን ቦኦሴን ማቄ ነቁት ገዱቴሴ ቦኦ ብሸ ቡሮ ድሱቶ ባሶ። ቤ ዴሞወን ማቄ ቤ ኩቼ ገረ ዬ ቦኦ ዬረጎ ገዱቶ ባሶ። ኡስን ኤንአ ማዽ ዴንድ ክርስቶሳረ ዎልኮ ብዝ ኩመ ቤረ ኣሎኮ ኡ ካቶ።
66020005	ዬ ኤስን አቸ ሀይቦወፈ ዴንሦኮ። ሀይዼቸ ፌድት ብዝ ኩመ ቤረይ እቶሮ መኮ ሀይቦወፈ ዴንዱቶ ባሶ።
66020006	አቸ ሀይቦ ዴንሦሴ ሸሀሤ ማቄስት ሱዙቴሴስታረ ሀይልታረኮ። ዎንቶሳረ ክርስቶሰሳረ ከህኔኮ ኡ ማቄ። ክርስቶሳረን ዎልኮ ኩመ ቤረ ኣሎኮ ኡ ካቴ። ለኩንሦ ሀይቦን ኡ ገረ አዴቶ ኬንጉወሶ።
66020007	ብዝ ኩመ ቤረይ እቶ ጌዴ ሁምበዬይ ቱፍየፈ ኤ ብርቹቴ።
66020008	ሰሀ ዎሱለ ኣሎ ቤ ዉዴ ዉዴ ዬሴ አሥት ቤ ኡድነ ዬ ኡስትን ጎግየረ ማጎግየረ ሀሉስ ቶረሴ ኤሴሱኮ ኤ ኬሴ። ኡ ታፎን ሀዴ በገዴ ኑነ ዬሴ መንቸኬ ዬሴሰኮ።
66020009	ኡስን ሀ ሰሀ ኣኬቴ ኣሎፈ አልስ ዮድ ሀይለሥት ዬሴ ጎዶ ኤሁቴሴ ከተመ ኡ ጎዶ። ጎጉቱወዬ ባከ ተመይ አፋፈ ሆዽ ኡሶ መጽ ሙዶ።
66020010	ኡሶ ሀሉስ ዬቸ ሁምበዬይ ቦኦወረ ዛደሤ ማቄ ካየሣረይ ድኔ ህድ ህዩቴሳረ ተማረይ ኤሳከ ዬሴ ኦርጄነ ሜጌ ተመ በገድየ ኡ ዬሴ ጎዶወ ኤ ደፉቶ። ኡስን ቀማረ ዎንታረ ኮሎ መክ ኣሎ ያከ ኡ መዹንጌ።
66020011	ዬ ኤ ጌዴን ቦሣረ መላረ ማቄ ካት ኡቱሦወረ ኤ ገረ ኡቴሴሳረ ተ ቤዶ። አፋረ ሰሃረይ ኤ ቡሮፈ ዸድ በዾ። ጎዶን ኡሱሴ ቤንቶ ባሶ።
66020012	ሀይዼቸሽተ አንጉዘጽታረ በረጽታረይ ካት ኡቱሦ ቡሮ ኡ ኤኡሱኔ ተ ቤዶ። ፍሸርትን ዶኡቶ። ፌዴ ፍሸሮን ዶኡቶ። ዬ ኤስን ኤንአ ዬሴስት ሱንሥ ኤሳ ዲዙቴሴ ዬሶ ፍሸሮኮ። ፍሸሮወ ኡ ሀንተይ ዲዙቴሴንኬ ሀይዼቸሽት ገረ ዎንቶይ ኤ ያዾ።
66020013	በገዴን ቤከ ሀይዽ ዬቸሽተ ኬስ ኤ እንዶ። ሀይቦወረ ስኦልየረይ ቤከ ሀይዽ ዬቸሽተ ኬስ ኡ እንዶ። ኡ ብዝ ብዝነ ኡ ሀንተኬ ሀንተኬይስ ዎንቶይ ኡ ገረ ኤ ያዾ።
66020014	ዬ ኤ ጌዴ ሀይቦወረ ስኦልየረይ ተመ በገድየ ኡ ደፉቶ። ዬ ተመ በገዴይ ለኩንሦ ሀይቦኮ።
66020015	ኤ ሱንሥ ዬሶ ፍሸሮወ ዲዙት ቤንቶ ባስ ኦኔን ተመ በገድያከ ኤ ደፉቶ።
66021001	ቡሮ አፋረ ቡሮ ሰሃረን ዬይድዎ በገዴን ባዶ ጌዴ ክሌ አፋረ ክሌ ሰሃረ ተ ቤዶ።
66021002	ሀይለ ማቄ ከተመይ ክሌ ዬሩሰሌሜይ ሀዴ አዴ ጌሌሴ ነቁት ዋርዴሴ ቡሾኬ አፋፈ ዎንቶ ደኣፈ ዬኬ ኤ ሆዹሱኔ ተ ቤዶ።
66021003	ኦርጄ ከቶነን ካት ኡቱሦ ጎግየፈ «ዎንቶ ዬሶይ አሥ ግዳከኮ ኤ ማቄ፥ ኡሳረን ዎልኮኮ ኤ ዬሴ፥ ኡስን ኤ አሥተኮ ኡ ማቄ። ዎንቶን ቤሴ ኡሳረ ዎልኮ ዬስኔ ኡ ዎንቶኮ ኤ ማቄ።
66021004	ኡ ኣፉንሤን ኡድ ኡ ኣፍየፈ ኤ ኡጬ። ቡሮ ዬቸ ሰሃረ ኤ ዎጋረይ ገርድ ዬሴ ግሸ አሥ ሀ ኤ ጌዴ ሴኬ ሀይኡወሶ፥ ህግሉወሶ፥ ዬኩወሶ፥ ዋዬ ቤወሶ» ዬይድ ኤ ህሱኔ ተ ሲዶ።
66021005	ካት ኡቱሦ ገረ ኡትቸሽን «ሀይ፥ ኡድ በሱኮ ክሌ ተ መሄ» ዬይድ ኤ ህዶ። ሴኬን አስ «ኤዞ ኬንጉወሳረ ኣድየረ ኤ ማቄ ግሸ ሀ ተ ኦቶሰ ዲዙወ!» ዬይድ ተምበ ኤ ህዶ።
66021006	ዬ ኤ ጌዴን አስ «እቶሶ! አቻረ ኣልጭራረይ(13) ቡሮሳረ ጌዴሳረይ ተምበኮ። ሰዝ ዬሴሱሴ ዬሶ ዋሥ ቱልቶወፈ ዎመ ኬንጉወሰ ምኬኮ ተ እንጌ።
66021007	ኢሸሽ ዬንጾኮ ኡድ ኤ ኤኬ፥ ኤሱሴን ዎንቶ ተ ማቄ፥ ኤስን ተ ዬሌ ኤ ማቄይድኮ።
66021008	ዬይድ ኤ ማዸኮን ዠሼሽት፥ ኣዴሡወስት፥ ቱነሥት፥ አሤ ዎዼስት፥ ለጌቴስት፥ ቀዬስት፥ ዎንቶ ማቁወሰ ዎንቶ መት ኩሤስት፥ ዬይድዎ ዛደሥት ቤ ኡድነ ኡ ተጎይ ድኔ ህድ ህዩቴሳረ ተማረይ ኤሳከ ዬሴ ኦርጄነ ሜጌ ተመ በገድያከኮ ኤ ማቄ። ዬ ኤስን ለኩንሦ ሀይቦኮ» ዬይድ ታሴ ኤ ህዶ።
66021009	ኣልጭረ ላፍ ዋዬይ ኤሳከ ኩንዴሴ ላፍ ሚዤ አይት ዬቸ ላፍ ዎሰሥት ግዳፈ ብዝ ታኮ ዮድ «ዮወ! ዶሬ ጌሌሴ ቤምበ ነዼሴንዮኮ ኔምበ ተ ቤይሴ» ዬይድ ኤ ህዶ።
66021010	ዬ ኤ ጌዴን ዎንቶ አያነይ ሀረጄነ ተ ቤዮሮንኬ ታ መት ዬሱኔ ዬ ዎሰሥ ተምበ ኦርጄ በከ ገረ ኤት ኤ ኬሶ። ሀይለ ከተመ ማቄ ዬሩሰሌሜይ አፋፈ ዎንቶ ደኣፈ ኤ ሆዹሱኔ ተምበ ኤ ቤይሶ።
66021011	ዬ ዬሩሰሌሜን ዎንቶ ኩሠ ፉለነ ፈቅየ ኤ ዬቸ። ፈቅየ ኤ ዬሴ ፈቄ ሞዼቴይ ሀዴ እየስጵድየፈ ቤንቴ ኬደይድ ኩሡቴሴ ሹቹክየረ ሀዴ ሞዼ ደውአተክየረ ሞዽ ፈቄሰ ኤ ማቅቸ።
66021012	ዬ ከተመን መለ ማቄ አፋ ገለሌሴ ሹች ቄይሼ ኤ ኬንግቸ። ተመ ለምእ ሱመን ኤ ኬንግቸ። ኤ ሱምታን ተመ ለምእ ዎሰሥት ኤእየ ኡ ዬቸ። ዬ ሱምት ገረን ተመ ለምእ እስረኤሌ ኦምት ሱንሥ ዲዙት ኤ ዬቸ።
66021013	ኦሽች በዴ ሀይዝ ሱመ፥ ሀዱርስ በዴ ሀይዝ ሱመ፥ አፈ በዴ ሀይዝ ሱመ፥ ኦሞ በዴ ሀይዝ ሱመ ኤ ኬንግቸ።
66021014	ዬ ከተመ ቄይሽ ኤ ገረ ቤ ኤኤ ተመ ለምእ ሹቼ ኤ ኬንግቸ። ዬ ሹችት ገረን ዶሩሴ ማቄ ተመ ለምእ አንሡታስት ሱንሥት ዲዙት ኤ ዬቸ።
66021015	ታረ ዎልኮ ዜርየ ዬቸ ዎሰሥን ከተማረ ኤ ሱማረ ዬይድዎ ሹች ቄይሼን ኤሱነ ቤ መኬ ዎርቄ ከሎ ኤ ኬንግቸ።
66021016	ከተመሴ ኤ ገለልቴይ ኤ ኣኬቴይ ዎል ጌንዮዎ ማቅስኔ ኦይድ በዴነ ዎል መኮ ኤ ማቅቸ። ኤስን ዬ ከተመ ቤ ከሎነ ኤ መቶ። ኤ ገለልቴን ኤ መትኔ ለምእ ኩመ ኦይድ ጺሥ ኪሎ ሜትሬ ኤ ማዾ። ኤ ኣኬቴን አፋ ኤ ገለልቴን ዬ ኤ ጌንዮዎ ኤ ማዾ።
66021017	ዬ ዎሰሥን ሹች ቄይሼ ኤ መቶ። ኤሱነ ኤ መክቾ ኤሩቴሴ መኮነ ላፍ ጺሤ ኦይድ ተመ ኦይድ ኩርመይሌ ኣሎ ኤ ማዾ።
66021018	ዬ ከተመ ቄይሼን እስጵዴ ሱንጌ ሴሎ ሹቹነ ኬሉቴሴሰ ኤ ማቅቸ። ከተመን ሞዼ ደውአተ ብሼ ፌቶነ ጌዤሼ ዎርቄዎ ኤ ማቅቸ።
66021019	ከተመ ቄይሽ ኤ ገረ ኤዼሴ ሹች ቤ ብሸነ ብሸነ ዬሴ ኤ ዎመይ ኬደይዴሴ ሴሎሴ ማቄ ሹቹነ ብሹሹቴሴሰ ኤ ማቅቸ። ቡሮነስ እየስጵዴ፥ ለኩንሦይ ሰንፌሬ፥ ሀይሶይ ኬልቄዶኔ፥ ኦይሶይ መረገዴ፥
66021020	እችቾይ ሰርዶንክሴ፥ እዙንሦይ ሰርድዮኔ፥ ላፉንሦይ ክርስትሎቤ፥ ሀዙንሦይ ብርሌ፥ ኦዱንሦይ ወረወሬ፥ ተንሦይ ክርሶጵረሴ፥ ተመ ብዙንሦይ ያክንቴ፥ ተመ ለኩንሦይ አሜቴስትኖሴ ዬይድ ኤ ማቅቸ።
66021021	ተመ ለምእ ሱመይ ቤ ብሸነ ብሸነ ዬሴ ተመ ለምእ ሴሎሴ ማቄ ሹቹኮ ኤ ማቅቸ። ብዝ ሱመይ ብዝ ሴሎሴ ማቄ ሹሻፈዎ ኤዼሴሰኮ ኤ ማቅቸ። ከተመ ኦጌይ ሀዴ ደውአተኬ ፎኤ ገርሤሰ ኢተነ ጌዤሼ ዎርቄዎ ኤ ማቅቸ።
66021022	ኡድ በሴ ደንደኤ ላሤ ማቄ ዎንቶወረ ዶራረይ ዬ ከተማከ ኡድ ጎዶወ ሀዴ ዎንቶ ሀይለ ዘዋከ ቤ ኩሡትቾንኬ ኡ ኩሡቴ ግሸ ዬ ከተማከ ሀይለ ዘወ ተን ቤዶ ባሶ።
66021023	ከተመሴን ዎንቶ ኩሠ ፉለይ ፈቅቾ ግሻረ ዶር ዬ ከተመ ፈቄ ማቄ ግሻረ ቆስን ኦኦይኔ አጉነይ ፈቆሮሰ ዎርጉሱወሶ።
66021024	ቤ ዉዴ ዉዴ ዬሴ አሥትን ዬ ከተመ ፎኤነኮ ሴኬ ሀንኬ ኡ ሀንቴ። ሰሀ ገረ ዬሴ ካተጼን ኩሠ ፉለ እንግቸ ዎዱንቴ ኤት ኡ ዮኔ።
66021025	የሀ ቀመይ ባ ግሸ ኤ ገሰይ አበ ዎንቴን አይኩቱወሶ።
66021026	ቤ ዉዴ ዉዴ ዬሴ አሥት ኩሣረ ኩሠ ፉላረ ቤሴ እንግቸ ዎዱንቴ ዬ ከተማከ ኤት ኡ ኦኔ።
66021027	ደርሴ አበኮ ሀንቴስታረ ዛዴ ዜሬስታረይ አበን ቱነ ማቄስ ቤ ኡድነ ዬ ከተማ ጌሉወሶ። ጌሌስትመይ ዶሩሴ ማቄ ዬሶ ፍሸሮወ ኤ ሱንሥ ዲዙቴሴስተዎኮ።
66022001	ዬ ኤ ጌዴ ዎሰሥ ዎንቶ ኡቱሦወረ ዶር ኡቱሦወረ ማቄ ጎዶፈ ኬስየከ ዬሴ ሀዴ ደውአተኬ ለጭ ለጭድ ፈቄ ሾሬነ ሀንጌ ዬሶ ዋሤ ተምበ ኤ ቤይሶ።
66022002	ዋሥን ዬ ከተመ ኣኮ ኦጌ ግዳነ ኤ ሀንግቸ። ዬ ዋሡሴ ኤ ሀዱርስ በዴን ኤ ኦሽች በዴን ዬሶ እንጌ ምሥ ኤ ዬቸ። አጉነነ አጉነነ ከጽስኔ ብዝ ቤራ ተመ ለምእ ዎገ ኣፌ ኤ ከጽቸ። ዬ ምሥ ወሼን ቤ ዉዴ ዉዴ ዬሴ አሥተ ኤ ሎሉስቸ።
66022003	ሀ ኤ ጌዴ ሴኬ ዎንቶይ ኣጬሽ ዬ ከተማ ባሶ። ዎንቶወረ ዶራረይ ኡት ካቴስ ዬ ከተማን ኤ ማቄ። ኤ ማልትን ኤሰ የሀ ኡ ኩሤ።
66022004	ኤ ኣፉሸን ኡ ቤኔ፥ ኤ ሱንሥን ኡ ዴሞወ ኤ ዲዙቴ።
66022005	ዬ ኤ ጌዴ ሴኬ ቀመይ ባሶ፥ ላሤ ማቄ ዎንቶይ ኡሱሴ ፈቄ ግሸ ፈቄይ ቤይሴ ፎእየረ ቆስ እንጌ ፎእየረ ዎርጉሱወሶ። ኮሎ መክ ኣሎኮ ኡ ካቴ።
66022006	ዬ ኤ ጌዴን ዎሰሥ ታኮ «ሀ ኦሁተስ ኤዞ ኬንጉወሳረ ኣድየረኮ። ካየሥት ካዮ ቤድ ዜሮሮንኬ መሄ ቤ አያነ ካየሥቱሴ እንጌ ላሤ ማቄ ዎንቶይ ኡኬ ማቄ አበኮ ቤ ማልተ ቤ ቤይሴንኬ ቤ ዎሰሤ አንስኮ ኤ ዬሴ» ዬይድ ኤ ህዶ።
66022007	ዬሱሰን «ዬይ፥ ተን ኡኬኮ ዮኔ። ሀ ፍሸሮወ ኦሁቴሴ ካዮ ከኬስ ሱዙቴሴሰኮ» ህድ ኤ ህዶ።
66022008	ሃንጽ ዜሬ ሲደሳረ ቤደሳረይ ተምበኮ ዮሀንሴ። ዬ ኤሰ ተ ሲዶንየካረ ተ ቤዶንየካረ ሃንጾ ተምበ ቤይሰ ዎሰሡሴ ድሴሴ ኤ ቡሮ ተ ኡንዶ።
66022009	ዬ ዎሰሥን «ዸጉወ፥ ዬይስ መቶፉነ! ተንን ኔረን ማቄ ኔይንዶ ነአጽተ ማቄ ካየሥታረ ዬይድዎ ሀ ፍሸሮወ ኦሁተሴ ከኬስታረ ኡድ ኤ ማለኮ። ዎንቶሴዎ ድሱወ» ህድ ኤ ህዶ።
66022010	ሴኬን ታኮ ኦህስኔ «ዎገይ ኤሌሴ ግሸ ሀ ፍሸሮወ ኦሁቴሴ ከቶ ኤሩቴሴ ኤ ደንደኡወንኬ ሀ ፍሸሮ ቱጮፉነ።
66022011	ሀ ኤ ጌዴ ዮነ ኢተ ሀንቴ አሥት ኢተ ሀንትስኔ ዬሱወዬ፥ ቱነሥ ቱነ ሀንትስኔ ዬሱወዬ፥ ግዞ አሥ ግዞ ሀንትስኔ ዬሱወዬ፥ ሀይለሥን ሀይለ ማቅስኔ ዬሱወዬ» ዬይድ ኤ ህዶ።
66022012	«ዬይ፥ ተን ኡኬኮ ተ ዮኔ። አሡሴ ኤ ብዝ ብዝነ ኤ ሀንቶ ሀንተኬይስ እንጌሴ ኤ ዎመ ኤትኮ ተ ዮኔ።
66022013	አቻረ ኣልጭራረይ(14)፥ ቡሮሳረ ጌዴሳረይ፥ ዴንሦወረ አልሶወረይ ተምበኮ።
66022014	ከተመ ሱማነ ጌሌሳረ ዬሶ እንጌ ምሥ ኣፌ ምዬሳረ ‹ሀ አሡሴ ብሸኮ ኤ ብሼ› ዬይድ ቤ ህዩቶሮንኬ ቤ ማኦ ሾታስት ሱዙቴሴስተኮ።
66022015	ቱነሥት፥ ቀየሥት፥ ለጌቴስት፥ አሤ ዎዼስት፥ ዎንቶ ማቁወሰ ዎንቶ መት ኩሤስት፥ ዛዴ ኤሄስታረ ቤ ሀንተናረ ቤ ዜሬናረ ዛዴስታረይ ኡድ ከተመሜ ዉዴኮ ኡ አቴ።
66022016	ተን ዬሱሰይ ቤ ጎዶወ ጎዶወ ዬሴ ዎንቶ ዘወሥተ ማቄ ህኑሴ ሀ ኤስተ ኤ ኦሆሮንኬ አፋሴ ተ ዎሰሤ አንስኮ ተ ዬሴ። ተን ደውቴ ጸጶወፈ ሙዸሳረ ኤ ፍረ ፊጻፈ ዬሉተሳረኮ። ለጭ ለጭድ ፈቄ ዎንተሶ በከልቸይ ተምበኮ።»
66022017	አያነ ጌሻረ ጌሌንየረይ «ዮወ!» ህድኮ ኡ ህኔ። ሲኔስን «ዮወ!» ህድ ህወዬ። ዋሤ ሰዘስን ዮወዬ። ዎርጌስን ዎመ ሸንዶ በድ ዬሶ እንጌ ዋሤ ምኬ ኤት ኡሹወዬ።
66022018	-
66022019	ሀይ፥ ሀ ፍሸሮወ ካየሡነ ኦሁተ ከቶ ሲኔ አሥቱሴ ኡድ «ኦኔን ሀ ከቶ ገረ ብዞን ኤ ኮሰአይኮ ሀ ፍሸሮወ ዲዙት ዬሴ ዴጾ ዋዬኮ ዎንቶይ ኤ ገረ ኤ ኦኔ። ኦኔን ሀ ካዮ ፍሸሮወ ዲዙት ዬሴ ከቶወፈ ብዞን ኤ ፈጩሸአይኮ ሀ ፍሸሮወ ዲዙት ዬሴ ዬሶ እንጌ ምሳፋረ ሀይለ ማቄ ከተማፋረኮ ዎንቶይ ኤ ተጎ ኤ ፈጩሼ» ህድኮ ኡሱሴ ምንስ ተ ኦሄ።
66022020	ሀ ኤሰ ዬይድ አቶ ማዽ ኦህየ ዬሴስ «ኤወ! ኡኬኮ ተ ዮኔ» ህድኮ ኤ ህኔ። አሜን፥ ላሥ ዬሱሰ ዮወ!
66022021	ላሥ ዬሱሰይ አሡሴ ኬንጌ መሦ ሞዼቴይ ኣዴሤስታረ ኡድ ዎልኮ ማቁወዬ። አሜን። (17)23:5 ሀ ኤስተ ኡድ ዬይስ ኡ መቶስ አሡሜ ገርስ ዎንቶ ኡ ኤሄሰ መት አሥ ኡሶ ነሾሮሰ ዎርድኮ። ( 17:7 ቤወ። --------------- ------------------------------------------------------------ --------------- ------------------------------------------------------------
