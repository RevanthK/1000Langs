40001001	Gëtabu ga mwango wamwa Yesu Kiristo, mwana wamwa Daudi, mwana wamwa Iburahamu.
40001002	Iburahamu naa tata wamwa Isaka, na Isaka tata wamwa Yakobo, na Yakobo tata wamwa Yuda na vaunaakwe.
40001003	Yuda tata wamwa Faresi na Sara nyinya wawe naa Tamari, Faresi tata wamwa Hesironi, Hesironi tata wamwa Rami,
40001004	Rami tata wamwa Aminadabu, Aminadabu tata wamwa Nasoni. Nasoni tata wamwa Salimoni,
40001005	Salimoni tata wamwa Boasi nyinya wakwe naa Rahabu. Boasi tata wamwa Obedi na nyinya wakwe Ruti. Obedi tata wamwa Yese,
40001006	na Yese tata wamwa mutemi Daudi. Daudi naa tata wamwa Solomoni na nyinya wakwe naa mukhema wamwa Uria.
40001007	Solomoni tata wamwa Rehoboamu. Rehaboamu mweeso noo tata wamwa Abiya. Abiya naa tata wamwa Asa.
40001008	Asa tata wamwa Yehosafati, Yehosafati tata wamwa Yoramu, Yoramu tata wamwa Usia.
40001009	Usia tata wamwa Yotamu, Yotamu tata wamwa Ahasi na Ahasi tata wamwa Hesekia.
40001010	Hesekia tata wamwa Manase na Manase tata wamwa Amosi, Amosi tata wamwa Yosia.
40001011	Yosia tata wamwa Yekonia na vaunaakwe Rësëë naa itungo nënaa Ayahudi vëgahorwa nënaa vahumwa fëta na utowa uBabeli.
40001012	Nënaa Ayahudi vahumwa fëta vatowa uBabeloni: Yekonia naa tata wamwa Sealitiëli, Sealitieli tata wamwa Serubabeli,
40001013	Serubabeli tata wamwa Abihudi, Abihudi tata wamwa Eliakimu, na Eliakimu tata wamwa Asori.
40001014	Asori tata wamwa Sadoki, Sadoki tata wamwa Akimu, Akimu tata wamwa Eliudi.
40001015	Eliudi tata wamwa Eleasari, na Eleasari tata wamwa Matani, na Matani tata wamwa Yakobo.
40001016	Yakobo tata wamwa Yosefu mughohi amwa Mariamu, gwa wasuu në Yesu agafafwa, nëugutaanwaa Kiristo.
40001017	Uvii mpafo yoong'e ufuma kunë Iburahamu faka kunë Daudi naa mpafo ikumi na ine, na ufuma kunë Daudi faka Ayahudi nënaa vëgahumwa fëta na utowa uBabeli mpafo ikumi na ine, na ufuma utowa uBabeli faka kunë Kiristo mpafo ikumi na ine.
40001018	Uvii, Yesu Kiristo agafafwa vii: Mariamu nyinya wakwe, naa wakengeerwe na Yosefu. Ëgweeso nënaa ëkëë vinëkhaa itambëëmwe mwino mughosya na mukhema, agamanyëka mwino naa mwito gwa udaho wa Mwahu Mweru.
40001019	Yosefu mughohi wakwe gusoko naa muntu nëughookie mu uduvi, wakwe, na gwa udëa umuvirya mënyaa agaramua umureka gwa gëmpihë.
40001020	Ëgweeso nënaa ëkëë uguriinkanëya rësëë, malaëka wa Müküü agamudwëëra mu ndoti ugumwëëra, “Yosefu, mwana amwa Daudi, utaoghofee umuhora Mariamu mukhema ako, gusoko wito wasuu nëuwukweti, wa Mwahu Mweru.
40001021	Ugutunguka mwana wa gëghosya, veenoo ugumutaana rina rakwe Yesu, gusoko ujie uvatyoa antu vakwe ufuma mumahutye awe.”
40001022	Ayaa oong'e ëgatendeka uning'anëe ukhani nënaa Müküü agauhanya ukëëra kunë munyagëdaghu:
40001023	“Muncha muteere nëakëë inateniwa uguvucha wito na ugumufafa mwana wa gëghosya, mweeso noo ugutaanwa Imanueli.” (Rianaayo, Muungu wë itambëëmwe na see).
40001024	Yosefu nënaa wafëtya, agatenda mwino chuu malaëka wa Müküü naawamukhanëa, agamuhora mukhemaakwe agamutoa ukhaya.
40001025	Ëgweeso inamumanyaa mba nduvë gëmwërë faka afoo nënaa Mariamu agitungua mwana wagëghosya. Yosefu mweeso noo agamutaana rina rakwe Yesu.
40002001	Yesu agafafwa umuji wa uBetelehemu, uYudea, itungo nënaa Herode mutemi. Nënaa wafafwa, aremu va njota ufuma kiya vëgafika uYerusalemu,
40002002	vëuhanya, “Wëëfee wasuu, nëwafafwaa mutemi wa Ayahudi? Gusoko gwamëonaa njota akwe nënaa adwëëraa ukiya, gwajaa gumukurye.”
40002003	Mutemi Herode nënaa watagheeya asaa, agawurya majëghana, mweeso na uYerusalemu voong'e.
40002004	Uvii, agavataana mwirundo wa akumbeki aküü voong'e na vaandëki va antu, agavawëya, fee fana naa Kiristo ugufafwa.
40002005	Vëgamukhanëa, “uBetelehemu a uYuda. Uu mwino munyagëdaghu agandëka:
40002006	‘Veve Betelehumu mung'ë a Yuda, mba ëse wurë vee utimunyuughu mbanduvë mukhatë a atongeeri va Yuda, gusoko, ufuma kunë vee ujie udwëëra mutongeeri nëujie uvatongeera antu vane Isiraeli.’”
40002007	Faafo, Herode agavataana umpëo aremu va njota vasaa, agawëya itungo ryeso nënaa njota asëë avadwëëraa.
40002008	Agavatuma uBetelehemu uguhanya, “Endi mwende umanya sayu a mwana wasuu. Nëmwamuhanga ndetei sayu nëënonoo nende umukürya.”
40002009	Nënaa vamutegheeya mutemi aremu va njota vasaa vëgenda kunë vinjë. Ngwë njota ësëë nënaa vamëghune ukiya ëgavatongeera, faka ëgenda gimëka gunto fana naa mwana urë.
40002010	Nënaa vamëona njota ësëë vëgayanja ino.
40002011	Uvii, vëgingëa u nyumba, vëgamwoona mwana wasuu itambëëmwe na Mariamu yiu wakwe, vëgatungama vëgamukumajua. Uvii vëgatarughua mpamba yawe, vëgamufa dahwa, sahaabu, urumba nanë manemane.
40002012	Muungu agavëëra mu ndoti vataje vëmusukie Herode, uvii vëgasuka ung'ë awe gwa njëa ëngëja.
40002013	Nënaa aghenyi vasaa vatunguya, malaëka wa Müküü agamudwëëra Yosefu mundoti, agamukhanëa, “Wuka! Muhore mwana itambëëmwe ina nyinya, iruki mwende uMisiri. Ikhai kuuko faka fana nëjië ugukhanëa, gusoko Herode ugufënja umuuragha mwana uyuu.”
40002014	Uvii, Yosefu agawuka utiku agamuhora mwana itambëëmwe ina nyinya agenda uMisiri.
40002015	Agëkhaa kuuko faka nënaa Herode wakuya. Rësëë rëgatendeka ukhondeke ukhani nënaa agauhanya Müküü gwa ukëëra kunë munyagëdaghu, “Ufuma uMisiri ngamutaana mwanane.”
40002016	Herode nënaa woona mwino aremu a njota vasaa naa vamukhongaa, agasida na uhura ino. Agaramua ang'enya voong'e në aghosya va uBetelehemu nanë umpeo ayo va umukoa usuu woong'e nënaa vina mëakha ëvëë mbesa fang'ë a mëakha ëvëë gwa uning'anëya ufuma kunë na aremu a njota, vendie vëuraghwe.
40002017	Rëgakhondeka rësëë nënaa rëgahanyiwa na munyagëdaghu Yeremia:
40002018	“Ruri wategheeyekaa u muji wa uRama, gëëro nanë uhongeeya ino. Raheli uguvarëëra vanaakwe, ëgweeso noo atiufenja ufefeheeywa, gusoko naavëtifo.”
40002019	Nënaa Herode wakuya, malaëka wa Müküü agamudwëëra Yosefu mundoti uko uMisiri agamukhanëa,
40002020	“Wuka! Muhore mung'inya itambëëmwe ina nyinya, usuke ung'ë a Isiraeli, gusoko vasaa nënaa vëufenja umuuragha mung'ëënya wasuu vakuree.”
40002021	Uvii, Yosefu agavuka, agamuhora mung'ënya itambëëmwe ina nyinya, agasuka ung'ë a Isiraeli.
40002022	Ëgweeso Yosefu nënaa wategheeya mwino Arikelao mwana amwa Herode naa waye mutemi wa uYudea mwino ihe, agaoghofa gwenda kuuko. Nënaa waraghëërwa mu ndoti, agenda gitumbë ra uGalilaya,
40002023	na agahamëa umuji ugutaanwaa Nasareti. Uvii igakhondeka nkhani nënaa yahanyiwe na anyagëdaghu: “Ugutaanwa Munasorayo.”
40003001	Matiku asaa Yohana Mubadisi agadwëëra, agaandya utanantya mu mbugha a uYudea:
40003002	“Fëi, gusoko utemi wa girunde wahumbeeraa.”
40003003	Gusoko uyuu unë wasuu nënaa munyagëdaghu Isaya agamurëghëtya nënaa agahanya: “Ruri wa muntu wategheeyekaa u mbugha: ‘Mughondanëëyi Müküü njia akwe, vighoori vikëro vya njia yakwe.’”
40003004	Yohana agaria isaa nënaa rëtumiwe gwa makinga a ngamëa na mukhova wa ndëë mu gëëno gakwë. Ilëwa rakwe naa nkumbë na wukë wa gihaka.
40003005	Uvii, antu ufuma uYerusalemu, ufuma gitumbë roong'e ra uYudea na ng'andë yoong'e ya umpeompeo a yongo ra uYoridani, vëgamwendea,
40003006	vëgayafëa mahutye awe, mweesonoo agavabadisa mu yongo ra uYoridani.
40003007	Ëgweeso nënaa wavoona Afarisayo vingë nanë Asadukayo vëumwendea avabadise agavëëra, “Nyee ufafo wa njoka! Anyu nëwamukene mwino muudaha ginegha iramuëywa nërëjie?
40003008	Raghëëri, uvii, gwa ntendo, mwino tutë mwafëaa.
40003009	Mutasëghee mwino mudaha gijëfya gwa uhanya, ‘Sese gwë ufafo wamwa Iburahamu!’ Ngumukhanëa fana tutë, Muungu ugudaha ufuma umagwe ayaa uhanga vana vamwa Iburahimu.
40003010	Uvii, itungwee gëhendo gëvëkiwe mumatina a mëtë, faafo, mu mutë nëutiufaa nkhari në njija, ugutemwa na ughumëwa mumoto.
40003011	“Nene ngumubadisa gwa majë gwa ufëa mahutye. Ëgweeso wasuu nëujie unyuma anë una udaho ukëra nene. Nene ntinoneye mbesa ukenka maatu akwe. Mweeso ujie umubadisa nyenye gwa Mwahu Mweru na gwa moto
40003012	Mweeso ukwatëëre mumukhono wakwe mufivitëo wa ufuëra ngano, aifure ngano yakwe, aihwaangwiye ngano mwiseengwa na ifuero ugurëacha gwa moto nëutiurimaa.”
40003013	Itungo rësëë Yesu agadua uGalilaya agafika mu yongo ra uYoridani agamwendea Yohana gusoko abadiswe na mweeso.
40003014	Ëgweeso Yohana naaudahëte umughiiya uguhanya, “Inoneye nene ubadiswa na veve, wurë, veve ujie kunë nene?”
40003015	Ëgweeso Yesu agamusucha, “Reka ëtendeke uvii itungwee gusoko inoneye guyatende asaa oong'e në Muungu ugufenja ëtendeke.” Faafo Yohana agarumëëya.
40003016	Gënyafaafo gutufu Yesu nënaawabadiswa, agafuma mumajë, na muufafo irunde rëgarughuuka na agoona Mwahu wa Muungu ugika mwino nkurwë na gëkhaa gunto akwe.
40003017	Ruri ufuma girunde ugahanya, “Uyuu unë Mwananë muyanjwi, nëyanjisiwe na mweeso.”
40004001	Uvii Mwahu agamutongeera Yesu faka umbugha adahe uëghëëywa na Ibilisi.
40004002	Agadëa ula na unywa gwa matiku makumi ane utëku nanë mumwë, na mpeo ayo agoona njaa.
40004003	Munya umughema agamuhanga, agamwëëra, “Nësa vee wë Mwana wamwa Muungu hanya magwe ayaa etendeke mëkatë.”
40004004	Ëgweeso Yesu agasucha, “Ëandëkiwe, ‘Muntu atiudaha uduva gwa mukate gutufu, ëgweeso gwa mu ukhani nëugurëghëtiwaa na Muungu.’”
40004005	Ibilisi agamuhora faka uYerusalemu, muji weru, agamuvëka gunto a itembe ra hekalu.
40004006	Agamwëëra, “Nësa veve wë Mwana wamwa Muungu, ëgwësye fang'ë, gusoko yiandekiwe, ‘Muungu uguvaraghëëya vamalaëka vakwe gusoko ako,’ na ‘vëuguhora mumëkhono awe, utajee uje gikuura mughuu wako mwigwe.’”
40004007	Yesu agamwëëra, “Yiandëkiwe noo, ‘Utamughemee Müküü, Muungu wako.’”
40004008	Faafo ibilisi agamuhora faka gunto a ughongo urifu, agamuraghëëra ntemi yoong'e ya urëmi na maja ayo,
40004009	agamweera, “Ayaa oong'e nene ngugufa nëmbaa veve utungame gutufu na unkurya.”
40004010	Faafo Yesu agamukhanëa, “Ënda kunë winjë setani! Ëandëkiwe, ‘Ugumukürya Müküü Muungu wako na umutumamëa mweeso imwenedu.’”
40004011	Uvii, ibilisi agamureka, na gënya faafo vamalaëka vëgaja, vëgamutumamëa.
40004012	Yesu nënaa wategheeya mwino chuu Yohana wautëërwe mugeresa agenda uGalilaya.
40004013	Agatunguya uNasareti, agenda uKaferinaumu, gwa irambo wa wilaya a uZabuloni na uNafutari, agëkhaa kuuko.
40004014	Uvii ugakhonda ukhani uroo nënaa ugahanywa na munyagëdaghu Isaya:
40004015	“Veve ng'ë amwa Zabuloni na ng'ë amwa Nafutali, ng'andë a uYoridani, uraraava irambo, Galilaya, ng'ë a antu va Ndughu ingëja.
40004016	Antu nënaa vëgëkhaa mukiti vawoonaa weru üküü. Na vasaa nënaa vëuduvaa mu ng'ë a kiti na mumimi wa ikuya, weru wavamwëëkëaa!”
40004017	Ufuma itungo rësëë Yesu agaandya utanantya na uhanya, “Fei, mahutye anyu gusoko utëmi wa girunde wahumbeeraa!”
40004018	Yesu nënaa ugweenenda umpeo a irambo ra uGalilaya, agavoona anaamuntu vavërë auta somba, Simoni nëugutaanwa Fetero na Anderea muunaakwe vëugumëa iuta somba mwirambo gusoko naa auta somba.
40004019	Uvii, agavëëra, “Ng'ongi, nëënoo ngumutënda nyee auta antu.”
40004020	Gënyafaafo vëgayareka mauta somba awe vëgamuhonga.
40004021	Nënaa wenda usonge nduvëëngë, agavoona anaamuntu vavërë, Yakobo mwana wamwa Zebedayo na Yohana muunaakwe. Vasaa naa vëmumasua itambëëmwe na tata wawe Zebedayo vëuyaning'anëëya mauta somba awe. Uvii Yesu agavataana.
40004022	Veeso noo gënyafaafo vëgamëreka masua itambëëmwe na tata wawe, vëgamuhonga.
40004023	Yesu naa agenda muu itumbë muu wilaya a uGalilaya oong'e, ugusëya mumasunagogi na utanantya Sayu Njija a Utëmi wa Muungu. Agaforya marüe hiya hiya, malegheku hiya hiya a antu.
40004024	Sayu yakwe igakündanëa uSiria oong'e. Arüe voong'e nënaa vëna marüe hiya hiya na vasaa nënaa veunyomwaa na malwe hiya hiya, vëna vinyonyinyonyi, anyaugwa itwe, anya ukuya ighandi, agavaforya voong'e.
40004025	Maburi mingë a antu ufuma uGalilaya, uDekapoli, uYerusalemu, uYudea nane ng'andë a uYoridani vëgamuhonga.
40005001	Yesu nënaa wayoona maburi a antu aganatëa guughongo, agëkhaa. Asëywi vakwe vëgamwendea,
40005002	mweeso noo agaandya uvasëya; uguhanya:
40005003	“Vaforiwe vasaa nëvëgionaa atuki munkhoo, gusoko utemi wa girunde u wawe
40005004	“Vaforiwe vasaa nëvëgurëa, gusoko vëjie ufefeheeywa.
40005005	“Vaforiwe vasaa nëafoo, gusoko vëjie umësaa ng'ë.
40005006	“Vaforiwe vasaa nëvëna njaa na nyweta gwa ayoo nëatutë, gusoko vëjegikutiwa.
40005007	“Vaforiwe vasaa nëvëgoonëa uvavi, gusoko vëjegoonëwa uvavi.
40005008	“Vaforiwe vasaa nevëru munkhoo, gusoko vëjeumwoona Muungu.
40005009	“Vaforiwe vasaa nëvëgweetaa majëghana, gusoko vëjeutaanwa vana va Muungu.
40005010	“Vaforiwe vasaa nëvëukhasiwaa gusoko a asaa nëatutë na nëëghookie, gusoko utëmi wa girunde u wawe!
40005011	Mwaforiwe nyenye nësa antu vëumutuka na umukhasya na umuruva na umweegheegheya mavë hiya hiya gusoko anë.
40005012	Yanji na giririsya gusoko mpamba anyu unë nküü girunde. Gusoko noo naa antu vëgavakhasya anyagëdaghu nënaa vëgadwëëra unyuma anyu.”
40005013	“Nyenye mwë munyu wa urëmi! Ëgweeso munyu nëwasusufa, ugutendwa wurë ujëfe? Utinoneye intu mbanduvë, ëgweeso uguhunuwaa gunjë na ufanangëwa na antu.
40005014	Nyenye mwë weru wa urëmi! Muji nëujengiwe gu ughongo gunto utiudaha gifiha.
40005015	Ëgweeso noo antu vëtigwachaa gemwëë na ugëkunëkea gwa gëfe, ëgweeso vëugëreka gunto a intu nërëhumbukie gidahe gwerya gwa antu voong'e nevëë munyumba.
40005016	Uvii, uvii, inoneye weru wanyu werye usonge a antu, vëdahe uyiona ntendo yanyu njija, vëmukurye Tata wanyu në wëë girunde.”
40005017	“Mutasëghee nee najie umëheya seria nanë anyagëdaghu. Ntinajaa uheya asaa ëgweeso utenda ëkhondeke.
40005018	Tutë namwëëra, faka afoo nëikwë irunde na fang'ë ëguwura, gutie mbesa gasampu gamwe ga itungo mbesa gantu ganyuughuu ino ga Seria nëgëuheyiwa, faka oong'e ëkhondeke.
40005019	Uvii, muntu gëkaku nëwadëa ukwatëëra mbesa iraghëëyo në inyuughuu ino ukëra oong'e na uvasëya vangë noo vëtende uvii, wasuu ugutendeka muyuughuu ino mu utemi wa girunde. Ëgweeso wasuu nëwayakwatëëra na uvasëya vangëja, wasuu ugutendeka müküü mu utemi wa girunde.
40005020	Gusoko ësëë nene ngumwëëra, nyenye uja wanyu nëwadëa ukëra uroo wa Afarisayo na asëyi va Seria, mutigingëa kamwe mu utëmi wa girunde.”
40005021	“Mwadahie utegheeyaa mwino antu va khae vëgakhanëwa: ‘Utauraghee! Nëuguuragha inoneye uramuëywa.’
40005022	Ëgweeso nee ngumwëëra, nyenye wasuu nëwamukheefea gwa ikuwo muunaakwe inoneye aramuëywe. Nëugumuhorya muunaakwe imunoneye utowa ubarasa. Nëugumutaana muunaakwe: ‘Mufutü vëë!’ Imunoneye gingëa gwa arungu a makhaa.
40005023	Uvii, nëwatoa sadaka ako usonge a masabahu na faafo wakümbukwa mwino muunako wina siimba na vee,
40005024	mëreke sadaka ako usonge a masabahu enda tanju uning'anëëye mahanyo mwina muunako, nëwadaha suka uduye sadaka ako.
40005025	Iyanjëëyi na munya ugusitaaka ruvë nëëkëë mwë munjëa, mwinjë ubarasa. Nëwadëa utenda uvii munya ugusitaaka ugugutoa kunu hakimu mweeso hakimu noo ugugutoa gwa asikëe veenoo ugutungwa ugeresa.
40005026	Tutë nagwëëra utiafuma kuuko faka udahe urëfa senti a mpëo.”
40005027	“Mwategheeye mwino antu vëgëërwa, ‘Utalehadee!’
40005028	Gweeeso nëë ngumwëëra, nyenye mu muntu nëugumuraraava mukhema gwa umumiëra mate, wadaha utenda ulehadi inakwe munkhoo akwe.
40005029	Uvii, nësa riho rako ra ugëlëlo raguhutëya rëküre urëjughute kureengë. Bahu ino kunë vee uwurya gafëgha gamwe ga mwëërë ukëra mwëërë wako woong'e ughumëwa mumoto na uJehanamu.
40005030	Na nësa mukhono wako wa gëlëlo uguguhutëya, ukigite uwujughute kureengë. Bahu nanguu uwurya gafëgha gamwe ga muvëë ukëra muvëë wako woong'e wende mumoto wa uJehanamu.”
40005031	“Gwahanyiwe noo: ‘Nëugumureka mukhemaakwe na imunoneye amufe rëandëko ra gireka.’
40005032	Ëgweeso nëë ngumukhanëa muntu gëkaku nëugumufa mukhemaakwe rëandëko ra gireka, nëësa ti gwa soko a ulehadi, ugumutenda alehade, na muntu nëwamuroghoa mukhema nëwafewe rëandëko ra gireka ugulehada.”
40005033	“Kangë mwategheeye mwino antu akhae vëgëërwa: ‘Nëwërafëa utadëe utenda uvii, ëgweeso igunoneye utenda mwino wërafëa kunë Müküü.’
40005034	Ëgweeso nëë ngumwëëra, nyenye mutiirafëe mbanduvë, mba gwa girunde gusoko uunë itumbë ra üküü na utemi ra Muungu,
40005035	mbesa gwa urëmi gusoko unë itumbë rakwe ra uvëkëa mëghuu, mbesa gwa Yerusalemu gusoko uunë muji wa Mutemi müküü.
40005036	Utajee wirafëe gwa itwe rako gusoko utiudaha uwutenda utuka utendeke weru mba wuutiki.
40005037	Intu në nyenye ‘Nha’ mba ‘Ti nhaa,’ intu nërëkeanëye rasëë rëfumie kunë murughu.
40005038	“Mwategheeye mwino gahanyiwe: ‘Riho gwa riho, rino gwa rino.’
40005039	Ëgweeso nee ngumukhanëa, nyenye utamughëëye muntu në mavë. Muntu nëwagukhuva ikoofi uhaya ra gëlëlo, mufëëntuire nëë uhaya ra gavëë.
40005040	Muntu nëwagutoa ubarasa ugufenja uguhegheya igwanda rako, mureke ahore ikooti rako noo.
40005041	Nësa muntu waguumëëya gweenda sampi igëtunga, ende mëhënjo ëvëë.
40005042	Mufe wasuu nëuguguromba, na utamufeeyee ginyankhoti nëugufenja ugukofa intu.
40005043	“Mwategheeye mwino ëgarëghëtiwa: ‘Ugumuyanja munya fifë wako, ëgweeso ugumuhura murughu wako.’
40005044	Ëgweeso nëë ngumwëëra, nyenye vayanji arughu vanyu na uvarombea vasaa nëvëumutendëa në ëtinoneye,
40005045	mudahe utenda vana vamwa Tata wanyu në wëë girunde. Gusoko mweeso uguvamwëëkëa yuva rakwe në aja nanë avë uguvafaa mbura në aja nanë avë.
40005046	Wurë, nyenye muuhanga gëfewakë gwa uvayanja gutufu vasaa nëvëmwaanjëte nyee? Gusoko mbesa anya ukhombosya kooti vëutendaa uvii?
40005047	Na nëmwaaramucha vaunaanyu gutufu, mwatendaa ntuni nanguu ukëra vangëja? Nanë antu va Ndughu ingëja noo vëtiutendaa uviina?
40005048	Nyee uvii, imunoneye mutendeke mukhondekeke, mwino Tata wanyu wa girunde mwino ukhondekekie.
40006001	“Ighoji utenda ntendo yanyu njija usonge a antu gusoko mumanyike kunë veeso. Nëmwatenda uvii, Tata wanyu në wëë girunde atiumufa gëfewa.
40006002	“Uvii, nëwaduya waryo, utakhuvee mbëru usonge ako. Utatende mwino antu alakuno nëvëutendaa mumasinagogi na munjëa gusoko antu vëvakurye. Tutë nene namwëëra, veeso vadahie uhanga gëfëwa gawe.
40006003	Ëgweeso vee nëwaduya dahwa, mukhono wako wa gëmoho utamanyee rësëë në mukhono wako wa gëlëlo ugutenda.
40006004	Duya dahwa ako gwa gëmpihë, na Tata wako nëugoonaa mantu nëëfihëkie ugugufa gëfewa.
40006005	“Nëmuuromba, mutatendee mwino anyalakuno. Vasaa veyanjite gëmëka na uromba mumasinagogi na umpeoa njëa gusoko antu, vëvoone. Tutë namwëëra nyenye vasaa vadahie uhanga gëfewa gawe.
40006006	Ëgweeso veve nëwooromba, umbee ako, wuutie ruri na romba kunë Tata wako nëugoonaa mugëmpihë, na Tata wako nëugoonaa mugëmpihë ugugufa gëfewa.
40006007	Nanëmuuromba mutaghumangee nkhani mwino antu va Ndughu ingëja. Vasaa vëusëghaa mwino Muungu uguvategheeya gusoko a nkhani yawe në nyingë.
40006008	Mutatendee mwino veeso. Gusoko Tata wanyu umanyie go nëmuuyafenja nëkëë aja mwinaromba.
40006009	Uvii, nyenye rombi vii: Tata witu vee në wëë girunde, Rina rako rëëriwe.
40006010	Utemi wako uje, Nëuguyafenja ëtendeke Mung'ë ëyëë mwino ëgutendekaa girunde.
40006011	Ugufe rëo malëwa itu nëmaja,
40006012	Ugurekëe sese hëërë yitu, Mwino see guuvarekëa vasaa nëvina hëërë kunë sese,
40006013	Na utagutongeree sese mung'ë a maëghëëyo; ëgweeso utyoe ufuma mu uvë.
40006014	“Gusoko nyenye nëmwaarekea antu mahutye awe, Tata wanyu në wëë girunde ugumurekëa nyeenoo.
40006015	Ëgweeso nëmwadëa uvarekea antu mahutye awe, Tata wanyu noo atiumurekea nyee mahutye anyu.”
40006016	“Nëmwafunga mutatendee mwina uvavi mwino anyalakuno. Vasaa vëunyaryaa masyu awe vëdahe umanyëka na antu mwino vëfungie. Nene ngumwëëra tutë, vasaa vadahie uhanga gëf'ewa gawe.
40006017	Ëgweeso veve nëwoofunga, vira itwe rako makuta na oya usyu wako.
40006018	Muntu atamanyee mwino ufungie ëgweeso umanyëke gutufu kunë Tata wako në wëë mugëmpihë. Tata wako mweeso noo nëugoonaa mugëmpihë ugugufa gëfewa.
40006019	“Mutaivëkëyee mpamba afaa mu urëmi, fana noondo nanë ukhoto na ahëmbi vëgingëa na uhëmba.
40006020	Ëgweeso ivëkëyi mpamba girunde fana noondo nanë ukhoto ëtiudaha uruvanga, fana ahëmbi noo vëtigingëa vëhëmbe.
40006021	Gusoko faafo fana mpamba ako ërë, u faafo noo kunë nkhoo ako injë.
40006022	“Riho u gemweega mwëërë. Nësa riho rako ifanga, mwëërë wako woong'e ugutendeka wëë muweru.
40006023	Ëgweeso nësa riho rako ti ija, mwëërë wako woong'e ugutendeka wëë mukiti. Uvii, nësa weru në wëë mukhatë ako uu, nëkiti, kiti gasëë gëutendeka gëwurë!
40006024	“Gutie muntu nëudahëtë uvatumamëa aküü vavëë; gusoko mbesa mweeso ugumuhura umwedu na umuyanja ungëja, mba mweeso ugifunya kunë umwedu na umuhorya ungëja. Gusoko mutiudaha umutuma mëa Muungu itambëëmwe na maari.
40006025	“Uvii, nene ngumwëëra nyenye tajaa moosëghanëya na uhanga uusaghasaghëi gwa ilëwa na intu roonywa nëmuufenja gwa uduvi, mbesa gwa masaa nëmuufenja gwa mëërë anyu wurë, uduvi utikëire ilëwana na mwëërë ti ukëra masaana?
40006026	Yiraraavi nyonyi ya gihaka: Itiufandëaa, itiutënangaa, kangë itina iseengwa mba nduvë. Mbesa uvii, Tata wanyu në wa girunde uguyilësyaa. Wurë, nyenye ti mwëvaja nanguu ukera isiina?
40006027	Uu anyu mukhatë anyu nëwasëghanëya na ukaghata ino ugudaha goongeya itungo ra uduvi wakwe mbesa gwa itiku rimwe?
40006028	Na gwa masaa, asikë uhanga wisaghasaghei? Raraavi sembe ya gihaka mwino ëguteghetaa. Itiutendaa mwëmo mbesa usoghota.
40006029	Gweeso, nene ngumukhanëa nyenye nanë Solomoni mweeso, na üküü na uja wakwe woong'e inatambëëywaa uja mwino rëmwe ra sembe yasii.
40006030	Nësa, uvii, Muungu ugurëtambëëyaa uvii ihwa ra umughunda në rëo rërëfo na fadiu rëughumëwa mumoto, wurë mweeso atiutenda umuriecha nyenye, nyee antu nëmwina uhuvëi wëënduvëëngë?
40006031	Uvii, nyenye tajee moosëghanëya na: ‘Mba gula ntuni?’ ‘Mba gunywa ntuni?’ Mba ‘Guryaa ntuni?’
40006032	Gusoko asaa oong'e ëgulwewaa na antu nëvëtimumanyie Muungu. Tata wanyu në wë girunde umanyie mwino muufenja mantu asaa oong'e.
40006033	Uvii, ufenji tanju Utemi wa Muungu na mafenji akwe, na ayoo angëja oong'e muufewa gwa goongeeywa.
40006034	Uvii, mutajee goosëghanëya na ukhaghata a fadiu, gusoko fadiu ëgëkhasëkea nyeeso. Malwe a itiku rëmwe ëmudahëte gwa itiku rësëë.
40007001	“Mutavaramwëyee vangëja mutajee uramwëywa nyeenoo.
40007002	Gusoko mwino muuvaramwëya vangëja uu uvii nyee mujie uramwëywa, na ngeero ëyëëyo ëyëëyo nëmuuvagheera vangëja ësëë unë Muungu ujie umugheera nyeeno.
40007003	Sokokë nëugugoona gafaara nëgëë muriho ra muunako, na muufafo utirëgune ifaja nërë muuriho rako?
40007004	Ugudaha wurë umwëëra muunako, ‘Mbuyanë, ika nëguhegheye ifaara muriho rako,’ muufafo veve mughonjo ukweti ifaja muriho rako?
40007005	Munyalakuno vee! Heya tanju ifaja nërëë muriho rako na faafo ugudaha goona vija na udaha ugaheya gafaara nëgë muriho ra muunako.
40007006	Mutayifee mbwa mantu në meru itajee gifëëntukëya na umuhafuanga nyee, kangënoo mutayighumëee nguuma lulu yanyu itajee uyifanangëa.”
40007007	“Rombi, nyeenoo muufewa, fenji, nyeenoo muuhanga, fëndui, nyeenoo muughenyifwa.
40007008	Nëugurombaa ugufewaa, nëugufenjaa uguhangaa, na nëugufëndua ugughenyifwaa.
40007009	Wurë, urëfo mukhaatë anyuna në mwanaakwe wamuromba mukate ugumufa ëgwe?
40007010	Wurë, nëwamuromba somba ugumufa njokhana?
40007011	Nësa uvii, mbesa nyee në mweavëë mumanyie uvafa vana vanyu mantu nëmaja, tutë tuutë Tata wanyu wa girunde ugutenda nanguu; uguvafa nëmaja vasaa nëvëumurombaa.
40007012	Vatendei vangëja asaa nëmuuyafenja veeso vëmutendëe nyee. Ërëë unë riana ra seria amwa Musa na masëyo aa anyagëdaghu.
40007013	“Ingëi gwa ukëëra gënyamwaango nëgëfinye. Gusoko njëa nëinjë guuyaghao unë ngarë, na gënyamwaango gagingëërëa kuuko unë gëgharë, nëvëukëërëe munjia ësëë unë vingë.
40007014	Ëgweeso njëa nëëgwëndaa guufanga unë mënye, na gënyamwaango gagingëërëa kuuko unë gëfinye antu akeevuu nëvëudaha umëmanya njëa ësëë.
40007015	“Ighoji na anyagëdaghu va weegheeghe. Vasaa vëujaa kunë nyee vërye masaa ankhoo gwa gunji, gweesogwayo gwa ukhatë unë mbughi nënkharë.
40007016	Muuvamanya gwa ntendo yawe. Wurë, antu vëukhaa sabibu mu mëtë a maghuyana, namba tini mu mbëghëëna? Tiuvuu!
40007017	Uvii, mutë në uja uguduyaa nkhari në njija na mutë në ubë uguduyaa nkhari mbë.
40007018	Mutë në uja utiudaha uduya nkhari në mbë na ëgweeso gwayo mutë në ubë utiudaha uduya nkhari në njija.
40007019	Mu mutë nëutiuduyaa ukhari në njija ugutemwa na ughumëwa mumoto.
40007020	Uvii, muuvamanya gwa ntendo yawe.
40007021	“Ti muu muntu nëugumbwëëraa, ‘Müküü, Müküü,’ ugingëa mu Utemi wa girunde, ëgweeso wasuu gutufu nëuguyatendaa mafenji amwa Tata wanë në wëë girunde.
40007022	Vingë vëjieumbwëëra itiku rasëë ra iramuëywa: ‘Müküü, Müküü! Gwa rina rako gugatanantya ukhani wako, na gwa rina rako gugaviduya vinyonyinyonyi na utenda matako mingë.’
40007023	Faafo nene nëjeumwëëra: ‘Naa ntimumanye nyee mbanduvë, heghi usonge anë nyee anyautenda në mabë.’
40007024	“Uvii, muu muntu nëuguyitegheeya nkhani yanë na uyikwatëëra, ugikhoriwa na muntu nëwina mahaa, nëagajenga nyumba akwe gunto a italaghwe.
40007025	Mbura ëgakhuva, mayongo ëgijua guunto. Mpefo ëgakunkaa gwa nguu na umëkunkëa nyumba ësëë, inagwaa gusoko naa ëjëngiwe gunto a italaghwe.
40007026	Na muu muntu nëuguyitegheeya nkhani iyii na udëa uyikwatëëra, ugikhoriwa na muntu mufütu nëagajenga nyumba akwe gunto a mahangahanga.
40007027	Mbura ëgakhuva, mayongo ëgijua ukyëanëya mpefo anguu ëgakunka na umëkhuva nyumba ësëë, nyeesonoo ëgagwa, kangënoo gwa khuu nënkuu.”
40007028	Yesu nënaa wadaha urëghëtya nkhani yasëë, mwirundo wa antu ugatachwa na masëyo akwe.
40007029	Naa ti mwino asëyi vawe va Seria, ëgweeso agasëya gwa udaho.
40008001	Yesu nënaa watununta ufuma guughongo, maburi mingë a antu ëgamuhonga.
40008002	Uvii, agaja munyamatana umwedu, agamutungamëa uguhanya “Müküü, nëwayanja udahëte unjerya!”
40008003	Yesu agaghoora mukhono wakwe agamutenia na uhanya, “Nayanjaa! Were.” Mu gënyafaafo muntu wasuu agafora matana akwe.
40008004	Uvii Yesu agamwëëra, “Tegheeya, utamukhanëe muntu mbaumwe, ëgweeso enda wiraghëëre kunë mukumbëki na uduye dahwa mwino ëhanyiwe na Musa uvaraghëëra mwino chu waforaa.”
40008005	Yesu nënaa ugingëa umuji wa uKafarinaumu, müküü umwe Muroma agenda umuhanga, agamunena
40008006	uguhanya, “Müküü, mutumami wanë uree ukhaya, ukure ighandi na weemetwe ino.”
40008007	Yesu agamwëëra, “Nëjie umuforya.”
40008008	Müküü wasuu agamwëëra, “Müküü, nene ntinonenye veve wingie ukhaanë. Ëgweeso hanya ukhani gutufu, na mutumami wanë ugufora.
40008009	Gusoko, nanë neenoo antu vangëja vëë gunto anë, nkhweti asikee në nee në gunto awe. Ngumwëëra umwe, ‘Enda!’ Mweeso noo winjë, na ungëja ‘Njuu!’ Mweeso noo ujie, na mutumami wanë, ‘Tenda intu ërëë!’ Mweesonoo ugutenda.”
40008010	Yesu nënaa wategheeya asaa, agataka, agavëëra antu nënaavëmuhongie, “Tutë namwëëra, ëkëë ntinoonaa mukhatë a Isiraeli uhuvëi nëwëë mwino uruu.
40008011	Uvii, namwëëra mwino antu vingë vëjie ufuma kiya na umweri, veesonoo vëgikhaa mu malëwa itambëëmwe na Iburahimu, Isaka na Yakobo mu Utemi wa girunde.
40008012	Ëgweeso vasaa nënaa vënoneye utendeka mu Utemi kunu vana va utemi vëujughutuwa gunji, mukiti, kunë vëgëëra na ula mino.”
40008013	Uvii Yesu agamwëëra müküü Muroma wasuu, “Enda ukhaya na ëtendeke uvii mwino wahuvëaa.” Na mutumami wakwe agafora itungo ërëëroërëëro.
40008014	Yesu agafika ukhaya amwa Fetero, agamuhanga mukhema umwe, mukhwe amwa Fetero, uree guurii urue ino.
40008015	Uvii, Yesu agamutenia mukhema wasuu mukhono, na urue ugamurekea, agimëka, agamutumamëa.
40008016	Nënaa aa mpëndë, vëgamweetea antu vingë nënaa vina vinyonyinyonyi, mweesonoo, gwa uhanya ukhani gutufu, agavijuncha vinyonyinyonyi visii. Agavaforya noo antu voong'e nënaa vërue.
40008017	Asaa nënaa ëgahanyiwa na munyagëdaghu Isaya ëkhondeke, “Mweeso wauhorie ulegheku witu, na wayahoire marue itu.”
40008018	Yesu nënaa woona mwirundo wa antu umufiimëye agavëëra asëywi vakwe vende ung'andë ëngë a irambo.
40008019	Musëyi umwe wa Seria agamuhanga agamwëëra, “Musëyi, nee nguguhonga goong'e kunë winjë.”
40008020	Yesu agamusucha, “Mura vina mpanga, na nyonyi yina viuri, ëgweeso Mwaamuntu atikweti fana ugutuëya.”
40008021	Faafo muntu ungëja mukhatë a asëywi vakwe agamwëëra, “Müküü, ndeka tanju nende umuvëka tata wanë.”
40008022	Ëgweeso Yesu agamwëëra, “Ng'onga! Vareke akuyi vëavëke akuyi vawe.”
40008023	Yesu agingëa mu masua, na asëywi vakwe vëgenda itambëëmwe na mweeso.
40008024	Gënyafaafo, ifefe ra mpefo ra umajë rëgadwëëra mwirambo, mafefe a majë ëgaandya umëkunëkëa masua. Yesu naa uree too.
40008025	Asëywi vëgenda umuhanga, vëgamufëtya vëumwëëra, “Müküü, gutyoe, goohira!”
40008026	Yesu agavëëra, “Nyee antu nëmwina uhuvëi ukeevuu, asikë nëmughooghofa?” Uvii agahumbuka agayikenea mpefo na mafefe a majë, ng'ë ëgatwa twëë.
40008027	Antu vëgataka, vëgahanya, “Muntu wëë wurë uyuu? Nanë mpefo nanë mafefe a majë ëmutegheeye!”
40008028	Yesu agafika ung'ë a Ageraseno ung'andë a irambo, na kuuko antu vavëë nënaa vina vinyonyinyonyi vëgatang'ana inaawe vëfumie umbelelo. Antu avaa naa akharë ino, na naa gutie muntu nëagasoya ukëëra njëa ësëë.
40008029	Veesonoo vëgaandya ukurya mukindo, “Wina ihanyokë nasee, vee Mwana a Muungu? Wurë wajie ugukhasya nëkëë itungo rayo rinafikana?”
40008030	Fifë na faafo naa gwina nguuma nyingë igudëmwa.
40008031	Uvii, vinyonyinyonyi visii vigamunena, “Nësa uguguheya, ugurekëe guyingëe nguruwe iyoo.”
40008032	Yesu agavëëra, “Ari! Endi.” Faafo vigavadua antu vasaa, vëgayingëa nguuma. Idee roong'e ra nguuma rëgatununta muntununto asëë, ëgagwea girambo, nguuma yoong'e ëgakuya mumajë.
40008033	Adëmi va nguuma vasaa vëgamanka, vëgenda umujini. Kuuko vëgafunya sayu yoong'e na mantu nëegavahanga antu vasaa nënaa vina vinyonyinyonyi.
40008034	Uvii, antu voong'e mu muji wasuu vëgadua vëgamuhanga Yesu, na nënaa vamwona vëgamunena aheghe mung'ë awe.
40009001	Yesu aganatëa masua, aganankëa irambo na agafika umuji wakwe.
40009002	Faafo antu vëgamwetea muntu umwe naa mwëërë ukure ighandi, ureechiwe gunto a gëtanda. Yesu nënaa wawoona uhuvëi wawe, agamwëëra muntu wasuu nënaa ukure ighandi, “Khomya nkhoo mwananë! Warekewaa mahutuye ako.”
40009003	Mukhatë a aandëki va seria vëgaandya usëghanëya, “Muntu uyuu ugumujuma Muungu!”
40009004	Yesu agamanya masëgho awe, agahanya, “Gusokokë mughema në mabë munkhoo yanyu?
40009005	Uu rëëfe në ryoro nanguu uhanya, ‘Warekewa mahutye ako,’ namba uhanya, ‘Imëka, weendeende?’
40009006	Uvii, ngufenja mumanye mwino Mwaamuntu ukweti udaho wa uvarekea antu mahutye mu urëmi.” Faafo agamwëëra muntu wasuu nënaa ukure ighandi, “Wuka, hora gëtanda gako, wende ukhaako.”
40009007	Muntu wasuu nënaa ukure ighandi agawuka, agenda ukhaakwe.
40009008	Antu voong'e mu wirundo wasuu nënaa voona asaa vëgataka na ghooghofa, vëgamukürya Muungu nëwaafee antu udaho në mwino wasuu.
40009009	Yesu agahegha faafo, na nënaa ugutunguya agamwoona muntu umwe ugutaanwaa Matayo wikhee mu nyumba a ukhomboisya kooti. Uvii, Yesu agamukhanëa, “Ng'onga.” Matayo noo agavuka, agamuhonga.
40009010	Yesu nënaa wëëmunyumba wikhee ugula malëwa anya ukhomboisya kooti vingë naanyamahutye vëgaja vëgikhaa itambëëmwe na mweeso nanë asëywi vakwe.
40009011	Afarisayo nënaa voona asaa, vëgavëëra asëywi vakwe, “Asikë musëyi wanyu ugula itambëëmwe na anya ukhomboisya kooti nanë anya mahutye?”
40009012	Yesu nënaa wategheeya agahanya, “Nëvëumufenja mughanga uu në vasaa në vërue ti në afanga.
40009013	Uvii, mwisëye riana ra nkhani iyii: ‘Inoneye goonewa uvavi, na ti makumbëko?’ Ntinajaa uvataana antu nëaja, ëgweeso anya mahutye.”
40009014	Asëywi vamwa Yohana Mubadisi vëgamwendea Yesu, vëuhanya, “See na Afarisayo nguufungaa mëhënjo mingë, asikë asëywi vako vëtiufungaa?”
40009015	Yesu agavasucha, “Wurë, nëvëreekiwe guuvire vëudaha uhongeeya itungo në mukumwëëma wëë itambëëmwe inaaawena? Ti uvii! Ëgweeso itungo rëufika në mukumwëëma ujie uheywa kunë veeso, itungo rasëë faafo uuvëjieufunga.
40009016	Antu vëtiutendeaa ntaho a isaa nëifya mu isaa nërakhee. Gusoko ntaho asëë ëuhafuanga isaa rasëë në rakhee, na faafo fana naa guhafukie guuhafukëëra.
40009017	Na mbesa antu vëtiuvëkaa divai nëmpya muvihongoo në vyakhee. Nëvatenda uvii, vihongoo viutamüka na divai ëguhunuka, vihongoo noo viuruvëka. Ti uvii, ëgweeso, antu vëuvëkaa divai nëmpya muvihongoo në vifya, na vyong'e vivëë, vihongoo nanë divai viughondanëëywa vija.”
40009018	Yesu nënaa ugurëghëtya asaa müküü umwe Muyahudi agafika agamwinamëa na uhanya, “Munchaanë wakuyaa itungwee rëërë. Gweeso, nguguromba njuu umutendeye mukhono wako mweesonoo ugutenda mufanga.”
40009019	Yesu agatunguya itambëëmwe na asëywi vakwe, agamuhonga.
40009020	Mukhema umwe murue ugukëngaa saghami gwa mëakha ikumi na ëvëë agamuhonga Yesu unyuma, agatenia ëfëndo ra isaa rakwe.
40009021	Agatenda uvii, gusoko agasëghanëya munkhoo: “Nënatenia gutufu isaa rakwe, ngufora.”
40009022	Uvii, Yesu agikengeeya agamwoona, agamwëëra, “Muncha, khomya nkhoo! Uhuvëi wako waguforyaa.” Mukhema wasuu agafora itungo ërëëro ërëëro.
40009023	Faafo Yesu agingëa ukhaya amwa müküü wasuu. Na nënaa wavoona akhuva filimbë mwirundo na wina yaghagha,
40009024	agahanya, “Heghi afaa! Mung'inya agëkhema uyuu inakuya, uree gutufu.”Veesonoo vëgamuheka.
40009025	Uvii, misanga a antu nënaa aheywa, Yesu agingea ukhatë, agamukwata muncha wasuu mukhono mweesonoo agimëka.
40009026	Sayu ësëë ëgamanyika ino mung'e ësëë oong'e.
40009027	Yesu agahegha faafo na nënaa utungwiiye afoku vavëë vëgamuhonga vëkuriye mukindo, “Mwana amwa Daudi, goonëe uvavi!”
40009028	Yesu nënaa wingëa ukhaya afoku vavëë vasaa vëgamuhanga, mweesonoo agavawëëya, “Wurë, muhuvëe mwino ngudaha utenda intu rësëëna?” Veesonoo vëgamusucha, “Nhaa, Müküü.”
40009029	Faafo Yesu agatenia miho awe, agahanya, “Na ëtendeke uvii kunë nyee mwino muhuvëe.”
40009030	Miho awe ëgarangua. Yesu noo agavëëra gwa ukharë: “Mutamukhanëe muntu mbanduvë intu ërëë.”
40009031	Ëgweeso veeso vëgatunguya vëgatanantya sayu wamwa Yesu mung'ë ësëë oong'e.
40009032	Antu nënaa vëtungwiye kunë vinjë, vangëja vëgamweetea Yesu muntu umwe nënaa munyagëmumu wa gënyonyinyonyi.
40009033	Muu gënyafaafo gutufu nënaa gënyonyinyonyi gasëë gadëëywa muntu wasuu nënaa wina gëmumu agandya urëghëtya kangë. Antu vëgataka go na uhanya, “Intu në mwino ërëë rinadwëëraa mbanduvë mu Isiraeli!”
40009034	Ëgweeso Afarisayo vëgahanya, “Uguviduya vinyonyinyonyi gwa nguu ya müküü wa vinyonyinyonyi në vibë.”
40009035	Yesu agafika u miji oong'e na vijiji, agasëya mumasinagogi awe ugutanantya Sayu Njija a Utemi wa Muungu na uforya marue oong'e na muugëlegheka hiya hiya.
40009036	Uvii, nënaa wavoona antu, mirundo gwa mirundo, agavoonea uvavi gusoko naa vakhataa na naa vabughe vatendeka mwino nkhoo në itina mudëmi.
40009037	Faafo agavëëra asëywi vakwe, “Mbëësya nyingë, ëgweeso anya utënanga akeevuu.
40009038	Uvii, murombi Munya muunda atumë anya utënanga mu muunda wakwe.”
40010001	Na mweeso agavaëtaana kunë mweeso atumami vakwe ikumi navëë na agavafa veeso udaho gunto a vinyonyinyonyi në vivë, na uvijuncha, na uforya mu gërue nanë mu ulegheku.
40010002	Na, mina a anyautumwa vasaa ikumi na vavëë uu chaaya; wa mwandyo unë Simoni nëugutaanwaa Petero, na Anderea muunaakwe, Yakobo mwana amwa Sebedayo, na Yohana muunaakwe,
40010003	Filipo na Baritolomayo, Toma na Matayo nënaa munya ukhomboisya, Yakobo mwana amwa Alifayo, na Tadayo,
40010004	Simoni Mukanaani na Yuda Isikariotë nënaa agamutoneera Yesu.
40010005	Yesu agavatuma vasaa ikumi na vavëë na uvafa maraghëëyo ayaa: “Mutaje mwende gwa antu va antu va Ndughu ingëja, na mutaje mwingie mu miji a Asamaria.
40010006	Ëgweeso endi gwa antu va Isiraeli nëvayaghee mwino nkhoo nëyayaghee.
40010007	Nëmwinjë tanantyi vii: ‘Utemi wa girunde wahumbeeraa.’
40010008	Fori arue, fëtyi akuyi, eryi anya matana, funyi vinyonyinyonyi. Mwafewa ndende, duyi ndeende.
40010009	Mutahore mu mpinda yanyu sahabu, mba hela mumakundo amasaa anyu.
40010010	Mutahoreeye ubene wa muhënjo mbesa nkhaanju ivëë, mbesa maatu, mbesa mwaanga. Gusoko munyautenda mwëmo imunoneye afewe ilëwa rakwe.
40010011	Nëmwingëa mu muji gëkaku mba gëjiji, fenji faafo muntu nëugudaha umughenyifa, na ëkhai na mweeso faka fana mujeutungwëëya ufuma faafo.
40010012	Nëmwaagingëa mukhaya varamuchi aghonjo vayo.
40010013	Nëaghonjo akhaya ësëë varumëëya mwino mwaaramuchaa, uvii, majëghana anyu ëgikhaa itambëëmwe na veeso. Ëgweeso nëvadea urumëëya, uvii majëghana anyu ëgumusëkëa nyenye aghonjo.
40010014	Nësa muntu gëkaku uguhita umughenyifa mbesa umutegheeya, uvii, nëmwadua mukhaya ësëë mba umuji wasuu, kununti ukungu nëugutendeka urifo u mighuu anyu.
40010015	Tutë namwëëra itiku ra uramui muji wasuu uje ukhuvëchwa nanguu ukëra mwino naaëgatendwa miji a Sodoma na Gomora.
40010016	“Itungwee, nëë ngumutuma nyee mwino nkhoo mukhatë a mbughi. Tendeki mwina mahaa mwino njoka, na mutimanyie mwino nkurwë.
40010017	Ighoji na antu gusoko vëumutoa nyee umabarasa na umukhuva makhotya mumasinagogi awe.
40010018	Muutowa usonge a atemi na atemi në aküü gusoko ane mudahe utanantya Sayu Njija kunë veeso na antu nëti Ayahudi.
40010019	Uvii, nëvamutoa nyee umabarasa tajee muhange wisaghasaghëi muurëghëtya ntuni mbesa wurë, itungo nërafika muufewa roorëghëtya.
40010020	Gusoko ti nyee nëmujeurëgheetya uu Mwahu wamwa Tata wanyu nëugurëghëtya mukhatë anyu.
40010021	Muntu ugumutoneera muunaakwe auraghwe, na tata ugumutoneera mwanakwe, ang'ënya noo vëuvakenkëa mafënë afafi vawe na uvauragha.
40010022	Antu voong'e vëumuhura nyee gusoko a rina ranë. Ëgweeso wasuu nëugughëmëëya faka mpeo ugutueka.
40010023	Antu nëvamula nyee mantu mu muji rumwe iruki endi umuji ungëja. Tutë nene ngumukhanëa, mutiumarëya umëendeenda miji oong'e a Isiraeli nëkëë MwanaMuntu inasuka.
40010024	“Musëywi ti müküü nanguu ukëra musëyi wakwe, na mbesa mutumami ti müküü nanguu ukëra müküü wakwe.
40010025	Ikhondekie gwa musëyi utendeka mwino musëywi wakwe, na mutumwa utendeka mwino müküü wakwe. Nësa vëumutaana müküü wa nyumba Beelisebuli wurë vëuvataana antu vangëja va munyumba ësëë mina mavë nanguu.
40010026	“Uvii, mutavaoghofee antu vasaa. Mu rësëë nërëkunëkëwe rëukunukuwa, na mu rësëë nërëfihiwe rëudwëëywa mu weru.
40010027	Nëngumukhanëa nyee mukiti, rërighetie mu weru, na intu nërëgifwefweheerwa rëtanantyi gunji.
40010028	Mutavooghofee vasaa nëvëguuragha mwëërë ëgweeso vëtiudaha umëuragha nkhoo. Bahu nanguu umwooghofa wasuu nëudahite uwuragha mwëërë itambëëmwe na nkhoo mu moto wa uJehanamu.
40010029	Soro vavëë vëurinjwaa gwa ughuri unyughu. Ëgweeso mbesa umwe wawe atiugwaa fang'ë në Tata wanyu inahanya.
40010030	Gweeso, gwa uvaru wanyu, mbesa ntuka ya umatwe anyu ivariywe yoong'e.
40010031	Uvii, mutaoghofee, nyenye mwë vaja nanguu ukëra vaa soro vingë.
40010032	“Mu muntu nëwansudangëa gwa antu mwino mweeso uu nëwanë, nënënoo ngumusudangëa mweeso usonge amwa Tata wanë në wë girunde.
40010033	Ëgweeso gëkaku muntu nëwankhana gwa antu, nëënoo ngumukhana mweeso usonge amwa Tata wanë nëwëëgirunde.
40010034	“Mutasëghee mwino najie gweeta majëghana muurëmi. Ntinajaa gweeta, majëghana ëgweeso fëta.
40010035	Gusoko najie gweeta wifaghati mukhatë a muntu na tata wakwe, mukhatë a muncha na yiu wakwe, mukhatë a mukhwe na mukhweakwe.
40010036	Na arughu a muntu unë antu va mukhaakwe.
40010037	“Nëumwanjëte tata mbesa yiu wakwe nanguu ukëra mwino unyanjëta nee, atinoneye kunë nee. Nëumwanjëte mwana mbesa muncha nanguu ukëra nene atinoneye kunë nee.
40010038	Muntu nëwadëa ukhasëka gusoko ane na ung'onga nene, atinoneye kunë nee.
40010039	Mweeso unë uguwuhanga ufanga wakwe uguwuyaghaya, na mweeso unë uguwuyaghaya ufanga wakwe gusoko ane uguwughanga.
40010040	“Nëugumugenyifa nyee, ugung'enyifa nene na nëugung'enyifa nene, ugumugenyifa wasuu nëwantumie.
40010041	Nëugumughenyifa munyagëdaghu gusoko unë munyagëdaghu, uguhanga gënyamwëëmo gamwa munyagëdaghu. Nëugumughenyifa muntu në muja gusoko unë muntu në muja, uguhanga gëfewa ga muntu në muja.
40010042	Tutë nene ngumwëëra nyenye, muntu gëkaku nëugumufa umwe wa anyuughuu avaa gakuu ga majë nëmariuku gusoko unë ung'ongie nee, atiuwurya mbanduvë uhanga gëfewa gakwe.”
40011001	Yesu nënaa wadaha uvafa asëywi maraghëëyo agafuma faafo agenda usëya na utanantya mu miji awe.
40011002	Yohana Mubadisi nënaa wëë ugëtungo agahanga sayu ya ntendo yamwa Kiristo. Uvii, agavatuma asëywi vakwe,
40011003	vëmuwëëye: “Wurë, veve unë wasuu nëujiena, mba gumwiindëëre ungëja?”
40011004	Yesu agavasucha, “Endi mumukhanëe Yohana mantu nëmuuyategheeya na uyoona;
40011005	afoku vëgoona kangë, viteve vëgeendeenda, nëvëna matana vëgeeriwa na mbula vëutegheeya kangë, akuyi vëufëtiwa, na atuki vëutanantëywa Sayu Njija.
40011006	Bahu muntu wasuu nëatina wisaghasaghëi na nee.”
40011007	Uvii, atumwa vasaa vamwa Yohana nënaa vëwukie vësukie Yesu agaandya uvakhanëa maburi a antu sayu yamwa Yohana: “Mugeenda gëhenga ntuni ukoo umbugha? Wurë, naamufenja goona, inyumbwa nyumbwa nërëuhingisiwa na mpefona?
40011008	Ëgweeso mugeenda goona ntunihe? Mugeenda umwoona muntu nëurie masaa nëmajana? Antu nëvëuryaa masaa nëmaja vëgëkhaa munyumba ya atemi.
40011009	Uvii, mugeenda goona ntuni? Munyagëdaghuna? Nhaa, tutë ukëra munyagëdaghu.
40011010	Uyuu unë uguhanyëwaa mu Maandëko Meru: ‘Raraava, namutuma ntumwa ane unsonge a usyu wane unë winjë ughondanëya njëa ane unsonge ako?’
40011011	Tutë nene namwëëra, mukhatë a ang'ënya voong'e va antu inadwëëraa në müküü ukëra Yohana Mubadisi. Mbesa uvii, wasuu në munyughuu nanguu mu utemi wa girunde, uu në müküü nanguu ukëra mweeso.
40011012	Ufuma itungo ramwa Yohana Mubadisi faka rëo ëyëë, utemi wa girunde ugukhuwa fëta nanguu, na antu në munyanguu vëufenja uwuhora gwa nguu.
40011013	Masëyo oong'e a anyagëdaghu na Seria ëgakunukua matungo ayaa.
40011014	Uvii, nësa muudaha uyanja, Yohana unë Elia në chu naa ujie.
40011015	Uvii tegheeyi, nësa mwina makutwë!
40011016	“Uvii, nene nguwiukhwaanëya ufafo uruu na ntuni? Uu mwino ahumba nëaja vikhee, usokoni vëuvatanaa ahumba vooya viuhanya,
40011017	‘Gwamukhuvëaa mbëru ëgweeso mwinaina, gwëmbaa mëëmbo a uvavi ëgweeso nyee mwinakuta!’
40011018	Gusoko Yohana agaja, agikhaa atikweti intu ainalaa na gweesonoo ainanywaa divai, veeso vëgahanya: ‘Uhukiwe na gënyonyinyonyi.’
40011019	Mwaamuntu agaja, ugula na ugunywa, veeso vëgahanya: ‘Mwooni uyuu muraku na mughai, munyambuya wawe nëvëukhomboisyaa na anyautenda mavë!’ Mbesa uvii, ihaa ra Muungu rëmanyëkie mwino ija gwa ntendo yakwe.”
40011020	Yesu agaandya umëkenea miji nëchuu naa, mbesa agatenda makura mingë kuuko, antu vayo vëgadëa ufëura masëgho awe nëmabë:
40011021	“Hëëhëë ako Korasini! Hëëhëë ako Betisaida! Gusoko, mwino makura nëëgatendeka kunë vee nësa atendekie ukoo uTiro na uSidoni, antu vayo ësa vëgaria masaa a magunëa na kange sa viviriee mau uraghëëra mwino vafëe mahutye.
40011022	Mbesa uvii, nene ngumwëëra nyenye, Itiku ra iramuwa nyee muje ukhuvëchwa nanguu ukëra Tiro na Sidoni.
40011023	Na vee Kafarinaumu, wurë, uguhumbuwa faka girundena? Ugutununtiwa faka gwaa arungu amakhaa! Gusoko mwino makua nëatendekie kunë vee nësa naatendekie ukoo uSodoma, muji wasuu ësa urëfo faka rëo ëyëë:
40011024	Ëgweeso nene ngumwëëra nyenye, itiku ra iramuwa ëgutendeka bahu nanguu gwa antu va uSodoma ukëra veve.”
40011025	Itungo rësëë Yesu agahanya, “Ngugurumba vee Tata, Müküü wa irunde na urëmi, gusoko winaaraghëëra anyamahaa mantu ayaa ugavaraghëëra ang'ënya në anyughuu.
40011026	Nhaa, Tata, ëgaguyanjisya uvii.”
40011027	Tata wanë wampee mantu oong'e. Gutie në umumanyie Mwana ëgweeso Tata, ëgweeso nëumumanyie Tata unë Mwana na gëkaku wasuu në Mwana uyanjëte umuhughua.
40011028	“Njii kunë nee nyoong'e nëmuukhasëkaa na uremechwa na mërigho nee ngumutuyisya.
40011029	Yarë iyoki ranë mwisëye kunë nee, gusoko nee nëmufoo na mwinyumpi wa nkhoo, nyee mufefeheeywa munkhoo yanyu.
40011030	Gusoko iyoki në nee ngumufa unë rëtere, na murigho wanë unë ufüfu.”
40012001	Itungo rësëë, Yesu naa ukëëre mumëunda a ngano itiku ra mwëkhati Uvii, asëywi vakwe vëgahumwa njaa, vëgaandya ukenyua malangilanga a ngano, vëgala mpeke yayo.
40012002	Afarisayo nënaa voona asaa, vëgamwëëra Yesu, “Raraava asëywi vako vëutenda intu nërëtinoneye itiku ra mwekhari.”
40012003	Yesu agavasucha, “Wurë, mwinasomaana mwino agatenda Daudi itambëëmwe na ayakwe itungo nënaa vina njaa?
40012004	Mweeso agingëa muHekalu itambëëmwe na ayakwe, vëgala Mëkaate ëyoo Auraghëëri Mweeso mba ayakwe vasaa naa vinayanjëywaa ula mikaate ësëë ëgweeso naa akumbëki gutufu.
40012005	Mba, mwinasomaana mu Seria mwino mu itiku ra mwekhari akumbeki vëtiutëndaa mwino inoneye mu Seria mu Hekalu ëgweeso vëtigoonwaa mwino varuvaa?
40012006	Uvii, namwëëra nyenye mwino chuu afaa urëfo në mukuu nanguu ukëra Hekalu.
40012007	Nësa gutufu mwamanyie riana ra nkhani ëyëë: ‘Ngufenja goonëa uvavi ëgweeso ti ikumbëko,’ naamutiuvaramuëya antu nëvinaruvangaa intu.
40012008	Gusoko Mwaamuntu unë Müküü wa mwekhari.”
40012009	Yesu afuma faafo, ageenda musunagogi rawe.
40012010	Naa gwina muntu umwe nënaa una mukhono ukure ighandi. Uvii, antu vëgamuweeya Yesu, “Wurë, inoneye umuforya muntu itiku ra mwekharina?” Vëgamuweeya uvii vëdahe uhanga nyinkwatëëyi a umusitaaka.
40012011	Ëgweeso Yesu agavëëra, “Guhanye umwe wanyu una nkhoo akwe nëagwëëaa gëkhombo, wurë, mutëumëkwata na umëduya faafo itiku ra mwekharina?
40012012	Muntu uu muja nanguu ukëra nkhoo! Uvii, inoneye utenda intu në ija itiku ra mwekhari.”
40012013	Faafo agamwëëra muntu wasuu, “Ghoora mukhono wako.” Agaughoora weesoonoo ugatendeka ufanga mwino uroo ungëja.
40012014	Uvii, Afarisayo vëgadua gunji, vëgisëya mwino vëudaha umuuragha Yesu.
40012015	Ëgweeso Yesu nënaa wamanya ihanyo rësëë agahegha faafo. Antu vingë vëgamuhonga, agavaforya arue voong'e,
40012016	agavëëra vëtavakhanëe antu sayu yakwe,
40012017	gusoko asaa nënaa wayahanyiye munyagëdaghu Isaya ikhondeke:
40012018	“Raraava, mutumami wanë nënamuhwaaniye, muyanjwi wanë wasuu në nkhoo anë ëyanjisiwe na mweeso. Nene nguumwëka Mwahu wanë gunto akwe, mweeso ugutanantya tutë nanë gwa Ndugu ingëja.
40012019	Atiutenda wina wikungumi mbesa ukürya mukindo, mbesa ruri wakwe utiutegheeyeka gëbara.
40012020	Ibuva nërilegheku atiuriunanga, mbesa utambë nëugutunka yuki atiuwurimya, faka fanaujie urëtenda iramwëya ra tutë rëbale.
40012021	Ndughu iguhanga ighonje oosonge gwa rina rakwe.”
40012022	Faafo antu vëgamweetea Yesu mufoku umwe nënaa gëmumu gusoko na uhukiwe na gënyonyinyonyi. Yesu agamuforya agadaha urighëtëya na goona kangë.
40012023	Mwirundo woong'e wa antu ugataka ugahanya, “Wurë, uyuu ugudaha utendeka tutë Mwana amwa Daudina?”
40012024	Ëgweeso Afarisayo nënaa vategheeya asaa, vëgahanya, “Muntu uyuu ugujuncha vinyonyinyonyi gwa udaho wamwa Beelisebuli, müküü wa vinyonyinyonyi.”
40012025	Yesu gwaa uyamanya masëgho awe, agavëëra, “utemi gëkaku nëwatemanuka makhakomakhako në ëtiidahite utiudaha uhora matiku, na muji gëkaku mbesa khaya gëkaku nëatemanukie makhakomakhako në ëtiidahite, ëgugwa.
40012026	Nësa Setani ugumujuncha Setani, ugifëngafënga mughonjo. Uvii, utemi wakwe ugëmëka wurëhe?
40012027	Nyee muuhanya atee nene nguvijuncha vinyonyinyonyi gwa udaho wamwa Beelisebuli, wurë anaanyu vëuvijuncha gwa udaho wamwaanyuhe? Gusoko ësëë veeso unë vëjoomuramuëya nyenye.
40012028	Ëgweeso nësa nene nguvijuncha vinyonyinyonyi gwa nguu ya Mwahu wa Muungu, uvii, manyi mwino utemi wa Muungu wadahie ufikaa kunë nyee.
40012029	“Mbesa ugudaha wurë muntu umëfumpa khaya a muntu në wëë nguu na umuhegheya maari akwe nëakëë inamutunga muntu wasuu në wëë nguu tanju? Faafo unë udahite umuhegheya maari akwe.
40012030	Gëkaku muntu nëatiitambëëmwe na nee, ugumpëngampëngaa nee, na gëkaku muntu nëatiuhaangwëyaa itambëëmwe na nee, ugufaghatyaa.
40012031	Gwa uvii, nene ngumukhanëa nyenye, mu ihutye nanë ijumi në anantu varëtendie ëgurekewa, ëgweeso ihutye ra umujuma Mwahu Mweru rëtiurakewa.
40012032	Na muntu woong'e nëugumurighëëtya ivë Mwaamuntu ugurekewa mahutye, ëgweeso wasuu nëunguhanya ukhani në uvë kunë Mwahu Mweru, atiurekewa ihutye rësëë, mbesa mu urëmi uruu mba mu urëmi nëujie.
40012033	“Mutë nësa uja nkhari yayo ëgutendeka njija, nësa ubë nkharë yayo ëgutendeka mbë. Mutë ugumanyëka gwa nkhari yayo.
40012034	Nyee ufafo wa nyana. Muudaha wurë urighëtya mantu në maja në chu nyenye mwëavë? Gusoko muntu ugurëghetyaa ufuma na asaa nëijue munkhoo.
40012035	Muntu në muja uguduyaa mantu në maja mu mpamba akwe në njija, na muntu në mubë uguduyaa mantu në mabë mu mpamba akwe në mbë.
40012036	Uvii, namwëëra nyee, Itiku ra iramuëywa antu vëjoorëghëtya gwa mu ukhani nëutinoneye nëvëuwurëghëtyaa.
40012037	Ufuma mu nkhani yako, mba uguyanjëwa mwino wëë muja mba uguramuëywa mwino uhutiye.”
40012038	Faafo mukhatë a aandëki na Afarisayo vëgamwëëra Yesu, “Musëyi guufenja goona ndolyo ufuma kunë vee.”
40012039	Mweeso agavasucha, “Ufafo në uvë na wa uramatwë ugufenja ndolyo! Utiufewa ndolyo ëgweeso ndolyo ëyoo amwa munyagëdaghu Yona gutufu.
40012040	Mwino naa Yona agëkhaa matiku atatu mumwë nanë utiku mundaa anyangumi, uvii, mwino Mwaamuntu ujegëkhaa mufang'ë matiku atatu mumwë nanë utiku.
40012041	Antu va uNinawë vëjoodwëëra itiku ra uramuëywa, veeso vëjeuwuramuëya ufafo uruu mwino ukweti ihutye. Gusoko Anyaninawë vëgafea mahutye gusoko a utanantyo wamwa Yona, na ngwë afaa urëfo në müküü nanguu ukëra Yona!
40012042	Mukhema Mutemi wa Utaghama ujoodwëëra itungo në ufafo uruu ujooramuëywa, mweeso uguuramuëya mwino chu ukweti ihutye. Gusoko mweeso agatunda muhënjo ufuma kureengë agaja utegheeya nkhani ya mahaa makuu amwa Solomoni, na ngwë afaa urëfo në müküü nanguu ukëra Solomoni.
40012043	“Gënyonyinyonyi gëvë nëgajunchwa ufuma kunë muntu, gëufiimangaafiimangaa mu mbugha gëufenja fana gëutuëya gëkeuhanga.
40012044	Faafo gëgiera: ‘Nuusuka mu mëkhao anë fana naampumie.’ Ëgweeso nëgasuka na umëhanga mëkhao ëtina intu mbanduvë, ëfyaghuwe na gorwa,
40012045	ginjë uvihora vinyonyinyonyi vingëja viimufungatë, nëvibë nanguu ukëra gyeeso, na vyoong'e vijie vyamwingëa muntu wasuu. Muntu wasuu ugutendeka mubë nanguu weemetwe ukëra afoo mwandyo. Ëgutendeka uvii gwa ufafo uruu nëubë.”
40012046	Yesu naa ëkëë ugurëghëtya na mwirundo wa antu, itungo në yiu wakwe nanë vaunaakwe nënaa vëgafika na gëmëka gunji vëufenja urëghëtya na mweeso.
40012047	Uvii, muntu umwe agamwëëra, “Yiu wako nanë vaunaako vëë gunji, vëufenja urëghëtya navëë.”
40012048	Ëgweeso Yesu agamusucha muntu wasuu nënaa wamwëëra uvii, “Yiu wanë u nyanyu na vaunaanë uu vaanyu?”
40012049	Faafo agaghoora mukhono wakwe gunto a asëywi vakwe, agahanya, “Avaa unë yiu wanë na vauna vanë!
40012050	Gusoko gëkaku nëugutendaa nëugufenja Tata wanë në wëë girunde, wasuu unë muunaanë, muhajaanë, na yiu wanë.”
40013001	Itiku ërëëro ërëëro, Yesu agadua munyumba ësëë, agenda umpeo a irambo agikhaa.
40013002	Maburi makuu a antu ëgamufiimëëya mpeoayo Yesu aganatëa mumasua, agikhaa. Antu vasaa vëgimëka umpeo a irambo,
40013003	Yesu mweeso agavakhanëa mantu mingë gwa nyinkhori: “Tegheeyi! Mufandëi agenda ufandëa mbeyu.
40013004	Nënaa uguyëfandëa ingëja igagwa munjia, nyonyi igaja igayila.
40013005	Ingëja igagwa fana magwe fana naa gutie irongo në ringë. Mbeyu isii igakinda mugënyafaafo gusoko irongo na ikeevuu.
40013006	Nënaa yuva radua, igafya, na gusoko mërye ayo naa ëtina nguu, iguma.
40013007	Ingëja igagwa mu mëtë a maghuya, nyeeso ëgakura na maghuya igaitunyiywa.
40013008	Ëgweeso ingëja igagwa mu irongo në ija, igakinda, igafa; ingëja mpeke ighana rëmwe, ingëja makumi mutandatu na ingëja makumi atatu.
40013009	Uvii, tegheeyihe nësa mwina makutwe!”
40013010	Asëywi vakwe vëgamwendea, vëgamuweeya, “Asikë nëugurighëtya na antu gwa nyinkhori?”
40013011	Yesu agavasucha, “Nyee mwafewe ugëmanya gëmpihë ga utemi wa girunde, ëgweeso veeso vinakunukuërwaa.
40013012	Gusoko, nëukweti intu ugufewa na goongeeyechwa, ëgweeso wasuu nëatikweti intu mbesa nanë rësëë nëukweti uguhegheywa.
40013013	Ëyëë unë sokoayo ngurighëtya na veeso gwa nyinkhori, gusoko vëraraavie ëgweeso vëtighune vëtegheeye ëgweeso vëtitegheeye, mba umanya vëtimanyie.
40013014	Kunë veeso ëgukhondeka ayoo nëwarighëtiye munyagëdaghu Isaya: ‘Utegheeya muutegheeya, ëgweeso mutiumanya, uraraava muuraraava, ëgweeso mutigoona.
40013015	Gusoko mahaa a antu avaa atendekie mafutu, vayagiviye makutwë awe, vatutiye miho awe. Nësa ti uvii, sa vagune gwa miho awe, sa vategheeye gwa makutwë awe, sa vamanyie gwa mahaa awe, na unsukëa uguhanya Müküü, neenoo sanaaforiye.’
40013016	Gweeso ëforiwe miho anyu gusoko ëgoonaa na makutwë anyu gusoko ëgutegheeyaa.
40013017	Tutë namwëëra, nyee anyagëdaghu na antu vingë naavëufenjaa uyoona asaa nëmwuuyoonaa vinayoonaa, na utegheeya asaa nemuuyategheeyaa vatayategheeye.”
40013018	“Uvii, nyee tegheeyi riana ra wikhori uroo wa mufandëi.
40013019	Gëkaku muntu nëugutegheeya ukhani wa utemi na udëa uwumanya wëë mwino mbeyu ëyoo nëyagwee munjëa, Murughu uyoo ugujaa na ugëhora gësëë nëgafandëwa munkhoo a muntu wasuu.
40013020	Mbeyu ëyoo nëafandëwa fana magwe uu në wikhori wa muntu nëughutegheeya ukhani wasuu na muugënyafaafo uguughenyifa gwa uyanjo.
40013021	Ëgweeso utiumwingëaa na utenda mërye mukhatë akwe, ugufwaghëëra uwukwatëëra ukhani wasuu gwa iyoma ikufë gutufu na itungo në makhasëko na wifumpi adwëëra gusoko a ukhani wasuu ugugwea muugënyafaafo.
40013022	Mbeyu ëyoo nëagwee mukhatë a mëtë a maghuya unë wikhori wa muntu nëugutegheeya ukhani wasuu ëgweeso faghafagha a urëmi uruu na nkumbu a maari ëguwutunyëëyaa ukhani wasuu weeso utiufa nkhari.
40013023	Mbeyu ëyoo nëafandëwe mu irongo në ija unë wikhori wa muntu nëuguutegheeyaa ukhani wasuu na uwumanya, weeso ugufaa nkhari, na mbeyu ëmwe ëguduya mpeke ighana, ëngëja makumi mutandatu na ëngëja makumi atatu.”
40013024	Yesu agavakhanëa antu wikhori ungëja: “Utemi wa girunde wikhweti na muntu nëwafandëe mbeyu njija mu muundaakwe.
40013025	Gweeso, antu nënaa vëree, murughu wakwe agaja agafandëa mafafee mukhatë a ngano, agenda kunë winjë.
40013026	Uvii, ngano nënaa akinda na gwandya ubeeka, mafafee noo ëgaandya udwëëra.
40013027	Atumami va munya muunda wasuu vëgamwendea, vëgamwëëra, ‘Müküü, gutie wisaghasaghii naawafandëe mbeyu njija mu muundaako. Itungwee mafafee adwëëra feehe?’
40013028	Mweeso agavasucha, ‘Murughu unë watendaa uvii.’ Faafo, atumami vakwe vëgamuweeya, ‘Wurë, ugufenja sese gwende uyakurana?’
40013029	Mweeso agavasucha, ‘Tiuvii, tajee fangëja nëmuhwangwëëya mafafee, mukura nanë ngano yayonoo.
40013030	Reki ëkure itambëëmwe faka itungo ra ntënange. Itungo rasëë nëjoovakhanëa anyautënanga: hwaangwëyi tanju maregheera mwende uyatunga maburi maburi a ufembewa. Ëgweeso ngano mëhaangwëëyi mumëvëke mumaseengwaanë.’”
40013031	Yesu agavëëra antu wikhori ungëja: “Utemi wa girunde wikheti na mbeyu a iharadali nënaa muntu agamëduya wamëfandëa mu muundaakwe.
40013032	Njeeso unë nyughuu ukëra mbeyu yoong'e, ëgweeso nëakinda ëgutendaa nkhuu ukëra nkinda yoong'e na ëgutendekaa mutë na nyonyi ya gunto igujaa na utuma viuri mumakhanja ayo.”
40013033	Yesu agavëëra wikhori ungëja: “Utemi wa girunde wikhweti na gëlulëyo nënaa agagëduya mukhema umwe wagëhangëënkhania na wutu idebe rëmwe, faka wutu woong'e ugafumpunëa.”
40013034	Yesu agavëëra antu asaa oong'e gwa nyinkhori. Inavakhanëëa intu mbanduvë gwa udëa utumëa nyinkhori.
40013035	Gusoko ihanyo nënaarëgarëghëtiwa na munyagëdaghu rëkhondeke: “Ngurëghëtya gwa nyinkhori. Nguvakhanëa mantu nëafihëkie ufuma utundwa gwa urëmi.”
40013036	Yesu agavanyaghwisya antu asaa, agingëa ukhaya. Asëywi vakwe vëgamwendea, vëgamwëëra, “Gukhanëe riana a wikhori uroo wa mafafee mu muunda.”
40013037	Yesu agavëëra, “Mufandëi wa mbeyu ësëë në njija unë MwaaMuntu.
40013038	Muunda wasuu unë urëmi. Mbeyu ëyoo në njija unë antu vasaa në utemi uu wawe. Ëgweeso mafafee asaa unë antu avoo në va murughu uyoo.
40013039	Murughu nëwafandëe mafafee asaa unë Ibilisi. Ntënange unë mpeo a urëmi na anya utënanga unë vamalaëka.
40013040	Mwino chu mafafee ëguhaangwëëywa na ufembewa moto, uu ëgutendeka uvii uvii nëafika mpeoayo a matungo,
40013041	Mwaamuntu uguvatuma malaëka vakwe vëahaangwëëye ufuma mu utemi wakwe vasaa voong'e nëvëgweetaa mahutye, na voong'e nëvëutendaa në mabë
40013042	na uvagumëa mu ikungu ra moto, na kuuko vëgëëra na usia mino.
40013043	Uvii, avoo nëaja vinjë uvëvëna mwino yuva mu utemi wamwa Tata wawe. Tegheeyi uvii, nësa mwina makutwë!
40013044	“Utemi wa girunde wikhweti na mpamba nëëfihëkie mu muunda. Muntu umwe nënaawamëhanga agamëfiha kangë. Agayanja ino faka ageenda urinja oong'e nënaa ukweti, agaughura muunda wasuu.
40013045	“Kangë, utemi wa irunde wikhweti na mughwarë nënaa ugufenja intu në rina ughuri üküü.
40013046	Mweeso agahanga intu rëmwedu në rina ughuri üküü nanguu, agaenda na agarinja oong'e nënaa uyakweti agarëghura intu rasë.
40013047	“Kangë utemi wa girunde wikhweti na ikwatya somba nëragumëwaa mwirambo, rakwatya somba hiya hiya.
40013048	Nënaa rijua, antu vëgarëuta umpeo a irambo vëgikhaa, vëgahwaania somba në njija vëgayivëka mumpinda yawe, na nëmbë vëgayijughuta.
40013049	Ëgutendeka uvii uvii mpeoayo a matungo: malaëka vëudwëëra, vëuvatemanua antu në avë na antu nëaja,
40013050	na uvajughuta avoo neabë mu ikungu ra moto. Kuuko vëgëëra na usia mino.”
40013051	Yesu agavawërya, “Mwaamanyaa mantu ayaa oong'ena?” Vëgamusucha “Nhaa.”
40013052	Mweeso agavëëra, “Uvii, mu musëyi wa Seria në wasëywe wa utemi wa girunde wikhweti na munya khaya nëuguduyaa mu mpamba akwe mantu në mafya na nëakhee.”
40013053	Yesu nënaa wadaha urëghëtya nyinkhori isii agadua ufuma faafo,
40013054	agenda ugëjiji gakwe. Kuuko agaa uvasëya antu muisinagogi rawe faka vëgataka vëgahanya, “Uyuu warehangiëfee ihaa ërëë na makura aya?
40013055	Wurë, uyuu ti uyoo mwana amwa mufara mbaona? Wurë, yiu wakwe ti u Mariamuna? na vaunaakwe ti vaa Yakobo, Yosefu, Simoni na Yudana?
40013056	Na ahajaakwe wurë ti voong'e vërëfo afaa itambëëmwe naseena? Uvii wayahangëefee ayaa oong'e?”
40013057	Uvii, vëgaa vina wisaghasaghai na mweeso. Ëgweeso Yesu agavëëra, “Munyagëdaghu atiudëaa ukuriwa, ëgweeso ti mung'ë akwe na ukhaakwe!”
40013058	Gwa uvii, inatendaa makura në mingë faafo gusoko a veeso udëa uhuvëa.
40014001	Itungo rasëë Herode mutëmi në munyughu agategheeya ukumu wamwa Yesu.
40014002	Uvii, agavëëra atumami vakwe, “Muntu uyuu unë Yohana Mubadisi, wafëtyaa ufuma gwa akuyi, gusoko ësëë nguu ya makura ëgutenda mwëmo mukhatë akwe.”
40014003	Herode agamuroghoa Herodia, mukhema amwa Filipo muunaakwe.
40014004	Yohana agamwëëra Herode, “Itinoneye veve uduva na mukhema wasuu. Gusoko ësëë Herode agamukwata Yohana, agamutunga mënyororo na umutëëra ugeresa.”
40014005	Herode agafenja umuuragha Yohana, ëgweeso agaooghofa antu gusoko gwa antu Yohana na munyagëdaghu.
40014006	Musigunkuu a ufafwa kunë Herode, muncha amwa Herodia agiisa usonge a aghenyi. Herode agayanjisiwa,
40014007	faka agavëka ukhani gwa girafëa umufa muncha wasuu intu gëkaku nëuguromba.
40014008	Mweeso, kunu ugusoseeywa na yiu wakwe, agaromba, “Mpaa afaa mwihari itwe ramwa Yohana Mubadisi.”
40014009	Mutemi agoona uvavi, ëgweeso gusoko a irafëo rakwe na gusoko a aghenyi vasaa nënaa vëëmumalëwa, agaraghëëya afewe.
40014010	Uvii, Herode agamutuma muntu, agamukigita itwe Yohana nënaa wëë ugeresa.
40014011	Itwe rakwe rëgeetwa mwihari, vëgamufa muncha wasuu mweesonoo agamutoera yiu wakwe.
40014012	Asëywi vamwa Yohana vëgaja vëgauhora mwëërë wakwe vëgauvëka. Vëgeenda umufa Yesu sayu.
40014013	Yesu nënaa wahanga sayu ësëë, agahegha faafo gwa masua, agenda mweeso imwene fana naa gutie muntu. Ëgweeso antu nënaa vahanga sayu, vëgawuka gwa mughuu ufuma umujini vëgamuhonga.
40014014	Uvii, nënaa watununta umpeo a irambo agoona mwirundo üküü wa antu, agavaonëa uvavi, agavaforya arue vawe.
40014015	Nënaa aa mpëndë, asëywi vakwe vëgamwendea vëgamwëëra, “Afaa unë mu mbugha, na matungo endaa. Uvii, vanyaghwisye antu vende uvijiji vëghure malëwa.”
40014016	Yesu agavakhanëa, “Aja ti vija vionyeeywe gwende, nyee vafi malëwa.”
40014017	Ëgweeso veesonoo vëgamwëëra, “Sese gukweti mëkaate ëtano gutufu nanë somba ivëë.”
40014018	Yesu agavëëra, “Ndetei afaa.”
40014019	Agavaraghëëya antu vikhee mumahwa. Faafo agamëhora mikaate ëtaano ësëë nanë somba ëyoo ivëë, agararaara gunto girunde, agamurumba Muungu. Uvii agamëvegha mëkate ësëë, agavafa asëywi vakwe veesonoo vëgavafa antu.
40014020	Antu voong'e vëgala, vëgikuta. Asëywi vëgahaangwëëya manyinyanguko vëgijuya makafu ikumi na avëë.
40014021	Antu voong'e nëvëgala naa aghosya vëkhondie maghana anjou atano, gwa udëa uvavarya akhema nanë ang'enya.
40014022	Mugënyafaafo, Yesu agavëëra asëywi vakwe, vënatëe masua, vëtongeree gitumbë ra irambo itungo nënaa mweeso uguvanyaghwisya antu.
40014023	Nënaa waanyaghwisya, aganatëa ugëtanto mweeso imwenedu usarëa. Nënaa aa mpëndë, mweeso naa wëëkuuko imwene,
40014024	na itungo rësëë masua ësëë naa afikaa fifë mukhatëkhatë a irambo ëgweeso naaëvukie kunu ëgufeempuka gusoko mpefo naa ëgumëfëmba na umesucha unyuma.
40014025	Utiku, nënaa gwahumbeera gwera, Yesu agaveendea asëywi ugwendeenda gunto a majë.
40014026	Asëywi vakwe nënaa vamwoona ugwendeenda gunto a majë vëgingëwa na wova, vëgahanya, “Mufuma gwa arungu!” Vëgakurya mukindo gwa wova.
40014027	Gënyafaafo, Yesu agarëghëtya inaawe, “Riki unë nene. Mutaoghofee!”
40014028	Fetero agamwëëra, “Müküü, nësa unë veve tutë, nkhanëa nene nëendeende gunto, a majë nëje kunë vee,”
40014029	Yesu agamwëëra, “Arë, njuu.” Uvii, Fetero agika ufuma mumasua ësëë, agëndeenda gunto a majë, agamwendea Yesu.
40014030	Ëgweeso nënaawatang'ana na mpefo nënaa ëkunkie, agooghofa, agaandya uyagheera mumajë agakuta gwa ruri, “Müküü, ntyoa!”
40014031	Faafo, Yesu agaghoora mukhono wakwe, agamukwata na umwëëra, “Vee munya uhuvëi nëunyuui! Asikë nëaja wahangaa wisaghasaghëi?”
40014032	Uvii, vëganatëa mumasua, na mpefo ëgarika.
40014033	Voongë nënaa vëëmumasua vëgamutungamëa vëgamukurya, vëgahanya, “Tutë veve wëë Mwana wamwa Muungu.”
40014034	Vëganankëa irambo vëgafika ung'e a uGenesareti.
40014035	Antu va kuuko nënaa vamumanya vëgatanantya sayu goong'e mumatumbë asaa. Uvii, vëgamweetea Yesu arue voong'e,
40014036	vëgamunëna avayanjëye vëtenie gutufu ifëndo ra isaa rakwe, voong'e nëvëgamutenia vëgafora.
40015001	Afarisayo nane asëyi va Seria vëgafika ufuma uYerusalemu vëgamwndea Yesu, vëgamuwëëya,
40015002	“Gusokokë asëywi vako vëtikeere ntende nëgwayihangie ufuma gwa anyampaa vitu? Vëtigoyaa mëkhono awe mwino inoneye nëëkëë muntu inoola!”
40015003	Yesu agavasucha, “Gusokokë nyenye mwaanjëte ntende yanyu aghonjo na mutimëkeere Seria amwa Muungu?
40015004	Muungu wahanyiye. ‘Vakurye va ho vina nyokwe’ na, ‘Nëugumutukaa ihe mbesa nyinya, inoneye akuye.’
40015005	Ëgweeso nyenye muusëyaa mwino nësa muntu ukweti intu nëudahëte uvafa gwa uvaarëya ihe mbesa nyinya ëgweeso uguhanya: ‘Intu ërëë narëduyaa gwa umufa Muungu.’
40015006	Uvii, gusoko a ntende anyu mwahoriye ukhani wa Muungu.
40015007	Nyee anyalakuno! Isaya agatavëra vija ino gusoko anyu; nëagahanya:
40015008	‘Antu avaa, Muungu uguhanya, vëunkuryaa gwa nkhani gutufu, ëgweeso munkhoo yawe, vëëkure nanëë.
40015009	Ikuryo rawe rëtinoneye, gusoko mantu nëvëuyaseyaa unë maraghëëyo anaantu gutufu.’”
40015010	Yesu agautaana mwirundo wasuu wa antu, agavëëra, “Tegheeyi na mumanye!
40015011	Intu nërëumuruva muntu ti rësëë nërëumwingië umoomo ëgweeso rësëë nërëuduaa umoomo. Rësëë unërëumuruvaa muntu.”
40015012	Asëywi vëgamwendea, vëgamwëëra, “Wurë, wamanyaa mwino Afarisayo vëgahurisiwa nënaa vategheeya nkhani yakona?”
40015013	Ëgweeso mweeso agavasucha, “Mu ibohi në Tata wanë wa girunde inarëfandëaa rëukurwa.
40015014	Vareki veeso! Vasaa unë afoku, atongeeri va afoku, na mufoku nëwamutongeera mufoku muuya voong'e vavëë vëugwëra mwikhombo.”
40015015	Fetero agalakëa, “Gukhanëe rianaayo wikhori wasuu.”
40015016	Yesu agahanya, “Ngwë, nanë nyee mutimanyiena?
40015017	Wurë, mutimanyie mwino intu nërëgingëaa mu moomo rëgendaa munda na nënaa khee akura rëujughutwa gunjë uchoona?
40015018	Ëgweeso asaa nëëgufumaa umoomo ëgufumaa mu nkhoo na asaa unë ëgumutendea muntu mu uvaya.
40015019	Gusoko mu nkhoo ëguduaa masëgho nëmavë a wuuraghi, uramatwë, ulehadi, uhëmbi, usudanga wa wegheghe na givira malolo.
40015020	Asaa unë ëgumutendea muntu muuvaya. Ëgweeso ula malëwa gwa udëa goya mëkhono ëtiumutendeaa muntu muuvaya.”
40015021	Yesu agahegha faafo agenda gëkhaa wilaya a Tiro na Sidoni.
40015022	Uvii, mukhema umwe Mukananayo wa ng'ë ësëë agamwendea, na agarëa: “Müküü, Mwana wamwa Daudi, nyonea uvavi! Munchaane ugunyomwa na gënyonyinyonyi.”
40015023	Ëgweeso Yesu inamusuchaa ukhani mbanduvë. Uvii, asëywi vakwe vëgamwendea vëgamwëëra, “Mukhanëe ende kunë winjë gusoko uguhongangangie ukuriye mukindo.”
40015024	Yesu agasucha, “Natumiwe gusoko a antu va Isiraeli nëvayaghee mwino nkhoo.”
40015025	Faafo mukhema wasuu agaja agatungama usonge akwe agahanya, “Müküü, njarëëya.”
40015026	Yesu agamusucha, “Ëtinoneye uhora malëwa a ang'ënya na uyighumëa mbwa.”
40015027	Mukhema wasuu agasucha, “Tutë, Müküü, ëgweeso nanë mbwa igulaa manyinyukango nëëgugwanga ufuma mumesa a müküü wawe.”
40015028	Faafo Yesu agamusucha, “Mukhema uyuu, uhuvëi wako aküü, uvii, utendewe mwino ugufenja.” Muncha wakwe wasuu agafora itungo ërëëro ërëëro.
40015029	Yesu agadua faafo agenda umpëo a irambo ra uGalilaya aganatëa ugëtanto, agikhaa,
40015030	Antu vingë ino vëgamwendea vëatoe virema, afoku, vitevee, vimumu nanë vangëja vingë nënaa virue, vëgavavëka usonge a mëghuu akwe. Yesu noo agavaforya.
40015031	Mwirundo wasuu wa antu ugataka ino nënaa woona vimumu vëurighëtya, nënaa vëremee vaforaa, anyaviteve vëgwëndeenda nanë afoku vëgoona, Vëgamukurya Muungu wa Isiraeli.
40015032	Uvii, Yesu agavataana asëywi vakwe, agahanya, “Navaonea antu avaa uvavi gusoko gwa matiku atatu aja vëitambëëmwe nanëë, ngwë vëtikweti malëwa. Ntiuyanja uvareka vende vëtilee taja vëkuye na weha munjëa.”
40015033	Asëywi vëgamwëëra, “Afaa gwëë mu mbugha, guuhangiafe malëwa nëëdahite uvikutya antu avaa voong'e?”
40015034	Yesu agavawëëya, “Mukweti mëkaate ënga?” Vëgamusucha, “Mufungatë na vinaa somba vikeevuu,”
40015035	Uvii, Yesu agaraghëëya na uhanya antu vikhee fang'ë.
40015036	Agamëhora mëkaate ësëë mufungatë na vinaa somba visii agamurumba Muungu, agavifajua, agavafa asëywi veesonoo vëgaavaghania antu.
40015037	Antu voong'e vëgala, vëgikuta. Vëgahaangwëya makhokho, vëgijuya makafu mufungatë.
40015038	Vasaa nënaavalaa naa aghosya maghana anjou anë gwa ureka uvavarëya akhema nanë ang'ënya.
40015039	Uvii, Yesu agavanyaghwisya, antu aganatëa mumasua, ageenda umukoa wa uMagadani.
40016001	Afarisayo nanë Asadukayo vëgamwendea Yesu, na gwa umwëghëëya, vëgamuromba atende ndolyo nëëfumie girunde.
40016002	Ëgweeso Yesu agavasucha, “Itungo ra mpëndë nërafika nyenye muuhanyaa: ‘Mpefo ëgutendeka njija gusoko irunde ikhooku!’
40016003	Na diu chili muuhanya: ‘Rëo mpefo ëgutendeka a gësemusemu, gusoko irunde ikhooku na kangë maunde ëkunikëe!’ Uvii, nyee mumanyie ino uyasoma matungo gwa uraraava irunde, ëgweeso umanya ndolyo ya matungo ayaa mutimanyie.
40016004	Ufafo uvë na wa uramatwë! Muufenja ndolyo, ëgweeso mutiufewa ndolyo mbanduvë ëgweeso ëyoo amwa Yona gutufu.” Uvii, agavareka, agenda kunë winjë.
40016005	Asëywi vakwe nënaa vanankëa itumbë ra gavëë ra irambo, vëgoona vëwaa uhora mëkaate.
40016006	Yesu agavëëra, “Raraavi na mwighoje na sase a Afarisayo nanë Asadukayo!”
40016007	Ëgweeso veeso vëgaagikhanëa: “Uguhanya uvii gusoko gwinahora mëkaate.”
40016008	Yesu agayamanya masëgho awe, agavëëra, “Nyee antu nëvina uhuvëi unyughuu! Njuu mugikhanëa sayu a udëa uhora mëkaate?
40016009	Wurë, mutikumbukiwe nënaangamëvegha mëkaate ëtano eyoo gwa antu avoo maghana a njou atanona? Wurë, mugijuya makafu anga a makhokho?
40016010	Namba, mëkaate emufungatë eyoo nënaavëgafewa antu avoo maghana a njou anë, wurë, mugahaangwëya makafu anga a makhokho?
40016011	Ëgutendeka wurë mutimanyie mwino aja ntiurëghëtya sayu a mëkaate? Ighoji na sase a Afarisayo na Asadukayo!”
40016012	Faafo asëywi vëgamanya mwino agavakhanëa vighoje ti na sase a mëkaate ëgweeso na masëyo a Afarisayo na Asadukayo.
40016013	Yesu nënaawafika umatumbë a uKaisarea Filipi, agavawëëya asëywi vakwe, “Antu vëuhanya Mwaamuntu u nyanyu?”
40016014	Vëgamusucha, “Vangëja vëuhanyaa mwino uu Yohana Mubadisi, vangëja Eliya, vangëja Yeremia namba umwe wa anyagëdaghu.”
40016015	Yesu agavawëëya, “Nanë nyee, wurë? Muuhanya nene nee nyanyuhe?”
40016016	Simoni Fetero agasucha, “Veve wëë Masihi, Mwana wamwa Muungu në mufanga”
40016017	Yesu agahanya, “Uforiwe veve Simoni mwana wa Yona, gusoko ti mwëërë natisaghami në agukunukwëyaa tutë ëyëë, ëgweeso Tata wanë nëwëë girunde.
40016018	Neenoo nagwëëra: veve wëë Fetero, na gunto a ng'ongo ëyëë nene ngurëjenga kanisa ranë, nanë nguu ya ikuya njeeso ëtiudaha urëhuma.
40016019	Ngugufa funguo ya utemi wa girunde mu rësëë nëugurëutëa muurëmi rëguutëwa girunde noo, mu rësëë nëugurërughua muurëmi rëurughuwa girunde noo.”
40016020	Agavëëra asëywi, vëtamukhanëë muntu mbaumwe mwino mweeso uu Masihi.
40016021	Ufuma itungo rësëë, Yesu agaandya uvëëra daaji asëywi vakwe: “Inoneye nene nënde uYarusalemu, na kuuko nëhange makhasëko mingë ufuma gwa anyampaa, akumbëki në aküü nanë asëyi va Seria. Nene nguuraghwa na itiku ra gatatu ngufëtya.”
40016022	Faafo Fetero agamutoa umpëo, agaandya umukenea: “Taja ëtendeke uvii Müküü. Ihanyo ërëë rëtiuguhanga veve!”
40016023	Ëgweeso Yesu agikengeeya, agamwëëra Fetero, “Hegha kunë nee, Setani! veve wëë gëfingo kunë nee. Veve ti guuvaru wa Muungu ëgweeso a gëintu!”
40016024	Uvii Yesu agavëëra asëywi vakwe, “Nësa muntu gëkaku ugufenja ung'onga nee, inoneye ikhane mughonjo, auhore musalaba wakwe ang'onge.
40016025	Gusoko, muntu nëugufenja uwutyoa uduvi wakwe mughonjo, uguuyaghaya,
40016026	ëgweeso muntu nëuguuyaghaya uduvi wakwe gusoko anë, uguuhanga. Wurë, muntu uguhanga ntuni nëwauhanga ughwarë woong'e wa urëmi ëgweeso wooyaghaya uduvi wakwe?
40016027	Gusoko, Mwaamuntu ujie mu üküü wamwa Tata wakwe itambëëmwe na vamalaëka vakwe, na faafo unë ujie umurëfa mu muntu gwa gwining'anëëra gwa ntendo yakwe.
40016028	Tutë namwëëra, vërëfo vangëja afaafaa nëvëtiukuya nëkëë vinamwoona Mwaamuntu nëujie mu utemi wakwe.”
40017001	Nënaa matiku mutandatu akëra, Yesu agavahora Fetero, Yakobo nanë Yohana muunakwe, agenda inaawe veeso atufu gunto a gëtanto gërifu.
40017002	Kuuko, nënaa vëmuraraavie, agafëuka ikeru, usyu wakwe ugafëmpëna mwino yuva na masaa akwe ëgatenda meru mwino weru.
40017003	Musa nanë Eliya vëgavadwëëra vëgoorëghëtya na mweeso.
40017004	Faafo Fetero agamwëëra Yesu, “Müküü, uu vija ino nëchuu gwëafaa! Nëwayanja nene ngujenga nkhango itatu: ëmwe ako, ëmwe amwa Musa na ëmwe amwa Eliya.”
40017005	Nënaa ëkëë ugurëghëtya uvii, irunde ryeru rëgavakunëkëa, na ruri ugategheeyeka ufuma mu irunde rësëë: “Uyuu unë Mwananë muyanjwi nënayanjisiwe na mweeso, mutegheeyi mweeso.”
40017006	Asëywi nënaa vategheeya uvii vëgagwa wuumbama, vëgooghofa ino.
40017007	Yesu agaveendea, agavatenia, agahanya, “Imëki, mutaoghofee!”
40017008	Nënaavahumbua miho awe vinoonaa muntu, ëgweeso Yesu imwenedu.
40017009	Uvii, nënaaveutununta ugëtanto, Yesu agavëëra: “Mutamukhanëe muntu mantu nëmwayoonaa faka Mwaamuntu nëikwë wafëtiwa ufuma gwa akuyi.”
40017010	Asëywi vakwe vëgamuwëëya, “Njuu chuu asëyi va Seria vëuhanya atëë inoneye tanju Eliya aje?”
40017011	Yesu agavasucha, “Tutë, Eliya ujie ughondanëya mantu oong'e.
40017012	Ëgweeso nene ngumwëëra nyenye, Eliya wadahie ujaa veesonoo vëgadëa umumanya, ëgweeso vëgamutenda mwino veesoo naavëanjëte. Mwaamuntu ugukhasiwa uvii uvii mu mëkhono awe.”
40017013	Faafo asëywi vasaa vëgamanya mwino naauguvakhanëa sayu amwa Yohana Mubadisi.
40017014	Nënaavakhuvëa kangë na mwirundo wasuu wa antu, muntu umwe agamwendea Yesu, agamutungamëa,
40017015	agahanya, “Müküü, mwoonëe uvavi mwananë gusoko ugugwaa gëtwe, kangë ugukhasëkaa ino: mëhënjo minge mweeso ugugwëa mumoto nanë mumajë.
40017016	Nene ngamweeta kunë asëywi vako ëgweeso vëgatumba umuforya.”
40017017	Yesu agasucha, “Nyee ufafo nëutina uhuvëi, nëuyaghee! Ngikhaa nanyee faka nanee? Ngumughimëëya nyee faka nanee? Mundetei mung'ënya wasuu afaa.”
40017018	Uvii, Yesu agagëkenea gënyonyinyonyi gësëë, gyesonoo gëgamudua, na mung'ënya wasuu agafora itungo ërëëro ërëëro.
40017019	Asëywi vëgamwendea Yesu nënaa mweeso imwenedu, vëgamuwëëya, “Gusokokë nësese gwinadaha ugëduya gënyonyinyonyi gësëë?”
40017020	Yesu agavasucha, “Gusoko a uhuvëi wanyu unyui. Nene ngumwëëra tutë, nësa gutufu muteenda mwina uhuvëi mwino mbeyu a iharadali muudaha ugëkhanëa gëtanto ëkëë: ‘Hegha afaa wende afoo,’ gyeesonoo ginjë. Gutie intu mbanduvë nërëutumbëka kunë nyee.
40017021	Gënyonyinyonyi në gëmwino ëkëë gëtiudaha uheywa ëgweeso gwa marombi na ufunga.”
40017022	Nënaa vëëmumuhënjo ukoo uGalilaya, Yesu agavëëra, “MwaaMuntu ugutendewa mumëkhono a antu.
40017023	Vëumuuragha, ëgweeso itiku ra gatatu ugufëtya.” Asëywi vëgaona uvavi ino.
40017024	Veeso narë vafika u Kaferinauma, anya ukhombosya koti a saka a hekalu a itiku, vëgamwendea Fetero vëgahanya, “Musëyi wanyu ugurëfaa kootina?”
40017025	Fetero agamusucha, “Nhaa, ugurëfaa.” Uvii, Fetero nënaawingëa mu nyumba, akëë ainarëghëtya mbesa ukhani, Yesu agamwëëya, “Simoni, veve ugoona wurë? Atemi va mu urëmi vëuhaangwëyaa usuru namba kodi ufuma kunë vaanyu? Ufuma kunë ang'ënya vawe namba ufuma gwa antu në aghenyi?”
40017026	Fetero agasucha, “Ufuma gwa antu vangëja.” Yesu agamwëëra, “Arë, uvii, ang'ënya vëtifo murësëë.
40017027	Uvii, gusoko gweke uvahurisya veeso, enda girambo na ghumëa ndoana, na hora somba a mwandyo nëugumëkwatya. Veve bambanua moomo winjë uhanga hela a saka a hekalu a itiku rëmwedu. Hora ësëë na vafe veeso gusoko ane na gusoko mughonjo.”
40018001	Itungo rësëë asëywi vëgamweendea Yesu, vëgamwëëya, “Uu anyu nëmukuu mu utemi wa girunde?”
40018002	Yesu agamutaana mung'ënya umwe, agamwëmëcha mukhatë awe,
40018003	uvii, mweeso agahanya, “Nene ngumukhanëa tutë, nëmwadëa ufëuka na utenda mwino ang'ënya, mutiufika kamwe mu utemi wa girunde.
40018004	Gëkaku muntu nëuginyumpya mwino mung'ënya uyuu, wasuu unë müküü mu utemi wa girunde.
40018005	Gëkaku muntu nëugumughenyifa mung'ënya umwe mwino uyuu gwa rina ranë, ugung'enyifa nene.”
40018006	“Gëkaku muntu nëugumutenda umwe wa anyuughuu avaa nëvëng'uvëe, nee atende ihutye ëse bahu wasuu atungëywe munkingo igwe nëikhuu ra usëa na ukuëya mumajë gëjota ra irambo.
40018007	Hëhëë gwa urëmi gusoko a maëghëëyo a utenda ihutye. Vifingo vyasëë inoneye vidwëëre ëgweeso hëhëë akwe muntu wasuu nëuguvitendaa vidwëëre.”
40018008	“Nësa mukhono mbesa mughuu wako ugugutenda utende në ihutye, ukigite na guujughuta kure navee. Unë bahu ako gingëa mu ufanga utina mukhono mbesa utina mughuu ukëra ughumëwa mumoto wa khae na khae una mëkhono ëvëë na mëghuu ako ëvëë.
40018009	Na nësa riho rako rëugutendaa utende në ihutye, rëkure na urëjughuta kurë navee. Unë bahu ako gingëa muufanga wëë ng'ongo ukëra ughumëwa gwa arungu va makhaa una miho ako oong'e avëë.”
40018010	“Ighoji! Mutamuhoryee umwe wa anyuughuu avaa. Nene namwëëra, vamalaëka vawe ukoo girunde matungo oong'e vëë usonge amwa Tata wanë nëwëë girunde.
40018011	Gusoko Mwaamuntu wajie uvatyoa vasaa nëvayaghee.
40018012	Mugoona wurë? Muntu nëwina nkhoo ighana, nëwamëyaghaya ëmwe, ugutendaa wurë? Uguyirekaa ëyoo makumi kenda na kenda mugëtanto, na winjë umëfenja ëyoo nëayaghaa.
40018013	Nëwamëhanga, nene ngumwëëra tutë, uguyanjisiwaa ino na nkhoo ësëë ukëra mwino uguyanjisiwaa na ëyoo në makumi kenda na kenda nëyinayaghaa.
40018014	Gwëë uvii noo Tata wanyu wa girunde atiufenjaa mbesa umwe wa avaa nëanyuughuu ayaghee.”
40018015	“Muunaako nëwagutendea në ibë muhange umukhanëe sa nyenye mwiyene. Nëwategheeya ësa wamuhangaa muunaako.
40018016	Nëwadëa ugutegheeya, hora muntu umwe mbesa vavëë itambëëmwe navee gwa nkhani ya masudanga vavëë mbesa vatatu mu intu në ikaku rëghondanëëywe.
40018017	Nëwadëa uvategheeya vasaa rëkhanëë kanisa. Na nëwadëa uritegheeya kanisa noo, na atendeke kunë vee Ndughu ingëja na munyaukhomboisya kotë.”
40018018	“Nene ngumukhanëa nyenye tutë, nëmurërughwëëra mu urëmi rëurughwëërwa girunde, na nëmurërughwëra mu urëmi rëurughwëëra girunde.
40018019	Kangë nene ngumwëëra nyenye, vavëë mukhatë anyu nëviyanjëya afaa muurëmi gwa ihanyo gëkaku ra uromba, Tata wanë wa girunde ugumutendea intu rësëë.
40018020	Gusoko goong'e faafo nëvëgihaangwëya vavëë mbesa vatatu gwa rina ranë, nene nërëfo faafo mukhatë awe.”
40018021	Fetero agamwendea Yesu, agamwëëya, “Wurë, muunanë nëwang'utya, nene ngumurekea mweeso mahutye akwe mëhënjo ënga? Mehenjo mufungatëna?”
40018022	Yesu agamusucha, “Nene ntiugwëëra mëhënjo mufungatë gutufu, ëgweeso makumi mufungatë mëhënjo mufungatë.
40018023	Gwa uvii utemi wa girunde wikhweti na mutemi umwe nëagaramua urura uvaryo wa atumami vakwe.
40018024	Urure nënaawandya, ageetewa muntu umwe nënaa wina hirë a talanta maghana a njou iikumi.
40018025	Muntu wasuu naatikweti intu mbanduvë roorëfa. Uvii müküü wakwe agahanya vërinjiwe, mweeso, mukhemaakwe ang'ënya vakwe na mantu oong'e nënaa ukweti, gusoko hirë ërëfwe.
40018026	Uvii, mutumami wasuu agatungama usonge akwe, agahanya, ‘Ung'imëëye neenoo ngugurifa hirë oong'e.’
40018027	Müküü wasuu agamwoonëa uvavi, agamëreka hirë ësëë, agamureka ende kunë winjë.
40018028	Ëgweeso mutumami wasuu agatunguya, agamuhanga umwe wa atumami vooyakwe nënaa wina hirë akwe a hela dinari ighana rëmwe. Agamukwata, agamutunyëëya mumiro uguhanya, ‘Rëfa hirë ako!’
40018029	Mutumami muuyakwe wasuu agatungama agamunena, ‘Ung'imëëye neenoo ngugurëfa hirë ako oong'e.’
40018030	Ëgweeso mweeso agadëa uyanja, gweesogwayo agamutoa mugeresa faka afoo nëugudaha urëfa hirë ësëë.
40018031	“Uvii, atumami vooyakwe nënaavarëona ihanyo rësëë vëgahura ino, vëgenda umufa sayu müküü wawe mantu asaa nënaa adwëëraa.
40018032	Faafo müküü wasuu agamutaana mutumami wasuu, agamwëëra, ‘Veve wë mutumami mubë ino! Nene ngagurekea veve hirë ako oong'e nënaa ugaja unena,
40018033	naa ëtigunoneyena veenoo umwoonea uvavi mutumami muuyako mwino naa nene nangoonea veve uvavi?’
40018034	Uvii, müküü wasuu agakheefa ino, agamuduya mutumami wasuu akhasiwe faka faafo nëwamërëfa hirë oong'e.
40018035	Na Tata wanë nëwëëgirunde ugumutendea nyenye uvii uvii mwino muu umwe wanyu nëatiumurekea mahutye muunaakwe gwa nkhoo akwe oong'e.”
40019001	Yesu nënaawadaha urëghëtya nkhani yasii agadua uGalilaya, agenda umukoa wa uYudea, gitumbë ra uyongo ra uYoridani.
40019002	Antu vingë vëgamuhonga kuuko, mweesonoo agavaforya.
40019003	Afarisayo vëgëtuunga vëgamuhanga, vëgamuwëëya gwa umukwatya, “Wurë, inoneyena mughosya umureka mukhemaakwe gwa intu gëkaku?”
40019004	Yesu agavasucha, “Wurë, mwinasomaa mu Maandëko në Meruna mwino Muungu agamutunda muntu ufuma mwandyo agamutenda mughosya nanë mukhema,
40019005	na, agahanya: ‘Gusoko ësëë mughosya ugumureka tata ina yiu wakwe veeso vavëë noo vëutendeka mwëërë rumwe.’
40019006	Gwa uvii veesonoo ti vavëë kangë ëgweeso mwëërë rumwe. Uvii, në Muungu wagikhuvëye, mwaamuntu atagëtemanuee.
40019007	Ëgweeso veeso vëgamwëëya, Gusokokë, uvii, Musa agaguraghëya mukhema afewe rëandëko ra urekwa?”
40019008	Yesu agasucha, “Musa agamuyanjëya muareke akhema vanyu gusoko a ukaku wa nkhoo yanyu.
40019009	Ëgweeso naa ëtiwuu ufuma mwandyo. Uvii, nene namwëëra, nyenye gëkaku muntu nëwamureka mukhemaakwe, nësa ti gusoko a üfümbu, waroghoa mukhema ungëja, walehadaa.”
40019010	Asëywi vakwe vëgamwëëra, “Nësa në mantu a mughosya nanë mukhemaakwe ëuwuu, bahu udëa uroghoa sufu.”
40019011	Yesu agavëëra, “Ti voong'e nëvëudaha urëmanya na urëkwatëëra isëyo ërëë, ëgweeso vasaa gutufu nëvafewe na Muungu.
40019012	Ëgweeso vërëfo nëvëtina ughosya unë vatendekie uwuu ufuma ufafwa, na vërëfo nëvëtina ughosya unë vatendekie vëtina ughosya gusoko a antu, na vërëfo në vëtina ughosya une vatendekie gwa veeso aghonjo vëtina ughosya gusoko a utemi wa girunde. Mweeso unë ugudaha urëghenyifa ërëë, mweeso nëarëghenyife.”
40019013	Antu vëgamweetea Yesu ang'ënya anyuughuu avatendëe mëkhono na uvarombea. Ëgweeso asëywi vëgaakenea antu.
40019014	Ëgweeso Yesu agahanya, “Vareki ang'ënya vasaa vije kunë nee, taja muvaghëëye, gusoko gwa vasaa nëvëë mwino ang'ënya avaa Utemi wa girunde uu wawe.”
40019015	Uvii, agavatendea mëkhono agenda kunë winjë.
40019016	Muntu umwe agamuhanga Yesu, agamuwëëya, “Musëyi, ntende intuke në ija nëuhange ufanga wa khae na khae?”
40019017	Yesu agamwëëra “Asikë nëugumbwëëya intu nëija? Urëfo umwe gutufu nëmuja. Nësa ugufenja gingëa mu ufanga kwatëëra maraghëëyo.”
40019018	Muntu wasuu agamuwëëya, “Maragheeyo nëafe?” Yesu agahanya, “Utauraghee, utalehadee, utaivee, utafunyee usudangi wa weegheeghe,
40019019	vakurye ho ina yiu wako, na, muyanjë munyafifë wako mwino wianjëte veve mughonjo.”
40019020	Mubalanda wasuu agamwëëra, “Asaa oong'e nayakwatëëre udua ung'ënya wanë, itungwee nëtende ntuni ëngë?”
40019021	Yesu agamwëëra, “Nësa ugufenja utendake wëë muja, enda mërinje maari ako uvafe atuki, veenoo ugutendeka wina mpamba girunde, faafo njuu ung'onge.”
40019022	Mubalanda wasuu nënaa wategheeya asaa agenda kunë winjë wina uvavi, gusoko naa wina maari nyingë.
40019023	Faafo Yesu agavakhanëa asëywi vakwe, “Tutë namwëëra ëgutendeka gukaku ino gwa mughwarë gingëa mu utemi wa girunde.
40019024	Kangë ngumwëëra, uu gooro nanguu gwa ndoghwe ukëra mu njululi ra sëndano ukëra gwa mughwarë gingëa mu utemi wa girunde.”
40019025	Asëywi vasaa nënaa vategheeya uvii vëgataka, vëgamuwëëya, “Uvii uu anyu nëudahite utyoekahe?”
40019026	Yesu agavararaava, agahanya, “Gwa mwaamuntu intu ërëë rëtiudahëka, ëgweeso kunë Muungu mantu oong'e ëgudahëka utendeka.”
40019027	Faafo Fetero agahanya, “Naanë see wurë? Gwarekie oong'e gwaguhonga vee guuhanga ntunihe?”
40019028	Yesu agavëëra, “Ngumukhanëa tutë, Mwaamuntu nëikwë wëkhaa mwitumbë ra utemi ra üküü wakwe mu urëmi nëufya, nyenye nëmwang'ongie nee mugëkhaa mu matumbë ikumi na avërë muyëramuiya ndughu ikumi na ivëë ya Isiraeli.
40019029	Na, muu wasuu nëwarekie khaya, mbesa aunakwe, mba ahaja, mba ihe, mba nyinya, mba vana, mba mëunda gusoko a rina rane, uguhanga mëhënjo ighana na ugusaa ufanga wa khae na khae.
40019030	Gweeso, në va mwandyo vëutendeka va umpëo, na va umpëo vëutendeka va mwandyo.”
40020001	“Gusoko utemi wa girunde wikweti na munya khaya unë agafuma diu në nkuu ufenja anyamwëëmo va urëfa vende utenda mwëëmo u mughunda wakwe wa mësabibu.
40020002	Vëgëyanjëya inaawe uvarëfa gënyamwëmo ga itiku (gwa dinari imwedu). Faafo agavatoa mu muunda wakwe wa mësabibu.
40020003	Agafuma saa agatatu, agavoona vangëja vimëkië usokoni, vëtina mwëmo.
40020004	Agavëëra: Endi nyeenoo mwende utenda mwëmo mu muunda wa mësabibu, neenoo ngumufa gënyamwëmo ganyu!
40020005	Uvii, vëgeenda. Munya muunda wasuu agadua kangë saa a mutandatu na saa a kenda, agatenda uvii uvii.
40020006	Nanë itungo ra saa ikumi na ëmwe, agadua kangë, agavahanga antu vangëja vimëkie faafo usokoni. Uvii, agavawëëya: ‘Asikë nëmwimëkie afaa mumwë woong'e mutina mwëmoo?’
40020007	Vëgamusucha: ‘Gusoko gutie muntu nëwagufaa mwëmo wa urëfwa.’ Mweeso agavëëra, ‘Endi nyeenoo noo mwende utenda mwëmo mu muunda wa mësabibu.’”
40020008	Nënaa yuva raharëa, munya muunda wasuu agamwëëra munya ughondanëya mpamba wakwe: “Vataane atendamwëmo uvarëfe gënyamwëmo gawe, andëya na awoo va umpëo ufëwa mwëmo, na umarëye na awoo va mwandyo.
40020009	Uvii, vëgaja awoo nënaavafewaa mwëmo itungo ra saa a ikumi na ëmwe, vëgahanga mu muntu gënyamwëmo ga itiku (dinari ëmwedu).
40020010	Awoo va mwandyo nënaavafika, naavëiye vëufewa hela nyingë nanguu, ëgweeso nanë veesoonoo vëgafewa mu muntu gënyamwëmo ga itiku.
40020011	Vëgaihora hela yawe, vëgaandya umunang'ana müküü wasuu.
40020012	Vëgahanya: ‘Antu avaa nëajavafewaa mwëmo itungo ra umpëo vatendaa mwëmo gwa itungo ra saa ëmwedu gutufu asikë ugugutendea sese gwa ugwining'anëya na veeso chu sese gwaghimëëya mwëmo nëukaku gwa itiku na yuva ikharë?’
40020013	Faafo müküü wasuu agamusucha umwe wawe: ‘Mbuyanë, ntinagufenea intu! Wurë, aja gwënagiyanjiya ginako gënyamwëmo ga itikuna?
40020014	Hora tutë ako, enda kunë winjë. Nëanjëte umufa uyuu nëwaumpëo mwino veve.
40020015	Wurë, ntinoneyëna utenda na mari anë mwino nëanjëte?’
40020016	Yesu agadaha urëghëtya gwa uhanya, ‘Uvii, va umpëo vëutenda va mwandyo na va mwandyo vëutenda va umpëo.’”
40020017	Yesu nënaa winjë uYerusalemu, agavahora asëywi vakwe vasaa ikumi na vavëë umpëo, na munjëa agavëëra,
40020018	“Tegheeyi! Gwinjë uYerusalemu na kuuko Mwaamuntu ugutendewa umëkhono a akumbëki aküü nanë asëyi va Seria, veesoo noo vëumuramuëya auraghwe.
40020019	Vëumutoa gwa antu në va ndughu ingëja iisëywe, akhuwe makhotya na ukhomwa, ëgweeso itiku ra gatatu ugufetyëwa.”
40020020	Faafo nyinya wa vana vamwa Sebedayo agamuhanga Yesu itambëëmwe na vanaakwe, agatungama usonge akwe kunu ugumuromba intu.
40020021	Yesu agamuwëëya, “Ugufenja ntunihe?” Mukhema wasuu agamwëëra, “Vëka iraghano mwino vanaanë avaa vavëë vëgikhaa umwe uvaru wako wa gëlëlo na ungëja uvaru wako wa gëmoho mu utemi wako.”
40020022	Yesu agasucha, “Mutighune muuromba ntuni. Wurë, muudaha unywea gakuu ga makhasëko nëngugënywa nenena?” Vëgamusucha “Guudaha.”
40020023	Yesu agavëëra, “Tutë muunyweera gakuu ganë, ëgweeso gikhaa ugëlëlo namba ugëmoho ganë, ti mwëmo wanë uning'anëëya intu rësëë vëufewa vasaa nëvavëkëywe na Tata wanë.”
40020024	Asëywi vangëja avoo ikumi nënaa vategheeya asaa, vëgavakheefea vauna vavëë vasaa.
40020025	Uvii Yesu agavataana, agavëëra, “Mumanyie mwino atemi va antu në ti Ayahudi vëuvibalaa antu vawe gwa nguu na aküü vasaa vëuvikheeraa na uvatenda mari awe.
40020026	Ëgweeso kunë nyee itatendekee uvii, ëgweeso gëkaku muntu nëugufenja utenda müküü mukhatë anyu inoneye atendeke mutumami wa voong'e,
40020027	na nëugufenja utenda wa mwandyo mukhatë anyu inoneye atendeke mutumami wanyu.
40020028	Uvii uvii, Mwaamuntu inajaa utumamëwa ëgweeso utumama na ufunya uduvi wakwe utendeke ikumbëko ra antu vingë.”
40020029	Yesu nënaa ufumie uYeriko, mwirundo üküü wa antu ugamuhonga.
40020030	Uvii, naa gwina afoku vavëë vikhee umpëo a njëa, na nënaa vategheeya mwino Yesu naa ukëëre faafo, vëgaanga: “Müküü, Mwana wamwa Daudi, uguonëee uvavi!”
40020031	Mwirundo usuu wa antu ugavakenea na uvëëra vëkire. Ëgweeso veeso vëgafwaghëëra gwaanga: “Müküü, Mwana wamwa Daudi, uguonee uvavi!”
40020032	Yesu agimëka, agavataana na uvawëëya, “Muufenja nëmutendee ntunihe?”
40020033	Vëgamusucha, “Müküü, guugunena ugurangwëëye miho itu.”
40020034	Uvii, Yesu agavaonea uvavi, agavatenia miho awe na faafo faafo vëgoona kangë, vëgamuhonga.
40021001	Yesu nënaawahumbeera uYerusalemu na ufika uBetifage mugëtanto ga Miseituni, agavatuma asëywi vakwe vavëë,
40021002	agavëëra, “Endi faka ugëjiji nëgëusonge anyu na muumëhanga ndoghwe ëtungiwe nanë mwaandoghwe wakwe. Itarugwëëri muyiete kunë nee.
40021003	Nëmuntu wamuwëëya sokokë, mukhanëi: ‘Müküü uguyifenja,’ mweesonoo uguyirekea itambëëmwe.”
40021004	Ihanyo rësëë rëgatendeka gusoko asaa nënaa arëghëtiwe na munyagëdaghu ëkhondeke:
40021005	“Ukhanëi muji wa Sioni: Raraava, mutemi waja kunë veve. Uu mufoo na ureere ndoghwe, mwaandoghwe, mwana wa ndoghwe.”
40021006	Uvii, asëywi vasaa vëgeenda vëgatenda mwino Yesu naawaraghëëyaa.
40021007	Vëgamëeta ndoghwe ësëë na mwanakwe, vëgaara masaa awe gunto ayo, na agikhaa gunto.
40021008	Mwirundo üküü wa antu ugaara masaa awe mwibara na antu vangëja vëgatema makhanja amëtë vëgayataantaya munjëa.
40021009	Maburi a antu nënaavëmutongeere na vasaa nënaavëmuhongie vëgahanya: “Hosana Mwana wamwa Daudi! Aforiwe wasuu nëujie gwa rina ra Müküü! Hosana gunto girunde!”
40021010	Yesu nënaaugingëa uYerusalemu, muji woong'e ugijua muhangëëkhano. Antu vëgagiwëëya, “Uyuu uu anyu?”
40021011	Antu mu mwirundo wasuu vëgahanya, “Uyuu unë munyagëdaghu Yesu, udua uNasareti mu mukoa wa uGalilaya.”
40021012	Uvii, Yesu agingëa muHekalu, agavajuncha gunji antu nënaavëurinja na ughura mantu mu Hekalu, agayifënengua mesa ya vasaa nënaa vëukhavisya hela, nanë matumbë a vasaa nënaa vëurinja nkunda.
40021013	Agavëëra, “Yiandëkiwe mu Maandëko Meru: ‘khaya anë ëgutaanwa khaya a marombi.’ ëgweeso nyenye mwamëtendie mwino mpanga a ahëmbi.”
40021014	Afoku nanë virema vëgamwendea kuuko mu Hekalu, Yesu mweesonoo agavaforya.
40021015	Uvii, akumbëki aküü na aseyi va Seria nënaavayoona makura nëagayatenda Yesu nanë ang'ënya nënaa vëgaanga mu Hekalu vëuhanya: “Hosana kunë Mwana wamwa Daudi,” vëgakheefa.
40021016	Uvii vëgamwëëra, “Wurë utitegheeye nëvëurëhanyana?” Yesu agavasucha, “Nhaa, ntegheeye! Wurë, ëkëë mwinasomana Maandëko ayaa Meru? ‘Waatendie ang'ënya në adëru nanë ang'ënya nëvëgonkaa vëduye ikuryo nërëkondekie.’”
40021017	Uvii, agavareka, agadua gunji a muji ageenda uBetania, agëkhaa kuuko.
40021018	Yesu nënaa usukie umujini, diu chili, agoona njaa.
40021019	Agawoona mutini rumwe umpeo a njëa, agaweendea: ëgweeso agauhanga utina intu mbanduvë ëgweeso matutu matufu. Uvii, agawëëra, “Utafee kangë nkhari khae na khae!” Muugënyafaafo mutini wasuu ugauma.
40021020	Asëywi nënaavawoona vëgataka vëuhanya, “Gusokokë mutini uruu wumaa du?”
40021021	Yesu agavasucha, “Tutë nene ngumukhanëa, nyenye nëmwatenda mwina uhuvëi gwa udëa uhanga wisaghasaghëi, muudaha ti utenda uvii gutufu, ëgweeso mbesa mwagëkhanëa gëtanto ëkëë: ‘Kurëka wighumëe mwirambo,’ rëutendeka uvii.
40021022	Na nëmwina uhuvëi, intu gëkaku nëmwarëromba gwa marombi muuhanga.”
40021023	Yesu agingëa kangë mu Hekalu waausëya, na nënaaugusëya, akumbëki aküü nanë anyampaa vaantu vëgamuwëëya, “Ugutenda mantu ayaa gwa udahokë? Anyu wagufee udaho uruu?”
40021024	Yesu agavasucha, “Na neenoongumuwëëya nyenye iwëëyo rëmwe, nësa muunsucha, uvii, neenoo ngumukhanëa ngutenda mantu ayaa gwa udahokë.
40021025	Wurë, udaho wamwa Yohana wa ubadisa ugafuma kunë anyu? Wurë, ugafuma girundena namba gwa antu?” Ëgweeso veeso vëgaauvëëvëtya veeso gwa veeso vii: “Nëgwahanya, ‘Ugafuma girunde,’ mweeso uguguwëëya: ‘Uvii, asikëhe nëmugadëa umuhuvëa?’
40021026	Na nëgwahanya, ‘Ugafuma gwa antu,’ gughoghoofa mwirundo wa antu gusoko voong'e vëmanyie mwino Yohana naa munyagëdaghu.”
40021027	Uvii, veeso vëgamusucha Yesu, “Sese gutighunë!” Yesu mweesonoo agavakhanëa, “Neenoo noo ntiumukhanëa ngutenda mantu ayaa gwa udahokë.”
40021028	“Nyenye mugoona wurëhe? Muntu umwe naa wina vana vavëë. Agamwëëra uyoo wa mwandyo: ‘Mwananë, rëo enda utende mwëmo mu muunda wa mësabibu.’
40021029	Mubalanda wasuu agamwëëra, ‘Ntiinjë!’ Ëgweeso nënaa matungo akëra agafëëntua masëgho, agenda utenda mwëmo.
40021030	Tata wasuu agamwëëra mung'ënya wakwe wa gavëë uvii uvii mweeso noo agasucha: ‘Nhaa tata!’ Ëgweeso agadëa gwenda umwëmo.
40021031	Anyu mukhatë a avaa në vavëë nëagatenda mwëmo nënaa ihe ugufenja?” Vëgamusucha, “Mung'ënya uyoo wa mwandyo.” Yesu agavëëra, “Tutë namwëëra, anyaukhomboisya kooti nanë afumbu vëgingëa mu utemi wa Muungu ëkëë nyee mwinafika.
40021032	Gusoko Yohana agaja kunë nyee agamuraghëëra njëa njija a uduvi na nyee mwinamuhuvëa, ëgweeso anyaukhomboisya usuru nanë alehadi vëgamuhuvëa. Nanë naamwayoonaa asaa oong'e nyenye mwinafëuraa nkhoo yanyu, na mwinahuvëa,”
40021033	Arë gwina munyakhaya unë agafandëa mësabibu u mughunda. Mweeso agaufëmëya na ikita, na agakura ikhombo raukhamëa divai, mweeso agajenga ikumbu ra urirëa, na agavarekea antu vangëja vëurëme, na mweeso agaenda ung'ë engëja.
40021034	Itungo ra ntënange nënaarafika agavatuma atenda mwëmo vakwe gwa anya urëma avoo vende uhora gwa utafa ntënange akwe.
40021035	Anyaurëma vasaa vëgavakwata atumami vasaa, umwe vëgamukhuva, ungëja vëgamuuragha na ungëja vëgamutura magwe.
40021036	Muntu wasuu agavatuma kangë atumami vangëja, vingë nanguu ukëra va muhënjo wa mwandyo. Anyaurëma vasaa vëgavatendea uvii uvii.
40021037	Mpeoayo agamutuma mwanakwe kunu ugusëghanëya, “vëumufa isima mwananë.
40021038	Ëgweeso naarë anyaurëma vamwona mwana, veeso vëgagikhanëa veeso gwa veeso, ‘Uyuu në musai, nëgumuraghe sese guhange usai wakwe.’
40021039	Uvii, vëgamukwata, vëgamufunya gunji a muunda wasuu wa mësabibu, vëgamuuragha.
40021040	Itungwee, munya muunda wa mësabibu wasuu nëikwë waja uguvatenda wurë anyaurëma vasaahe?”
40021041	Veeso vëgamusucha, “Uguvamaa abë vasaa, na muunda wasuu uguvafa anyaurëma vangë nëvëumutafëa ntënange itungo ra ntënange.”
40021042	Faafo Yesu agavëëra, “Wurë, mwinasomaana ihanyo ërëë mu Maandëko Meru? ‘Gëfandwa ga mukhate gëfandwa ga mukhate ratendaa gëfandwa në gëkuu ra gimëcha nyumba. Muuku unëwarëtendie intu ërëë, ryesonoo ra utako ino kunë see!’”
40021043	Uvii, nene ngumwëëra nyenye, utemi wa Muungu uguheywa kunë nyee na ufewa antu va ndughu ingëja nëvëuduyaa nkhari yayo. (
40021044	Nëugugwa gunto a igwe rësëë uguunëka mafëgha, na nëramugwëa muntu gëkaku rëumukhalanga.)
40021045	Akumbëki aküü nanë Afarisayo nënaavategheeya nyinkhori yasee vëgamanya mwino naauguahanya veeso.
40021046	Gwa uvii vëgaaufenja njëa a umutunga, ëgweeso vëgaoghofa antu gusoko veeso naavëmumanyie mweeso mwino munyagëdaghu.
40022001	Yesu agarëghëtya inaawe kangë gwa utumëa nyinkhori:
40022002	“Utemi wa girunde wikhweti na mutemi nëagamughondanëëya mwanakwe malëwa a uvire.
40022003	Uvii, agavatuma atumami uvataana nënaavareekwaa vije guuvire, ëgweeso nënaavareekwaa vëgahita uja.
40022004	Agatuma kangë atumami vangëja, uguhanya, ‘Vaerë nënaavareekwaa: malëwa a sigunkuu anë itungwee akhondaa, njiku yanë na ng'ombe nëighënie yakigitwaa, muu intu rakhondaa, njii guuvire.’
40022005	Ëgweeso veeso vëgadëa ukeera, vëgenda kunë vinjë, umwe umuundaakwe, ungëja umantu akwe,
40022006	na vangë vëgaakwata atumami vasaa vëgaatuka, vëgavooragha.
40022007	Mutemi wasuu agakheefa, agavatuma asikee vakwe vëamare vauraghi vasaa na uwacha moto muji wawe.
40022008	Faafo agavëëra atumami vakwe: ‘Malëwa a uvire akhondaa tutë, ëgweeso nënaavareekwaa naavëtinoneye.
40022009	Uvii, endi muntamanuko ya njëa na voong'e vasaa nëmuuvahanga vataani vëje guuvire.’
40022010	Atumami vasaa vëgafuma, vëgeenda munjëa, vëgaveeta antu voong'e, abë nanë aja, khaya a uvire ëgijua aghenyi.
40022011	Mutemi nënaawingëa uvoona aghenyi agamumanya umwe nënaa atirie masaa a uvire.”
40022012	Mutemi agamuwëëya: “Mbuyanë, wingëaa wurë afaa utikweti isaa ra uvire?” Ëgweeso mweeso agikhaa ukiire twë.
40022013	Faafo mutemi agavëëra atumami: “Mutungi mëghuu nanë mëkhono mwende umujughuta gunji mukiti, kuuko ugëëra na usya mëno.”
40022014	Yesu agadaha urëghëtya gwa uhanya, “Vingë vëreekiwe ëgweeso akeevu vaahwaaniywe.”
40022015	Uvii, Afarisayo vëgenda kunë vinjë, vëgisëya mwino vëumukwatya Yesu gwa nkhani yakwe.
40022016	Vëgaatuma asëywi vawe itambëëmwe na asëywi va ikhakho ramwa Herode. Vëgamuwëëya, “Musëyi, gumanyie mwino veve wëë muntu në wëmëkie mu tutë na mwino ugusëya njëa a Muungu gwa tutë, utighooghofa muntu mbaumwe, gusoko üküü wa ukumu wa muntu ti intu kunë veve.
40022017	Tiarë, gukhanëe masëgho ako. Wurë, inoneyena urëfa kotë kunë Kaisari namba ti uvii?”
40022018	Ëgweeso Yesu agamanya ubë wawe agavëëra, “Nyee anyalakuno, njuuchuu muug'ema?
40022019	Ndaghëëri hela a ukhombweera kotë.” Veeso vëgamudwëëye hela.
40022020	Uvii, Yesu agavawëëya, “Wikhori na mutojo uruu wa mwaanyuhe?”
40022021	Vëgamusucha, “Uu amwa Kaisari.” Faafo Yesu agavëëra, “Uvii, mufi Kaisari në amwa Kaisari, na Muungu në akwe Muungu.”
40022022	Nënaavategheeya uvii vëgataka, vëgamureka vëgeenda kunë vinjë.
40022023	Itiku rasëë, Asadukayo akeevuu vëgamwendea Yesu. Vasaa unë avoo nëvëuhanyaa mwino akuyi vëtiufëtya.
40022024	Uvii, vëgamwëëra, “Musëyi, Musa agahanya muntu nëuroghoe nëwakuya naa inareka vaana, inoneye muunaakwe amuroghoe mukhema wasuu nëwakuëywe mughosya, vëhange vana gwa ikhondo ra muunaakwe.
40022025	Itungwee, afaa ung'iitu naa gwina anaamuntu vëëmufungatë. Wa mwandyo agaroghoa noo agakuya naa ainahangaa vana, agamurekea muunaakwe mukhema wasuu në muhimbë.
40022026	Ëgatendeka uvii uvii gwa muunakwe wa gavëë na wa gatatu faka wa mufungatë.
40022027	Anaa muntu vasaa voong'e vëgakuya, mukhema wasuu noo agakuya
40022028	Wurë, itiku nëikwë akuyi vëufëtya mukhema wasuu ugutenda mukhema wamwaanyuhe mukhatë a anaamuntu vasaa mufungatë? Voong'e mufungatë vëgamuroghoa.”
40022029	Yesu agavasucha, “Tutë mwahutyaa gusoko mutiamanyie Maandëko Meru nanë nguu ya Muungu!
40022030	Gusoko akuyi nëikwë vafëtiwa vëtiuroghoa mbesa uroghowa, vëutenda mwino vamalaëka girunde.
40022031	Ëgweeso gwa ihanyo ra akuyi ufëtya, ëkëë mwinasomaa ayoo në Muungu wamukhanëena?
40022032	Agahanya, ‘Nene në Muungu wamwa Iburahimu, Isaka nanë Yakobo!’ Uvii, mweeso ti Muungu wa akuyi, ëgweeso unë Muungu wa vasaa nëafanga.”
40022033	Mwirundo wasuu wa antu nënaawategheeya uvii ugayataka masëyo akwe.
40022034	Afarisayo nënaavategheeya mwino Yesu naa waakiryaa Asadukayo, vëgatang'ana itambëëmwe.
40022035	Umwe wawe, Munyaumëmanya Seria, agamwëëya Yesu gwa umughema,
40022036	“Musëyi uu në iraghëëyo rëëfë nëiküü nanguu mu Seria amwa Musa?
40022037	Na mweeso agamweera, ‘Muyanje Müküü Muungu wako gwa nguu yako yoong'e, na gwa nkhoo ako oong'e na gwa ihaa rako roong'e.’
40022038	Erëë unë iraghëëyo në iküü na ra mwandyo.
40022039	Ra gavëë rikhwete na rasëë: ‘Muyanje munyafifë wako mwino vee wianjëte mughonjo!’
40022040	Seria oong'e amwa Musa na masëyo a anyagëdaghu ëëmukhatëkhatë a maraghëëyo ayaa avëë.”
40022041	Afarisayo nënaa vatang'ana itambëëmwe, Yesu agavawëëya,
40022042	“Nyenye mumumanyie wurë Masihi? Wurë, uu mwana wamwaanyu?” Vëgamusucha, “Wamwa Daudi.”
40022043	Yesu agavëëra, “Uvii, rësëë rëutendeka wurë mwino chuu gwa nguu ya Mwahu Mweru Daudi ugumutaana mweeso Müküü? Gusoko agahanya:
40022044	‘Müküü agamwëëra Müküü wanë: ëkhaa uvaru wanë wa gëlëlo, faka fananëjiëuvavëka arughu vako fang'ë a mëghuu ako.’
40022045	Uvii, nësa Daudi chuu ugumutaana Masihi ‘Müküü,’ ugudaha wurë utendeka mwanakwe?”
40022046	Gutie muntu mbaumwedu nëagadaha umusucha ukhani. Na ufuma itiku rasëë gutie muntu nëagasoya kangë umuwëëya ëwëëyo.
40023001	Faafo agawëëra mwirundo wa antu itambëëmwe na asëywi vakwe,
40023002	“Aandëki va seria nanë Afarisayo vikhee gëtumbë ramwa Musa
40023003	Uvii, kwatëëri na utenda intu gëkaku nëvëumukhanëa. Gweesogwayo mutayiigëyee ntendo yawe, gusoko vëtiutenda ayoo nëvëuyatanantya.
40023004	Vëutungaa mërigho mëito na uvitwëcha antu mumavegha, ëgweeso veeso aghonjo vëtiufenja mbesa ughoora namba mwaaya vëdahe umëkenka.
40023005	Veeso vëutendaa ntendo yawe yoong'e gusoko antu vëvoone. Gusoko vëuryaa mëkhova nëkweti maandëko a Seria gunto a umpandasyu nanë mumëkhono na ugheempya makundo a makoti awe.
40023006	Vëanjëte mayoma a ukümü mumalëwa a sigunkuu nanë matumbë a usonge mumasunagogi.
40023007	Vëanjëte uramuchwa gwa ukümü usokoni na vëanjëte utaanwa na antu: ‘Museyi.’
40023008	Ëgweeso nyenye mutataanwee mbanduvë ‘Musëyi,’ gusoko musëyi uu nëumwedu gutufu nanyee nyoong'e mwe ndughu ëmwe.
40023009	Na mutamutaanë muntu gëkaku ‘Tata’ afaa muurëmi, gusoko Tata wanyu uu në umwe gutufu nëwëë girunde.
40023010	Na mutataanwee ‘Atongeeri,’ gusoko mutongeeri wanyu unë umwedu gutufu unë Kiristo.
40023011	Nëmüküü mukhatë anyu inoneye atende mutumami wanyu.
40023012	Nëugihumbua, ugutununtiwa, nëugitununtyaa uguhumbuwa.”
40023013	“Hëhëë anyu Aandëki va seria nanë Afarisayo, anyalakuno! Muwuutëa rurye wa utemi wa girunde usonge a miho a antu. Nyenye aghonjo mutigingëa ukhatë, na mutiuvayanjëya nëvëufenja gingëa vingëe.”
40023014	“Hëhëë anyu asëyi va Seria nanë Afarisayo, anyalakuno! Muuvoonka ahimbë na gikwatëëya atee mwa antu vaja gwa usarëa marombi marifu. Gusoko ësëë muuhanga ikhuwa në ikhare.
40023015	“Hëhëë anyu Aandëki va seria nanë Afarisayo, anyalakuno! Mugendaa mëhënjo mwirambo nanë ng'ë nënkaku gusoko mumuhange muntu umwe ahonge dini anyu. Nëmwamuhanga mumuutenda anoneye gukuu nanguu ukëra nyenye aghonjo gwenda gwa arungu va khaa.
40023016	“Hëhëë anyu atongeeri afoku! Nyenye muuhanya atëë muntu nëwirafëa gwa Hekalu irafëo rësëë ti intu, ëgweeso nëwirafëa gwa sahaabu a Hekalu irafëo rësëë rëumukwata.
40023017	Nyee afoku afütu! Nërëëfe nërina ryaana nanguu: sahaabu namba Hekalu nërëumetenda sahaabu ëtende njeru?
40023018	Kangënoo muhanyaa atee muntu nëwirafëa gwa sahaabu ti intu ëgweeso nëwirafëa gwa gëfewa nëgëvëkiwe gunto a masabahu, irafëo rësëë rëumukwata.
40023019	Nyee afoku! Uu rëëfe nërina ryaana nanguu: gëfewa gasëë namba masabahu nëëgutenda gëfewa gasëë gëtenda gyeru?
40023020	Nëugirafëa gwa masabahu wirafëa gwa masabahu asëë, na gwa intu gëkaku nërëvëkiwe gunto ayo.
40023021	Na nëugirafëa gwa Hekalu wirafëa gwa Hekalu rasëë na kangë gwa wasuu nëugëkhaa mukhatë ayo.
40023022	Na nëugirafëa gwa irunde wirafëa gwa itumbë ra üküü wa Muungu na gwa wasuu nëwëkhee gunto ayo.
40023023	Hëhëë anyu aandëki va Seria nanë Afarisayo, anyalakuno! Muuvatendaa antu vëdüye saka mbesa gunto a mahwa nëënyukie vija, bisari nane jira na kunu muureka mantu nëënoneye nanguu a Seria mwino gëmëka mu tutë oong'e, goonea uvavi nanë uhuvëi. Ayaa unë meeso nënaa munoneye uyakwatëëra na udëa uyëwa ayoo angëja.
40023024	Atongeeri afoku! mufunya ngii mu moomo, ëgweeso muumira ngamëa!
40023025	“Hëhëë anyu asëyi va Seria nanë Afarisayo, anyalakuno! Mugooya gakuu nanë bakuli gwa gunji ëgweeso ukhatë muureka gwijue mantu nëmwayahangie gwa ufumpa nanë uraku.
40023026	Mufarisayo mufoku! Mwandyo oya ukhatë a gakuu nanë gunji noo gutendeke guja.
40023027	“Hëhëë anyu aandëki va seria nanë Afarisayo, anayalakuno! Mwëë mwino mbëlëlo nëiviriwe kenke në gwa gunji yighëtë mwino njija gweeeso ukhatë yijue makufa a mëimba nanë uvaya hiya hiya.
40023028	Uvii nanë nyee mughunwe na antu gwa gunji mwino chuu mwëaja ëgweeso gwa ukhatë mwijue lakuno na ubë.”
40023029	“Hëhëë anyu asëyi va Seria nanë a Afarisayo, anyalakuno! Muujengaa mbëlëlo ya anyagëdaghu na goora mbëlëlo ya antu nëaja.
40023030	Muuhanya: ‘Nësa sese gwaduvie matungo a anyampaa vëtu sanaa gwinakhuvëa gwinaawe mu wuuraghi wa anyagëdaghu!’
40023031	Uvii muusudangëa nyenye aghonjo mwino nyee mwë vana va antu nëvavooraghie anyagëdaghu.
40023032	Ari, khondeeyi mwëmo uroo wa anyampaa vanyu nëvëgawandya!
40023033	Nyee ufafo wa njokha ya uhungu! Muudaha wurë ginegha iramuëywa ra urungu wa makhaa?
40023034	Uu në gusoko ësëë nene namweetee nyee anyagëdaghu, antu nëvëna mahaa nanë aandëki muuvooragha na uvakhoma mukhatë awe, na vangëja muuvakhuva makhotya mumasunagogi anyu na uvafenja muu muji.
40023035	Uvii ubë woong'e ugumuhanga gusoko a saghami oong'e a antu nëaja nëahunuwe gunto a fang'ë. Nhaa, ufuma guuraghwa gwamwa Abeli nënaa atina ihutye, faka guuraghwa kunë Sakaria, mwana wamwa Barakia, nënaa mugamuuragha mu Hekalu mukhatë a fana gweru na masabahu.
40023036	Nene ngumukhanëa nyenye tutë ufafo uruu uguhanga ikhuwa gusoko a mantu ayaa.”
40023037	“Yerusalemu, vee Yerusalemu! uguvauraghaa anyagëdaghu na uvatura magwe avoo nëvëgatumwa kunë vee. Mëhënjo ënga ngasoya uvahaangwëya anaako kunë nee, mwino chu nkuku ëguvahaangwëyaa vana vakwe mumbava yakwe, ëgweeso winayanjaa.
40023038	Arë, uvii, khaya ako ëgurekwa ukëva.
40023039	Nene ngugwëëra veve tutë utionyoona kangë faka itungo nëikwë uguhanya: ‘Aforiwe wasuu nëujie gwa rina ra Müküü.’”
40024001	Yesu agadua mu Hekalu, na nënaa uwukie winjë kunë winjë, asëywi vakwe vëgamwendea, vëgamuragheera makhaya a Hekalu.
40024002	Yesu agavëëra, “Vija, mudahëte uyararaava ayaa oong'e! Tutë, nene ngumukhanëa nyenye, gutie igwe mbanduvë nërëjëusagha afaa gunto a riuya, rëtikhonontwa.”
40024003	Yesu nënaawëkhee gunto a Gëtanto ga Mëseituni, asëywi vëgamwendea umpëo, vëgamuwëëya, “Gukhanëe mantu ayaa ëgudwëëra nanee? Uu ndolyokëhe nëëjieuraghëëra uja kunë vee nanë mpeo a urëmi?”
40024004	Yesu agasucha, “Ighoji mutajeeukhongwa na muntu.
40024005	Gusoko vingë vëudwëëra na urëtümëa rinaane vëuhanya: ‘Nene uu nee Masihi uyoo,’ na uvayaghaya antu vingë.
40024006	Muutegheeya fëta na gëfwefwe ga fëta, ëgweeso mutakhakhatee gusoko inoneye asaa ëdwëëre, ëgweeso mpëoayo sa ëkëë.
40024007	Ndughu ëmwe ëgikhuva na ndughu ëngë. Afaa nanë afoo guutendeka gwina njaa nanë gëtentemo ga fang'ë.
40024008	Oong'e asaa ë mwino mwandyo wa uhungu wa ufafwa mwana.
40024009	“Uvii vëumuduya gusoko mukhasiwe na guuraghwa. Ndughu yoong'e yiumuhura gusoko a rina ranë.
40024010	Kangë, vingë vëuvureka uhuvëi wawe, vëgihongeera na gihura.
40024011	Vëudwëëra anyagëdaghu va weegheeghe nëvëjeuvayaghaya antu vingë.
40024012	Gusoko a ryongeeyo ra ubë uyanjo wa antu vingë ugunyumpa.
40024013	Ëgweeso nëugughëmëëya faka mpëo, ugutyoeka.
40024014	Ëgweeso neekëë mpëo inafika, Sayu ëyëë Njija a utëmi wa Muungu ëgutanantiwa muurëmi woong'e utendeka usudanga gwa ndughu yoong'e.”
40024015	“Uvii, mwuurëona ‘Ihurësyo ra urüvëki’ nërahanyiywe na munyagëdaghu Danieli rimëkie fana gweru gwa majëghana (imunoneye munyausoma na amanye rianaayo).
40024016	Faafo, nëvë uYudea na virukëe uvitanto.
40024017	Nëwëgitembe ra ukhaakwe atajë asime uhora intu umwakwe.
40024018	Nëwë umuunda atajë asuke nyuma uhora isaa rakwe.
40024019	Hëhëë awe akhema nëvëëwiito na nëvëgonchaa matiku asaa.
40024020	Rombi umanka kunë nyee gutatendekee matungo a uryuku namba itiku ra mwëkhari!
40024021	Gusoko itungo rësëë guutendeka gwina ilwe iküü, nërinadwëëraa mbanduvë ufuma mwandyo wa urëmi faka rëo, na rëtiujaa rëdwëëree kangë.
40024022	Nësa matiku asaa inakefiwaa, gutie mwaamuntu mbaumwe nënaa ugutyoeka, ëgweeso matiku asaa ëgukefiwa gusoko a vasaa nëvahwaaniywe.
40024023	“Uvii, në muntu wamwëëra matiku asaa: ‘Masihi wëë afaa’ namba ‘Wëë afoo,’ mutamuhuvëe.
40024024	Gusoko vëudwëëra masihi va weegheeghe nanë anyagëdaghu va weegheghe. Vëutenda ndolyo nënküü nanë makura oodaha umuyaghaya, nësa ëgudahëka, nanë ahwaaniwa va Muungu.
40024025	Tegheeyi, namukhanëa ruvë mantu ayaa.
40024026	Uvii, nëvamwëëra, ‘Raraavi, wëë umbugha,’ taja mwende kuuko, namba, ‘Raraavi wifihie ukhatë,’ mutahuvëee,
40024027	gusoko, mwino ufëto ugumwëëkaa udua ukiya faka umweri, gujeutendeka uvii uja gwa MwaaMuntu.
40024028	Faafo fana mwimba urë unë igihaangwëëya ndëë.”
40024029	“Gënyafaafo nërakëra ilwe ra matiku asaa, yuva regirooriwa, mweri utigerya, njota yuugwa udua gunto, na nguu ya irunde iguhingisiwa.
40024030	Faafo, ndolyo a Mwaamuntu ëgudwëëra gunto, na faafo ndughu yoong'e ya anaantu muurëmi ëguhoma mwano, vëumwoona Mwaamuntu ujie na maunde a gunto munya nguu na gwa üküü wa weru.
40024031	Mweeso uguvatuma vamalaëka vakwe nëvëna ifembe nërëukutëchaa ino, veesonoo vëuvahwaangwëya ahwaaniwa vakwe udua ng'andë yoong'e ine ya urëmi, udua mpeo ëyëë a irunde faka mpëo ëyëë.
40024032	“Kunë mutini isëyi wikhori uruu: Gënyafaafo gutufu makhanjaayo nëandya utotufa na udua matutu muumanya mwino itungo ra mwakha rahumbeeraa.
40024033	Uvii uvii, nyeenoo, nëikwë mwoona mantu ayaa oong'e ëgutendeka, manyi mwino Mwaamuntu wëë fifë ino.
40024034	Nene ngumukhanëa tutë, ufafo uruu utiukëra nëkëë mantu ayaa oong'e inadwëëra.
40024035	Nhaa, irunde na fang'ë ëgukëra ëgweeso nkhani yanë itiukëra kamwe.”
40024036	“Gweeso, gwa itiku mbesa itungo ësëë gutie muntu nëumanyie ëgutendeka naneë, mbesa vamalaëka va girunde, mbesa MwaaMuntu, ëgweeso Tata imwenedu gutufu nëumanyie.
40024037	Ëgutendeka mwino matungo amwa Nuhu.
40024038	Gusoko matungo asaa, nënaa ëkëë inaja gharëka, antu naavëula na unywa, vëuroghoa na uroghowa, faka Nuhu nënaawingëa mu Safina ësëë.
40024039	Naavëtigune guna ntuni faka nënaa gharëka ëgadwëëra, ëgavahora voong'e. Ëgutendeka uvii noo itungo nëëkëë Mwaamuntu ujie.
40024040	Itungo rasëë antu vavëë savëumuunda, umwe uguhorwa na ungëja ugurekwa.
40024041	Akhema vavëë savëusya viyo, umwe uguhorwa na wa gavëë ugurëkwa.
40024042	Uvii, mutaree, gusoko mutirëmanyie itiku në Müküü wanyu ujie.
40024043	Ëgweeso kumbukwi ihanyo ërëë: nësa munyakhaya naaumëmanyie itungo roofikëa muhëmbi naatiuraa, na naatiumërëka khaya ëhëmbwe.
40024044	Gwa uvii, nyeenoo noo, tendeki mwighondanëye gusoko Mwaamuntu ujie itungo nëmutirëghemie.”
40024045	Yesu agafwagëëra uhanya, “Uu anyu, uvii, mutumami nëugukhoreeya vija na nëwina mafefe wasuu në müküü wakwe ugumufa mwëmo gwa antu vakwe avafe malëwa gwa itungo rayo?
40024046	Aforiwe mutumami wasuu nëikwë müküü wakwe waja ugumuhanga ugutenda uvii.
40024047	Tutë namwëëra ugumufa mwëmo mutumami wasuu aghondanëëye maari akwe oong'e.
40024048	Ëgweeso nësa mutumami nëmubë wirighëtëya: ‘Müküü wanë watiniaa usuka.’
40024049	Uvii wandya uvakhuva atumami vooyakwe, wandya ula na unywa itambëëmwe na aghai,
40024050	müküü wakwe ujie itiku nënaatirëvarëye na itungo nëatirëmanyie.
40024051	Ugumutema mafëgha avëë na umuvëka ikhakho rëmwe na anyalakuno. Kuuko guutendeka gwina gëëro nanë usya mino.”
40025001	“Uvii, utemi wa girunde ugikhwanëywa na ancha ikumi nëvëgahora taa yawe, vëgenda umusëngëya munya uvira.
40025002	Vatano mukhatë awe naa afütü na vatano naa vëë ihaa.
40025003	Avoo nëafütü vëgahora taa yawe ëgweeso vëgadea uhora makuta.
40025004	Ëgweeso avoo nëvina mafefe vëgahora makuta mu chufa itambëëmwe na taa yawe.
40025005	Gusoko munya uvira agatinëa uja, ancha vasaa voong'e vëgatindia vëgaraa.
40025006	Ëgweeso utiku wa mukhatë arë gwina mukindo. ‘Raraavi, mukhamwëëma! Nji gunji gumusëngëëye mweeso.’
40025007	“Faafo ancha vasaa voong'e vëgafëtya vëgayighondanëya taa yawe.
40025008	Avoo nëafütü vëgavëëra avoo nëvina mahaa: ‘Gufi makuta anyu nduvëëngë gusoko taa yitu yoorima.’
40025009	Ëgweeso vasaa nëvina mahaa vëgavëëra, ‘Ëtiukundanëa kunë sese nanë nyeenoo! Bahu endi giduka mweende gighurëya aghonjo!’
40025010	Uvii, ancha vasaa nëafütü nënaa venda ughura makuta, munya uvira agafika, na ancha avoo nënaavighondanëëyaa vëgingëa itambëëmwe na mweeso munyumba a uvire, faafo rurie ugautëwa.
40025011	Nënaa itungo rarifa, ancha avoo vëgaja, vëgataana: ‘Müküü, Müküü, gurughwëëre!’
40025012	Ëgweeso mweeso agavasucha, ‘Nene ngumukhanëa tutë ntimumanyie nyee.’
40025013	Faafo Yesu agahanya, ‘Ighondanëëyi, uvii, gusoko mutirëmanyie itiku mbeesa itungo.’”
40025014	“Ëgutendeka mwino muntu umwe nënaa ugufenja utenda muhënjo gwenda ng'ë a kureengë, agavataana atumami vakwe, agavarekea mari akwe.
40025015	Agamufa mu muntu gwa udaho wakwe: umwe agamufa talanta itano, ungëja talanta ivëë na ungëja talanta ëmwe, faafo agenda muhënjo.
40025016	Wasuu nënaawarekewaa talanta itano agatenda mwëmo nayo agahanga usagho talanta itano.
40025017	Uvii noo uyoo nënaawarekewaa talanta ivëë agahanga usagho talanta ivëë.
40025018	Ëgweeso uyoo nënaawarekewaa talanta ëmwe agenda agahëmba ikhombo fang'ë agamëfiha talanta a müküü wakwe.
40025019	“Nënaa itungo irifu rakëra, müküü agasuka, agaandya gihenga uvaryo wa utumëa nanë usagho wa talanta yakwe.
40025020	Mutumami nënawarekewe talanta itano agaja ukwete talanta ëyoo itano usagho, agamwëëra: ‘Müküü, ugandekea talanta itano, afaa gwina talanta itano usagho nënahangie.’
40025021	Müküü wakwe agamwëëra: ‘Vija, mutumami muja na mughondanëëyi nëmuja. Aja umughondanëëyi nëmuja mu mantu në manyuughuu nene ngugurekea në makuu. Njuu ingëa mu uyanjo wa müküü wako.’
40025022	Mutumami nënaaurekewe talanta ivëë agaja, agaduya talanta ivëë usagho agahanya: ‘Müküü, nawandekee talanta ivëë. Afaa gwina talanta ingëja ivëë usagho nënahangwëye.’
40025023	Müküü wakwe agamwëëra: ‘Vija, mutumami muja na mughondanëëyi në muja. Aja umughondanëëyi në muja mumantu në manyuughuu, nene ngugurekea në makuu. Njuu ingëa mu uyanjo wa müküü wako.’
40025024	“Ëgweeso wasuu nënaawarekewe talanta ëmwe agaja agahanya: ‘Müküü, nëmanyie veve wëë muntu mukaku, veve ugutënanga faafo fana winafandëaa, na uguhaangwëyaa fana winafifitaa.
40025025	Nene ngooghofa, nëgamëfiha talanta ako fang'ë. Hora, uvii, maari ako.’
40025026	Müküü wakwe agamusucha: ‘Veve wë mutumami në muvë na mütoto! Naaumanyie mwino nene ngutënangaa fana ntinafandëa, na nguhaangwëyaa faafo fana ntinafifita.
40025027	Naaigunoneye, uvii, umëvëka talanta anë mubenki, nënoo naanguhora ng'angu anë nanë usagho wayo!
40025028	Uvii, muhegheyi talanta asëë, mufi uyoo nëwina talanta ikumi.
40025029	Gusoko, nëwina intu ugufewa nagoongeywa ino. Ëgweeso wasuu nëatikweti intu, nanë rasëë neurikweti ugurehegheywa.
40025030	Na gwa mutumami wasuu nëatikweti usagho mujughuti gunji mukiti! Kuuko guutendeka gwina gëëra na usya mino.’”
40025031	“Itungo Mwaamuntu nëikwë waja mü üküü wakwe na vamalaëka voong'e sa vëitambëëmwe, faafo ujie gikhaa gunto a itumbë rakwe ra utemi në ryeru.
40025032	Ndughu yoong'e ëguhaangwëywa usonge akwe, mweesonoo ugubaghua antu mwino mudëmi ugubaghua nkhoo na mburi.
40025033	Uguyivëka nkhoo guuvaru wakwe wa gëlëlo na mburi guuvaru wakwe wa gëmoho.
40025034	Faafo Mutemi uguvëëra vasaa nëvëëguuvaru wakwe wa gëlëlo: ‘Njii nyee nëmwaforiwe na Tata wanë, usai Utemi nëmwaghondanëëywe ufuma utundwa gwa urëmi.
40025035	Gusoko naa nëna njaa nyeenoo mugampa malëwa, naa nëna nyweta nyeenoo mugampa majë, naa nëë mughenyi mugaghënyifa,
40025036	naa nëëgëfuyu nyeenoo mugandiecha masaa, naa nërue mugaja unyoona naa nëëmuigeresa mugaja unsoya.’
40025037	“Faafo, antu vasaa në aja vëumusucha mweeso: ‘Müküü nanee gugagoona wina njaa gugagufa malëwa mbesa naa wina nyweta gugagunywesya majë?
40025038	Na nanaë gugagoona u mughenyi gugaghenyifa, mbesa wë gëfuyu gugagufa masaa?
40025039	Na nanaë gugagoona urue, mbesa wëmugëtungo na gugagusoyaa?’
40025040	Mutëmi uguvasucha: ‘Tutë nene namwëëra nyee, muu intu nëmugamutendea umwe wa avaa vaunaanë në anyuughuu, mugantendea nene.’
40025041	Faafo uguvëëra vasaa nëvëëguuvaru wa gëmoho, ‘Heghi kunë nee nyee nëmwajumiwe! Endi mu moto wa khae na khae nëwaghondanëëywe Ibilisi nanë vamalaëka vakwe.
40025042	Gusoko naa nënaa njaa nyee mwinampaa malëwa, naa nënaa nyweta mwinampaa majë.
40025043	Na nëë naa në mughenyi mugadëa unghenyifa, na naa nërue naa nëë mutungwa nyee mugadëa uja unsoya.’
40025044	“Faafo veeso noo vëumusucha: ‘Müküü, uu naneehe nënaagugagoona wina njaa mbesa nyweta, wëë mughenyi mbesa utina masaa, urue mbesa umutungwa seenoo gwinajaa ugwitumëaye?’
40025045	Mweeso uguvasucha, ‘Nene ngumwëëra tutë, mu itungo nëmugahita umutendea mantu ayaa umwe wa anyuughuu avaa, mugahita untendea nene.’
40025046	Uvii, avaa vinjë uhanga makhaseko a khae na khae, ëgweeso vasaa nëaja vëuhanga ufanga wa khae na khae.”
40026001	Yesu nënaawadaha urighëëtya asaa oong'e agavakhanëa asëywi vakwe,
40026002	“Mumanyie mwino në matiku avëë akëra guutenda gwina sigunkuu a Pasaka, na Mwaamuntu ugufunyiwa gusoko akhomwe.
40026003	Itungo rasëë akumbëki në aküü nanë anyampaa va antu vëgatang'ana itambëëmwe mumwaango wamwa Kayafa, mukumbëki në müküü.
40026004	Vëgisëya mwino vëumukwata Yesu gwa lakuno vëmuuraghe.
40026005	Ëgweeso vëgaramua intu rasëë rëkeutendeka itungo ra sigunkuu, tajee yaghayagha ëjeudwëëra mu antu.”
40026006	Yesu nënaa wëë uBetania, ukhaya amwa Simioni munyamatana,
40026007	mukhema umwe nënaa wina galëmbo ga alabasta nëëkweti urumba wa ughuri në üküü, agamuhanga faafo mu mesa nënaa wikhee ale malëwa, agamumiminëa urumba wasuu gitwe.
40026008	Asëywi vakwe nënaavoona asaa vëgakheefa vëgahanya, “Ntüni ujughuta mantu vii?
40026009	Urumba uruu aja udahite urinjwa gwa hela nyingi atuki vafewa hela isii.”
40026010	Yesu agayamanya masëgho awe, agavëëra, “Sokokë muumujunjanga mukhema uyuu? Mweeso wantendea intu ija.
40026011	Atuki mwaakhweti matiku oong'e, ëgweeso matiku oong'e në ntiutenda itambëëmwe nanyee.
40026012	Mukhema uyuu wamiminëaa urumba gusoko aghondanëëye uvekwa kunë nene.
40026013	Nene ngumukhanëa tütë, goong'e mu urëmi, fana Sayu Njija ëgutanantiwa, intu ërëë nëwarëtendaa rëuhanywa gwa umukumbukwa mweeso.”
40026014	Faafo, Yuda Isikarioti, umwe wa vasaa ikumi na vavëë, ageenda gwa akumbëki ne aküü,
40026015	agavëëra, “Nyenye muumpa ntüni nëmbaa nene ngumufunya kunë nyenye?” Vëgamuvarëya majënkëlë makumi atatu a hela,
40026016	na ufuma itungo rësëë Yuda agaaufenja iyoma ra umutoneera.
40026017	Itiku ra mwandyo nënaaëkëë inafika Sigunkuu a Mëkaate nee ëtisasie, asëywi vëgamwendea Yesu vëgamuwëëya, “Ugufenja gugughondanëëyefe sigunkuu a Pasaka?”
40026018	Yesu agavasucha, “Ëndi mujini ukhaya a muntu ungëja, mukhanëi: ‘Musëyi uguhanya, itungo ranë rafikaa, ukhaako ngutenda sigunkuu a Pasaka itambëëmwe na asëywi vanë.’”
40026019	Asëywi vëgatenda mwino Yesu naawaaraghëëyaa, vëgaghondanëya malëwa a Pasaka.
40026020	Nënaa gwatenda mpëndë, Yesu agikhaa mumesa itambëëmwe na asëywi vakwe ikumi na vavëë.
40026021	Nënaavëula, Yesu agahanya, “Nene ngumukhanëa tütë, umwe wanyu uguntoneera.”
40026022	Asëywi vëgahura ino, vëgaandya giwëëya umweemwe, “Wurë, Müküü, uu nenenahe?”
40026023	Mweeso agasucha, “Mweeso unë watendea mukhono wakwe muchungu itambëëmwe nanee winjë untoneera nene.
40026024	Nhaa Mwaamuntu winjë kunë winjë mwino Maandëko në Meru ëguhanyaa, ëgweeso hëhëë akwe muntu wasuu nëugumutoneera MwaaMuntu! Esa naa bahu gwa muntu wasuu sa inafafwaa.”
40026025	Yuda, wasuu nënaaugufenja umutoneera, agamuwëëya, “Musëyi! Wurë, uu nenenahe Müküü?” Yesu agamusucha, “Veve wahanyaa.”
40026026	Nënaavëula, Yesu agahora mukate, agafunya asi, agauvegha, agavafa asëywi vakwe uguhanya, “Hori mule, uruu unë mwëërë wanë.”
40026027	Uvii agahora gakuu, agamufunyëya Muungu asi, agavafa uguhanya, “Nyweeri nyoong'e,
40026028	gusoko ëyëë unë saghami anë a iraghano, nëahunuwe gusoko a wingë wa antu gwa urekewa wa mahutye.
40026029	Nene ngumukhanëa, nyenye ntiunywa kangë divai a sabibu faka itiku rasëë nëikwë nëjieunywa nëmpya itambëëmwe nanyee mu Utemi wamwa Tata wanë.”
40026030	Faafo, vëgëëmba ryëmbo, vëgavuka, vëgenda mugëtanto ga Mëseituni.
40026031	Uvii Yesu agavëëra, “Utiku wa reo uruu, nyee nyoong'e muutenda mwina wisaghasaghëi nanee, gusoko Maandëko Meru ëguhanya: ‘Ngumukhuva mudëmi, nkhoo njeesoonoo ëgufaghata.’
40026032	“Gweeso nëikwë nafëtya, ngumutongeera uGalilaya.”
40026033	Fetero agamwëëra Yesu, “Mbesa voong'e vëutenda vina wisaghasaghëi navee na ugureka, nene ntiugureka kamwe.”
40026034	Yesu agamwëëra, “Tutë, nagwëëra, utiku uruu, nëëkëë jololo ina kunkua, ugunkhana mëhënjo ëtatu.”
40026035	Fetero agamwëëra, “Nëmbesa inoneye ukuya itambëëmwe gwinako, ntiugukhana kamwe.” Asëywi avoo vangëja voong'e vëgahanya vii uvii.
40026036	Uvii Yesu ageenda itambëëmwe inaawe ubusitani a uGetisemane, agavëëra asëywi vakwe, “Ëkhai afaa faka neenoo nende afoo usonge uromba.”
40026037	Agavahora Fetero nanë vana vavëë vamwa Sebedayo, agaandya uhanga uvavi nanë makhasëko.
40026038	Faafo agavëëra, “Nkweti uvavi üküü munkhoo ngiinga ukuya. Ëkhai afaa mutaree sa munying'enga itambëëmwe nanëë.”
40026039	Uvii, agenda usonge nduvëëng'ë, agagwa wuumbama, agaromba: “Tata wanë, nësa ëgudahëka gakuu akaa ga makhasëko gënankëe, ëgweeso ëtatendekee mwino nëanjëte, ëgweeso mwino vee uyanjëte.”
40026040	Agaveendea asëywi vakwe vasaa, agavahanga vëree. Agamwëëra Fetero, “Uvii mwinadaha uromba itambëëmwe nanëë mbesa gwa itungo ra saa ëmwena?
40026041	Mutaree rombi mutajee gingëa mumaghemwa. Nkhoo ëgufenja ëgweeso mwëërë ulegheeku.”
40026042	Kangë, gwa muhënjo wa gavëë, mweeso ageenda na agaromba, “Tata wane, në ëkëë gëhukera ëgweeso nene nënywe, mafenji ako ëtendeke.”
40026043	Agavendea, agavahanga kangë varaa, gusoko miho awe naa akwatwaa na too.
40026044	Uvii, agavareka, agenda kangë usarëa muhënjo wa gatatu gwa nkhani iyiiyo iyiiyo.
40026045	Agaveendea asëywi vasaa, agavëëra, “Wurë, mukëë murëë muutuyana? Raraavi! Itungo rëësënoo rafikaa, Mwaamuntu ugufunyiwa gwa antu nëvina mahutye.
40026046	Fëti, kwendi kunë gwinjë. Raraavi! Chu waja wasuu nëujieuntoneera.”
40026047	Uvii, Yesu nënaa ëkëë ugurighëtya inaawe, gënyafaafo agaja Yuda, umwe wa vasaa ikumi na vavëë. Itambëëmwe na mweeso vëgaja antu vingë vëkweti mafaanga nanë mafënë nënaa vatumwaa na akumbëki aküü nanë anyampaa va antu.
40026048	Wasuu nënaa ugufenja ümütoneera agavafa ndolyo uguhanya: “Wasuu nëngumutomya uu mweeso, mukwati.”
40026049	Uvii, Yuda agamuhumbeera Yesu, agamwëëra, “Amucha, Musëyi!” Faafo agamutomya.
40026050	Yesu agamwëëra, “Mbuyanë, tenda nëajawajaa urëtenda.” Faafo antu vasaa vëgaja, vëgamukwata Yesu, vëgamukwatëëra gwa nguu.
40026051	Umwe wa vasaa nënaavëitambëëmwe na Yesu agaghoora mukhono, agamëhofoa mpaanga akwe, agamutema mutumami wamwa mu ukumbëki në müküü, agamutema ikutwë.
40026052	Faafo Yesu agamwëëra, “Sucha mpaanga ako fana ëgikhaa, gusoko gëkaku muntu nëugutumëaa mpaanga ugukuya gwa mpaanga.
40026053	Wurë, mutighunena mwino ngudaha umuromba Tata wanë na mweesonoo muugënyafaafo ugundetea ukëra maumbe ikumi na avëë a vamalaëkana?
40026054	Ëgweeso ëgukhondeka wurë Maandëko Meru nëëguhanya mwino ënoneye utendeka uvii.”
40026055	Itungo ërëëro ërëëro Yesu agawëëra mwirundo, “Wurë mwajaa unkwata gwa mafaanga nanë mafënë mwino nene uu në muhëmbi? Itiku gwa itiku naanëë mu Hekalu ngusëya, na mugadëa unkwata!
40026056	Ëgweeso ayaa oong'e atendekaa gusoko Maandëko aa anyagëdaghu ëkhondeke.” Faafo asëywi voong'e vëgamureka, vëgirüka.
40026057	Uvii antu vasaa nënaavëgamukwata Yesu vëgamutoa ukhaya amwa Kayafa, mukumbëki në üküü, fana naavihaangwëyaa asëyi va Seria nanë anyampaa.
40026058	Fetero agamuhonga gwa kure faka u müsee wamwa mukumbëki në müküü, agingëa ukhatë itambëëmwe na aghoji adahe goona mantu mwino ëgutendeka.
40026059	Itungwee, akumbëki në aküü nanë iaja roong'e vëgafenja sayu a weegheeghe kunë Yesu vëdahe umuuragha,
40026060	ëgweeso vëgadëa uhanga usudangi mbanduvë, mbesa vëgaja asudangëi vingë va weegheeghe. Mpëoayo vëgaja asudangëi vavëë,
40026061	vëgahanya, “Muntu uyuu agahanya: ‘Nene ngudaha urëruvanga hekalu ra Muungu na urëjenga kangë gwa matiku atatu.’”
40026062	Mukumbëki në müküü agimëka, agamuwëëya Yesu, “Wurë, utiusucha ukhanina? Antu avaa vëugusudangëa ntuni?”
40026063	Ëgweeso Yesu agakira twëë. Mukumbëki në müküü agamwëëra, “Nene ngugurafëëya kunë Muungu nëmufanga, gukhanëe nësa veve wëë Masihi, Mwana wa Muungu!”
40026064	Yesu agamwëëra, “Wahanyaa! Ëgweeso nene ngumwëëra nyenye, udua itungwee muumwoona Mwaamuntu wëkhee guuvaru wa gëlëlo wa Muungu në munya nguu, ujie gunto a marunde a girunde.”
40026065	Faafo, mukumbëki në müküü agahafua masaa akwe, agahanya, “Wajumanaa! Gwina sokokë kangë a asudangëi? Itungwee mwategheeyaa ijumi rakwe.
40026066	Nyenye mugoona wurëhe?”
40026067	Veeso vegamusucha, “Unoneye ukuya!”
40026068	Faafo, vëgamutiera mate guusyu, vëgamukhuva makoofi, vangëja vëgahanya kunu vëumukhuva makoofi, “Arë, guraghue, gukhanëe uu anyu nëugukhuvahe!”
40026069	Fetero naawëkhee gunjë ümüsee. Uvii, mutumami umwe wa gëkhema, agamwendea, agahanya, “Veve naa wëëitambëëmwe na Yesu wa uGalilaya.”
40026070	Fetero agakhana usonge a voong'e uguhanya, “Nene ntighune mba uguhanya ntüni.”
40026071	Nënawafuma mugënyamwaango, mutumami ungëja wa gëkhema agamwoona, agavëëra vasaa nënaavëëfaafo, “Muntu uyuu naawëëitambëëmwe ina Yesu wa uNasareti.”
40026072	Fetero agakhana kangë gwa urafa: “Nene ntimumanyie muntu wasuu.”
40026073	Nënaa itungo rakëra nduvëëngë, antu nënaavëëfaafo vëgamwendea Fetero, vëgamwëëra, “Gwa tütë, vevenoo uu wëë umwe wawe, gusoko murëghëtyo wako ugugumanyisya.”
40026074	Faafo Fetero agandya gijuma nanë urafëa uguhanya, “Nene ntimumanyie muntu wasuu!” Gënyafaafo jololo ëgakünküa.
40026075	Fetero agayikumbukwa nkhani nënaawëërwe na Yesu, “Nëëkëë jololo inakünküa ugunkhana mëhënjo itatu.” Uvii, agadua gunjë agëëra ino.
40027001	Nënaagwera, akumbëki në aküü voong'e nanë anyampaa va antu vëgaronga choo vëdahe umuuragha Yesu.
40027002	Vëgamutunga mpëëngu, vëgamuhora, vëgamutoa kunë Filato, müküü wa mükoa.
40027003	Faafo, Yuda nënaa agamutoneera nënaawoona mwino vadahaa ümüramuëya Yesu, agafëa agahanya munkhoo akwe agavasuchëya akümbëki aküü hela yasii makumi atatu. Agavëëra, “Nahutyaa gwa umuduya muntu nëatina ihutye auraghwe.”
40027004	Ëgweeso veeso vëgahanya, “Sese gwina ntuni na rësëëhe? Rësëë ihanyo rako.”
40027005	Mweeso noo agayajughüta majënkëlë a hela isii mu hekalu, agafuma gunjë, agenda ginyomya.
40027006	Akumbëki në aküü vëgayihora hela isii, vëgahanya, “Ëtinoneye uyivëka mu mpamba a hekalu gusoko në hela ya saghami.”
40027007	Uvii, vëgisëya, vëgayighuera muunda wa muumba nyungu utende fana goovëka aghenyi.
40027008	Gwa riana rasëë faka rëo muunda wasuu ugutaanwaa muunda wa saghami.
40027009	Uvii nkhani ya munyagëdaghu Yeremia igakhondeka: “Vëgayihora manjëkele makumi atatu a hela, uguri wa wasuu nëugatendwa na vasaa mukhatë a vana va Isiraeli,
40027010	na vëgaghuera muunda wa muumba nyungu mwino Müküü naa wandagheeye nene.”
40027011	Yesu agimëka usonge a müküü wa mükoa. Uvii, müküü wa mükoa agamuwëëya, “Wurë, veve uu wëë mutemi wa Ayahudina?” Yesu agamwëëra, “Veve wahanyaa.”
40027012	Ëgweeso akumbëki në aküü nanë anyampaa nënaa vëumusitaaka, inasuchaa ukhani.
40027013	Uvii Filato agamuwëëya, “Wurë, utitegheeye, mwino vëugusitaakana gwa asaa oong'e?”
40027014	Ëgweeso Yesu inasuchaa ukhani mbarumwe nanë müküü wasuu wa mükoa agataka ino.
40027015	Naagujaa gwë uvii itungo ra sigunkuu a Fakasa müküü wa mükoa ümütungwëëra mutungwa umwe në Ayahudi naavëumufenja.
40027016	Itungo rasëë naa gwina mutungwa umwe, naarë muvë ino rina rakwe Baraba.
40027017	Uvii, antu nënaavihaangwëëya itambëëmwe, Filato agavawëëya, “Muufenja nëmutungweëëre anyu mukhatë avaa nëvavëë, Baraba namba Yesu nëugutaanwa Kiristo?”
40027018	Agahanya uvii gusoko naa umanyie daaji mwino vëgamweeta kunë mweeso gusoko a wiru.
40027019	Filato nënaawëkhee mwitumbë ra iramuëyo, mukhemaakwe agamutweera ukhani: “Utajee wighumëe mukhanë ya muntu uyuu në muja. Gusoko rëo nakhasëkaa ino mundoti gusoko akwe.”
40027020	Ëgweeso akumbëki në aküü nanë anyampaa vëgavafema antu, vërombe Baraba atungwëërwe na Yesu auraghwe.
40027021	Müküü wa mükoa agavawëëya, “Anyu mukhatë a avaa nëvavëë nëmufenja nëmutungwëërehe?” Vëgamusucha, “Baraba!”
40027022	Filato agavawëëya, “Itungwee, nëtende ntuni na Yesu nëugutaanwaa Kiristo?” Voong'e vëgahanya, “Akhomwe!”
40027023	Filato agawëëya, “Gusokokëhe? Watendie ihutyekë?” Veeso vëgafwaghëëra gaanga: “Akhomwe!”
40027024	Uvii, Filato nënaawona mwino atiudaha uhanga intu ëgweeso yaghayagha a antu, agahora majë, agoya mëkhono usonge a mwirundo wasuu wa antu, agahanya, “Nene ntiuhondwa gwa ikuya ra muntu uyuu, ëse nyenye aghonjo.”
40027025	Antu voong'e vëgahanya, “Saghami akwe ëtendeke gunto itu na gunto a vana vitu!”
40027026	Faafo Filato agamutungwëra Baraba ufuma mugeresa, ëgweeso agamuduya Yesu akhomwe.
40027027	Asikee va müküü wa mükoa vëgamwëngëya Yesu mu ikulu vëgamuhaangwiyëa iburi roong'e ra asikee.
40027028	Vëgamuyueya masaa akwe, vëgamuriecha nkhaanju a ikeru në ikhooku.
40027029	Vëgatuma ngaa a maghuya, vëgamuriecha gitwe, vëgamutendeya noo mwaanga mumukhono wakwe wa gëlëlo. Vëgatungama usonge akwe, vëgamukuna vëuhanya, “Amucha, Mutemi wa Ayahudi!”
40027030	Vëgamutiera mate, vëgauhora ibuva, vëgamukhuvëa gitwe.
40027031	Nënaavamukuna, vëgamuruecha nkhaanju ësëë, vëgamuriecha masaa akwe, vëgamutoa umukhoma.
40027032	Nënaa vëtungwiiye vinjë, vëgamuhanga muntu umwe rina rakwe Simoni, mwenyeji wa uKurene, vëgamwoonyeeya uwuhora musalaba wamwa Yesu.
40027033	Nënaa vafika fana guutaanwaa Goligota, rianaayo, “Fana Ikufa ra itwe,”
40027034	Vëgamufa muhangëënkhano wa divai nanë gësungu. Ëgweeso Yesu nënaawasoya agahita unywa.
40027035	Vëgamukhoma na vëgivaghania masaa akwe gwa uyakhuvëa kuura.
40027036	Vëgëkhaa, vëgaaumughoja.
40027037	Gunto a itwe rakwe vëgavëka usitaako wakwe nënaaugandeka, “Uyuu unë Yesu Mutemi wa Ayahudi.”
40027038	Ahëmbi vavëë vëgakhomwa noo itambëëmwe namweeso, umwe uvaru wa gëmoho na ungëja uvaru wa gëlëlo.
40027039	Antu nënaavëukëra faafo vëgamutuka vëuhingisya matwe awe na uhanya,
40027040	“Veve! Ti ugitenda urëkhononta hekalu na urëjenga gwa matiku atatuna? Itungwee ifonie mughonjo. Nësa veve wëë Mwana wa Muungu, uvii tununta umusalaba!”
40027041	Uvii nanë akumbëki në aküü itambëëmwe nanë asëyi va Seria nanë anyampaa vëgamukuna vëuhanya,
40027042	“Agavafonia vangëja ëgweeso gifonia mughonjo atiudaha! Atee mweeso uu Mutemi wa Ayahudi!” Uvii, itungwee nëasime ufuma umusalaba seenoo guumuhuvëa.
40027043	Naumuhuvea Muungu na uhanya nee mweeso unë Mwana wamwa Muungu, uvii, “Muungu nëamufonie nësa uguyanjisiwaa na mweeso.”
40027044	Uvii nanë vasaa nënaavakhomiwe itambëëmwe na mweeso vëgamutuka.
40027045	Ufuma itungo mumwe gëfaghato, ng'ë oong'e ëgatendeka ëëmukiti.
40027046	Itungo ra saa kenda Yesu agarëa gwa rurë aküü, “Eli, Eli lama sabakitani?” rianaayo, “Muungu wanë, Muungu wanë, njuuchu wandeka?”
40027047	Ëgweeso vasaa nënaa vëmëkie faafo nenaa vategheeya uvii vëgahanya, “Ugumutaana Eliya.”
40027048	Umwe wawe agamanka agahora intu nërëofifa majë, agamëhombya mu gëntu nëgëlulu, agamëtendea umpeo a ibuva, agamufa anywe.
40027049	Vangëja vëgahanya, “Tiika goone mbesa Elia ujie umufonia.”
40027050	Uvii, Yesu agarëa kangë gwa ruri aküü, agatëna nkhoo.
40027051	Faafo ifufa ra hekalu rëgatamuka mafande avëë, ufuma gunto faka fang'ë, ng'ë igahingëhuka, magwe ëgatamuka,
40027052	mbëlëlo ëgarughuka na antu vingë va Muungu nënaa vakure vëgafëtiwa,
40027053	veeso noo, nënaavafëtya, vëgafuma mu mbëlëlo, vëgingëa mu muji në weru, antu vingë vëgavoona.
40027054	Uvii, musikee në müküü nanë vasaa nënaavëumughoja Yesu nënaavoona gitentemo ga fang'ë nanë mantu asaa nënaa adwëëraa, vëgooghofa ino, vëgahanya, “Tutë muntu uyuu naa Mwana wamwa Muungu.”
40027055	Na faafo naavërëfo akhema vingë vëgihenga gwa kurë. Vasaa unë avoo nënaavëgamuhonga Yesu ufuma uGalilaya vëumutumamëa.
40027056	Mukhatë awe na Mariamu Magidalena, Mariamu nyinya wawe Yakobo nanë Yosefu, itambëëmwe nanë nyinya wawe vana vamwa Sebedayo.
40027057	Nënaa a mpëndë, agaja muntu umwe mughwarë muntu wa uArimataya, rina rakwe Yosefu. Mweeso noo naa musëywi wamwa Yesu.
40027058	Agamwendea Filato agaromba afewe mwëërë wamwa Yesu. Uvii, Filato agaraghëëya afewe.
40027059	Yosefu agauhora mwëërë wasuu agaufëëmëya sanda njija a gitani,
40027060	agauvëka mu mbëlëlo akwe në mpya nënaa wamëdaghëë mwitalaghwe. Agarëfingiitya igwe iküü usonge a gënyamwaango ga mbëlëlo, ageenda kunë winjë.
40027061	Mariamu Magidalena nanë Mariamu uyoo ungëja naa vëkhee gwa umëraraava mbëlëlo.
40027062	Fadiu ayo, soogëntu itiku nënaarëhongie ëroo ra Maghondanëëyo, akumbëki në aküü nanë Afarisayo vëgamwendea Filato
40027063	vëgahanya, “Müküü, gukumbukiwe mwino mweegheeghe uyo agahanya nënaa ëkëë inakuya atëë, ‘Nëmatiku atatu akëra ngufëtya.’
40027064	Uvii raghëëya mbëlëlo ëghojwe faka matiku atatu gusoko asëywi vakwe vëtajee umwiva na uvakhanëa antu mwino wafëtyaa. Weegheeghe uruu wa u mpeo ugutendeka ubë nanguu ukëra uroo wamwandyo.”
40027065	Filato agavëëra, “Ari, mukweti aghoji, endi mughoje mwino mumanyie.”
40027066	Uvii, vëgenda vëgamëghoja fana antu vëuëkeua, vëgarëfariha igwe rasëë na umurëka faafo musikee mughoji.
40028001	Itungwee nënaa mwëkhari wakëra, nënaa goohumbeera ucha itiku rasëë ra mwandyo ra ijuma, Mariamu Magidalene nanë Mariamu uyoo ungëja vëgeenda umëraraava mbëlëlo asëë.
40028002	Gënyafaafo gugadwëëra gëtentemo gëkuu ga ng'ë, gusoko malaëka wa Muungu agaika ufuma girunde agarëheya igwe rësëë agarëkheera.
40028003	Mwino naaudwëërë mweeso naa mwino ufëto na masaa akwe naa meru mwino weru wa mweri.
40028004	Aghoji va mbëlëlo ësëë vëgakhaghata gwa wova üküü, vëgatenda mwino vakuyaa.
40028005	Ëgweeso malaëka wasuu agavëëra akhema vasaa, “Nyee tajamooghofee! Nëmanyie mwino mumufenja Yesu nëwakhomiwe.
40028006	Atifo afaa gusoko wafëtyaa mwino agahanya. Njii mwoone fana naauree.
40028007	Uvii, endi ruvë muvakhanëe asëywi vakwe mwino wafëtyaa ufuma gwa akuyi, na itungwee wamutongeeraa uko uGalilaya, kuuko mwënjumwoona. Ari, nene nadahaa umukhanëa.”
40028008	Vijue vova në uyanjo aküü, akhema vasaa vëgadua ruvë mu mbëlëlo, vëgamanka gwenda uvakhanëa asëywi vakwe.
40028009	Muugënyafaafo Yesu agatang'ana inaawe agavaramucha: “Nëmuramuche.” Akhema vasaa vëgamwendea, vëgatungama usonge akwe vëgakwata mëghuu akwe, na vëgamukurya.
40028010	Yesu agavëëra, “Mutaoghofee! Endi muakhanëe vaunaanë vende uGalilaya na kuuko vëunyoona.”
40028011	Akhema vasaa nënaa vinjë kunë vinjë, mukhatë a aghoji va mbëlëlo asëë vëgeenda u mujini uduya sayu a mantu oong'e nënaaadwëëraa kunë akumbëki në akuu.
40028012	Uvii, vëgatang'ana itambëëmwe na anyampaa, na nënaavadaha gësëya vëgavafa asikee vasaa hela nyingë
40028013	vëuhanya, “Nyenye muhanya vii: ‘Asëywi vakwe vëgaja utiku, vamwiva sese nënaa guree.’
40028014	Na nëmba müküü wa mükoa amanye ihanyo rasëë, sese guurëghëtya namweeso na goona mwino nyee mutiuhanga siida.”
40028015	Aghoji vasaa vëgayihora hela ësëë, vëgatenda mwino naavasëywaa. Sayu ësëë akundanëe mukhatë a Ayahudi faka rëo.
40028016	Asëywi vasaa ikumi na umwe vëgenda uGalilaya ugëtanto ëkoo nënaa Yesu waaraghëëye.
40028017	Nënaavamwoona vëgamukurya, mbesa vangëja naavina wisaghasaghëi.
40028018	Yesu agaja fifë kunë veeso agavëëra, “Nafewaa udaho woong'e girunde nanë mu urëmi.
40028019	Uvii, endi, muvatende antu va ndughu yoong'e vitende asëywi vanë, vabadiisi gwa rina ramwa Tata, na ra Mwana, na ra Mwahu Mweru.
40028020	Vaseyi vëyakwatëëre maraghëëyo oong'e nënamufee. Neenoo nërëfo itambëëmwe nanyee matiku oong'e, nhaa, faka mpeo a urëmi.”
41001001	Mwandyo wa Sayu Njija amwa Yesu Kiristo, Mwana wa Muungu. Ëgandya
41001002	mwino naa ëgandikwa mu gëtabu gamwa munyagëdaghu Isaya: “Raraava, natuma ntumwa anë agutongeere, mweeso ugumëghondanëya njia ako.
41001003	Ruri wa muntu wategheyekaa mumbugha: ‘Mughondanëyi Müküü njia akwe, vighoori vikëro vyakwë.’”
41001004	Yohana Mubadisi naagadwëra mumbugha, agatanantya mwino mu muntu afëe mahutye na ubadiswa Muungu avafe irekea ra mahutye.
41001005	Antu voong'e ufuma ng'andi yoong'e ya Uyudea na venyeji voong'e va uYerusalemu vëgamwendea, vëufëa mahutye awe, mweeso noo agavabadisa muyongo ra Yorodani.
41001006	Yohana naa urie isaa nënaa rëtumiwe gwa makinga a ngamëa na mukhova mugëno gakwe. Ilëwa rakwe naa nkumbë na wukë wa mwihaka.
41001007	Mweeso agatanantya uguhanya, “Muntu umwe në una udaho ukëra nene waja unyuma anë, nene ntinoneye ginama na udondoa mëkhova a maantu akwe.
41001008	Nene ngumubadisa gwa majë ëgweeso mweeso ujie umubadisa gwa Mwahu Mweru.”
41001009	Matiku asaa, Yesu naagaja ufuma Unasareti, muji wa Ugalilaya, agabadiswa na Yohana muyongo ra Yorodani.
41001010	Gënyafaafo nënaa wafuma mumajë, agona irunde ratemanuka, na Mwahu agamutununtëa mwino nkurwi.
41001011	Ruri ugategheyeeka ufuma girunde: “Veve wi Mwananë muyanjwi wanë, nayanjisiwaa na vee,”
41001012	Gënyafaafo agatongeerwa na Mwahu gwenda umbugha,
41001013	agëkhaa kuuko matiku makumi ane ugughemwa na Setani. Naa wëë kuuko itambëëmwe na maimwana a mwihaka, vamalaëka noo naavëumwitumamëa.
41001014	Yohana nënaawatungwa ugeresa Yesu agemda Ugalilaya agatanantya Sayu Njija a Muungu, uguhanya,
41001015	“Itungo rafikaa, na Utemi wa Muungu wahumberaa. Fei na umëhuvëa Sayu Njija!”
41001016	Nënaa ukëëre gitumbë ra irambo ra Ugalilaya, agavaona vauta somba vavëë: Simoni ina Anderea mwunaakwe, vëguuta somba na ikwantya somba.
41001017	Yesu agavakhanëa, “ng'ongi nëë nëënoo ngumutenda nyee auta va antu.”
41001018	Gënyafaafo vëgayareka makwatya somba awe, vëgamuhonga.
41001019	Agafwaghëëra usonge nduvëngë, agavaona Yakobo ina Yohana, vana vamwa Sebedayo. Veeso noo naa vëë mumasua vëuyaning'anëëya makwatya somba awe.
41001020	Yesu agavataana gënyafaafo, veeso noo vëgamureka tata wawe Sebadayo mumasua itambëëmwe na atumami, vëgamuhonga.
41001021	Vëgafika umuji wa Ukafarenaumu, na gënyafaafo nënaa afika Sabato, Yesu agëngia munyumba adini a Gëyahudi, agandya usëya.
41001022	Antu voong'e nëvëgamutegheeya vëgataka ino masëyo akwe, gusoko naatiusëya mwino asëyi vawe va seria ëgweeso mwino muntu nëuna nguu ya wibali.
41001023	Gënyafaafo agandwëra mukhatë a sunagogi muntu umwe nëuna gënyonyinyonyi gëbë,
41001024	aganga, “wina ntuni nasee, veve Yesu wa Unasareti? Wurë, wajie ugumeeyana? Nëmanyie mwino veve wë anyu: veve wë Mweru wa Muungu!”
41001025	Yesu agamukenea, “Kira mudue muntu uyu.”
41001026	Yakhonda, gënyonyinyonyi gësëë nëgëbë gëgamuhingisya muntu wasuu, agakuta gwa ruri aküü, agamudua.
41001027	Antu voong'e vegataka, vëgiurya, “Ayaa mantu këë? Wurë, u masëyo në mafyana? Muntu uyuu unaudaho wa uyëkhanëa vinyonyinyonyi në vibë, vyeeso noo vëuhonga mwino uguhanya!”
41001028	Maküra amwaYesu ëgakundanëa gënyafaafo goong'e mu wilaya a Ugalilaya.
41001029	Vëgadua musunagogi, vëgenda vëgookie faka ukhaya amwa Simoni ina Anderea, Yakobo ina Yohana vëgenda itambëëmwe inaawe.
41001030	Nyinya në mukhwe wamwa Simoni naa wë guurëë, naa urue ino ugukaghata. Vëgamukhanëa Yesu mugënyafaafo nënaa wafika.
41001031	Yesu agamuhumbeera mama wasuu, agamukwata mukhono, agamuvucha. Urue wasuu ugamurekea, agandya uvitumëa.
41001032	Mpëndë, nënaa gwira yuva rahaarëa, vëgamwetea Yesu arue voong'e na antu nënaa vina vinyonyinyonyi nëvibë.
41001033	Antu voong'e va umuji wasuu vëgihwaangiya umufita.
41001034	Yesu mweeso noo agavaforya antu vingë nënaa vina marue hiya hiya, agajuncha vinyonyinyonyi vingë, ëgweeso ainavirekaa vinyonyinyonyi virighëtye intu gusoko naa vimumanyie mweeso u anyu.
41001035	Fadiu ayo, diu në nküü, Yesu agadua, agenda fana naagutie antu agaromba kuuko.
41001036	Simoni na ayakwe vëgenda umufenja.
41001037	Nënaa vamwona vëgamwëra, “Antu voong'e vëugufenja.”
41001038	Yesu agavakhanëa, “Kwendi u miji ingija nëëfifë nende utanantya kuuko noo, gusoko najie gusoko a ësëë.”
41001039	Uvii, agenda mu itumbë ra Ugalilaya ugutanantya mu masunagogi awe na ujuncha vinyonyinyonyi.
41001040	Muntu umwe munya matana agamwendea Yesu, agatungama, agamuromba, “Nëwayanja, udahite unjerya!”
41001041	Yesu agamwonea uvavi, agaghoora mukhono wakwe, agamutenia na umwëëra, “Nayanjaa, fora!”
41001042	Gënyafaafo matana ëgamureka muntu wasuu, agafora.
41001043	Yesu agamukhanëa ende kunu winjë gënyafaafo na umwëra gwa umukhanya,
41001044	“Tanjaa ukhanie muntu intu ërë, ëgweeso enda widuëye kunë mukumbëki, uduye ikumbëko sadaka gusoko ooforiwa kunë vee mwino Musa naawahanyiye imanyike kunë veeso mwino waforaa.”
41001045	Ëgweeso muntu usuu agenda, agandya utanantya sayu ësëë, na gitambwëya ng'andë yoong'e anë Yesu atadahee kangë gingëa mu muji mbarumwe daaji, agëkhaa gunji, fana naa gutie antu. Antu vëgamwendea udua ng'andë yoong'e.
41002001	Nënaa matiku makevuu akëra, Yesu agasuka uKafarinaumu, antu vëgahanga sayu mwino chu naa wuukhaya.
41002002	Uvii, vëgaja antu vingë ino iyoma rëgavura ugënyamwaango. Yesu naauguvatanantëya ukhani,
41002003	Itungo rësëë agaja muntu umwe munya ighandi ageetwa kunë mweeso ukenketwe na antu vane.
41002004	Gusoko a mwirundo wa antu vëgatumba umutoa fifë kunë Yesu. Uvii, vëgarëkhomoa itembe faafo kunë naa Yesu urë. Nënaa vahanga iyoma, vëgamusimya uree umukeka.
41002005	Yesu nënaa woona uhuvëi wawe, agamwëëra munyighandi wasuu, “Mwananë, warekewa amahutye ako.”
41002006	Mukhatë a asëyi va seria nënaa vëkhee faafo, vëgasëghanëya munkhoo yawe,
41002007	“Ugusoya wurë uyuu urëghëtya uvii? Ugumuraghanëëya Muungu! Gutie muntu nëudahite uheya mahutye, Muungu imwenedu unë udahite.”
41002008	Yesu agamanya mugënyafaafo masëgho awe agavëra, “Asikë nëmuusëgha uwuu munkhoo yanyu?
41002009	Rëëfë nëryoro nanguu: umukhanëa muntu uyuu nëukure ighandi, ‘Warekewaa mahutye ako,’ namba umukhanëa, ‘Imëka! Hora mukeka wako wendeende?’
41002010	Uvii, ngufenja mumanye mwino MwaaMuntu ukwetë udaho wa uvarekea antu mahutye muurëmi.” Faafo agamwëra munyaighandi wasuu,
41002011	“Nagwiira, imëka, hora mukeka wako wende ukhaya!”
41002012	Muntu wasuu agimëka, na muugënyafaafo agahora mukeka agenda kunë wiinjë usonge awe, na uvii voong'e vëgataka na umukumajua Muungu vëuhanya, “Gwinoonaa mbanduvë intu gëtë ërëë.”
41002013	Yesu agenda kangë umpëo a irambo. Mwirundo wa antu vëgamwendea, mweeso noo agandya uvasëya.
41002014	Nënaa ukëanëye, agamwoona Lawi mwana amwa Alifayo, wëkhee mu ofisi a uhangwëyo wa nangu. Yesu agamwëëra, “Ng'onga!” Lawi agimëka, agamuhonga.
41002015	Yesu nënaawikhaa mumesa, ukhaya amwa Lawi, ahwaangwëya nangu vingë anë anya mahutye naavëmuhongie Yesu na vingë mukhatë awe vëgëkhaa mumesa itambëëmwe na mweeso na asëywi vakwe.
41002016	Uvii, mukhatë a asëyi va Seria nënaa Afarisayo nënaa vamwoona Yesu ugula itambëëmwe na antu nëvina mahutye na ahwaangwëya nangu, vëgavoorya asëywi vakwe, “Asikë nëugula itambëëmwe na ahwaangwëya nangu na anya mahutye?”
41002017	Yesu nënaa wategheeya, agavakhanëa, “Antu në mëvëë awe mëfanga vëtiufenja mughanga, nëvëumufenja u vasaa nëvërue. Ntinajaa uvataana antu në aja, ëgweeso anya mahutye.”
41002018	Guna itungo rëmwe nënaa asëywi vamwa Yohana na asëywi va Afarisayo naa vafungie vëtiula. Uvii, antu vëgaja vëgamuurya Yesu, “Gusokokë asëywi vamwa Yohana anë va Afarisayo vëfungie vëtiula, ëgweeso asëywi vako vëtifungie?”
41002019	Yesu agasucha, “Nëvereekiwe muuvire vëudaha wurë ufunga vëkeula nëkëë mukumwiima wëitambëmwe inaawe?” Itungo roong'e nëkëë vëitambëmwe namukumwiima vëtëudaha ufunga udëa ula.
41002020	Ëgweeso itungo ëkëë rëjëe nëvëjie uhegheywa munya uvëra, itungo rasëë unëvëjie ufunga na udëa ula.
41002021	“Gutie muntu nëugutemaa gëraaka ufuma isaa nëifya na ugëtumëra mwilengu. Mbesa atende uwuu, gëraaka gësëë nëgëfya gëuhafuka ufuma mwilengu rasëë ryeso noo rëuruvëka nanguu.
41002022	Kangë gutie muntu nëugutendea divai nëmpya muntafai në ya khee. Nëmba atende uvii, divai ëguyitamua ntafai yasii, divai ësëë itambëëmwe na ntafai yuuruvëka. Divai nëmpya eguvëkwaa mu ntafai nëmpya!”
41002023	Itiku rëmwe ra Sabato, Yesu naaukëëre umeunda a ngano. Aseywi vakwe vëgandya guuna mbëvë ya ngano munjëa.
41002024	Afarisayo vëgamwëra, “Raraava! Gusokokë nëvëutenda intu nërëtinoneye utendwa itiku ra Sabato?”
41002025	Yesu agavasucha, “Wurë, ëkëë mwinasomaa rësëë nënaagarëtenda Daudi itungo nënaawahumwa njaa? Mweeso itambëëmwe na vooyakwe vëgahumwa njaa,
41002026	Mweeso agëngëa mu nyumba a Muungu agala mëkate ësëë nënaëvëkëwe usonge a Muungu. Intu ërëë rëgatendeka itungo nënaa Abiatari mukumbëki në mukuu. Naa akumbëki atufu nënaa ëvanoneye ula mëkate ësëë. Ëgweeso Daudi agamëla, kangë noo agavafa anë ayakwe.”
41002027	Yakhonda Yesu agavëëra, “Sabato avëkiwe gwa faida a mwaamuntu, na ti mwaamuntu gusoko a Sabato!
41002028	Uvii, MwaaMuntu une Müküü noo wa Sabato,”
41003001	Yesu agingëa kangë musunagogi na faafo naa urëfo muntu wina mukhono në ukure ighandi.
41003002	Faafo naa vërëfo antu nënaa vëufenja nyinkwatëëyi vëdahe umusitaaka Yesu, uvii vëgindëa vëone mba ugumuforya muntu wasuu itiku ra Sabato.
41003003	Yesu agamwëëra muntu wasuu nënaa mukhono ukure ighandi, “Njuu afaa usonge.”
41003004	Uvii, agavoorya, “Wurë, mwikona itiku ra Sabato utenda intu në ija na mbesa në ibë, utyoa nkhoo mba umëuragha?” Veeso noo vëgakira.
41003005	Faafo mweeso agavaravaava voong'e gwa makuwo, agoona uvavi gusoko a ukaku wa nkhoo yawe. Uvii agamwëëra muntu wasuu, “Ghoora mukhono wako!” Mweeso noo agaughoora mukhono wakwe, ugatendeka ufanga kangë.
41003006	Gënyafaafo Afarisayo vëgadua gunjë vëgatenda choo itambëëmwe na antu va iburi ramwa Herode mwino vëudaha umuuragha Yesu.
41003007	Yesu agahegha faafo itambëëmwe na asëywi vakwe, agenda umpeo a irambo, na mwirundo üküü wa antu ugamuhonga. Antu vasaa naa vëfumië uYerusalemu, Uyudea,
41003008	Idumea, gitumbë ra yongo ra Yorodani, Tiro na Sidoni. Antu vasaa vingë vëgamwendea Yesu gusoko a utegheeya mantu mingë nënaa wayatendaa.
41003009	Yesu agavëëra aseywi vakwe vëmughondanëëye gëfe ga umajë gëmwe, gusoko a mwirundo wa antu utajee umutunyëëya.
41003010	Nawaaforyaa antu vingë na arue voong'e vëgomutunyëëya gusoko vëdahe umutenia.
41003011	Na antu nënaa vina vinyonyinyonyi vivë nënaa vamwona, vëgëgwisya fang'i usonge akwe na gwanga, “Veve u wë Mwana wa Muungu!”
41003012	Ëgweeso Yesu agavyamurisya gwa uvikheefea vëtamudwëye gwa umuhanya gwa antu.
41003013	Yesu aganatia ugaa gëtanto, agavataana vasaa nënaa mweeso uvasëghëte. Uvii, vëgamwendea,
41003014	mweeso agavahwaania antu ikumi na va vëë nëagavafa rina “Atumami,” vëkhee na mweeso, avatume utanantya
41003015	na vitende vina wibali na udaho wa ujuncha vinyonyinyonyi.
41003016	Uvii, vasaa ikumi na vavëë nëvëgahwaaniwa uu chaava: Simoni (wasuu në Yesu agamfangëa rina, Fetero,)
41003017	Yakobo na Yohana vana vamwa Sebedayo (Yesu agavafa vauna avaa vavëë rina Boanege, rianayo, “Anaa gëtetemo.”)
41003018	Anderea na Filipo, Batolomayo, Matayo, Toma, Yakobo mwana amwa Alifayo, Tadayo, Simoni Mukanaani na
41003019	Yuda Isikarioti wasuu nëagamutoneera Yesu.
41003020	Yesu agenda ukhaya. Mwirundo wa antu ugihaangwiya kang'e, Yesu na asëywi vakwe vëgadëa uhanga iyoma ra ula malëwa.
41003021	Uvii, anyandughu vakwe nënaavahanga sayu ësëë vëgadua venda umuhora gusoko naa vëuhanya mwino wajaa uhaa.
41003022	Asëyi va Seria nënaa vëfumie uYerusalemu, vegahanya, “Ukweti Belisebuli! Kangë, uguvijuncha vinyonyinyonyi gwa nguu ya müküü wa vinyonyinyonyi.”
41003023	Faafo Yesu agavataana agavakhanëa gwa nyinkhori, “Setani ugudaha wurë umujuncha Setani?”
41003024	Nësa utemi rumwe watamanukaa makhakho makhakho nëëgifëngafënga, utemi wasuu utiudaha gëmëka.
41003025	Na, nësa nyumba imwe atamanukaa makhakho makhakho nëëgifëngafënga, nyumba ësëë ëguhira.
41003026	Uvii, nësa utemi wamwa Setani utamanukie vikhakho vikhakho utiudaha gëmëka ëgweeso uguhira hiiri.
41003027	“Gutie muntu nëudahite umiingëëra nyumba a muntu në una nguu na umufumpa mantu akwe ëgweeso mwandyo amütunge muntu wasuu në una nguu, faafo unë udahite umufumpa mantu akwe.”
41003028	“Tutë namwëëra antu vëurekewa mahutye awe oong'e na majumi awe oong'e.
41003029	Ëgweeso wasuu nëugumurëghëtiaa në mabë Mwahu Mweru atiujaa arekewee mahutye mba nduvë, una ihutywe ra khae na khae.”
41003030	(Yesu agarëghëtya uvii gusoko naa vëuhanya, “Una gënyonyinyonyi gëvë.”)
41003031	Yiu amwa Yesu na vaunaakwe vëgafika faafo, vëgëmëka gunji, vëgamutoera ukhani vëufenja umwoona.
41003032	Mwirundo wa antu naa vëkhee faafo vëmufiimukie. Uvii, vëgamwëëra, “Yiu wako anë vaunaako vëë gunji, vëugufenja.”
41003033	Yesu agavakhanëa, “Yiu wanë nanë vaunaanë uu vaa anyu?”
41003034	Faafo agavararaava antu nënaa vëëmufëëmëye, agahanya, “Raraavi! Avaa unë vaa Yiu vanë nanë vaunaanë.
41003035	Muntu woong'e nëugutenda në Muungu ugufenja, atende, wasuu unë mwunaanë, mwanitu na yiu wanë.”
41004001	Yesu agandya usëya kangë umpeo a irambo. Mwirundo üküü wa antu ugamwirundëëra mpeoayo agingëa mumasua na gëkhaa mwirambo. Antu vëgëkhaa fang'i umpeo a irambo.
41004002	Agavasëya mantu mingë gwa nyinkhori, na mumasëyo akwe agavëëra,
41004003	“Tegheeyi! Mufandëi agenda ufandëa mbeyu.
41004004	Nënaa uguyifandëa, ëngëja igagwa munjëa, nyonyi igaja igayila.
41004005	Ingëja igagwa mumagwe fana naa irongo ëkeevuu. Mbeyu isëë igakinda gënyafaafo gusoko irongo naa ëkeevuu.
41004006	Nënaa yuva radua, igafya mumwi na gusoko mërye ayo naa ëtëna nguu, igauma.
41004007	Ingëja igagwa mumëtë a maghuya, mëeso noo ëgakura na uyitunyëëya, njeeso noo yinafaa nkhari.
41004008	Ingëja igagwa mwi irongo nëija, igakura na ufa: imwe makumi atatu, imwe makumi mutandatu na ingëja ighana.”
41004009	Faafo agavëëra, “Uvii tegheeyi nësa muna makutwë.”
41004010	Yesu nënaa wasagha iyene, mukhatë a antu vasaa nënaa vëgamutegheeya vëgamwendea itambëëmwe na avoo ikumi na vavëë, vëgamuwiya riana ra nyinkhori yasii.
41004011	Mweeso noo agavëëra, “Nyenye mwaarëywe ugëmanya gëmpihë ga Utemi wa Muungu ëgweeso gwa vasaa në vëgunji muu intu vëukhanëwa gwa nyinkhori,
41004012	gusoko, ‘Vëraraave tutë, ëgweeso vëdëe goona, Vëtegheeye tutë, ëgweeso vëdëe umanya. Nësa ti uvii sanaa vamusukëe Muungu, Mweeso noo sawavarekëe mahutye awe.’”
41004013	Uvii, Yesu agavawiya, “Wurë, nyee no mutimanyiena wikhori uruu? Mudaha wurë umanya wikhori mba rumwe?
41004014	Mufandëi ugufandëa ukhani wa Muungu. Fangëja ukhani wasuu ugugwësiwaa munjëa,
41004015	antu nëvëmukhatë ësëë vëuvutegheeya ëgweeso gënyafaafo gutufu nëvautegheeya, Setani uguja na uwuheya ukhani wasuu nëaja wafandëwaa mukhatë awe.
41004016	Antu vangëja vii mwino mbeyu yasii nëyafandëwa mumagwe. Gënyafaafo gutufu nëvautegheeya ukhani wasuu vëuwughenyifaa gwa uyanjo,
41004017	ëgweeso utiuvaingëa na utenda mërye mukhatë awe, vëufwaghira uwukwatëëra ukhani wasuu gwa iyoma ikufë gutufu na itungo në makhasëko mbesa urevi wadwëra gusoko a ukhani wasuu, gënyafaafo vëgimëkaa na uwurya ra utenda.
41004018	Antu vangëja vii mwino mbeyu ëyoo nëyigagwa mukhatë a mëtë a maghuya. Usuu u wikhori wa vasaa nëvëuwutegheeya ukhani wasuu,
41004019	ëgweeso mënyomeko a urëmi uruu, nkumbu a ughwarë na ya mantu oong'e ëguvahangaa na uwutunyiiyaa ukhani wasuu, veeso noo vëtiufaa nkhari.
41004020	Ëgweeso vangëja vii mwino mbeyu ëyoo nënaa yafandëwe mwirongo në ija. Avaa vëuwutegheeyaa ukhani usuu, vaughenyifa, vafa nkhari: vangëja makumi atatu, vangëja makumi mutandatu na vangëja ighana.”
41004021	Yesu agafwaghira uvakhanëa, “Wurë, antu vëgwachaa gemwëë na ugëkunëkëa na nyunguna mba ugëvëka girunguna? Aa tiuwuu! Veugëvëka gunto a ihaghamëyo.
41004022	Uvii, mu intu nërëfihiwe rëudwëywa daaji, na muu intu nërëkunëkëwe rëukunukuwa.
41004023	Uvii tegheeyi, nësa mwina makutwë!”
41004024	Agongeeya uvakhanëa, “Tegheeyi vija nëmuyategheeye! Ngeero ëyëëyo nëmuuvagheera antu vangëja, ëyëëyo Muungu ujie uvagheera nyee, kangë mugongeeywa.
41004025	Wasuu nëukweti intu ugongeeywa ufewa, nëatikweti intu, nanë rasëë nëurëkweti uguhegheywa.”
41004026	Yesu agafwaghira uhanya, “Utemi wa Muungu uu mwino muntu nëugufandëa mbeyu u muunda.
41004027	Utiku uguraa, mumwë uraraavie, na itungo rasëë mbeyu ëgukinda na ukura, mweeso atighune nërëutendeka.
41004028	Irongo ryeso u rëutendaa viyo vikure na ufa nkari: mwandyo rëudua itutu në inyeke, afu ilangilanga, mpeoayo mpeke mu ilangilanga.
41004029	Viyo nëyavëya, muntu wasuu ugwandya umëtumëa njolo akwe, gusoko itungo ra matënanga rafikaa.”
41004030	Kangë, Yesu agahanya, “Guwikhorye Utemi wa Muungu na ntuni? Guuning'aniye gwa wikhorikë?
41004031	Wë mwino mbeyu a iharadali në nyughuu ino ukëra mbeyu yoong'e.
41004032	Ëgweeso nëafandëwa, ëgukindaa na utenda mutë üküü ukëra nkinda yoong'e ya umuunda. Makhanja akwe ëgutendaa makuu mbesa nyonyi ya girunde ëgudaha utenda viuri vyawe mu muure wayo.”
41004033	Yesu agaatanantëya ukhani wakwe gwa nyinkhori ingëja nyingë në imwino yasii, agarëghëtya inaawe mwino naa vëgadaha utegheeya.
41004034	Inarëghëtyaa inaawe intu mbanduvë gwa udëa ufunya nyinkhori, ëgweeso nënaa wë itambëëmwe na asëywi vakwe gutufu, naa uguvakhanëa mu intu daji.
41004035	Mpëndë, itiku ërëëroërëëro, Yesu agavëëra asëywi vakwe, “Gunankëe irambo, gwende gitumbë.”
41004036	Uvii, vëgaureka mwirundo wasuu wa antu, vëgamuhora Yesu mumasua fana naaurë. Naa gwina masua ingëja faafo.
41004037	Uvii, muyughoyugho wa mpefo nküü ugaandya ukunka, mafefe a majë ëgamekhuva masua ësëë ëgaandya gijua majë.
41004038	Yesu naa wëë ugësunkune ga masua, uree gunto a muuto. Uvii, asëywi vëgamufëtya na umukhanëa, “Musëyi, wurë, utighemete mwino chuu sese goohirana?”
41004039	Uvii, agafëtya, agamëkenea mpefo ësëë na uyakhanëa mafefe a majë a irambo, “Kira! Rika!” Faafo mpefo ëgatënëka, ng'i ëgatuatwë.
41004040	Faafo Yesu agavëëra asëywi, “Asikë në mughooghoofa? Wurë ëkëë mutikweti uhuvëina?”
41004041	Veeso noo vëgaoghofa ino, vëgagiwiya, “Uyuu u nyanyu, gatë? Mbesa mpefo na mafefe amajë ëgumutegheeya.”
41005001	Uvii, vëgafika u ng'i a Ageraseno, gëtumbë ra irambo.
41005002	Gënyafaafo gutufu nënaa Yesu woka ufuma mumasua, muntu umwe nënaa wina gënyonyinyonyi gëvë naa ufumie u mbëlëlo, agatang'ana inakwe.
41005003	Muntu wasuu naa uguduvëa u mbëlëlo na naa gutie muntu nënaa wina udaho kangë wa umutunga gwa minyoo.
41005004	Naa vëujaa vëumutungaa gwa mpëngu na minyoo ëgweeso mu itungo naa ugumëtënaa minyoo ësëë na uyiunanga mpëngu yasëë na naa gutie muntu nënaa udahite umughiiya.
41005005	Mumwë anë utiku naa ugëkhaa umbëlëlo na uvitanto ugwanga na ugitemangatemanga na magwe.
41005006	Nënaa wamwona Yesu gwa kurë, agamumankëa, agamwinamëa
41005007	uguhanya gwaa ruri aküü, “Vëë, Yesu, Mwana wa Muungu në Müküü, wina ukhanikë na nëë? Gwa rina ra Muungu, nguguromba utankhasyee!” (
41005008	Gusoko Yesu agahanya, “Veve gënyonyinyonyi, muheghe muntu uyuu!)”
41005009	Uvii, Yesu agamuwiya, “Rina rako anyu?” Mweeso noo agasucha, “Rina ranë në ‘Ijesi,’ gusoko sese gwi vingë.”
41005010	Faafo agamunena Yesu atavijunchee vinyonyinyonyi visii mung'ë ësëë.
41005011	Naa gwina idae iküü ra nguma rëudëmwa muntununto a gëtanto.
41005012	Uvii, vinyonyinyonyi visii vigamunena, “Gutue kune nguma iyoo, guyiingie.”
41005013	Mweeso noo agaviyanjëya. Uvii, vinyonyinyonyi vie vyasii vigadüa, vigingëa nguma yasii. Idae roong'e ra nguma rëkhondie maghana a njou avëë rëgatununtëëra muntununto mbë faka gërambo, rëgagwia mumajë.
41005014	Adëmi va nguma yasii vëgamanka, vëgarëtanantya ihanyo rasëë umuji na uvijiji. Antu vëgafika goona nënaa adwëëraa.
41005015	Vëgamwendea Yesu, vëgamwona nanë muntu uyuyouyuuyo nënaa uhukiwe na ijesi ra vinyonyinyonyi wëkhee fang'i, urie masaa na wina ihaa rakwe rëghookie, vëgaoghofa.
41005016	Antu nënaa vërëraraavie intu rësëë vëgavakhanëa vangëja mantukë nënaa amuhangaa muntu nënaa uhukiwe gënyonyinyonyi na nguma yasii.
41005017	Uvii, vëgandya umuromba aheghe mung'i awe.
41005018	Yesu nënaa ugunatëa mu masua, muntu wasuu nënaa uhukiwe gënyonyinyonyi agamuromba amuyanjëye vende inakwe.
41005019	Ëgweeso Yesu agamuhitëya. Ëgweeso gwayo agamukhanëa, “Enda ukhaya gwa antu va ukhaako, uvakhanëe mantu oong'e në Müküü wagutendëe na mwino wagoonëe uvavi.”
41005020	Uvii, muntu wasuu agenda, agandya utanantya kuuko Udekapoli mantu oong'e nënaa Yesu wamutendëe, antu voong'e vëgataka.
41005021	Yesu aganankëa kangë uvaru wa gavëë wa irambo gwa masua. Mwirundo üküü wa antu ugirunda usonge akwe, mweeso agaa wimëkie umpeo a irambo.
41005022	Faafo agaja umwe muakuu va nyumba a umuromba Muungu, rina rakwe Yairo. Nënaa wamwoona Yesu, agigwësya usonge a mighuu akwe,
41005023	agamunena agahanya, “Munchaanë në munyughuu urue ugiinga ukuya. Kwende, nguguromba, umuvëkëye mëkhono ako, adahe ufora na uduva!”
41005024	Uvii, Yesu agatunguya itambëëmwe inakwe. Antu vingë ino vëgamuhonga vaa vëmutunyëëye mbaru yoong'e.
41005025	Umwe wawe naa mukhema nëuna urue wa ukënga saghami gwa miakha ikumi na ëvëë.
41005026	Mukhema wasuu naa aganyomwa ino na aghanga vingë. Na mbesa na waduiye mantu akwe oong'e, aina hangaa bahu ëgweeso gwayo agaremechwa nanguu.
41005027	Naa wategheeye sayu yamwa Yesu, na uvii agauhefeera witunyiiyi wa antu ufuma unyuma, agatenya isaa rakwe.
41005028	Agatenda uvii gusoko agiera, “Nëmba nërëtenie gutufu isaa rakwe, ngufora.”
41005029	Gënyafaafo musemembo wa saghami akwe ugahira, agitegheeya mu muvëë wakwe mwino chuu waforiwa urue wakwe.
41005030	Yesu agamanya muu gënyafaafo mwino nguu yamudua. Uvii, agawikengeeya mwirundo wasuu wa antu agavawiya, “Anyu nëwarëtenya isaa ranë?”
41005031	Asëywi vakwe vëgamusucha, “Ughune mwino antu vëgutunyiiye, asikë nëuguwiya anyu newarëtenya?”
41005032	Gweeso, Yesu agafwaghira uraraava amwone wasuu nënaa watenda uvii.
41005033	Faafo mukhema wasuu gwa umanya nëamuhangaa, agidwëëya ugukhakhata gwa wova, agigwësya fang'i usonge amwa Yesu na urëghëtya tutë oong'e.
41005034	Yesu agamwëëra, “Muncha, uhuvëi wako waguforiaa. Enda gwa majighana ufore chookuu uroe wako.”
41005035	Yesu nënaa ëkëë urëghëtiye, antu vëgafika ufuma ukhaya amwa müküü uyoo wa nyumba a umuromba Muungu, vëgamwëëra, “Munchaako wakuyaa. Asikë nëëkëë ugumunyoma Musëyi?”
41005036	Gweeso, gwa udëa ukeera nënaa varëhanyaa, Yesu agamukhanëa müküü wa nyumba a umuromba Muungu, “Utaoghofee, huvëa gutufu.”
41005037	Kangë noo ainamuyanjëyaa muntu mba umwe ihonge inakwe ëgweeso Fetero, Yakobo na Yohana mwuunaakwe Yakobo.
41005038	Vëgafika ukhaya amwa müküü wa Sunagogi Yesu mweeso noo agategheeya mukindo, gëëro na ihongeeya ikuu.
41005039	Agingëa ukhatë, agavëëra “Asikë mukurya mukindo na gëëra? Muncha ainakuya, uree gutufu.”
41005040	Ëgweeso veeso vëgamuheka. Uvii, agavaduya voong'e gunjë, agavahora ihe ina nyinya wa muncha wasuu na asëywi vakwe vasaa, vëgingëa u mbee fanaa naa urë muncha wasuu.
41005041	Agamukwata mukhono, agamwëëra, “Talita kumi,” rianaayo, “Mung'ënya agëkhema, nagwëëra, fëtya!”
41005042	Gënyafaafo muncha agafëtya, agandya geendenda. (Naa wa irika ra mëakha ikumi na ëvëë.) Faafo antu vëgatakicha nanguu ukëra.
41005043	Yesu agavaghëëya ino utanantya sayu ësëë gwa muntu. Agavëëra vëmufe muncha malëwa.
41006001	Yesu agahegha faafo agenda ugëjiji gakwe, uhongiwe na asëywi vakwe.
41006002	Itiku ra Sabato nënaarafika, agandya usëya musunagogi. Vingë nënaa vëgamutegheeya vëgataka, vëgahanya, “Wurë, wayahangëe fee mantu ayaa? Uu ihaakë ërëë nëwafewe? Kangë, uguyatenda wurë makura ayaa nëuguyatendaa?
41006003	Wurë, uyuu ti mwamusesina, mwana amwa Maria, na vaunaakwe vaa Yakobo, Yose, Yuda në Simoni? Wurë, ahajaakwe ti vëuduaa afaafa mung'ituna?” Uvii, vëgaa vëna wisaghasaghëi na mweeso.
41006004	Yesu agavëëra, “Munyandaghu atiuwuriaa ikuryo ëgweeso gwayo mung'i akwe, kunu ndughu akwe na ukhaakwe.”
41006005	Inadahaa utenda makura faafo, ëgweeso gwayo agavavëkëa mëkhono aroe akeevu, agavaforya.
41006006	Agataka ino gusoko a udëa uhuvëa kune veeso. Uvii Yesu agavisoya vijiji vya faafo fifë uguvasëya antu.
41006007	Agavataana asëywi avoo ikumi na vavëë, agandya uvatuma vavëë vavëë. Agavafa udaho wa uduya vinyonyinyonyi në vivë,
41006008	na uveera, “Mutahoree intu mba nduvë kunu mwinjë ëgweeso mwaanga gutufu. Mutahoree mukate, nanë mpënda, nanë hela muubene.
41006009	Rëi maatu ëgweeso mutariee nkhaanju ivëë.”
41006010	Kangë agavëëra, “Goongë nëmwaghenyifwa mukhaya ëkhai faafo faka fana mujeuheghea faafo.
41006011	Goongë fana antu vahita umughenyifa mba umutegheeya heghi faafo na uwukununta ukungu në wuu mighuu anyu ëtende kunë veeso.
41006012	Uvii, vëgatunguya vëgatanantya antu vëfëe mahutye.
41006013	Vëgaviduya vinyonyinyonyi vingë, vëgavavëra makuta aroe vaingë, vëgavaforya.”
41006014	Uvii, mutemi Herode agayategheeya asaa oong'e, gusoko ukumu wamwa Yesu ugakundanëa goong'e. Antu vangë naa vëuhanya, “Yohana Mubadisi wafëtyaa ufuma gwa akuyi, gusoko ësëë nguu ya matako igutenda mwëmo mukhatë akwe.”
41006015	Vangëja vëgahanya, “Muntu uyuu uu Eliya.” Vangëja vëgahanya, “Uyuu uu munyandaghu mwino anyandagu vangë.”
41006016	Ëgweeso Herode nënaa wahanga sayu iyii agahanya, “Uyuu uu në Yohana! Ngamukigita nkingo, ëgweeso wafëtyaa.”
41006017	Afoo mwandyo Herode mughonjo naa waraghëëye Yohana akwatwe, agamutunga ugeresa. Herode agatenda uvii gusoko amwa Herodia nënaa Herode agamuroghoa nënaa mukhema wamwa Filifo, muunaakwe.
41006018	Yohana naa agamukhanëa Herode, “Etinoneye kune vee umuhora mukhema amuunaako.”
41006019	Uvii, Herodia agamuhura ino Yohana, naa ugufenjaa umuuragha agatumba.
41006020	Herode naa ugumooghofaa Yohana gusoko naa umanyie mwino mweeso u muntu wa ughooke na mweru, uvii agamughoja. Herode naa uyanjëte umutegheeya Yohana, mbesa gwayo nënaa wamutegheeya agahingisiwa ino.
41006021	Rëgighëa iyoma, itungo ra sigunkuu a ufafwa kune Herode. Herode agaatendeya malëwa anyampaa va ibarasa rakwe, aküü va urughu na atongeeri va Ugalilaya.
41006022	Uvii, muncha amwa Herodia agingëa agiisa, agavayanjësya ino Herode na aghenyi vakwe. Mutemi agamwëëra muncha wasuu, “Nomba intu gëkaku nëugufenja, nëënoo ngugufa.”
41006023	Kangë agamurafëya, “Intu gëkaku nëwanomba, ngugufa, na mbesa uvegha gafaande gamwe ga utemi wanë.”
41006024	Faafo muncha wasuu agadua agamuwiya yiu wakwe, “Nërombe ntuni?” Mweeso noo agamusucha, “Itwe ramwa Yohana Mubadisi.”
41006025	Muncha agamusukëa, Mutemi umankie, agamuromba, “Ngufenja umpe itungwee ërëë mu ihaari itwe ramwa Yohana Mubasisi.”
41006026	Mutemi agahurisiwa ino, ëgweeso gusoko aa wirafeo wakwe, na gusoko aa aghenyi vakwe nënaa vëitambëëmwe mumalëwa, agaremwa umuhitëya.
41006027	Uvii, mutemi agamutuma musikee gwenda urieta itwe ramwa Yohana. Musikee agenda, agamukigita itwe Yohana faafo mugeresa,
41006028	agarëeta mwihari, agamufa muncha, muncha wasuu agamufa yiu wakwe.
41006029	Asëywi vamwa Yohana nënaa vahanga sayu, vëgenda uwuhora mwëri wakwe, vëgauvëka mumbëlëlo.
41006030	Atumami vasaa vëgasuka, vëgëhwaangwiya usonge amwa Yesu, vëgamufa sayu oong'e gwa asaa nënaavatendaa na usëya. (
41006031	Antu vingë ino naavëufika faafo na gwenda. Yesu na asëywi vakwe vinadahaa uhanga iyoma ra ula malëwa. Uvii,) Yesu agavëëra asëywi vakwe, “Kwendi see gwimwene kunu gutie muntu, mutuye nduvingë.”
41006032	Vëgatunguya veeso vëmwene gwa masua, vëgenda kunu naa antu gutie.
41006033	Gweeso, antu vaingë vëgavoona vëtunguiye, vëgavamanya. Uvii vaingë vëgadua mu muji, vëmankie kuuko kunu Yesu na asëywi vakwe naavinjë, vëgavatongeera ufika.
41006034	Nënaavika umpeo a irambo, Yesu agoona mwirundo üküü wa antu, agavaonëa uvavi, gusoko naa mwino nkhoo në itina mudëmi. Agandya uvasëya mantu mingë.
41006035	Matungo a mumwë naa akëraa. Uvii, asëywi vëgamwendea Yesu, vëgamwëëra, “Afaa uu umbugha, na itungwee yuva rakëraa.
41006036	Bahu uvanyaghwisye antu vende umeunda na muvijiji vya fifë, veghure malëwa,”
41006037	Ëgweeso Yesu agavakhanëa, “Vafi nyee malëwa.” Veeso noo vëgamuwiya, “Wurë, gwende ughura mikaate gwa mafesa maghana avëë, na uvafa malëwana?”
41006038	Yesu agavawiiya, “Mukweti mikaate inga? Endi muraraave.” Nënaa vadaha uraraava, vëgamwëëra, “Ërëfo mikaate ëtaano nanë somba ivëë.”
41006039	Uvii, Yesu agavaraghëëya asëywi vëvëkheeche antu voong'e makhakho makhakho mu mahwaa.
41006040	Antu vegekhaa fang'i, vangi makhakho a antu ighana, na vangi makhakho a antu makumi atano.
41006041	Agamëhora mikaate ësëë itaano nanë somba ësëë ivëë, agaravaava gunto girunde, agamurumba Muungu, agamëvëgha mikaate, agavafa asëywi vakwe vëvavaghanie antu. Nanë somba ësëë ivëë noo agavavaghania antu voong'e.
41006042	Antu voong'e vëgala, vëgikuta.
41006043	Vëgahwaangwiya makoko a mikaate nanë somba noo, vëgijuya makafu ikumi na avëë.
41006044	Na vasaa nënaa valaa mikaate ësëë naa aghosya maghana a njou ataano.
41006045	Gënyafaafo Yesu agavaraghëëya asëywi vakwe venatëe masua, vëmutongeere gwenda Ubetisaida, gitumbë ra irambo, itungo nënaa mweeso uguunyaghwisya mwirundo wa antu.
41006046	Nënaa waanyaghwisya agenda ugëtanto uromba.
41006047	Nënaa atenda mpëndë, masua naa imukhatëkhatë a irambo, na mweeso naa wimwene mu ng'i nënkaku.
41006048	Uvii, agavoona asëywi vakwe vëulwa umëendesya masua, gusoko mpefo naa ëvakunkëe, utiku itungo ra ikumi, Yesu agaveendea ugweendeenda gunto a majë. Naa woofenja uvakëra.
41006049	Ëgweeso vëgamwoona ugweendenda gunto a majë, vëgaghema ruvëë intunga, vëgakuta mwano.
41006050	Gusoko voong'e nënaa vamwoona vëgoghoofa ino. Mu gënyafaafo Yesu agarëghëtya inaawe, “Riki, wasuu nene. Mutaoghofee!”
41006051	Aganatëa mumasua fana naa vërë, na mpefo ëgatënëka. Veeso noo vëgatakicha ukëra,
41006052	gusoko naa ëkëë vënamanya riana a mikaate iyoo. Nkhoo yawe naa inamanyaa intu.
41006053	Vëganankëa irambo, vëgafika ung'i a Ugenesareti, vëgakiimëka ukëngë na umëtungira masua.
41006054	Nënaa vadua mumasua antu vëgamumanya Yesu gënyafaafo.
41006055	Uvii vënatiniaa vëgafëëmëya ng'i ësëë oong'e, vëgandya uvahora aroe viree mu ndëe awe vëgavatoa mu ntumbë fana naa vategheyaa Yesu urëfo.
41006056	Mu ntumbë nënaa Yesu wenda, muvijiji, mumiji namba mumëunda antu vegavaraencha aroe muweru, vëgamunena vëtenëe mbesa ubido wa isaa rakwe. Na voong'e nënaa vëgamutenya aroe vëgafora.
41007001	Mukhatë a Afarisayo na asëyi va Seria nënaa vëfumie uYerusalemu vëgihaangwiya usonge amwa Yesu.
41007002	Vëgoona mwino mukhatë a asëywi vakwe vëgala mëkaate gwa mëkhono iikhwe, gwa udëa goya mëkhono. (
41007003	Gusoko Afarisayo na Ayahudi vangëja voong'e vëkwatëëre ntende ya anyampaa vawe: vëtëula intu nëkëë vënoya mëkhono vija.)
41007004	Kangë, vëtëula intu mba nduvë nërëfumie usokoni, faka vërëoye tanju. Kang'e noo gwina ntende ingëja nëvaihorie ufuma khae mwino goya nküü, nyungu na vife ya machuma.
41007005	Uvii, Afarisayo na asëyi va Seria vëgamuwiiya Yesu, “Asikë në asëywi vako vëtëkeere ntende ya anyampaa vitu, ëgweeso gwayo vëulaa malëwa gwa mëkhono në mëbë?”
41007006	Yesu agavasucha, “Anyalakuno nyee! Munyagëdaghu Isaya agatavëëra tutë kunu nyee nënaa agandëka: ‘Antu avaa, uguhanya Muungu, vëunkurya gwa nkani gutufu, gweeso, munkhoo yawe, vëëkure na nëë.
41007007	Mwino vëunkumbëkaa ëtënoneye, gusoko mantu nëvëuyasëyaa unë maraghëyo anaantu gutufu.’
41007008	Nyee mwarërekie iraghëyo ra Muungu na uyakwatëëra maragheyo a antu gutufu.”
41007009	Yesu agafwaghira urëghëtya, “Nyee mumanyie uhita gwa uhughu Seria a Muungu gusoko a uhonga ntende yanyu!
41007010	Gusoko Musa agaraghëëya: ‘Vakurye tata wako ina yiu wako,’ na ‘Nëugumutukanëeyaa ihe mbesa nyinya, nëakuye.’
41007011	Ëgweeso nyee muusëya, ‘Nësa muntu una intu nëudahite umwaariya ihe mbesa nyinya, ëgweeso wahanya mwino chuu intu rësëë uu Koribani (rianaayo unë gëfëwa kune Muungu),
41007012	uvii, atinoneye kangë uvaarëya afafi vakwe.’
41007013	Uvii unë mwino mutiukeere ukhani wa Muungu gusoko a masëyo nëmuuyërekea. Kangë mutenda mantu mingë mwino asaa.”
41007014	Yesu agautaana kangë mwirundo wasuu wa antu, agavëëra, “Ntegheeyi nyoong'e, na mumanye.
41007015	Gutie intu nërëumwingëa muntu ufuma gunji nërëudaha umutendea muntu uvaya. Ëgweeso gwayo rasëë nërëumudua muntu unë rëumutendea muntu uvaya.
41007016	Tegheeyi uvii, nësa mwina makutwë!”
41007017	Nënaa wooreka mwirundo wa antu na gingëa ukhaya asëywi vakwe vëgamuwiiya riana ra wikhori wasuu.
41007018	Mweeso noo agavëëra, “Wurë, anë nyeenoo mutimanyiena?
41007019	gusoko rëtiumwingea munkhoo, ëgweeso munda na itungo ra usonge rëuduiywa gunji ugënyanjina?” (Gwa uhanya uvii, Yesu agaraghëëra daaji mwino malëwa oongë maja.)
41007020	Agafwaghira uhanya, “Nërëumudua muuntu unë rëumutendea muntu uvaya.
41007021	Gusoko gwa umudua ufuma munkhoo a muntu, ëguduaa masëgho nëmabë në ëgumutendaa muntu atendeke una ufumbu, wivi, wuuraghi,
41007022	ulehadi, uraku, ubë, weegheeghe, uruvangi, wiru, uvira matofe, gëdida na ufutu.
41007023	Mavaya ayaa oong'e ëgumudua muntu, meeso ëgumutendea muntu uvaya.”
41007024	Yesu agahegha faafo, agenda gëtumbi ra Utiro. Kuuko agingëa munyumba imwe na naa atiufenja muntu amanye ëgweeso inadahaa gifiha.
41007025	Faafo mukhema nënaa munchaakwe ukweti gënyonyinyonyi, agategheeya sayu yamwa Yesu. Uvii, agaja, agigwisya fang'i usonge a mighuu akwe.
41007026	Mukhema wasuu naa Mugiriki, ndughu a musirofoinike. Uvii, agamuromba Yesu agëjunche gënyonyinyonyi në gëvë ufuma kune munchaakwe.
41007027	Yesu agamwëëra, “Mwandyo ang'ënya vëkute, gusoko ëtinoneye uhora ilëwa raa ang'ënya na uyigumëa mbwa.”
41007028	Ëgweeso mukhema wasuu agahanya, “Guja, Müküü, ëgweeso nanë mbwa në yii fang'i mumesa ëgulaa maghee aang'ënya në ëgwangie.”
41007029	Yesu agamukhanëa, “Gusoko a ukhani wasuu, enda. Gënyonyinyonyi gamuduaa munchaako!”
41007030	Uvii, agenda ukhaakwe agamuhanga mung'ënya uree ugëtanda, na gënyonyinyonyi gamuduaa.
41007031	Uvii Yesu agahegha gitumbë ra Utiro, agakëërëa Usidoni, agafika girambo ra Ugalilaya gwa ukëërëa ng'ë a Udekapoli.
41007032	Uvii, vëgamweetea gëmumu kunu mbula, vëgamuromba amuvikiye mëkhono umutenya.
41007033	Yesu agamubaghua na mwirundo wa antu, agamutendeya anaachaa mumakutwë, agatya mate na umutenya urëmë.
41007034	Faafo agararaava gunto girunde nkhoo ëgafya agamwëëra, “Ëfata,” rianaayo “Rughuuka.”
41007035	Gënyafaafo makutwë akwe ëgatuhuuka nanë urëmë wakwe ugatarughwiirwa, agandya urëghëtya vija.
41007036	Yesu agavaghëëya vëtamukhanëe muntu ihanyo rasëë. Ëgweeso gwayo mwino naagavaghëëya, uvii vëgatanantya nanguu sayu ësëë.
41007037	Antu vëgataka ukëra, vëgahanya, “Watendaa oong'e vija: waatendaa mbula vëtegheeye, na gëmumu vërëghëtye!”
41008001	Itungo rësëë, mwirundo üküü wa antu ugihaangwiya kangë, na naavëtikweti malëwa. Uvii, Yesu agavataana asëywi vakwe agavëëra,
41008002	“Navoonea uvavi antu avaa gusoko vëkhaa na nee gwa matiku atatu, ëgweeso gwayo vëtikweti malëwa.
41008003	Nena anyaghwisya vende umakhayawe vërefo në vëugwa munjëa na weha, gusoko mukhatë awe vërefo vëfumie kure engë.”
41008004	Asëywi vakwe vëgamuwiiya, “Afaa mumbugha ëgigëa fee mëkaate a uvikutya antu avaa voong'e?”
41008005	Yesu agavawiiya, “Mukweti mëkaate inga?” Veeso noo vëgamusucha, “Mufungatë,”
41008006	Uvii, agavaraghëëya antu vëkhee fang'i. Agamëduya mëkaate ësëë ëmufungatë, agamurumba Muungu, agamëvegha, agavafa asëywi vakwe vëvavaghanie antu veeso noo vëgavavaghania.
41008007	Naa vëkweti noo vënasomba vikevuu. Yesu agaviforya, agavaraghëëya vësëë noo vëasimëye antu.
41008008	Antu vëgala, vëgikuta. Vëgahaangwiya masayo a makoko vëgijuya makaafu mufungatë.
41008009	Na vasaa nënaa vëgala naa antu vëkhondie maghana a njou ane. Yesu agavanyaghwisya,
41008010	na gënyafaafo aganatëa masua itambëëmwe na asëywi vakwe, agenda ung'andë a Udalimanuta.
41008011	Afarisayo vëgaja vëgaandya gironga inaa Yesu. Gwa umughema, vëgafenja kune mweeso avatendeye ndolyo në iguraghëëra ukweti gëyanjëyo ufuma girunde.
41008012	Yesu agafya nkhoo, agahanya, “Asikë ufafo uruu ugufenja ndolyo? Tutë namwëëra, ufafo uruu utiufewa ndolyo mba nduvë.”
41008013	Uvii, agavareka, aganatëa kangë masua, agaandya muhënjo gwenda gitumbë ra gavëë ra irambo.
41008014	Asëywi naavëwaa uhora mëkaate, naa vëkweti mukaate rumwedu gutufu mumasua.
41008015	Yesu agavahughua, “Raraavi ino! Ighoji na sasu a Afarisayo nanë sasu amwa Herode.”
41008016	Asëywi vëgaandya uvëëvëëtya veeso gwa, “Ugurëghëtya uvii gusoko gutikweti mëkaatena.”
41008017	Yesu agamanya asaa, agavëëra, “Asikë muuvëëvëëtya gusoko mutikweti mëkaate? Wurë, ëkëë mwinamanyana, ëgweeso gwayo noo mutighunena? Wurë, nkhoo yanyu yakakufa du na?
41008018	Wurë mukweti miho noo mutighune? Mukweti makutwë noo mutitegheeye? Wurë, mutikumbukiwe
41008019	itungo iroo nënaa ngamëvegha mëkaate ëyoo itaano na uvafa antu maghana a njou ataano? Mugahaangwiya magugü anga a makhokho?” Vëgamusucha, “Ikumi na avëë.
41008020	Na nënaa ngamëvegha mëkaate ëyoo ëmufungatë na uvafa antu, maghana a njou ane, mugahaangwiya magugü anga a makhokho?” Vëgamusucha, “Mufungatë.”
41008021	Uvii, agavakhanëa, “Uu ëkëë mwinamanyana?”
41008022	Yesu agafika Ubetisaida itambëëmwe na asëywi vakwe. Kuuko antu vëgamweetea mufoku umwe, vëgamuromba amutenye.
41008023	Yesu agamukwata mufoku usuu mukhono, agamutongeera gunji a gëjiji. Agamwira mate mumiho agamutendea mëkhono, agamuwiiya, “Wurë, udahite goona intuna?”
41008024	Mufoku wasuu agararaava, agahanya, “Noona antu vëghunëkie mwino mëtë në ëgweendeenda.”
41008025	Uvii Yesu agamutendea kangë mëkhono mumiho, mweeso noo agakhamya miho, udaho wakwe wa goona ugamusukëa, agoona oong'e vija.
41008026	Yesu agamwëëra ende kunu winjë ukhaakwe na umuraghëëya, “Utasuke mugëjiji!”
41008027	Uvii Yesu na asëywi vakwe vëgaenda muvëjiji vya uKaisarea Filipi: Nënaa vëëmunjëa, Yesu agavawiiya asëywi vakwe, “Antu vëuhanya nene në anyu?”
41008028	Vëgamusucha, “Vangëja vëuhanya veve wë Yohana Mubadisi, vangëja Eliya na vangëja umwe wa anyagidaghu.”
41008029	Mweeso noo agavawiya, “Na nyee, wurë? Muhanyaa nene në anyu?” Fetero agamusucha “Veve wë Masiha.”
41008030	Yesu agavaghiya vëtamukhanie muntu mba umwe sayu yakwe.
41008031	Yesu agaandya uvasëya asëywi vakwe, “Imunoneye MwanaaMuntu ahangwe na makhasëko mingë nanë uhitwa na anyampaa na akumbëki aküü na asëyi va Seria. Uguuraghwa na në matiku atatu akëra ugufëtya.”
41008032	Yesu agavakhanëa ihanyo rësëë daaji. Uvii, Fetero agamuhora umpeo, agaandya umukenea.
41008033	Ëgweeso Yesu agikengeeya, agavararaava asëywi vakwe, agamukenea Fetero uguhanya, “Hegha kunu nee vee, Setani! Masëgho ako ti agimuungu ëgweeso agimuntu.”
41008034	Faafo noo agautaana mwirundo wa antu itambëëmwe na asëywi vakwe, “Gëkaku muntu nëugufenja utenda musëywi wane, inoneye ikhane mweeso mughonjo, aukenke musalaba wakwe, ang'onge.
41008035	Gusoko muntu nëugufenja uwutyoa uduvi wakwe mweeso mughonjo uguuyaghaya, ëgweeso muntu nëuguuyaghaya uduri wakwe gusoko ranë na gusoko a Sayu Njija uguutyoa.
41008036	Wurë, muntu uguhanga ntuni nëwauhanga urëmi woong'e na guuyaghaya uduvi wakwe?
41008037	Mbanoo muntu uguduya ntuni gëkhawo ga udui wakwe?
41008038	Muntu gëkaku mu ufafo uruu nee ufumbu na ubë na nëutimukeere Muungu nëugunyoneaa mënyaa nene na masëyo anë, MwaaMuntu ugumwonea mënyaa muntu wasuu itungo nëikwe waja mu aküü, wa weru wamwa Tata wakwe itambëëmwe na vamalaëka në veru.”
41009001	Yesu agafwaghëëra uvakhanëa, “Tutë namwëëra, vërëfo vangëja afaafanëvëtiusoya ukuya nëkëë vënawoona Utemi na wëbali wa Muungu në ujie gwa Ukuu wa weru.”
41009002	Nënaa matiku mutandatu akëra Yesu agavahora Fetero, Yakobo na Yohana gunto a gëtanto gërifu veeso atufu. Kuuko, nëvëëmuraraavie, Yesu agafeuka ikeru rakwe,
41009003	masaa akwe ëgaaufëmpëna, ëgatendeka meru gëtoo, gutie muhomboi mba umwe mu urëmi nëugudaha uyerye uvii.
41009004	Na Eliya nanë Musa vëgavadwëëra, vëgarëghëtya inaa Yesu.
41009005	Fetero agamwëëra Yesu, “Müküü, uu guja ino mwino chuu gwiafaa. Uvii, bahu gujenge nkhango itatu: imwe ako imwe amwa Musa na imwe amwa Eliya.”
41009006	Mweeso na vooyakwe vëgooghofa uvii (na uwurya ra uhanya.)
41009007	Faafo noo irunde rëgadwëëra naviutanka rëgavakunëkëa, na ruri ugategheeyeka ufuma mwirunde rësëë, “Uyuu unë Mwananë muyanjwi, mutegheeyi.”
41009008	Gënyafaafo asëywi vasaa vëgararaava kangë, ëgweeso vënamwoona muntu ungëja, ëgweeso Yesu imwene itambëëmwe inaawe.
41009009	Nënaa vegiika ugëtanto, Yesu agavaghëëya umukhanëa muntu mba umwe mantu nënaa vayoona faka MwaaMuntu nëikwë wafëtya ufuma gwa akuyi.
41009010	Uvii, vëgarëkwatëëra iragheyo rësëë, ëgweeso vëgaa uvëëvëëtya veeso gwa veeso riana ra ufëtya ufuma gwa akuyi.
41009011	Vëgamuwiiya Yesu, “Asikë asëyi va Seria vëuhanya mwino inoneye Eliya aje tanju?”
41009012	Mweeso agavasucha, “Nhaa, Eliya ujie tanju ughondanëëyaong'e. Ëgweeso gwayo gusokokë, uvii, ëandikiwe mu Maandëko në Meru mwino MwaaMuntu uguhangwa na makhasëko mingë na uhoriwa?
41009013	Gweeso, namwëëra, Eliya wadahie uja, veeso noo vëgamutendea mwino naavëufenja mwino naawaandëkëwe.”
41009014	Nënaa vaafikëa asëywi vangëja avoo, vëgoona mwirundo üküü wa antu faafo. Na mukhatë a asëyi va Seria naa vëuvëëvëëtya inaawe.
41009015	Mugënyafaafo gutufu mwirundo usuu wa antu nënaa wamwoona, voong'e vëgataka ino, vëgamumankëa vëmuramuche.
41009016	Yesu agavawiiya, “Muuvëëvëëtya ntuni mwinaawe?”
41009017	Faafo muntu umwe mukhatë a mwirundo usuu wa antu agamusucha, “Musëyi, namweetaa mwananë kune vee, wina gënyonyinyonyi nëgëumutendaa atendeke gemumu.
41009018	Mu iyoma nëgamukwata gëumugwësyaa fang'i na umutenda adue ifombou mumoomo ugula mino na ukakufa mwëre woong'e. Aja naarombaa asëywi vako vëgëduye gënyonyinyonyi gësëë ëgweeso vënadaha.”
41009019	Yesu agavëëra, “Nyee ufafo nëutina uhuvëi! Ngëkhaa gënaanyu faka nanëë? Ngumughimëëya faka nanëë? Mweeti kune nee.”
41009020	Vëgamutoa kune mweeso. Mugënyafaafo gutufu gënyonyinyonyi gësëë nënaa gamwoona Yesu, gëgamuhingisya mung'ënya wasuu, mung'ënya mweeso noo agagwa fang'i, agighaghaya na udua ifombou mu moomo. Yesu agamuwiya ihe amung'ënya wasuu,
41009021	“Wahangiwe na mantu asaa ufuma nanëë?” Mweeso noo agasucha, “Ufuma ung'ënya wakwe.
41009022	Na mëhënjo mingë gënyonyinyonyi gësëë gëumugwësyaa mumoto nanë mumajë, gwa umumeeyaa chookuu. Uvii, nësa ugudaha, ugoonëe uvavi na ugwaariya!”
41009023	Yesu agamwëëra, “Bwi, nësa ugudaha! Mantu oong'e ëgudahika gwa muntu nëuna uhuvëi.”
41009024	Faafo, tata wasuu agakuta gwa uduya ruri, “Nahuvëa! Ëgweeso njarëëya uhuvëi wanë”
41009025	Yesu nënaa wavoona mwirundo wa antu ugyëongeeya ruvë usonge akwe, agagëkenea gënyonyinyonyi nëgëvë gësëë, “Gënyonyinyonyi nëugumutendaa mung'ënya uyuu atendeke gemumu mbula, nagwëëra, mudue mung'ënya uyuu, tanjee umwingie kangë!”
41009026	Faafo gënyonyinyonyi gësëë gëganga, gëgamugwisya mung'ënya wasuu fang'i, faafo noo gëgamudua. Mung'ënya agaa mwino mwimba, na vangëja vëgahanya, “Wakuyaa!”
41009027	Ëgweeso Yesu agamukwata mukhono, agamuwucha, mweeso noo agimëka.
41009028	Yesu nënaa wëngëa munyumba asëywi vakwe vëgamuwiya gwa mpoampoa, “Asikë në see gwinadaha ugëduya?”
41009029	Mweeso noo agavëëra, “Vënyonyinyonyi në vë mwino ëkëë vëtiudahwa uduywa ëgweeso gwayo gwa marombi gutufu.”
41009030	Yesu na asëywi vakwe vëgahegha faafo, vëgafwaghira na muhënjo ukëërëa gitumbë ra Ugalilaya. Yesu naa ainayanjaa antu vëmanye fana naa urë,
41009031	gusoko naa uguvasëya asëywi vakwe. Agavëëra, “MwaaMuntu wooka utendewa umëkhono a antu në vëumuuragha, gweeso, nëvamuuragha matiku atatu akëra itiku ra gatatu ugufëtya.”
41009032	Asëywi vëgadëa umanya ihanyo rasëë. Vëgooghofa umuwiya.
41009033	Uvii, vëgafika uKafarinaumu. Na nënaa wuu unyumba, agavawiya, “Aja muuvëëvëëtya intukë munjëa?”
41009034	Ëgweeso veeso vëgakira, gusoko munjëa naa vëgikunguma mwino anyu në müküü mukhatë awe.
41009035	Yesu agëkhaa fang'i, agavataana vasaa ikumi na vavëë, agavëëra, “Muntu nëugufënja utenda wa mwandyo inoneye atendeke wa fang'i ukëra voong'e na mutumami wa voong'e.”
41009036	Faafo noo agamuhora mung'ënya në munyughuu, agamwimëcha mukhatë awe, agamukumbatëa na agavëëra,
41009037	“Nëugumughenyifaa mung'ënya në mwino uyuu gwa rina ranë, ugunghenyifa nene, na në ugunghenyifa nene, atiunghenyifa nene gutufu, ëgweeso ugumughenyifa wasuu nëwantumie.”
41009038	Yohana agamwëëra, “Musëyi, gwamwoonaa muntu umwe uguduya vënyonyinyonyi gwa utumëa rina rako, na see noo gwasoosoya umughëëya gusoko mweeso atikhuvëe nasee.”
41009039	Ëgweeso Yesu agahanya, “Mutamughëëye, gusoko gutie muntu nëugutenda makura gwa rina ranë na muu faafo adahe undighëtya nee gwa mabë.
41009040	Gusoko, neatiuguhita nasëë, wë guuvaru witu.
41009041	Tutë na mwëëra muntu gëkaku nëngumufa ükuu wa majë aunywe, gusoko nyee mwë antu vakwe Kiristo, tutë tuutë atiuwurya gëhabanga gakwe.
41009042	“Muntu gëkaku nëwamutenda umwe wa avaa në anyughuu nevëng'uvëe atende mahutye, sanaa bahu muntu wasuu utungëywa unkingo akwe igwe në iküü ra usiera na ugumëwa mwirambo.
41009043	Mukhono wako nëwaguhutyëya, ukigite. Bahu gingëa muufanga witimpa ukëra nëwina mëkhono ëvëë na gwenda guurungu wa makhaa.
41009044	Kuuko, mang'unywe ayo ëtiukuyaa na moto utiurimaa.
41009045	Na mughuu wako nëwaguhutyëya, ukigite! Bahu gingëa muufanga witimpa, ukëra nëwina mëghuu oong'e ëvëë naughumëwa guurungu wa makhaa.
41009046	Kuuko, mang'unywe ayo ëtiukuyaa na moto utiurimaa.
41009047	Na riho rako nëraguhutyëya, rëkure! Bahu gingëa mu Utemi wa Muungu wë ng'ongo, ukëra nëwina miho avëë na ughumëwa guurungu wa makhaa.
41009048	Kuuko mang'unywe ayo ëtiukuyaa, na motonoo utiurimaa mba nduvë.
41009049	“Gusoko mu muntu ujie utendwa ajife gwa moto.
41009050	Munyu uja, ëgweeso nëwasusufa, ugulombeywa na ntuni? Mutendeke muna munyu mukhatë anyu na mwikhee gwa majeghana nyenye gwa nyenye.”
41010001	Yesu agahegha kuuko agenda ntumbi a Uyahudi agafika uyongo ra Yorodani. Maumbë a antu ëgamwendea kangë, na mwino chuu noo ugutendaa agavasëya.
41010002	Afarisayo vëgamwendea na gwa umusimanga vëgamuwiya, “Wurë, gunoneyena muntu umureka mukhemaakwe?”
41010003	Yesu agasucha, “Musa naa wamukhanëe ntuni?”
41010004	Veeso noo vëgahanya, “Musa naa wahanyiye mughosya amufe mukhemaakwe ryandëko ra gireka na umureka.”
41010005	Yesu agavasucha agahanya, “Musa agamwandëkëa iraghëyo rësëë gusoko naa mwëkhani nkaku mutiutegheeyaa.
41010006	Ëgweeso udua mwandyo wa utundwa urëmi, Muungu aguumba mughosya na mukhema.
41010007	Gusoko ësëë muntu uguvareka ihe ina nyinya vëkhuvie vëna mukhemaakwe,
41010008	na avaa vavëë veeso noo vëutendeka mwërë rumwe.
41010009	Në Muungu warëkundëkie muntu atarëkundukue.”
41010010	Nanë ukhaya kangë asëywi vëgamuwiya sayu a ukhani wasuu.
41010011	Mweeso noo agavëëra, “Nëugumureka mukhemaakwe na uroghoa ungëja ugutenda ufumbu na umuhutya mukhemaakwe.
41010012	Na mukhema nëwamureka mughosyaakwe na uroghowa na ungëja ugufumba.”
41010013	Antu vëgamwetea Yesu ang'ënya në anyuughuu avatenie, ëgweeso asëywi vakwe vëgavakenea.
41010014	Yesu nënaa woona asaa, agakheefa agavëëra, “Vareki ang'ënya vasaa vije kune nee tajee muaghëëye gusoko Utemi wa Muungu uu ni gusoko a antu nëvëgëtë ang'ënya avaaa.
41010015	Ngumukhanëa tutë, muntu woong'e nëwadëa uwughenyifa Utemi wa Muungu mwino mung'ënya në munyuughuu atigingëa mu Utemi wasuu.”
41010016	Faafo noo agavahora mumëkhono akwe, agavavëkëa mëkhono akwe gunto awe, agavaforya.
41010017	Yesu nënaa wandya kangë muhënjo wakwe, muntu umwe agaja umankie, agatungama agamuwiya, “Musëyi në muja, ntende ntuni nëdahe uwusaa ufanga wa khae na khae?”
41010018	Yesu agamusucha, “Asikë nëuguntaana muja?” Gutie në muja ëgweeso u Muungu imwenedu.
41010019	Uyamanyie maraghëëyo: “Na Utafumbee, utauraghee, utaivee, Utaduyee usudangëi wa weegheeghe, Utaegheeghee, vakurye ho ina yiu wako.”
41010020	Mweeso noo agamusucha, “Musëyi, ayaa oong'e nayakwatëëre udua ubalanda wanë.”
41010021	Yesu agamuraraava, agamuyanja, agamwëëra, “Ugufenjiwa utende intu remwe, enda urinje oong'e nëukweti, uvafe atuki, veenoo uguhanga ughwari girunde, newadaha njuu ung'onge.”
41010022	Nënaa wategheeya asaa, agahura, agenda kune winjë wina uvavi gusoko naa mughwari nanguu.
41010023	Yesu agararaava mbaru yoong'e, agavëëra asëywi vakwe, “Gukaku wurë gwa aghwarë gingëa mu Utemi wa Muungu.”
41010024	Asëywi vëgatachiwa na nkhani yakwe. Yesu agavëëra kangë, “Anaanë, gukaku ino gingëa mu Utemi wa Muungu!
41010025	Guoro nanguu ngamëa uhefeera mu iboyo ra mukufa ukëra mughwarë gingëa mu Utemi wa Muungu.”
41010026	Asëywi vakwe vëgataka ino vëgagiwiya, “Uu anyu, nëudahite utyoeka?”
41010027	Yesu agavararaava agavëëra, “Gwa mwa muntu itiudahika, ëgweeso kune Muungu ti uvuu, gusoko kune Muungu oong'e igudahikaa.”
41010028	Fetero agamwëëra, “See noo wurë? Gwarekie oong'e gwaguhonga vee!”
41010029	Yesu agahanya, “Tutë namwëëra, mu muntu nëwarekie khaya mbesa muuna mbesa muhaja, mbesa gusoko anë na gusoko a Sayu Njija,
41010030	mumatungo ayaa, uguhanga mëhënjo ighana ukëra khaya, muuna, muhaja, nyinya, ang'ënya na mëunda itambëëmwe na makhasëko na matiku në ëjie uguhanga ufanga wa khae na khae.
41010031	Ëgweeso vingë nëva mwandyo vëutendeka vya umpeo, na va umpeo vëutendeka vya mwandyo.”
41010032	Uvii, naa vëë munjëa vinje uYerusalemu Yesu mweeso naa uvatongeere. Asëywi vakwe vëgahanga wova vegaoghofa, na antu nënaa vëhongie vëgooghofa. Yesu agavahora kangë umpeo vasaa ikumi na vavëë, agaandya uvakhanëa asaa nëëjie umuhanga.
41010033	“Tegheeyi! Gwinjë uYerusalemu, na kuuko MwaaMuntu ugutowa kunë akumbëki aküü na aseyi va Seria, veeso vëumuramuiya auraghwe na umutoa kunë antu va ndughu.
41010034	Veeso veumuhorya na khani, vëumutyëera mate, vëumukhuva makhotya na umuuragha. Na në matiku atatu akëra ugufëtya.”
41010035	Yakobo vina Yohana, vanaa amwa Sebedayo, vëgamwendea Yesu vëgamwëëra, “Museyi, guufenja ugutendëe intu nëguuguromba.”
41010036	Yesu agavawiya, “Muufenja nëmutendëe ntuni?”
41010037	Vëgasucha, “Uguyanjëye khaa umwe mukhono wako wa gëlëlo na ungëja guuvaru wa gëmoho nëikwë wakuriwa.”
41010038	Yesu agavëëra, “Mutimanyie muuromba ntuni! Wurë, mudahana unywa gëkombe ga makhasëko nënëjie ugënywa mbesa ubadiswa mwino nëjie ubadiswa?”
41010039	Vëgamusucha, “Guudaha.” Yesu agavëëra, “Gëkombe në nëugënywa muugënywa tutë, na muubadiswa mwino nëubadiswa.
41010040	Ëgweeso gëkhaa ugëlëlo mbesa ugëmoho kune nee ti mwëmo wanë utenda uvii ëgweeso vëufëwa nëvaghondanëërëywe.”
41010041	Asëywi vangëja avoo ikumi nënaa vategheeya asaa, vëgaandya uhurisiwa na Yakobo ina Yohana.
41010042	Yesu agavataana, agaveera, “Mumanyie mwino vasaa nëvavarëywe utenda atemi va ndughu vëuvibalaa antu vasaa gwa nguu, na aküü vasaa vëuvëkheeraa antu vawe.
41010043	Ëgweeso itatendekee uviii kune nyee, ëgweeso nëugufenja utendeka müküü mukhatë anyu inoneye atende mutumamë wanyu.
41010044	Nëugufenja utenda wa mwandyo inoneye atendeke mutumami wa voong'e.
41010045	Gusoko MwaaMuntu ainajaa utumamëwa, ëgweeso utumama, na uduya uduvë wakwe utende ndëfi a antu vingë.”
41010046	Uvii, vëgafika uYeriko, Yesu mweeso nënaa ugudua mu muji wasuu wëna asëywi vakwe itambëëmwe na mwirundo üküü wa antu, mufoku murombi ugutaanwa Batirimayo mwana amwa Timayo naa wëkhee umpeo a ibara.
41010047	Nënaa wategheeya mwino uu Yesu wa uNasareti naa ukëëra faafo agaandya gwaanga, “Yesu, Mwana amwa Daudi. Nyonea Uvavi!”
41010048	Antu vingë vëgamukenea akire, ëgweeso mweeso agafwaghira gwaanga, “Mwana amwa Daudi, nyonea uvave!”
41010049	Yesu agimëka, agahanya, “Mutaani.” Uvii, vëgamutaana mufoku wasuu, vëgamweera, “Khomya nkhoo! Imëka, ugugutaana.”
41010050	Mweeso noo agarëjughuta ukoo isaa rakwe, agarëghëma gunto, agamwendea Yesu.
41010051	Yesu agamuwiya, “Ugufenja nëgutendëe ntuni?” Mufoku wasuu agamwëëra, “Musëyi, nguromba nëdahe goona kangë.”
41010052	Yesu agamwëëra, “Enda, uhuvëi wako waguforyaa.” Gënyafaafo mufoku wasuu agadaha goona kangë, agamuhonga Yesu mu muhënjo wakwe.
41011001	Nënaa voohumbeera uYerusalemu vëgafika Betifage na Betania, fife na Gëtanto ga Miseituni. Faafo agavatuma vavëë va asëywi vakwe,
41011002	agavëëra, “Endi ugëjiji në gëusonge anyu. Nënaa mwaagingëa faafo, muumuhanga mwaandoghwe utungiwe, nëkëë ainatumëwa na muntu. Mutungwëëri mumwete.
41011003	Në muntu wamuwiya, ‘Asikë muutenda uvii?’ Mukhanëi, ‘Müküü ugumufenja na ugumusucha afaa ruvë.’”
41011004	Uvii vëgenda, vëgamuhanga mwa ndoghwe umwe wë mwibara utungiwe mu mufëta. Nënaa vëumutungwëëra,
41011005	mukhatë a antu nënaa vëmëkie faafo vëgamuwiya, “Asikë në mumutungwëëra mwaa ndoghwe wasuu?”
41011006	Asëywi vëgasucha mwino chuu naavërwaa na Yesu, veeso noo vëgaareka vënde kune naa vinjë.
41011007	Vëgamutweera Yesu mwaa ndoghwe wasuu. Vëgaara masaa gunto a mwaa ndoghwe wasuu na Yesu agamwikheera.
41011008	Antu vingë vëgataantaya masaa awe mwibara, vangëja vëgataantaya makhanja a mete nënaa vayatenaa umeunda.
41011009	Antu vasaa nënaa vëtongeere nanë vasaa nanë vëhongie unyuma, vegaanga veuhanya, “Akuriwe Muungu! Aforiwe wasuu nëujie gwa rina ra Müküü!
41011010	Waforiwaa Utemi wamwa Daudi tata witu nëujie. Akuriwe Muungu gunto girunde!”
41011011	Yesu agingëa umuji wa uYerusalemu agenda faka mu Hekalu, agararaava mu intu gwa ukhorenkeya. Ëgweeso gusoko naa gwajaa mpëndë, agenda Ubetania itambëëmwe na vasaa ikumi na vavëë mpëndë.
41011012	Fadiu ayo, nënaa vëfumie Ubetania, Yesu agahumwa njaa.
41011013	Uvii, agavoona gwa kurë mutini nënaa wina matutu mingë. Agawendea oone mbanaa ukweti mba nkhari mba imwe. Nënaawoofëkëa, agauhanga utikweti intu mbanduvë ëgweeso gwayo matutu matufu, gusoko naa ti ikhondo ra nkari.
41011014	Faafo agawëëra mutini, “Gutie muntu nëugula kangë nkhari yako khae na khae.” Asëywi vakwe noo vëgayëtegheeya nkhani yasëë.
41011015	Uvii, vëgafika uYerusalemu. Yesu agingëa mu nyumba a umukurya Muungu agaandya uvajuncha na uvaduya antu nënaa vëurinja na ughura mantu faafo. Agayifenenguanga mesa ya vasaa nënaa vëgikhavisya hela na matumbë awe vasaa nënaa viurinja nkünda.
41011016	Aina muyanjëyaa muntu mba umwe ukëëra mu Hekalu ahore intu.
41011017	Faafo noo agavasëya, “Yiandëkiwe ‘khaya anë ëgutaanwa khaya a marombi gusoko a ndughu yoong'e!’ Ëgweeso nyenye mwamëtendaa mpanga a ahëmbi!”
41011018	Akumbëki aküü na asëyi va Seria nënaa vategheeya asaa, vëgandya ufenja njëa a umuuragha. Ëgweeso vëgamwooghofa gusoko a mwirundo wa antu nëugatachiwa na masëyo akwe.
41011019	Nënaa a mpëndë, Yesu na asëywi vakwe vegahegha u muji.
41011020	Diu chili, nëna vëkëaniye, vëgavoona mutini wasuu wumaa woong'e nanë mërye.
41011021	Fetero agaukumbukwa, agamwëëra Yesu, “Musëyi, raraava! Mutini uroo nëugaujuma wumaa!”
41011022	Yesu agavëëra, “Muhuvëi Muungu.
41011023	Numukhanëa tutë, muntu nëwagëëra gëtanto ëkëë: ‘Kunkuka ujubulie girambo!’ nëwadea uhanga wisaghasaghii munkhoo akwe, ëgweeso wahuvëa mwino mantu oong'e nëuguyarëghëtya ëgutendeka, ugutendewa intu rësëë.
41011024	Uvii ngumukhanëa, nëmukuta na uromba intu, huvëi mwino chuu mwarëhangaa na muufewa.
41011025	Nëmwimëka në muukuta, rekei mu muntu nëwamuhutiye intu gëkaku, gwa uvii mweeso Tata wanyu nëwëgirunde ugumurekea nyee mahutye anyu.
41011026	Ëgweeso nëmwadëa uvarekea mahutye vangëja uvii nanë Tata wanyu në wë girunde atiumurekea nyenye mahutye anyu.”
41011027	Uvii, vëgafika kangë uYerusalemu. Yesu nënaa ugweendeenda mu Hekalu, akumbëki akuu, asëywi va Seria na anyampaa vëgamwendea,
41011028	vëgamuwiya, “Ugutenda mantu ayaa gwa nguukë? Anyu nëwakufee nguu ya utenda mantu ayaa?”
41011029	Ëgweeso Yesu agavëëra, “Ngumuwiya rëuryo rëmwe, nëmwansucha, neenoo ngumukhanëa uu gwa nguukë ngutenda mantu ayaa.
41011030	Wurë, nguu yamwa Yohana ya ubadisa ëgafuma girunde namba gwa antu? Nsuchi.”
41011031	Vëgaandya uvëëvëëtya, “Nëgwahanya, ‘Ëgafuma girunde,’ uguguwiya, ‘Uvii, asikë në mwinahuvëaa?’
41011032	Na nëmbaa guhanye, ‘Ëgafuma gwa antu.’” (Vëgooghofa mwirundo wa antu gusoko antu voong'e vëgahuvëa mwino Yohana naa tutë munyagidaghu.)
41011033	Uvii, vëgamusucha Yesu, “See gutighune.” Yesu mweeso noo agavakhanëa, “Nee noo ntiumukhanëa ngutenda mantu ayaa gwa nguukë.”
41012001	Yesu agaandya urëghëtya inaawe gwa nyinkhori, “Muntu umwe agarëma muunda wa Mësabibu. Agaufimiya na ikita, na mukhatëkhatë ayo agahëmba rujë wa ukhamëa divai, na agajenga ikumbu ro ughojea. Agaufangisya muunda wasuu kunë anya urëma, agatunga muhënjo ageenda ung'ë a kure.
41012002	Itungo ra utënanga, agamutuma mutumami wakwe kune anya urëma vasaa, amweetëe makeevuu asaa nënaa atënangwaa mu muunda wakwe.
41012003	Anya urëma vasaa vëgamukwata, vëgamukhuva, vëgamusucha mëkhono mëtufu.
41012004	Agamutuma kangë mutumami ungëja, uyuu noo vëgamuvaarya itwe na umutenda vivë.
41012005	Munya muunda wasuu agatuma mutumami ungëja kangë, usuu anya urëma vasaa vëgamuuragha. Vangëja vingë nëvëgatumwa, mukhatë awe vëgakhuwa, na vangëja vëgauraghwa.
41012006	Na ëkëë usaghie muntu umwedu, wasuu mwanakwe muyanjwi. Mpeoayo agamutuma wasuu uguhanya, ‘Vëumukeera mwananë.’
41012007	Ëgweeso anya urëma vasaa vëgiëra, ‘Uyuu unë musai, uvii nëgumuuraghe, usai wakwe utende witu!’
41012008	Uvii vëgamukwata vëgamuuragha na umujughuta gunjë a muunda wasuu wa mësabibu.
41012009	“Uvii, munya muunda ugutenda ntuni? Ujie uvamarëya voong'e anya urëma vasaa na uwufangisya muunda wasuu wa mësabibu gwa antu vangëja.
41012010	Wurë, ëkëë mwinasomaana Maandëko ayaana? ‘Igwe nëvarëhitiee ajengi itungwee ratendaa igwe iküü ra umpeo.
41012011	Müküü unë warëtendie intu ërëë, ryeso noo ra utako ino kunë see.’”
41012012	Akumbëki akuu, aseyi va Seria na anyampaa vëgamanya mwino wikhori wasuu naa wavëëra veeso. Uvii vëgasoya umukwata vëmutunge, ëgweeso vëgooghofa mwirundo wa antu. Uvii vëgamureka vëgenda kunë vinjë.
41012013	Uvii, mukhatë a Afarisayo na avoo va ikako ramwa Herode vëgatumwa vëmukwatye Yesu gwa nkhani yakwe.
41012014	Vëgamwendea, vëgamwëëra, “Musëyi, gumanyie mwino veve uu wë muntu wa tutë nëugurëghëtyaa tutë ntufu, na utiuraraavaa ikeru ra muntu mba nduvë. Ukuu wa muntu ti intu kunë veve, ëgweeso gwayo uguvasëyaa tutë a njëa a Muungu. Wurë, inoneyena urëfa kodi kunë Kaisari namba ti uwuu? Gurëfe namba gutarëfee?”
41012015	Ëgweeso Yesu agamëmanya lakuno awe agavëëra, “Asikë në muungema? Ndaghëëri irufëa.”
41012016	Vëgamuraghëëra. Mweeso noo agavawiya, “Ekeru na riore ërëëra mwaanyu?” Vëgamusucha, “Ramwa Kaisari.”
41012017	Uvii, Yesu agavëëra, “Mufi Kaisari në amwa Kaisari na Muungu nëakwe Muungu.” Vëgatachwa ino na mweeso.
41012018	Asadukayo nëvëuhanyaa mwino gutie ufëtyo vëgamwendea Yesu, vëgamuwiya,
41012019	“Musëyi, Musa agaguraghëëya: ‘Muntu nëwakuya na ureka mukhema atina mwana, muunaakwe inoneye amusae mukhema wasuu nëwakueywe mughohi amufafëe vana muunaakwe nëwaye munyagugwa.’
41012020	Uvii, naa guna vauna vëmufungatë. Wamwandyo agaroghoa, agakuya ainarekaa mwana.
41012021	Muuna wa gavëë agamuroghoa mukhema wasuu nënaa wakuëywe mughohi, mweeso noo agakuya ainarekaa mwana, na muuna wa gatatu uvii uvii.
41012022	Voong'e vëëmufungatë vëgakuya vënarekaa mwana. Mpeoayo mukhema wasuu nënaa wakueywe mughohi mweeso noo agakuya.
41012023	Uvii, itiku nëantu ëikwëë vëjie ufëtya, mukhema wasuu ugutenda mukhema wamwa anyu? Voong'e vëëmufungatë vamuroghoe.”
41012024	Yesu agavëëra, “Nyee mwahutyaa ino gusoko mutiyamanyie Maandëko Meru nanë nguu ya Muungu.
41012025	Gusoko akuyi nëikwëë vafëtya vëtëuroghoa mbesa uroghowa, vëutendëka mwino vamalaëka va girunde.
41012026	Ëgweeso gwa ufëtiwa gwa akuyi, wurë, ëkëë mwinasomaa gëtaabu gamwa Musana afoo nëguhanyiye sayu a gahaka nënaa gëgwaka moto? Muungu agamwëëra Musa, ‘Nene në Muungu amwa Aburahamu, Isaka na Yakobo.’
41012027	Uvii, mweeso ti Muungu wa akuyi ëgweeso uu Muungu wa avoo në afanga. Nyenye mwahutyaa ino.”
41012028	Umwe wa asëyi va Seria agafika, agategheeya wikungumi wawe. Nënaa woona mwino Yesu waasucha vija, agidwëëya agamuwiya, “Mukhatë a maraghëyo oong'e rëëfe në ra mwandyo?”
41012029	Yesu agamusucha, “Ra mwandyo u tëërë: ‘Tegheeya Isiraeli! Müküü Muungu witu, mweeso uwimwene Müküü.
41012030	Muyanje Müküü wako gwa mooyo wako woong'e, gwa nkhoo ako oong'e, gwa ihaa rako roong'e na gwa nguu yako yoong'e.’
41012031	Na ragavëë uu tëërë: ‘Muyanje munyafife wako mwino veve wianjëte mughonjo.’ Gutie iraghëyo rëngëja në iküü ukëra ayaa.”
41012032	Uvii, musëyi wa Seria wasuu agamwëëra, “Vija Museyi! Wahanya tutë ëtë Muungu uu umwedu gutufu, na gutie ungëja ëgweeso mweeso.
41012033	Na inoneye muntu umuyanja Muungu gwa nkhoo oong'e, gwa ihaa roong'e, na gwa nguu yoong'e, na umuyanja munyafifë wako mwino wianjëte mughonjo. Ihanyo ërëë uu në intu nanguu ukëra dahwa na makumbëko oong'e oofembea.”
41012034	Yesu nënaa woona mwino muntu uyuu wamusuchaa gwa tutë në itina wova agamwëëra, “Veve utikure na Utemi wa Muungu.” Nënaa asaa akëra, gutie muntu nëagasoya kangë umuurya intu.
41012035	Itungo nënaa Yesu ugusëya mu Hekalu, agawiya, “Asikë asëyi va Seria vëuhanya mwino Masiha uu mwana amwa Daudi?
41012036	Daudi mughonjo nënaa utongeerwe na Mwahu Mweru agahanya: ‘Müküü agamwëëra Müküü wanë: Ëkhaa guuvaru wanë wa gëlëlo, faka fana ikwë nguvavëka arughu vako fang'i a mëghuu ako.’
41012037	“Daudi mughonjo ugumutaana Masiha Müküü. Uvii, Masiha ugutenda wurë mwanakwe?” Mwirundo wa antu naa umutegheeye gwa uyanjo.
41012038	Mumasëyo akwe Yesu agahanya, “Ighoji na asëyi va Seria nëvëanjëte gwendeenda vërie nkhaanju ndifu na uramuchiwa na antu gwa ukuriwa mumasoko, vëyanjëte gëkhaa fana gwa ikuryo mumasunagogi,
41012039	na uhora mayoma a ikuryo fana antu vëreekiwe mu malëwa.
41012040	Vëuvonkaa ahimbë kunu vëgikwatëëya ukuta gwa marombi në marifu! Itiku ra uramuiywa vëuhanga itënëywa në ikuu.”
41012041	Yesu naa wëkhee fifë na isanduku ra mpamba. Agaa gëhenga mwino antu vingë naa vëuduya hela na uyitendea mu mpamba a Hekalu. Aghwarë vingë vëgaduya hela nyingë.
41012042	Faafo agaja mukhema umwe muhimbë mutuki, agaduya marufëa avëë në manyughu a hela wining'anëyo wa hela itaano.
41012043	Faafo Yesu agavataana asëywi vakwe agavëëra, “Tutë namwëëra, mukhema muhimbë mutuki uyuu waduyaa nanguu ukëra vangëja voong'e nëvatendea hela mu isanduku ra mpamba.
41012044	Gusoko voong'e vaduyaa ufuma masayo a ughwari wawe, ëgweeso mukhema uyuu, mwino chuu mutuki, waduyaa oong'e nëukweti, waduyaa mu intu nëugurëfenja gwa uduvë.”
41013001	Yesu nënaa ugudua mu Hekalu, umwe wa asëywi vakwe agamwëëra, “Musëyi, raraava mwino magwe ayaa na manyumba ayaa mwino a utako.”
41013002	Yesu agamwëëra, “Wurë, uyaghune manyumba ayaa në makuu? Gutie igwe mba rëmwe nërëusagha gunto a rëuya, mu intu rëukhonontwa.”
41013003	Yesu nënaa wëkhee gunto a Ughongo wa Mëseituni uraraavie Hekalu, Fetero, Yakobo, Yohana nanë Anderea vëgamuwiya gwa mpoampoa,
41013004	“Gukhanëe mantu ayaa ëgudwëëra nanëë? Uu ndolyokë nëëguraghëëra mwino chuu mantu ayaa ëfifë ukhondeka?”
41013005	Yesu agaandya uvëëra, “Ighoji tajee muntu amukhongee.
41013006	Gusoko vingë vëjie vëurëtumia rina ranë, vëuhanya, ‘Nene uu nee mweeso!’ Veeso noo vëuvayaghaya vingë.
41013007	Nëikwë mwategheeya fëta na witeti wa urughu na, mutasampësampëë. Mantu asaa ënonëye udwëëra, ëgweeso mpeo ayo ëkëë.
41013008	Ndughu ëgikhuva na ndughu mbuya, utemi ugikhuva na utemi wuya, mu itumbë guutenda gwina vitentemo vya ng'i nanë njaa. Mantu ayaa uu në gëtë mwandyo wa mukhema nëwina uhungu wa utunguka mwana.
41013009	“Gweeso nyee ighoji. Gusoko antu vëumutoa mu mahakama, na umukhuva mu masunagogi. Muutowa usonge a atemi na vibali gusoko anë, mudahe unsudangëa kune veeso.
41013010	Ëgweeso inoneye tanju Sayu Njija itanantiwe gwa ndughu yoon'ge.
41013011	Na nëikwë vamukwata na umutoa mu mahakama, mutatendee mwina wova mwino mwinje urëghëtya ntuni itungo rësëë nëikwë rafika, hanyi gëkaku nëmuufewa, gusoko tinësa sa nyenye muurëghëtya ëgweeso Mwahu Mweru.
41013012	Mwuuna ugumuhongeera mwuunaakwe auraghwe, ihe ugumuhongeera mwanakwe, ang'enya noo vëuvahongeera afafi vawe vëuraghwe.
41013013	Antu voong'e vëumuhura nyee gusoko a rina ranë. Ëgweeso munyaughimëëya faka mpeo unë ugutyowa.”
41013014	“Gweeso nëmwarëona, Isanaamu Ragooghofya rëmëkie fana ti gwayo. (Munya usoma na amanye rianaanayo!)” Faafo antu nëvë Uyudea vëmankëe vitanto.
41013015	Muntu në wëë gitembe ra nyumba atatununtee na gingëa munyumbaakwe uhora intu.
41013016	Nëwee umuunda atasukee unyuma uhora isaa rakwe.
41013017	Hëhëë awe anyaguucha wito na nëvëgonchaa matiku asaa!
41013018	Rombi mantu asaa itajee udwëëra matungo a gëtiku.
41013019	Gusoko itungo rësëë guutendeka gwina ilwe nërënadwëëra mba nduvë ufuma fana Muungu naagawuumba urëmi faka rëo kangënoo rëtëujaa rëdwëëree mba nduvë.
41013020	Nësa Müküü inayatënënkëya matiku asaa gutie muntu nënaa ugutyoeka. Ëgweeso gusoko a ahwaaniwa vakwe, Müküü wayakefiye matiku asaa.
41013021	“Uvii në muntu wamwëëra, ‘Raraava, Masiha wëë afaa!’ mba ‘Wëë ukoo,’ mutamuhuvëe.
41013022	Gusoko vëudwëëra masiha va weegheeghee na anyagëdaghu va weegheeghee, vëutenda ndolyo na mantu a utacha, gusoko nësa igudahëka uvayaghaya ahwaaniwa va Muungu.
41013023	Ëgweeso nyenye ighoji. Nee namukhanëa mantu oong'e nëkëë inadweëra.
41013024	“Uvii, matiku asaa, në ilwe rësëë rakëra, yuva rëgirooriwa na mweri utigwerya.
41013025	Njota igugwa ufuma gunto, na nguu ya girunde iguhingisiwa.
41013026	Faafo vëumwoona MwaaMuntu ujie mumaunde gwa nguu nyingë na uküü.
41013027	Uguvatuma vaa malaëka vakwe, uguvahwangwiya ahwaaniwa vakwe ufuma ng'ande yoong'e ine ya urëmi, ufuma mpeo a urëmi faka mpeo a irunde.
41013028	“Gwa mutini isëyi wikhori uruu: Gënyafaafo gutufu në makhanja ayo andya utenda matotu na uboha matutu, muumanyaa mwino itungo ra gëtiku rahumbeeraa.
41013029	Uvii, uvii nyeenoo nëmwoona mantu asaa ëgutendeka, manyi mwino MwaaMuntu wëë fifë ino.
41013030	Ngumukhanëa tutë, ufafo uruu utiukëra kamwe nëkëë mantu asaa oong'e inadwëëra.
41013031	Irunde na ng'ë igukëra, ëgweeso nkhani yanë itiujaa ikëree kamwe.
41013032	“Gweeso gutie muntu nëumanyie itiku mba itungo rësëë rëjie nanëë, mba malaëka va girunde mba MwaaMuntu, Tata eyene unë umanyie.
41013033	Ihengi, mutaree, gusoko mutighune itungo rësëë rëufika nanëë.
41013034	Ëgutendeka mwino muntu nëugumëreka khaakwe winjë muhënjo uguvarekea atumami vakwe wibali, mu muntu na mwëmo wakwe, wamwëëra anë mughoji wa gënyamwaango araraave.
41013035	Mutareehe, gusoko mutighune müküü wa khaya ugusuka nanëë, ëgudaha utendeka mpëndë, utiku wa mukhatë, diu nënkuu mba diu.
41013036	Mutaree gusoko nëwaja buu atajee umuhanga mwaraa.
41013037	Nëngumwëëra nyee, nguvëëra voog'e: “Mutaree!”
41014001	Naa ësaghie matiku avëë gutufu ëfike sigunkuu a Fasaka nanë a Mikaate nëëtësasie. Akumbëki aküü na asëyi va Seria naa vëufenja njia a umukwata Yesu gwa lakuno vëmuuraghe.
41014002	Ëgweeso vëgahanya, “Tajee gumukwate iyoma ra sigunkuu, antu taja vëjë utenda mukindo”
41014003	Yesu naa wëë Ubetania, ukhaya amwa Simioni Munyamatana. Nënaa wëë umesa ale malëwa, mukhema umwe nënaa wëna galëmbo ga ikuta ra urumba ra ughuri üküü agaja, agagabelua galëmbo gasaa, agamumiminëa Yesu urumba usuu gitwe.
41014004	Mukhatë a antu nënaa vërëfo faafo vëgahura vëgiëra, “Sokokë uyaghaya noosoo urumba uruu?
41014005	Aja idahëte urinjwa gwa hela dinari maghana atatu, vafewa atuki!” Vëgamukenëa mukhema wasuu.
41014006	Ëgweeso Yesu agavëëra, “Mureki, gusokokë muu munyoma? Watendaa intu ija.
41014007	Atuki mwinawe matungo oong'e itambëëmwe nanyee, muudaha uvaariya itungo roong'e nëmwayanja. Ëgweeso nene ntiutenda itambëëmwe nanyee matungo oong'e.
41014008	Mweeso watendaa mwino aja udahite, wooviraa mwërë wanë urumba uwughondanëya gwa uvikwa.
41014009	Ngumukhanëa tutë, urëmi woong'e fana Sayu Njija ijeutanantiwa, intu ërëë nëwarëtendaa rëuhanywa gwa umukumbukwa.”
41014010	Uvii Yuda Isikarioti, umwe wa vasaa ikumi na vavëë, ageenda kunu akumbëki aküü gusoko amutoneere Yesu.
41014011	Akumbëki aküü nënaa vategheeya sayu asëë, vëgayanja vëgaraghana umufa hela. Uvii, Yuda agaandya ufenja iyoma ra umutoneera.
41014012	Itiku ra mwandyo ra sigunkuu a Mikaate nëëtisasie, itungo në mwaankhoo wa Fasaka ugukigitwaa, asëywi vakwe vëgamuwiya, “Ugufenja gugughondanëëye fe ilëwa ra Fasaka?”
41014013	Uvii Yesu agavatuma vavëë va asëywi vakwe uguvëëra, “Endi umujini, na faafo mutang'ana na muntu umwe nëukenkete siva a majë. Muhongi,
41014014	faka mukhaya nëwinjë gingëa, mumwëëre munya khaya, ‘Musëyi uguhanya: wëëfe mwaango wanë fana nëjeula Fasaka itambëëmwe na asëywi vanë?’
41014015	Mweeso noo ugumuraghëëra mwaango ugharë mu oroofa nëwaghondanëëywe na uwudona. Gughondanëëyi faafo.”
41014016	Asëywi vëgatunguya, vëgenda umujini, vëgahanga mu intu rëuvii mwino Yesu naa wavakhanëa. Vëgaghondanëëya ilëwa ra Fasaka.
41014017	Nënaa aa mpëndë, Yesu agafika itambëëmwe na asëywi vakwe ikumi na vavëë.
41014018	Nënaa vëumesa vëula, Yesu agahanya, “Tutë ngumukhanëa, umwe wanyu nëugula itambëëmwe na nee uguntoneera.”
41014019	Faafo asëywi vakwe vëgaandya usimba, vëgamuwiya umweemwe, “Wurë, u nenena?”
41014020	Yesu agavëëra, “Uu në umwe wanyu nyee mwë ikumi na vavëë nëugusinëëya mukaate itambëëmwe na nee müükuu.
41014021	Tutë MwaaMuntu winjë kunu winjë mwino Maandëko Meru ëgumuhanyaa, gweeso, hëhëë akwe muntu wasuu nëugumutoneera MwaaMuntu! Sanaa bahu gwa muntu wasuu nësa inafafwaa!”
41014022	Nënaa vëula, Yesu agaduya mukaate, agafunya asi, agauvegha na uvafa asëywi vakwe uguhanya, “Hori uruu unë muvëë wanë.”
41014023	Faafo agaduya gëkoombe, agamudwëëya asi Muungu, agavafa, vëganywa mugëkoombe gësëë.
41014024	Agavëëra, “Ëyëë unë saghami anë a iraghano ra Muungu, saghami nëëguhunuwa gusoko a antu vingë.
41014025	Tutë namwëëra, ntiunywa kangë divai akhari ya musabibu faka itiku rësëë nëikwë nëjëe unywa nëmpya mu Utemi wa Muungu.”
41014026	Faafo vëgëëmba ryëmbo, vëgatunguya, vëgenda mu Ughongo wa Miseituni.
41014027	Yesu agavëëra asëywi vakwe, “Nyee nyoong'e muuhanga wisaghasaghii nanee, gusoko Maandëko Meru ëguhanya, ‘Ngumukhuva mudëmi nkhoo noo igufaghata.’
41014028	Ëgweeso nëikwë nafëtya ngumutongeera uko Ugalilaya.”
41014029	Fetero agamwëëra, “Na mbesa voong'e vëutenda vina wisaghasaghii na vee na ugureka, nene ntiugureka kamwe!”
41014030	Yesu agamwëëra, “Tutë nagwëëra utiku uruu, nëkëë jololo inakunkua mëhënjo ëvëë, ugunkhana mëhënjo itatu.”
41014031	Ëgweeso Fetero agatintaara uhanya, “Na mbesa inoneye ukuya itambëëmwe na vee, ntiugureka mbanduvë.” Asëywi voong'e noo vëgahanya uvii.
41014032	Uvii, vëgafika mubusitani nënaa ëgutaanwaa Getisemane. Yesu agavëëra asëywi vakwe, “Ëkhai afaa itungo në nee nguromba.”
41014033	Agavahora Fetero, Yakobo na Yohana, agaandya ukhasëka ino na ulwa.
41014034	Agavëëra, “Nënaa uvavi üküü munkhoo ngiinga ukuya. Ëkhai afaa na mutaree.”
41014035	Agenda usonge nduvingë, agigwësya fang'i agaromba mwino, nësa igudahëka, tajee arëkëëre itungo rësëë ra makhasëko.
41014036	Agahanya, “Tata wanë, kunu vee mantu oong'e ëgudahikaa. Gëheye kunu nee ükuu uru wa makhasëko. Ëgweeso itatendee mwino nene nëanjëte, ëgweeso mwino ugufenja veve.”
41014037	Uvii agasuka gwa asëywi vasaa nëvatatu, agavahanga varaa. Agamuwiya Fetero, “Simoni, wurë, waraana? wadëa ughimëya uraa mbesa itungo rëmwena?”
41014038	Faafo agavëëra, “Fëti na uromba mutajee gingëa mumaghemwa. Nkhoo ësëghëte, ëgweeso mwërë ulegheku.”
41014039	Agenda uromba kangë ugusukëëra nkani iyiiyo.
41014040	Agasuka kangë, agavahanga varaa too. Miho awe naa itofaa na too. Vëgawurya ra umusucha.
41014041	Nënaa waasukia muhënjo wa gatatu agavëëra, “Ëkëë muree na utuyana? Itungwee gwadahëkaa! Itungo rafikaa! MwaaMuntu wootendewa mumëkhono a antu në abë.
41014042	Wuki, kwendi kunu gwinjë. Raraavi, wasuu nëujie untoneera wahumberaa.”
41014043	Yesu nënaa ëkëë ugurëghëtya, Yuda, umwe wa vasaa ikumi na vavëë, agafika, itambëëmwe na irumbë ra antu nëvëna matemeo na mafënë. Antu vasaa naa vatumwaa na akumbëki aküü, asëyi va Seria na anyampaa.
41014044	Mutoneeri Yuda naa waafaa gëmanyëkëo: “Wasuu nëngumutomya uyuuyo wasuu, mukwati na umuhora gwa umughoja.”
41014045	Yuda nënaawafika gutufu, agamwendea Yesu ughookie daa, agamwëëra, “Musëyi!” Faafo agamutomya.
41014046	Uvii, antu vasaa vëgamukwata Yesu, na umutendea mumëkhono a ughoji.
41014047	Umwe wa vasaa nënaa vëmëkie faafo itambëëmwe na Yesu, aghofoa itemeo rakwe, agamukhuva mutumami wamwa Mukumbiki Müküü, agamutema ikutwe.
41014048	Yesu agavëëra, “Wurë, mwajaa na matemeo na mafënë unkwata mwino nee nëmufumpi?
41014049	Mu itiku naa nëitambëëmwe nanyee ngusëya mu Hekalu, na naa mwinankwataa. Ëgweeso itungwee inoneye Maandëko Meru ëkhondeke.”
41014050	Faafo asëywi voong'e vëgamureka, vamanka.
41014051	Naa guna mubalanda umwe nënaa umuhongie Yesu witungie mweenda. Vesoo noo vëgafenja umukwata.
41014052	Ëgweeso mweeso agavatigha, agarëreka mweenda rësëë, agamanka wë gëfuyu.
41014053	Uvii, vëgamutoa Yesu kunu Mukumbëki Müküü fana naa akumbëki aküü voong'e, anyampaa na asëyi va Seria naa vatang'anaa.
41014054	Fetero agamuhonga Yesu gwa kure, agingëa mukhatë a musee wamwa Mukumbëki Müküü, agëkhaa itambëëmwe na aghoji ugoota moto.
41014055	Akumbëki aküü na Ibarasa voong'e vëgafenja usudanga wa umusitaaka Yesu vëdahe umuuragha, ëgweeso vinahangaa.
41014056	Antu vingë vëgaduya usudanga wa weegheeghee kune Yesu, ëgweeso usudanga wawe naa wëë syasya.
41014057	Faafo vangëja vëgimëka, vëgaduya usudanga wa weegheeghe vëuhanya,
41014058	“Gwamutegheeye muntu uyuu uguhanya, ‘Ngurëruvanga Hekalu ërëë nërajengiwe na mëkhono, na gwa matiku atatu ngurëjenga rëngëja nërënajengwaa gwa mëkhono.’”
41014059	Gweeso, mbesa uvii, usudanga wawe naa wëë syasya.
41014060	Uvii, Mukumbëki Müküü agimëka mukhatëkhatë awe, agamuwiya Yesu, “Wurë, utiusucha ukhanina? Antu avaa vëugusudangëa vee ntuni?”
41014061	Ëgweeso mweeso agakira twi, inahanyaa ukhani mbesa rumwe. Mukumbëki Müküü agamuwiya kangë, “Wurë, veve u wëë Masiha, Mwana aa Muungu Mukuriwana?”
41014062	Yesu agasucha, “Nhaa, nene u nee mweeso. Kangë, mumwoona MwaaMuntu wëkhee uvaru wa gëlëlo wa Munya Nguu, ujie mukhatë a maunde a girunde.”
41014063	Faafo Mukumbëki Müküü agarëhafua ijooho rakwe, agahanya, “Gwina sokokë kangë a ufenja usudanga?
41014064	Mwategheeyaa ijumi rakwe! Nyee mwoona wurë?” Voong'e vëgaramua mwino inoneye auraghwe.
41014065	Uvii, mukhatë awe vëgaandya umutiera mate, vëgamutunga mpuna, vëgamutura nkundë na umwëëra, “Raghua! u anyu në wagukhuvaa?” Nanë aghoji vëgamuhora vëgamutura nkundë.
41014066	Fetero nënaa ëkëë wëë muu ukumbë, umwe wa atumami va gëkhema vamwa Mukumbëki Müküü agaja.
41014067	Nënaa wamwoona Fetero ugota moto, agamuraraava, agamwëëra, “Nanë veenoo naa wëitambëëmwe na Yesu Munasareti.”
41014068	Ëgweeso agakhana uguhanya, “Ntighune, ëgweeso ntiëmanyie nëugurëghëtya!” Faafo Fetero agatunguya, agenda gunjë gihanja. Faafo njololo ëgakünküa.
41014069	Muncha wasuu nënaa wamwoona Fetero kangë, agaandya kangë uvëëra antu nënaa vimëkie faafo, “Muntu uyuu uu umwe wawe.”
41014070	Fetero agakhana kangë. Khee inakura, antu nënaa vimëkie faafo vëgamwëëra Fetero, “Fana tutë veve wëë umwe wawe, gusoko veve wëë Mugalilaya.”
41014071	Ëgweeso Fetero agaandya uraghanëëra na girafëa uguhanya, “Nene ntimumanyie muntu uyuu nëmuurëghëtya sayu yakwe.”
41014072	Faafo Njololo ëgakunkua muhënjo wa gavëë. Uvii, Fetero agakumbukwa mwino Yesu naa agamukhanëa: “Nëkëë Njololo inakunkua mëhënjo ëvëë ugunkhana mëhënjo ëtatu.” Fetero agarumya ndighiigho.
41015001	Nënaa gwacha, akumbëki aküü vëgaveeveetya itambëëmwe na anyampaa, asëyi va Seria na Ibarasa roong'e, vëgamutunga Yesu mpëëngu vëgamutoa kunu Filato.
41015002	Filato agamuwiya Yesu, “Wurë, veve wëë Mutemi wa Ayahudina?” Yesu agasucha, “Veve wahanyaa.”
41015003	Akumbëki aküü vëgamusitaaka Yesu mantu mingë.
41015004	Filato agamuwiya kangë Yesu, “Wurë utiusucha ukhanina? Raraara mwino vëuduya makeesi ming'e kunu veve.”
41015005	Ëgweeso Yesu inasucha ukhani, nanë Filato agataka.
41015006	Mu itungo ra sigunkuu Filato naa una ntende a umutungwëëra mutungwa umwe nënaa vëumufenja.
41015007	Uvii, mukhatë a antu nënaavëtungiwe gusoko a mahutye a wuuraghi mu wikhuvi naa guna muntu umwe ugutaanwaa Baraba.
41015008	Antu vingë vëgamwendea Filato vëgamuromba avatendëë mwino naa ëgujaa ntende akwe.
41015009	Filato agavawiya, “Wurë, muufenja nëmutungwëëre Mutemi wa Ayahudina?”
41015010	Agahanya uvii gusoko naa umanyie daaji mwino akumbëki aküü vëgamutoa Yesu kune mweeso gusoko a ghusia.
41015011	Ëgweeso akumbëki aküü vëgavasusutëya antu vëmurombe Filato avatungwëre Baraba.
41015012	Filato agawawiya kangë, “Uvii, itungwee muufenja nëtende ntuni na muntu uyuu nëmuumutaana Mutemi wa Ayahudi?”
41015013	Antu voong'e vëganga kangë, “Mukhome!”
41015014	Ëgweeso Filato agavawiya, “Gusokokë? Watenda ihutyekë?” Ëgweeso veeso vëgafwangëëra gwanga, “Mukhome!”
41015015	Filato agafenja uvuyanjisya mwirundo usuu wa antu, uvii, agamurekëa Baraba ufuma ugeresa. Agaraghëëya Yesu akhuwe makhotya, faafo agamuduya akhomwe.
41015016	Uvii asikee vëgamutoa Yesu umwaango aküü, mu ikulu, vëgahangwiya iburi ifanga ra asikee.
41015017	Vëgamuriecha isaa ra ikeru ikhooku, vëgatuma ngaa a maghuya, vëgamutendeya gitwe.
41015018	Vëgaandya umuramucha, “Amucha Mutemi wa Ayahudi!”
41015019	Vëgamukhuva gitwe gwa itë, vëgamutiera mate, vëgatungama na umukurya.
41015020	Nënaa vadaha umwiisëya, vëgamuruecha ijooho rësëë, vëgamuriecha masaa akwe, faafo vëgamutoa umukhoma.
41015021	Nënaa vëë munjia vinjë, vëgatang'ana na muntu umwe ugutaanwaa Simoni, muntu wa Ukurene. Mweeso naa ihe amwa Alekisanda na Rufo na itungo rasëë naa ufumie umuunda. Uvii, vëgamwoonyeya ahore musalaba wamwa Yesu.
41015022	Uvii, vëgamutoa Yesu faka fana guutanwaa Goligota, rianaayo fana Ikufa ra Itwe.
41015023	Vëgamufa divai nënaa ëhangëënkhaniwe na manemane, ëgweeso mweeso agamëhita.
41015024	Uvii vëgamukhoma, vëgavaghana masaa akwe gwa uyakhuvëa kuura vëramue anyu uguhanga ntuni.
41015025	Naa itungo ra gatatu diu nënaa vëgamukhoma.
41015026	Na gëmanyiko ga masitaaka akwe naa gëandëkiwe: “Mutemi wa Ayahudi.”
41015027	Itambëëmwe na mweeso vëgakhomwa ahëmbi vavëë, umwe guuvaru wa gëlëlo na ungëja guuvaru wa gëmoho.
41015028	Faafo ëgakhondeka Maandëko Meru nëahanyiye, “Agavëkwa ikako rëmwe na abë.”
41015029	Antu nënaa vëukëra faafo vëgamutuka, vëuhingisya matwe awe na uhanya, “Aa! Veve munyaumëkhonta Nyumba a umukurya Muungu gwa matiku atatu!
41015030	Itungwee, tununta umusalaba, ifonie veve mughonjo!”
41015031	Akumbëki aküü noo itambëëmwe na asëyi va Seria vëgamukuna vëuhanya, “Agavafonia vangëja, ëgweeso gëfonia mweeso atiudaha!
41015032	Atee mweeso uu Masiha, Mutemi wa Isiraeli! Uvii, itungwee në atununte ufuma umusalaba faafo goone na uhuvëa.” Nanë antu vasaa nënaa vëkhomiwe itambëëmwe na mweeso vëgamutuka.
41015033	Ufuma itungo ra mutandatu mumwe faka itungo ra kenda naa gwii kiti ng'ë ong'e.
41015034	Itungo ra kenda mugëfaghatëo Yesu agëëra gwa ruri üküü uguhanya, “Eloi, Eloi, Lama sabakitani?” rianaayo, “Muungu wanë, Muungu wanë, njuchuu wandeka?”
41015035	Mukhatë a antu nënaavimëkie faafo nënaa vategheeya uvii, vëgahanya, “Tegheeya! Ugumutaana Eliya.”
41015036	Muntu umwe agamanka agamëhombya sifongo mu siki, agamëvëka gunto a ukito agamufa anywe uguhanya, “Tiarë goona nësa Eliya ujie umusimya fang'i umusalaba!”
41015037	Yesu agaanga gwa ruri aküü, agatëna nkhoo.
41015038	Uvii, ifufa ra Nyumba a umukurya Muungu rëgatamuka mafaja avëë ufuma gunto faka fang'i.
41015039	Musikee umwe nënaa wëmëkie usonge akwe, nënaaawoona mwino Yesu agëëra na utëna nkhoo, agahanya, “Tutë muntu uyuu naa Mwanaa a Muungu!”
41015040	Naa vërëfo noo akhema nënaa vëraraavie gwa kure, mukhatë awe naa Maria Magidalene, Salome, na Maria nyinya amwa Yakobo nëmunyughuu na Yose.
41015041	Avaa vëgamuhonga Yesu nënaa wëë Ugalilaya na umutumamëa, naa gwina akhema vangëja vingë nëvëgaja uYerusalemu itambëëmwe na mweeso.
41015042	Itungo ra mpëndë naa radaha ufika. Rësëë naa itiku ra Maghondanëëyo, itiku nërëutongeraa Sabato.
41015043	Faafo agaja Yosefu muntu wa Arimataya, muntu wa Ibarasa iküü, naa umanyëkie ino. Mweeso noo naa wëëndëre uja gwa Utemi wa Muungu. Uvii, agamwendea Filato gwa udëa umooghofa, agaromba afewe mwërë wamwa Yesu.
41015044	Filato naagafënja umanya mba Yesu naa wakuyaa. Uvii, agamutaana musikee, agamuwiya mwino itungo naa narifaana fana Yesu naa wakuëyaa.
41015045	Filato nënaa wëërwa na musikee wasuu müküü mwino itungo naa rakëraa fana Yesu naa wakueyaa, agamuyanjëya Yosefu guuhora muvëë wakwe.
41015046	Faafo Yosefu agaghura saanda a gëtani, agawicha fang'i muvëë wasuu, agaufëëmëya na Saanda. Agauvëka mumbëlëlo nënaa ëghondanëëywe mwitalaghwe faafo agarëfingiitya igwe iküü usonge a momo wa mpanga.
41015047	Veeso noo Maria Magidalene na Maria nyinya amwa Yose vëgoona faafo fana naa wavëkwaa.
41016001	Nënaa itiku ra Sabato rakëra, Maria Magidalene, Salome na Maria nyinya amwa Yakobo vëgaghura manukato gwenda uvuvira mwërë wamwa Yesu.
41016002	Uvii, diu në nküü itiku ra Jumafërë, vëgafika mumbëlëlo, yuva nënaa randya udua.
41016003	Veeso noo vëgaa giera, “Anyu winjë uguhegheya igwe iroo mu momo wa mbëlëlo?”
41016004	Ëgweeso nënaa vararaava, vëgoona igwe raheyiwaa Ryeso noo na iküü ino.
41016005	Nënaa vingëa mumbëlëlo, vëgamwoona muhumba umwe nënaa urie isaa ryeru, wëkhee guuvaru wa gëlëlo, vëgataka go.
41016006	Ëgweeso muhumba wasuu agavëëra, “Mutatakee. Muumufenja Yesu wa uNasareti nënaa wakhomiwe. Wafëtyaa, atifo afaa. Raraavi fana naa vamuvëkaa.
41016007	Endi mwuakhanëe asëywi vakwe itambëëmwe na Fetero mwino wamutongeeraa ukoo Ugalilaya. Kuuko muumwoona mwino naawamwëëre.”
41016008	Uvii, vëgadua faafo umbëlëlo vemankie, gusoko naa vëukhakhata gwa wova na utaka. Vënamwëëraa muntu mba umwe intu gusoko vëgaoghofa ino.
41016009	Yesu nënaa wafëtya diu Jumafërë, agidwëëya mwandyo kunu Maria Magidalene, wasuu nënaa Yesu agamudwëya vinyonyinyonyi mufungatë.
41016010	Mweeso Maria Magidalene ageenda, agavahughua vasaa nënaa viitambëëmwe na Yesu, na itungo rësëë naa vëuhongeeya na gëëra.
41016011	Ëgweeso nënaa vategheeya mwino Yesu chuu mufanga na mwino Maria Magidalene wamwoonaa, vënahuvëaa.
41016012	Nënaa asaa akëra Yesu agavadwëëra asëywi vavëë wina ikeru rëngë.
41016013	Vesoo noo vëgenda uvakhanëa vooya. Ëgweeso noo vënahuvëaa.
41016014	Mpeoayo Yesu agavadwëëra asëywi ikumi na umwe nënaa viitambëëmwe mumeesa. Agavakenëa nanguu gusoko a udëa uhuvëa kune veeso na ukaku wa nkhoo yawe, gusoko venavahuvia vasaa nënaa vamwoonaa nënaa yuu wafëtyaa.
41016015	Uvii, agavëëra, “Endi muurëmi woong'e mutanantye Sayu Njija gwa mu muntu.
41016016	Nëwang'uvëa na ubadiswa ugutyoeka. Nëwadëa uhuvëa uguramuiywa.
41016017	Na ndolyo iyii yutendeka na vasaa nëvëng'uvëe: gwa rina ranë vëuduya vinyonyinyonyi na vëurëghëtya gwa murëghëtyo nëufya.
41016018	Nëvakwata njoka mbesa nëvanywa intu gëkaku nërëna sumu, vetiuva intu. Vëuvëka mekhono awe gunto a arue, veeso noo vëufora.”
41016019	Uvii, Müküü Yesu nënaa wadaha urëghetya inaawe, agahorwa girunde, agëkhaa uvaru wa gëlëlo wa Muungu.
41016020	Asëywi vëgenda vëutanantya ng'ande yoong'e. Müküü agatenda mwëmo itambëëmwe na veeso na uwukhamëchëëya ukhani wasuu gwa ndolyo nënaa yimukhatë ayo. Amina.
42001001	Gusoko antu vaingë vadahie uandëka sayu ya mantu maingë nëatendekie mukhatë itu,
42001002	mwino veeso vadahie udwëëya kunë sese gwa avoo unë ufuma mwandyo naa arë vamasudanga na atumami va ukhani.
42001003	Nene noo negaona vija, nënaa arë nawënkëya mantu oong'e gwa vija nanguu, nëgaramwua ugwandëkëa gwa mufango müküü Teofilo.
42001004	Uvii veve udahe umanya tutë nëëeghokee mantu unë veve wadahie ukhanëwaa.
42001005	Ikhondo ramwa Herode, mutëmi wa Uyahudi, arë urëfo mukumbëki rina rakwe Sakaria, wa idae ramwa Abiya. Mukhema wakwe arë uguëtanwa Elisabeti umwe wa ancha va ugënyamwango gamwa Aroni.
42001006	Na voong'e vavëë arë anya tutë usonge a Muungu, na naa vakwatëëre maraghëëyo oong'e a Müküü na naa vëtina ihondo.
42001007	Ëgweeso veeso arë vatikweti mwana, gusoko Elisabeti arë mughumba, na voong'e vavëë arë vakhombifie ino.
42001008	Nënaa mweeso ugituma mwino mukumbëki usonge a Muungu, na idae rakwe ra utumami rëgafika.
42001009	Gwa uhonga na ntende a akumbëki, mweeso agahwaniwa gwa ukhwërwa kura uingëa u hekalu ra Müküü na utunchëya musalaka.
42001010	Na iburi rikuu ra antu arë vihangwëëye unjë vëuromba, ikhondo rasëë ra utunkëya musalaka.
42001011	Na hafo malaika wa Müküü agamudwëëra mweeso agaëmëka gu uvaru wa gëlëlo wa masabahu a utunkëya musalaka.
42001012	Sakaria narë wamwona mweeso agataka na agaoghofa.
42001013	Ë gweeso malaika agamukhanëa, “Utaoghofe, Sakaria, gusoko Muungu wateghëëye marombi ako. Na mukhema wako ugugufafëya veve mwana wa gëghosya, na rina rakwe ugumwëtana Yohana.
42001014	‘Na veve uguyanja na ubankaara, na antu vaingë vëgiririsya gusoko a ufafwa kunë mweeso.
42001015	Ugutendeka müküü usonge a Müküü, na atëunywa divai na mbesa gëntu në gëlulu Na ugijuywa Mwahu Mweru mbesa ufuma unda amwa nyinya.
42001016	Na mweeso uguvasucha antu vainge vana va Isiraeli kunë Müküü Muungu wawe.
42001017	Na mweeso winjë usonge a Müküü mung'ë a nkhoo na gwa nguu yamwa Elia. Uguvakhuvëya va tata nanë vana vao itambëëmwe kangë. Na uguvatenda avoo në vatikweti utegheeyi vëhange ihaa ra tutë. Na uvaghondanëya antu gusoko a Müküü.’”
42001018	Na Sakaria agamuwëëya malaika agahanya, “Nene ngumanya wurë intu ërëë? Gusoko nene në munyampaa, mukhema wane noo mukheikuu.”
42001019	Malaika agamusucha, “Nene në Gabrieli, unë ngwëmëka usonge a Muungu Na Muungu wantumie nene urighëëtya na veve, na uguretea sayu ëyëë në njija.
42001020	Na rarava, veve ugutendeka wë gëmumu na utëudaha urighëëtya faka kunë mantu ayaa ëjie udwëëra. Gusoko veve winahuvëa nkhani yane, unë ijie ukhondekeka gwa itungo rayo.”
42001021	Na antu narë vëmurindëe Sakaria, veeso vëgataka gusoko a utinya mung'ë a hekalu.
42001022	Na itungo narë wafuma unji, mweeso naa atiudaha urighëëtya na veeso, na veeso vëgamanya mwino waonaa gëntu mung'ë a hekalu Na mweeso agarighëëtya inao gwa ndolyo gusoko naa waja gëmumu.
42001023	Nënaa itungo rakwe ra utumami rahira, mweeso agasuka ukhakwe.
42001024	Nënaa matiku asaa akëa, Elisabeti mukhema akwe agaucha urito. Agagifiha unyumba mëërë etano, uguhanya,
42001025	“Uvii Müküü wantendee nene mung'ëë a matiku itungo në mweeso wendie undarava nene, na ung'ëgheya mënyaa usonge antu.”
42001026	Mweri wa mutandatu malaika Gabrieli agatumwa na Muungu ende u muji nëuguëtanwa Nasareti në uGalilaya,
42001027	kunë muncha nënaa uturëywe ikhomwa na muntu rina rakwe Yosefu, wa ugënyamwango gamwa Daudi. Na rina ra muncha wasuu naa Maria.
42001028	Na malaika agaja kunë mweeso agamwëëra, “Veve, unë Muungu wa gufaa mboto, Müküü wë itambëëmwe na vee.”
42001029	Ëgweeso Maria narë wategheeya nkhani ëyëë ihaa rakwe rëgahangënkhana. Na agaghema nkhani iyii ryana rayo në ntuni?
42001030	Na malaika agamukhanëa, “Utaoghofe, Maria gusoko Muungu wagufaa mboto
42001031	Na kengea, veve uguucha wito mung'ëë a nda ako na ugufafa mwana wa geghosya na ugumwëtana rina rakwe Yesu.
42001032	Mweeso ugutendeka mukuu, na ugwëtanwa Mwana amwa uyoo wë gunto a oong'e. Na Müküü Muungu ugumufa mweeso itumbë ra utëmi ramwa tata wakwe Daudi.
42001033	Na mweeso ujie utema u gënyamwango gamwa Yakobo khae na khae. Na utemi wakwe ugutendeka utikweti mpeo.”
42001034	Na Maria agamukhanëa malaika, “Ërëë rëutendeka urë, gusoko nene ntiroghowe?”
42001035	Na malaika agamusucha mweeso agahanya, “Mwahu Mweru ugugusimëa gunto ako, na udaho wa Muungu në wë gunto a oong'e ugugukunëkëa veve. Uvii mwana në ugufafwa ujie uëtaanwa mweru, Mwana wa Muungu.
42001036	Na rarava, munyandughu wako Elisabeti mung'ë a ukheikuu wakwe wadahie guucha urito wa mwana wa gëghosya. Na uruu në mweri wa mutandatu kunë mweeso unë naa antu vëumwëtaana mughumba.
42001037	Gusoko gutie nërëtiudahëka kunë Muungu.”
42001038	Na Maria agahanya, “Rarava, nene në mutumwa wa Müküü; nërëtendeke kunë nene uhonga na ukhani wako.” Na malaika agatunguya agamureka mweeso.
42001039	Mung'ë a matiku asaa, Maria agatunga muhënjo urë agaenda ung'e a gëtanto, u muji umwe wa Uyahudi.
42001040	Na mweeso agahefea unyumba amwa Sakaria na agamuramucha Elisabeti.
42001041	Na itungo narë Elisabeti wategheeya iramucheyo ramwa Mariamu, gana ganyui gëgariima mung'ë unda amwa Elisabeti. Na Elisabeti agagëjuywa Mwahu Mweru,
42001042	na mweeso agarighëëtya gwa ruri aküü, “Muungu waguforiye veve mukhatë a akhema na Muungu noo ugumuforya mwana nëujie umufafa.
42001043	Na gusoko kë në Muungu wantendea nene vii ërëë radwëëra kunë nene, nyinya wa Müküü wane aje kunë nene?
42001044	Gusoko rarava, itungo nënaa nategheeya ruri wako wa iramucho, gana ganyui agahweta unda anë gwa uyanjo.
42001045	Bahu akwe mweeso nëuguhuvëa gusoko asaa në Muungu waaraghanie ijie udwëëra, mwino malaika warighëtëye gwa rina ra Müküü.”
42001046	Na Maria agahanya, “Nkhoo ane ëgumukurya Müküü,
42001047	na nkhoo ane ayanjaa mung'ëë a Muungu Mutyoi wane.
42001048	Gusoko wendie umwihenga mutughwa wakwe në wënyumpiye. Gusoko rarava, ufafo woong'e vëjie untaana muforiwa.
42001049	Gusoko mweeso unë munyanguu watendie mantu në makuu gusoko ane, na rina rakwe në ryëru.
42001050	Na gëhe gakwe gë kunë vasaa unë vëmutegheeye mweeso, ufuma ufafo faka ufafo.
42001051	Mweeso wendie uraghëëra nguu itambëëmwe na mukhono wakwe, mweeso wavafaghatëye anya gëdida mung'ëë a masëgho a nkhoo yawe.
42001052	Mweeso waatununtiye anya nguu ufuma u matumbë awe a utemi, agavahumbua anyaginyumpya.
42001053	Mweeso agavijuya anya njaa gwa mantu në maja, na aghwarë agavareka vende mëkhono mëtufu.
42001054	Mweeso agamwarëya mutumwa wakwe Isiraeli, ukumbukwa gëhe gakwe,
42001055	mwino mweeso warighëtëye kunë va tata vitu, kunë Iburahimu nanë kunë ufafo wakwe khae na khae.”
42001056	Na Maria agagikhaa itambëëmwe na Elisabeti gëntu mwino mëeri ëtatu na mweeso agasuka ukhaakwe.
42001057	Ikhondo ra ugitungua kunë Elisabeti rëgafika, na mweeso agagitungua mwana wa gëghosya.
42001058	Na anyafife vakwe nanë anyandughu vakwe vëgategheeya mwino Müküü wamutendee mweeso gëhe gëkuu, na veeso vëgayanja itambëëmwe na mweeso.
42001059	Na itiku ra munana veeso vëgaja umutoa mwana ihungu, na veeso vëgafenja umwëtana Zakaria, rina ramwa ihe.
42001060	Ëgweeso nyinya wakwe agahanya, “Ëtiuyi; mweeso winjë utaamwa Yohana.”
42001061	Na veeso vëgamukhanëa, “Anju gutie muntu mpa umwedu mu anyandughu vako në wina rina ërëë.”
42001062	Na veeso vëgatenda ndolyo kunë ihe, vëumuwëëya mwino mweeso ugufenja mwana atanwe nyanyu.
42001063	Na mweeso agaromba gëbao gagwandëkëa, na agaandëka, “Rina rakwe në Yohana.” Na voong'e vëgataka.
42001064	Na gënyahafo momo nanë urimi wakwe vëgatarughwërwa, na agarighëëtya ugumukurya Muungu.
42001065	Na wova ugavahanga anyafifë vakwe. Na sayu yasii yoong'e igarigheetiwa ung'ë oong'e a uvitanto vya Uyuda.
42001066	Na voong'e narë vategheeya mantu ayaa vëgagiwëëya munkhoo yawe vëuhanya, “Mwana uyi ujieutenda wë urë?” Gusoko mukhono wa Müküü naa wë gunto akwe.
42001067	Na Sakaria tata wakwe agijuywa Mwahu Mweru agatanantya uguhanya,
42001068	“Aforiwe Müküü Muungu wa Isiraeli, gusoko wajie uvaarëya na uvakhomwoa antu vakwe.
42001069	Waguhumbwëyë ufembe wa utyoi witu mung'ëë a nyumba a mutumami wakwe Daudi,
42001070	mwino warighëëtëye gwa mëomo a anyagëdaghu vakwe në veeru ufuma khae,
42001071	mwino gudahe utyowa ufuma gwa arughu vitu, na ufuma u mukhono wa voong'e unë vëguhwete sese.
42001072	Utenda gëhe mwino wendie uvëka iraghano gwa va tata vitu na ukumbukwa iraghano rakwe në ryeru.
42001073	Irafiyo unë mweeso warafie kunë tata witu Iburahimu,
42001074	ugufa sese, uvii sese, gwa ukhomwowa ufuma u mukhono wa arughu vitu, gudahe umutumamëa ësë gutina wova.
42001075	Mung'e a weru nanë tutë usonge akwe matiku oong'e a uduvi witu.
42001076	Na veve, mwana, ugutanwa munyagëdaghu wamwa wasau në wegunto a mantu oong'e; gusoko veve winjë ugumutongeera Müküü gwa unëng'anëya njia yakwe.
42001077	Uvafa umanyi wa utyoi gwa antu vakwe mung'ëë a irekewa ra mahuye awe.
42001078	Ukëërëa gëhe ga Muungu witu itungo ra itiku në rejie kunë sese ufuma gunto.
42001079	Uvafa weru vasaa unë vikhee u kitë na mung'ëë a muurë wa ikuya, utongeera mëghuu itu mung'ëë a njëa a majëghana.”
42001080	Na mwana agakura na agatendeka wina nguu munkhoo, na naa wë gëhaka faka itiku rasëë në mweeso wajie udwëëra gwa Isiraeli.
42002001	Matiku asaa iraghëëyo rëgafuma kunë Kaisari Agusto mwino antu voong'e va mu urëmi vevariwe.
42002002	Ërëë na ivariwa ra mwandyo ra antu, itungo nenaa Kirineo müküü wa ng'ë a uSiria.
42002003	Na voong'e vëgaenda uvariwa, mu muntu u muji wa ukhao.
42002004	Na Yosefu noo agaenda ufuma uGalilaya, ufuma u muji wa uNasareti, faka Uyahudi, muji wamwa Daudi unë uguëtanwa Bethelehemu,
42002005	gusoko mweeso na wa unyumba na mwango wamwa Daudi. Mweeso agatenda uvii gusoko adahe uvariwa itambëëmwe na Mariamu, nënaa umuturëye ikhomo na nënaa mwito.
42002006	Narë veeso vëkuuko itungo rakwe ragitungua rëgafika.
42002007	Na agagitungua mwanakwe wa mwandyo wa gëghosya na agamukumba masaa a gëng'inya. Na agamureecha usori nënaa ng'ombe yiulëlëa gusoko na gutie iyoma unyumba a aghenyi.
42002008	Na ung'ë asëë arë vërëfo ademi nënaa vëoghoja idae ra mëtugho awe utiku u mbugha.
42002009	Na malaika wa Müküü agavadwëëra veeso, na weru wa Müküü ugavamwëkëa ng'andë yoong'e, na veeso vëgagijuwa na wova.
42002010	Na malaika agavakhanëa, “Mutaoghofee, gusoko rarava, nene namwetea nyenye Sayu Njija a uyanjo üküü unë ijie gwa antu voong'e.
42002011	Gusoko anyu wafafwa itiku ërëë u muji wamwa Daudi Mutyoi, unë Kiristo Müküü.
42002012	Na gëmanyëko u chëkë gusoko anyu: nyenye mwinje umuhanga mwana mudëu ukumbiwe masaa a gëng'ënya na urechiywe u sori kunë ng'ombe yiulëlëa.”
42002013	Na gënyahafo iburi rikuu ra vamalaika va gërunde rëgakhuvëa na malaika wasuu vëumukurya Muungu na vëuhanya,
42002014	“Ukuu kunë Muungu unto girunde, na mung'ë majëghana mukhatë a antu në nëvëumuyanjisya mweeso.”
42002015	Itungo nënaa vamalaika vasaa vahegha na usuka girunde, adëmi vëgagikhanëa veeso gwa, “Kwendi faka uBetehemu na goone intu rasëë në radwëëra unë Müküü wadaha uguraghëa sese.”
42002016	Na veeso vëgaenda vihukie, vëgamuhanga Maria ina Yosefu nanë mwana munyehe uree musori.
42002017	Na nënaa adëmi vamwona mwana wasuu, veeso vëgavakhanëa Maria ina Yosefu rasëë në malaika wavakhanëe nëimughokee mwana.
42002018	Na voong'e narë vategheeya asaa vëgataka mwino naa adëmi vaakhanëe veeso.
42002019	Ëgweeso Maria agayavëka mantu oong'e munkhoo akwe na uyagheema ino.
42002020	Na adëmi vëgasuka, kunu vëumukurya na umukumajua Muungu gusoko a oong'e në veeso vadahie uyategheeya nane uyaona, mwino ëte veeso naa vakhanëwe.
42002021	Na matiku munana nënaa afika, nënaa watowa ihungu, agatanwa Yesu. Rina rasëë narë warëfewe na malaika narë akëë ainauchwa urito.
42002022	Na itungo nënaa rafika gusoko a gëerya kunë gwa uhonga seria amwa Musa, Yosefu ina Maria vëgamutoa mwana uYerusalemu na vëgamuvëka usonge a Müküü;
42002023	mwino ëandëkiwe mu seria a Müküü “Mu mwana wa mwandyo wa gëghosya ugutanwa mweru kunë Müküü.”
42002024	Na veeso vëgafunya asi na dahwa yawe gwa uhonga mwino naa ëhanyiywe mung'ëë a seria a Müküü, “ya titi ya nkuwë vavëë, mba nkunda ivëë.”
42002025	Na urëfo muntu uYerusalemu, unë naa uguëtanwa Simioni, na muntu uyuu na munyatutë na naa umwoghofete na umukurya Muungu. Mweeso naa wëndie ufefeheyi wa Isiraeli, na Mwahu Mweru naa wë itambëëmwe na mweeso.
42002026	Na Mwahu Mweru na wamukunukwëre mwino chu atëgoona ikuya në akëë ainamwona Kiristo wa Müküü.
42002027	Na agatongeerwa na Mwahu Mweru agaja mukhatë a hekalu. Na narë afafi vakwe vamweta mukhatë mwanawe Yesu, utënda gusoko akwe gwa uhonga na ntende a seria.
42002028	Agamukwatëra mweeso u mëkhono akwe na agamukurya Muungu na uhanya,
42002029	Itungwee Müküü udahëte umurekea mutumami wako ende gwa majëghana, gwa uhonga ukhani wako.
42002030	Gwa miho ane nawuune utyoi wako
42002031	unë veve waunëng'anëye gwa antu voong'e.
42002032	Na weru wa uvamwëkëa antu në ti Ayahudi, na gwa üküü kunë antu vako Isiraeli.
42002033	Na tata wakwe nanë nyinya wakwe vëgataka gwa rasëë narë rahanyiywe kunë mweeso.
42002034	Na Simioni agavaforya veeso na agahanya kunë Maria nyinya wakwe, “Rarava, mwana uyuu në wavëkiwe gwa ugwa nanë gëmëka gwa antu vingë va Isiraeli, na gwa ndolyo unë ëguhitwa na antu.
42002035	(Na itemeo rëuhoma mukhate a nkhoo ako noo) na masëgho ufuma nkhoo nyingë yinjë ukunukwërwa.”
42002036	Arë urëfo munyagëdaghu wa gëkhema, Ana, muncha wamwa Fanueli, wa undughu amwa Aseri, mweeso noo naa mukhekuu. Wikhaire itambëëmwe na mughohi wakwe mëakha mufungatë ufuma fana waroghowe nënaa këë inatang'ana na mughosya gëmwëëre.
42002037	Wikhaire gëhimbë faka narë wina mëakha makumi munana na ëne. Mweeso inaheghaa ufuma uhekalu, ugukurya itambëëmwe na ufunga nanë uromba utiku nanë mumwë.
42002038	Na mweeso agaja itungo ërëro na mweeso agamufa Muungu irumbë, na uhanya oong'e nëimughokee Yesu Kiristo kunë voong'e naavërindëe gusoko ukhomwoi wa Yerusalemu.
42002039	Ikhondo Yosefu na Maria narë vayatenda oong'e në araghëëywe na seria a Müküü, vëgasuka ukhao u muji wa uNasareti a uGalilaya.
42002040	Na Mwana agakua agahanga nguu, wijue mahaa, na mboto ya Muungu arë yi itambëëmwedu na mweeso.
42002041	Uvii afafi vakwe arë vëendaa uYerusalemu mu mwakha itiku në iküü a Fasaka.
42002042	Naarë waficha mëakha ikumi na ëvëë vëgaenda mwino arë ntende ao.
42002043	Nënaarë sigunkuu akëa vëgasuka. Mwana Yesu agasagha unyuma uYerusalemu.
42002044	Afafi vakwe arë vatimanyie rasëë, vëgaghema urë wë itambëëmwedu na iburi ra anyamuhënjo. Veeso vëgaenenda mumwë, woong'e na vëgaandya umufenja gwa anyandughu vao na gwa anyambuya vao.
42002045	Nënaa arë vaamuurya, vëgasuka uYerusalemu, vëumufenja mweeso.
42002046	Na arë akëa matiku atatu vëgamuhanga mweeso mukhaatë a hekalu, wëkhee mukhaatëa asëyi, uvategheye na uvawëëya mawëëyo.
42002047	Voong'e narë vategheeya nkhani yakwe vëgataka umanyi wakwe na masucho akwe.
42002048	Nanë arë vamuona mweeso vëgataka na nyinya agamwëëra, “Mwanane asikë nëwagutenda see vii? Rarava tata wako, nanee aja gugufenja gwa uvai.”
42002049	Na mweeso agavakhanëa, “Asikë nëaja muumpenja nene? nyenye mutimanyie mwino në inoneye esee ngunyumba amwa Tata wanena?”
42002050	Na veeso vëënamanyaa muurëghëëtyo wasuu në wavakhanëa veeso.
42002051	Na agaenda itambëëmwedu inao faka Nasareti, na agavakurya veeso. Na nyinya agaëka asaa oong'e unkho akwe.
42002052	Na Yesu agafwaghëëra ukua u mahaa na uchëmo, na umuyanjisya Muungu nanë antu.
42003001	Mwakha wa ikumi na gatano wa utemi wa mwa Tiberia Kaisari, Pontio Pilato arë müküü wa u Yahudi. Herode arë mutëmi wa uGalilaya, na Filipo muuna wakwe arë mutemi wa uIturea na Trakoniti, na Lisania arë mwibali wa Abilene.
42003002	Ikhondo ramwa Lisania arë mutëmi wa Abilene, ikhondo ra mwa mukumbëki në müküü Anasi na Kayafa, ukhani wa Muungu ukamujëa Yohana mwana wamwa Sakaria kuuko gihaka,
42003003	na agaenda ung'ë oong'e a u Yorodani, utanantya ubadiso wa ufei wa iheywa ra mahutye.
42003004	Na mwino munyagëdaghu wandëkie Isaya. “Ruri wa muntu në ugurëa ihaka, Ghondanëyi njëa a Müküü, ghori vekëëro vyakwe,
42003005	mu ikhombogho rëtuhiwe, na gëtanto na gaagëtanto vifanantwe, na kunë gwibëdie guughorwe, na njëa nëina madandi ëtendwe ëtende ëcheera.
42003006	na anya mëërë voong'e vinjë uvoona utyoi wa Muungu.”
42003007	Na gwa uvii mweeso agaukhanëa mwirundo wa antu narë vaja vabadiswe na, “Nyee në mwë mwino njoka! Anyu në wamuhinëe nyee mutëje ikuo nërëjie?
42003008	Fii nkharë nëikhwete na ufei, na mutaandie nyee aghonjo, uhanya, ‘Sese gwina tata witu Ibrahimu.’ Ngumukhanëa nyee Muungu udahite ufuma umagwe ayai uhumbua vana kunë Ibrahimu.
42003009	Mbesa itungwee gëhendo gaikiwe umatina a mëëtë, mumutë nëutiufaa nkhari në njija ugutemwa na ughumëwa u moto.”
42003010	Na mwirundo ugaamuwëëya, “Uvii sese gutende urë?”
42003011	Na mweeso agavasucha, “Wasuu në ukweti makoti avëë, amwaghanie wasuu në atikweti, na wasuu nëukweti malëwa atende viuyi viuyi.”
42003012	Akhua kotinoo vëgaja vëbadiswe, na vëgamukhanëa, “Musëyi na see gutende urë?”
42003013	Na mweeso agavakhanëa, “Mutahangwëëye utambukëa mwino nyee mwaraghëëywe.”
42003014	Asikai noo vëgamuwëëya, “Na seenoo gutende urë?” Na mweeso agavakhanëa, “Mutaamuheeye muntu mpa umwe gwa nguu nampa umusitaka gwa uregheghe, muyanje mësahara anyu.”
42003015	Na antu voong'e arë vaindie na voong'e arë vëgiwëëya unkho yao sayu amwa Yohana, fangëja mweeso arë Kristo.
42003016	Yohana agavasucha voong'e, “Nene ngumubadisa nyenye gwa majë, ëgweeso wasuu në müküü ukëa nene ujie unyuma anë. Nene ntinoneye unyonyoa mëkhua a maatu akwe Mweeso ujie umubadisa nyee gwa Mwahu Mweru na gwa moto
42003017	Nampa ifenenteo rëumëkhono, akwe na mweeso ugufyaghua, gëhawa gakwe ija, na iyo uguihangweeya ukiu gakwe na mafafee ugurëghwa moto në utiurimaa.”
42003018	Uvii itambërëmwedu na uvafa maonyo maingë mweeso agatanantya sayu në njija gwa antu.
42003019	Ëgweeso Yohana agamukenea mutemi, Herode gusoko wamuroghoe Herodia mukhema, wa muunakwe na gusoko a mantu maingë në mavë në Herode waatendie.
42003020	Gongeeya ërëë gunto a oong'e, Herode agamuutëa Yohana ujëra.
42003021	Itungwee narë voong'e vabadiswa, na Yesu noo në arë wabadiswa,
42003022	na uguromba, irunde rëgarughuuka, na Mwahu Mweru agamusimia mweeso gwa ikeru, ra mwëërë gënyankuwi, na ruri ugafuma girunde, “Veve wë Mwana në muyajwi, na unë nene nëyanjisiwe na vee.”
42003023	Yesu narë waandya mwëmo wakwe arë wina mëakha makumi a tatu. (antu vëgaghema) arë mwana wamwa Yosefu mwana wamwa Heli,
42003024	mwana wa mwa Mathati, mwana wamwa Lawi, mwana wa mwa Meliki, mwana wamwa Yonai, mwana wamwa Yosefu,
42003025	mwana wamwa Matatia, mwana mwa Amosi, mwana wa mwa Nahumu, mwana wa mwa Hesili, mwana wamwa Nagai,
42003026	narë mwana wamwa Maathi, mwana wamwa Matathia, mwana wamwa Shemeni, mwana wa Yoseki, mwana wamwa Yuda,
42003027	mwana wamwa Yoana, mwana wamwa Resa, mwana wamwa Serubabeli,
42003028	Mwana wamwa Meliki, mwana wamwa Adi, mwana wa mwa Kosamu, mwana wamwa Elimodamu, mwana wa mwa Evi,
42003029	mwana wa Yosua, mwana wamwa Eliazeri, mwana wamwa Yorimu, mwana wamwa Mathati, mwana wamwa Lawi,
42003030	narë mwana wamwa Simioni mwana wamwa Yuda, mwana wa Yosefu,
42003031	narë mwana wamwa Melea, mwana wamwa Mena, mwana wamwa Matatha, mwana wamwa Natani, mwana wamwa Daudi,
42003032	mwana wamwa Yese, mwana wamwa Obedi, mwana wa Boazi mwana wamwa Sala mwana wamwa Nashoni,
42003033	mwana wamwa Aminadabu, mwana wamwa Adimini, mwana wamwa Arni, mwana wamwa Hesironi, mwana wamwa Faresi mwana wamwa Yuda,
42003034	mwana wamwa Yakobo, mwana wamwa Isaki mwana wamwa Ibirahimu, mwana wamwa Tera, mwana wamwa Nahori,
42003035	mwana wamwa Serugi, mwana wamwa Reu, mwana wamwa Pelegi, mwana wamwa Eberi, mwana wamwa Sheli,
42003036	mwana wamwa Kainani, mwana wamwa Arifokisadi, mwana wamwa Shemu, wamwa Noa, mwana wamwa Lameki,
42003037	mwana wamwa Metusela, mwana wamwa Enoki, mwana wamwa Yaredi, mwana wamwa Mahalaleli, mwana wamwa Kainani,
42003038	mwana wamwa Enosi mwana wamwa Seti, mwana wamwa Adamu mwana wamwa Muungu.
42004001	Na Yesu, arë wijue Mwahu Mweru. Mweeso agasuka ufuma u Yordani, arë utongerwe na Nkhoo gwa matiku makumi ane umbugha,
42004002	uguëghëëywa na Setani. Na ainalia intu mpa rëmwe matiku asaa. Narë ahia agaona njaa.
42004003	Setani agamukhanëa, “Nësa veve wë, Mwana wa Muungu, rëkhanëe igwe ërëi rëfeuke mukaate.”
42004004	Na Yesu agamusucha, “Yiandëkiwe, ‘Muntu atiuduva gwa mukaate gutufu.’
42004005	Na Setani agamuhora faka unto, agamuraghëa mweeso ntëmi yoong'e ya muurëmi gwa itungo rëkufei, na umwëëra mweeso,
42004006	Nene ngugufa vee ntëmi iyii yoong'e na üküü wayo woong'e, gusoko ayai nafiwe nee na ngumufaa wasuu nënasëgha.
42004007	Uvii nëmbesa vee winjë unkurya nene, ayai oong'e ëutendeka ako.”
42004008	Na Yesu agamusucha, mweeso “Iandëkiwe, Veve umukurye Müküü Muungu wako, na mweeso iyenedu umutumëkëe.”
42004009	Na agamuhoa faka uYerusalemu, na agamwëmëcha gunto a munara wa hekalu, na agamwëëra, “Në mbesa vee wë Mwana wa Muungu, ijughutë mughonjo fangë ufuma hafai;
42004010	gusoko yiandëkiwe, ‘Mweeso uguvaraghëëya malaika vakwe vagudëme vee, na
42004011	umëkhono ao vëugulaka fanto, utaje ugikhuiya mughuu wako gigwe.’”
42004012	Na Yesu agamusucha, “Ihanyiwe, utamwëghëëye Müküü Muungu wako.”
42004013	Na Setani narë wamarëya maëghëëyo, akwe oong'e, agahegha ufuma kunë mweeso urë faka ikhondo ikufei nërëjie.
42004014	Na Yesu agasuka gwa nguu ya Mwahu Mweru uGalilaya, na sayu yakwe iganing'anëa ung'e yoong'e ya fifë.
42004015	Na mweeso agasëya umasinagogi, agakuriwa na voong'e.
42004016	Na Yesu agaenda uNasareti, kunë wakurëe na agaenda usinagogi itiku ra sabato mwino arë ntende akwe ërëë. Na agaëmëka asome,
42004017	na agafewa gëtabu ga munyagëdaghu Yesaya. Agakunukua gëtabu na agaona kunë guandëkie;
42004018	“Mwahu wa Müküü wëunto ane, gusoko wanjirie makuta nee nëtanantye sayu në njija gwa atuki. Wantumie uvatanantëya itungwëërwa ra atungwa na iforyo gwa afoku goona kangë uvatungwëëra vasaa nëvëonewe,
42004019	na utanantya mwakha wa Müküü në wayanjiwe.”
42004020	Na mweeso agagikunëka gëtabu, agamusuchëya mutumami, na agagikhaa fang'ë. Na antu voong'e narë vëusinagogi vëgamukhamëchëya miho.
42004021	Na mweeso agaandya uvakhanëa, “Reo maandëko ayai afikëa umatwë anyu.”
42004022	Na voong'e vëgamurighëëtya ija mweeso. Na veeso vëgataka nkhani njija narë itungëte ufuma umomo wakwe na vëgahanya, “Uyui ti mwana wamwa Yosefuna?”
42004023	Na mweeso agavakhanëa, “Gutie ntenga ninjëumudonoera nyee wikhori urui, ‘Mughanga ifonie vee mughonjo, nëgwaategheeye nëwayatendie uKaferanaumu uyatende na hafainoo gitumbë ra khanyu.’
42004024	Mweeso agahanya, ‘Tutë, ngumukhanëa nyee, munyagëdaghu atiutegheywaa ung'ë a khao mughonjo.’
42004025	Ëgweeso tutë, nene ngumukhanëa nyee, arë varefo ahimbë vaingë ung'e a Isiraeli matiku a munyagëdaghu Elia. Ikhondo në irunde rëgautëwalii mëakha ëtatu na mëeri mutandatu. Ikhondo rasëë ëgaja njaa nküü igakunëkëa ng'e oong'e.
42004026	Na Elia arë ainatumwa gwavangëja ëgweeso uSaraputa gutufu ungë a Sidoni, umukhema në muhimbë.
42004027	Na arë varëfo anyamatana vaingë ung'ë a Isiraeli ikhondo ra munyagëdaghu Elisha, na gutie kunë veeso në waoyiywe, ëgweeso ëyenedu Naamani muntu wa uSiria.”
42004028	Narë vategheeya vii, voong'e narë vëusinagogi vëgijuwa ikuo.
42004029	Na veeso vëgaëmëka wëma na vëgamufunya mweeso unji a muji, na vëgamutoa mweeso ukenento agëtanto kunë muji wao arë ujengie, uvii veeso vadahe umujughuta mweeso fang'ë ihomeye na itwe.
42004030	Ëgweeso mweeso agavaaghura veeso mukhatë agaenda kunë winjë.
42004031	Na mweeso agaenda faka uKaferanaumu, u muji wa uGalilaya. Na mweeso agaandya uvasëya veeso itiku ra sabato.
42004032	Na veeso vëgataka ino masëyo akwe gusoko ukhani wakwe arë wina udaho.
42004033	Na mukhatë a sinagogi arë urëfo muntu në arë wina gënyonyinyonyi në gëvë, na mweeso agarëa gwa ruri në üküü,
42004034	“Hai! gweena ntuni na vee, Yesu wa uNazareti? Wajie uguragha sesena? Nëgumanyie vee wë anyu, wë Mweru Umwë wa Muungu.”
42004035	Ëgweeso mweeso agamukenea mweeso ugumukhanëa, “Kia na mufume uyui!” Narë gënyonyinyonyi gamutagha fangë mukhatëkhatë antu gyeso gëgafuma kunë mweeso na ginamuvarya.
42004036	Na voongë vëgataka vëgaandya ugikhanëa mu muntu na muyakwe, “Ukhani këë urui? Gwa nguu na udaho uguraghëëya gënyonyinyonyi në gëvë gëufuma unji.”
42004037	Na sayu akwe ëganing'anëa goong'e mung'ëë asëë.
42004038	Na mweeso agaëmëka agahegha u sinagogi, na agaëngia u nyumba amwa Simioni. Na nyinya në mukhwe wamwa Simioni arë uwaire ino, na veeso vëgamuromba gusoko akwe.
42004039	Na mweeso agaëmëka fifë kunë mweeso na agakenea urue, ugamwekea mweeso na gënyahafo agaëmëka na uvatumamëa veeso.
42004040	Na yuva narë rauharëa, voong'e narë vakweti arue hiyahiya veeso vëgavaeta kunë mweeso na agaikëa mëkhono akwe unto a mu muntu agavaforya veeso.
42004041	Na vinyonyinyonyi vinginoo, vëgavafuma vëurëa, “Veve wë Mwana wa Muungu!” Ëgweeso mweeso agavakenea veeso, na ainavayanjëya veeso urighëëtya gusoko arë vamanyie mwino mweeso Kiristo.
42004042	Narë arë waacha diu mweeso agauka agaenda ugëmpihë. Na antu vëgamufenja na vëgafika kunë mweeso, vëgafenja umughiya ateheghe kunë veeso.
42004043	Ëgweeso agavakhanëa, “Inoneye nëtanantye sayu në njija a utëmi wa Muungu u miji ëngëjanoo. Gusoko natumiwe soko asëë.”
42004044	Na mweeso arë ugutanantya umasinagogi a uYuda.
42005001	Ikhondo rasëë antu arë vamutunyiye mweeso na naavategheye ukhani wa Muungu. Mweeso arë wimëkie umpeo a irambo ra uGenesarati.
42005002	Na agaona masua ëvëë umpeo a irambo, ëgweeso auta somba arë vafuma na arë vëuoya makwatya somba ao.
42005003	Againgëa umasua, ëmwedu amwa Simioni, agamuromba amëteye ganyanya ufuma umpeo a fangë. Na agagikhaa fang'ë agasëya antu wë mukhatë a masua.
42005004	Narë wadaha urighëëtya agamukhanëa Simioni, “Ënenda ughumëa yuuta somba rako ugërungu ga irambo, muute somba.”
42005005	Na Simioni agamusucha, “Müküü, gwatintara utiku woong'e ndende! Ëgweeso gwa ukhani wako ngughumëa yuuta somba rane.”
42005006	Narë vatenda uyii, vëgauta somba nyingë, na mauta somba ao ëgaandya utënëka.
42005007	Na vëgavahumbwëëra mëkhono vambuya vao narë vëumasua ëngëja vaje uvaarëya veeso. Na veeso vëgaja na vëgagijuya masua yoong'e na igaandya utotomea.
42005008	Ëgweeso Simioni Fetero narë waona uyii, agatungama fang'ë umaaru amwa Yesu, uguhanya “Hegha kunë nee gusoko në muntu në munya mahutye, vee Müküü.”
42005009	Gusoko arë wataka, na voong'e narë inao vëgataka gusoko a somba narë vaayuuta.
42005010	Na Yakobo nanë Yohana vana va mwa Sebedayo, arë auti somba auyavakwe Simioni. Na Yesu agamukhanëa Simioni, “Utaoghofe, ufuma itungwee ugutëndeka mueta wa antu kunë nene.”
42005011	Narë vayieta masua yao umpeo airambo, vëgareka mu ugëntu vëgamuhonga mweeso.
42005012	Narë ugumuji umwedu wa miji, asëë agaja muntu umwedu wina matana mwërë voong'e. Nënaa wamuona Yesu agagwa mughonjo fang'ë agamuromba mweeso “Müküü, nëwayanja ugudaha unjerya nene.”
42005013	Yesu agaghora mukhono wakwe, na agamutenya mweeso, agahanya, “Ngufenja were” Na gënyahafo matana ëgamurekea mweeso.
42005014	Na agamuraghëëya mweeso atamukhanëe muntu mpa umwedu, ëgweeso, “Enda na wiraghëëre vee mughonjo kunë mukumbeki, na ufunye asi gusoko waera, mwino chu Musa waraghëëye, gusoko a usudanga gwa antu.”
42005015	Ëgweeso sayu akwe ëgaenda ëganing'anëa goong'e na antu maburi vëgagihangwëëya vamutegheeye na vaforywe marue ao.
42005016	Ëgweeso mweeso agaenda umbugha na uromba.
42005017	Na matiku, asaa arë ugusëya antu, Afarisayo na asëyi vaseria arë vikhee hafo, narë vafumie mwitumbë ra uGalilaya na uYahudi na ufuma uYerusalemu, na nguu ya Müküü ya uforya arë itambërëmwedu na mweeso.
42005018	Na vëgaja antu vamuuchiye muntu umwedu ugitanda narë ukure ighandi na vëgafenja umutoa mukhatë na umuhinëntëya usonge amwa Yesu.
42005019	Ëgweeso vinahanga mpenyenye a umutoa mukhatë kunë mweeso gusoko a wingë wa antu. Veeso vëganatëa unto a itembë, vëgaheya mahafa nënaa ëugënyamwango ga itembë, na vëgamusimia gwa ighava mukhatëkhatë a antu, usonge amwa Yesu.
42005020	Na Yesu narë waona uhuvëi wao, mweeso agahanya, “Muntu vee waonewa uvai mahutye ako.”
42005021	Na andëki na Afarisayo vëgaandya giwëëya, vëuhanya, “Në muntu ukë uyi nëugurighëëtya nkhani ya ujumaana? Anyu në ugudaha uonea uvai mahutye ëgweeso Muungu iyenedu?”
42005022	Yesu narë wamanya mawëëyo ao, agavasucha, “Asëki nëmugiwëëya uyi unkho yanyu?
42005023	Rafei nërëoro, uhanya, ‘Waonewa uvai mahutye ako, nampa uhanya uka wende?’
42005024	Ëgweeso mumanye mwino Mwamuntu ukweti udaho wa uheya mahutye mu urëmi.” Agamukhanëa muntu wasuu në ukure ighandi, “Ngugukhanëa vee, uka hoa gitanda gako witwëke wende ukhaya.”
42005025	Na gënyahafo agaëmëka usonge ao, agahoa gasëkë naarë ugiraëre, agaenda ukhaya, ugumukurya Muungu.
42005026	Na utako ugavakwata vasaa voong'e, na vëgamukurya Muungu na vëgajuywa na wova, vëuhanya “Gwaona mantu në maghenyi rëo.”
42005027	Narë wadaha ayai Yesu agafuma unji na agamuona munya ukhua kooti rina rakwe Matayo wikhee uhofisi akwe. Yesu agamwëëra, “Ng'onga nene.”
42005028	Matayo agauka, agareka mugëntu, na agamuhonga mweeso.
42005029	Na Matayo agamutendeya Yesu, sigunkuu nküü ukhakwe na mukhate aghenyi arë gwina iburi rikuu ra anya ukhua kooti na antu vangëja arë vikhee itambërëmwedu na mweeso umesa.
42005030	Na Afarisayo na aandëki vao arë vëuvarunkumëa asëywi vakwe vëuhanya, “Asikë në mulëa na munywa itambërëmwedu na anyaukhua kooti na anyamahutye?”
42005031	Na Yesu agavasucha, “Vasaa në afanga vatiumufenja mughanga, ëgweeso vasaa nëvawaire.
42005032	Ntinajaa uvaetana anyatutë, ëgweeso najie uvaëtana anyamahutye.”
42005033	Na veeso vëgamukhanëa, “Asëywi vamwa Yohana vëufunga mëhënjo mingë, na uromba marombi, na viuyi asëywi va Afarisayo ëgweeso asëywi vako vëulëa na unywa.”
42005034	Na Yesu agavakhanëa, “Vasaa nëvikhee na munyauroghoa vëtiudaha ufunga.
42005035	Matiku ajie, në munya uroghoa ujie uhowa ufuma kunë veeso, na veeso vajie ufunga matiku asaa.”
42005036	Mweeso agavakhanëa wikhorinoo, “Gutië muntu nëuguhafua ntaho ufuma gisaa në rëfya na umëtumëëra gilaungo. Nëmbesa atende uyii uguhafua nërifya, na gasambi nëgafumëe gisaa nërëfya rëtigikwatera na ilaungo.
42005037	Na gutie muntu nëugumimina divai nëmpya ugësuda ga khae. Nëmbesa atende uyi, divai nëmpya ëutamua, ndëe na divai ëuhunuka na ndëë ëuruika.
42005038	Ëgweeso divai nëmpya inoneye ëkëtëwe u ntafai nëmpya.
42005039	Na gutie në wanywa divai nëaraa në uguhunukwa nëmpya, gusoko uguhanya, ‘Akhae njija.’”
42006001	Itiku rëmwedu ra sabato naarë ukëëre mukhatëkhatë a mëghunda na asëywi vakwe vëgakhaa mpeke ya ngano na vëgaifegheha gwa mëkhono na vëgëlëa
42006002	Ëgweeso mafarisayo vangëja vëgahanya, “Asikë nëmutenda nërëtiyanjëywe na seria utendwa itiku ra sabato?”
42006003	Na Yesu agasucha, “Mwinasomana mwino Daudi watendie narë wahumwa na njaa mweeso na vasaa narë vë itambërëmwedu inao;
42006004	mwino againgëa u nyumba a Muungu, na agahoa na agalëa mëkate naarë ëhafo, arë seria ëtiyanjete gëkaku muntu amëlëe, ëgweeso akumbeki ulya, na mweeso noo agavafa vasaa naarë vëtambërëmwedu na mweesona?”
42006005	Na agavakhanëa, “Mwamuntu në müküü wa sabato.”
42006006	Itiku rëuya ra sabato narë waingëa u sinagogi na agasëya. Arë urëfo muntu në mukhono wakwe wa gëlëlo ukure ighandi.
42006007	Naa andëki na Afarisayo na arë vamuravie mweeso, vaone mpa uguforya itiku ra sabato, vadahe uhanga soko a umusitaka mweeso.
42006008	Ëgweeso mweeso agamanya masëgho ao, agamwëëra muntu wasuu në mukhono, ukure ighandi “Njuu na ëmëka mukhatë.” Na agauka agaëmëka hafo. Na Yesu agavëëra veeso,
42006009	“Ngumuwëëya nyenye, Në guuja itiku ra sabato uutenda në maja nampa utenda ëvë, utyoa uduvë nampa uuragha?”
42006010	Narë waarava voong'e ng'andë yoong'e agamukhanëa mweeso “Ghora mukhono wako.” Na mweeso agatenda uyi na mukhono wakwe ugafoa.
42006011	Na veeso vëgagijua ikuo na vëgagikhanëa mu muntu na muyaakwe gumutende urë Yesu.
42006012	Matiku asaa agaenda ugitanto uromba na utiku woong'e agafwaghëëra umuromba Muungu.
42006013	Narë wacha agavaëtana asëywi vakwe, na agahwaania ufuma kunë veeso ikumi na vavëë, agavaëtana atumami.
42006014	Simioni unë agamwëtana Petro, na Andrea muunakwe, na Yakobo na Yohana, na Filipo, na Bartolomayo,
42006015	Matayo, na Tomasi na Yakobo, mwana wamwa Alifayo, na Simioni nëuguëtanwa Zelote,
42006016	na Yuda, mwana wamwa Yakobo, na Yuda Isikariote, nëagaja umuntonea.
42006017	Na agasima fang'ë itambërëmwedu inao na agaëmëka unyanjaëra, itambërëmwedu na iburi rikuu ra atumami na antu vaingë narë vafumie ng'andë yoong'e ya uYuda na Yerusalemu na mpeo a mpwani a Tiro na Sidoni, narë vëgaja umutegheya mweeso na uforya marue ao.
42006018	Na vasaa narë vëukhaswa na inyonyinyonyi në ëvë vëgaforiwa.
42006019	Na maburi oong'e arë vëufenja umutenya gusoko nguu arë yufuma kunë mweeso na uvaforya voong'e.
42006020	Na mweeso agavakhamichëëya miho asëywi vakwe na agahanya, “Muforiwe nyenye në mwëatuki, gusoko utemi wa Muungu wanyu.
42006021	Muforiwe nyenye në mwënjaa itungwee, gusoko mujie ugikuta. Muforiwe nyenye nëmurëa itungwee, gusoko mujie uheka
42006022	Muforiwe nyenye nampa antu vamuhure nyee, na vamukhamatue nyee na umutuka nyenye, na urëjughuta ukoo rina ranyu mwino intu në rivëë, gusoko a Mwamuntu!
42006023	Yanji itiku rasëë, na urimanga gwa uyanjo, gusoko nsao anyu nküü girunde, gusoko vatata vao vatendie uyi gwa anyagëdaghu.
42006024	Gweeso hëhë anyu nyenye në mwaaghwarë itungwee gusoko mwahangie gënyamurimo ganyu.
42006025	Hëhë anyu nyenye nëmwikutie itungwee gusoko mujie uona njaa. Hëhë anyu nyenye nëmuheka itungwee, gusoko mujie ukuta mwano na uhongeya.
42006026	Hëhë anyu nyenye nëmbesa antu vëumwëghitya ija nyenye gusoko vatata vao vatendie uyi gwa anyagëdaghu va uregheghë.”
42006027	“Gweeso nene ngumukhanëa nyenye nëmutegheye, vayanji arughu vanyu, vatendei në maja vasaa nëvamuhuëtë nyee.
42006028	Vafori vasaa në vëumujumaa nyenye, varombei vasaa në vëumutukaa nyenye.
42006029	Wasuu në wagukhua vee uhaya mwambëye na wuuyano, na wasuu në waguheya ikoti rako utamughëëye nambesa igwandano.
42006030	Muufe gëkaku muntu në waguromba vee, na wasuu në wa guheeya mari ako utamurombe agusukëye kangë.
42006031	Na mwino musëghëte antu vamutendee nyenye, vatendëi uyii noo veeso.
42006032	Nëmbesa muvayanjëte vasaa në vamuyanjëte nyee, muhanga ukumu ëkë nyenye? Gusoko në anyamahutyeno vavayanjëte vasaa në vavayanjëte.
42006033	Na nëmbesa muvatendea në maja vasaa nëvëumutendea nyenye në maja muhanga ukumu ëkë kunë veeso? Gusoko mbesa anyamahutyeno vëutendaa uyino.
42006034	Na nesa nyenye muvakofisya vasaa nëmuhuvëe vëumusuchëya. Nyenye muhanga sao kë? Nanë anyamahutyeno vëuvakofesya anyamahutye vauya, gwa uhanga nëënankëe kangë.
42006035	Ëgweeso vayanji arughu, vanyu na tendi në maja. Kofesi namutagheme usukëywa gentu, na sao anyu ëutendeka nküü, na mutendeka vana va mwa Uyuo në uGunto. Gusoko mweeso muja guvasaa nëvatikweti irumbi na anyankhoombë.
42006036	Tendeki ëse mwina gëhe mwino Tata wanyu në wë gëhe.”
42006037	“Mutaramwëë, nyeeno mutiuramwueywa. Mutavahondee antu na nyeeno mutiuhondwa. Vaonei uvai nyeeno muonewa uvai. Vafi antu mantu nanyeeno mufewa.
42006038	Ngeero nëijue nëikinyangëe, na ukënëntiwa na ulafuka, mujie ufewa umakundo a masaa anyu. Soko ngeero në vee wamëfunyiye nëëyiyo në vee ujie umesukëywa.”
42006039	Mweeso noo agavakhanëa wikhori. “Ugudaha urë muntu në mufoku utongera muntu në mufoku? Vatiugwëëra voong'e gikhombona?
42006040	Musëywi atiumukëa musëyi wakwe, ëgweeso mu muntu në wamarëëya usëywa ugutendeka mwë musëyi wakwe.
42006041	Gusoko kë veve nëuguriona ifaara në rëuriho ra muunako, ëgweeso veve utaonee ifaja nërëuriho rako mughonjo?
42006042	Mpa ugudaha umukhanëa urë muunako, ‘Muunane, rëëka nëguheeye ifaara në rëuriho rako navee mughonjo utikengee ifaja nëriuriho rako vee mughonjo? Umutere vee heeya tanju ifaja në riuriho rako vee mughonjo na hafo ugudaha uona ija uheeya ifaara në rëuriho ra muunako.’”
42006043	“Gusoko gutie mutë në uja në ugufaa nkhari nëmbe, na kangë gutie mutë në uvë në ugufaa nkhari në njija.
42006044	Gusoko mumutë ugumanyëka gwa nkhari yayo. Gusoko tiini itiukhawa ufuma umutë wa maghuya na sabibu ëtiukhawa ufuma umutë wa maghuya wa gihaka.
42006045	Muntu në muja ufuma në maja në ëumpamba a nkhoo akwe ugufunya në maja, na muntu në muvë ufuma në mavë nëë umpamba a nkhoo akwe ugufunya në mavë. Gusoko ugurighëëtya umomo në ijue unkho akwe.”
42006046	“Asikë në munjëtana nee, ‘Müküü, Müküü,’ na kunu mutiuyatendaa asaa nënguyarighëëtya?
42006047	Mugëkaku muntu në ujië kunë nee na utegheeya nkhani yane na uitenda nyeeso, ngumuraghëëa nyee mwino wikhwete.
42006048	Wikhwete na muntu nëugujengaa nyumba, na uhimbëa ikhombo nërirundu, na uika musingi wayo unto a italaghwe. Narë aja mbua nënkuu moongo ugauna ugamëdagha nyumba asee, na itinahingihuka gusoko ijengie nkhamugi.
42006049	Ëgweeso wasuu nëwategheeya na wadëa utenda, nyinkhori ayo unë mwino muntu nëagajenda nyumba gunto a fang'ë nëarë itina musingi, yongo rëgaroroma gwa nguu, ëgagwa muufaafo, na imeeywa ra nyumba ësëë na iküü go.”
42007001	Narë wamarëya nkhani yakwe yoong'e umatwë antu, mweeso againgëa uKapernaumu.
42007002	Na müküü wa asikai arë ukwetë mutughwa në mweeso arë umwanjëte ino, naarë uwairë, muvë, fifë ukuya.
42007003	Narë mweeso wategheeya sayu amwa Yesu, mweeso agatuma kunë mweeso anyampaa va Gëyahudi, umuromba mweeso aje na umuforya mutugwa wakwe.
42007004	Narë vafika kunë Yesu, vëgamufefeheya ino, vëuhanya, “Unoneye veve umutendee vii,
42007005	gusoko umëyanjëte ndughu itu, na wagujengea isinagogi ritu.”
42007006	Na Yesu agaenda itambërëmwedu inao. Narë akëë atikuure na nyumba, musikai agatuma vambuya vakwe kunë mweeso, vamukhanëe, “Müküü utagikhasye vee mughonjo, gusoko nene ntinoneye veve uja uingie fang'ë a itembe rane.
42007007	Gusoko asëë nene ntinasoya uja kunë veve. Ëgweeso hanya ukhani, na mutughwa wane ugufoa,
42007008	Gusoko nenenoo nafiwe udaho, nëkweti asikai nëvëfang'ë ane, nanë namukhanëa umwedu ‘Enda,’ na mweeso winjë; na muuya, ‘Nju’ na mweeso ujie; na u mutughwa, wane ‘Tenda vii, na mweeso ugutenda uyii.’”
42007009	Yesu narë wategheeya uyii agamutaka mweeso na agagifetukëya na urëkhanëa iburi naarë rëmuhongete, “Ngumukhanëa nyee, nambësa ung'ë a Isiraeli ntinaona uhuvëi mwino urui.”
42007010	Na vasaa naarë vatumwa narë vasuka ukhaya, vëgaenda umuhanga mutumwa wafoa.
42007011	Gënyahafo agaenda umuji umwedu në uguëtwa Naini, na asëywi vakwe na iburi rikuu arë vëhongete inao.
42007012	Naarë wahumbera uginyamwango nëgëkuu ga muji, kengea muntu naarë ukure wuuchiywe utuwe unji, mwana umwedu kunë nyinya na arë muhimbe, na iburi rikuu ufuma umujini arë vitambërëmwedu na mweeso.
42007013	Na Müküü naarë wamuona agamuonea uvai, agamukhanëa, “Utarëe.”
42007014	Na agahumbëa na urëtenya mukunja, na anya uriucha vëgaëmëka. Na agamukhanëa, “Muhumba nene ngugukhanëa veve uka.”
42007015	Na mukuyi wasuu agauka agagikhaa na agaandya urighëëtya. Na mweeso agamutoa kunë nyinya.
42007016	Wova ugavakwata voong'e na veeso vëgamukurya Muungu, vëuhanya, “Munyagëdaghu wighea mukhatë itu! na Muungu wajie uvasoya antu vakwe!”
42007017	Na sayu ëyëë yakwe ëganing'anëa goong'e ung'ë aUyahudi na ng'ë yoong'e ya fifë.
42007018	Asëywi vamwa Yohana vëgamwetea sayu a mantu asaa oong'e.
42007019	Na Yohana, agavaëtana vavëë mukhatë asëywi vakwe, agavatuma veeso kunë Müküü, uwëya, “Veve wë uyuo neujie nampa gumwindëe ungëja?”
42007020	Na antu vasaa naarë vafika kunë mweeso, vëgahanya, “Yohana Mubadisi wagutuma kunë vee, uguhanya, Veve wë uyuo nëujie, nampa gumwindie ungëja?”
42007021	Na ikhondo rasëë mweeso arë uguforia marue maingë na makhasëko na inyonyinyonyi në ëvë na vaingë naarë afoku agavatenda vaone kangë.
42007022	Na agavasucha veeso “Endi na umukhanëa Yohana në nyenye mwayaona na uyategheeya, afoku vafewa uona, na anyagëtevee vaja uenenda, anyamatana vaoywa, vambula vaja utegheya, akuyi vëufetyaa, atuki vëutanantëywa sayu në njija.
42007023	Na bahu akwe wasuu në atiuhuriswa nanee.”
42007024	Naarë atumwa vamwa Yohana venda, mweeso agaandya uukhanëa mwirundo sayu amwa Yohana: “Mwendie unji umbugha uona ntuni? inyumbwambwa nërëfembewa na nkungu?
42007025	Nyenye mwendie unji uona ntuni? Muntu nëuyaite masaa asasëana? Ravi vasaa nëvëuyaa masaa asasëa na uduva uduvi wagighwarë vëgikhaa unyumba ya atëmi.
42007026	Ëgweeso nyenye mwendie unji uona ntuni? Munyagëdaghu? Nhaa, ngumukhanëa nyenye, në müküü ukëa munyagëdaghu.
42007027	Uyui unë waandëkëwe ayai: ‘Raava ngumutuma mutumwa wane usonge a usyu wako. Nëugumëning'anëya njëa usonge ako.’”
42007028	“Nene ngumukhanëa nyenye mukhatë avasaa në vafafiwe na akhema gutie në müküü umukëa Yohana; ëgweeso wasuu në munyui guutëmi wa Muungu wasuu në müküü ukëa mweeso.” (
42007029	Na antu voong'e na anya ukhua kooti naarë vategheya vii, vëgamukurya tutë a Muungu, kunu vabadisiwe gwa ubadiso wamwa Yohana.
42007030	Ëgweeso Afarisayo na aandëki vaseria vëgahita mafenji a Muungu kunë veeso, gusoko vinabadiswa na mweeso.)
42007031	“Nëvikhwaniye na ntuni antu va ufafo urui, na vëkhwete na ntuni?
42007032	Vëkhwete na ang'ënya nëvikhee usokoni nëvëuvaëtana auya, sese gwamukhuëra filimbi na nyee mwinaina, gwaëmba wëmbo wa gërëo ëgweeso mwinarëa.
42007033	Gusoko Yohana mubadisi wajie atiulya mukaate na atiuywa divai na mugahanya wina gënyonyinyonyi.
42007034	Mwamuntu wajie ugulya na unywa, na mugahanya, ‘Ravi muraku na mughari, munyambuya wa anya ukhua kooti, na anya mahutye!’
42007035	Mbesa uvii ihaa ra Muungu rëmanyëkie mwino unë ra tutë gwa vana vakwe voong'e.”
42007036	Mufarisayo umwedu agamuraëka Yesu vende ulia malëwa inakwe. Na mweeso agaenda unyumba, aMufarisayo na agikhaa umesa.
42007037	Na rarava arë urëfo mukhema umwedu wa umuji, unë munya mahutye. Narë wahanga sayu mwino chu mweeso aja ugumesa unyumba, aMufarisayo agaeta galëmbo në gina makuta a musalaka.
42007038	Na agaëmëka unyuma akwë umëghuu akwe, ugurëa agaandya umujululëya mihori mëghuu akwe, na umëfanguya na njëë ya gitwe rakwe na utomëa mëghuu, akwe na umëira na makuta a musalaka.
42007039	Na Mufarisayo wasuu nëaja umuraikie mweeso naarë waona uyii, mweeso agahanya mughonjo, “Nesa muntu uyi aja munyagëdaghu, mweeso aja ugumanya anyu na wë urë mukhema uyi në ugumutenya mweeso gusoko mweeso në munya mahutye.”
42007040	Na Yesu agasucha agamwëra, “Simioni nëkweti gëntu gaugukhanëa vee.” Na mweeso agasucha, “Ntuni Musëyi?”
42007041	“Mukofesi ungëja arë ukofesiye antu vavëë, umwedu arë ugumudai dinari maghana atano, na muuya dinari makumi atano.
42007042	Naarë varëmwa urëfa agavaonea uvai voong'e vavëë. Itungwee wafei mukhate ao nëugumuyanja mweeso ino?”
42007043	Simioni agasucha, “Ngughema uyuo nëwaonewa uvai nëënyingë.” Na Yesu agamukhanëa mweeso, veve waramwua ija.
42007044	Kangë agamufetukëa mukhema agamukhanëa Simioni, “Umukengee mukhema uyuinaa? Naingie unyumba, ako na vee winampa nanë majë amëghuu ane ëgweeso mweeso wajululëya mëghuu ane na mihori akwe na umefanguya na njëë yakwe.
42007045	Veve wënantomya nene, ëgweeso fana nëëngera hafai mukhema uyi inareka untomya nene mighuu anë.
42007046	Veve winaira itwe rane na makuta, ëgweeso mweeso waira mëghuu ane na musalaka.
42007047	Gwa uvii nene ngugukhanëa vee, mahutye akwe në maingë aonewa uvai, gusoko asëë wayanjie ino. Ëgweeso wasuu në waonewa uvai gunyui uguyanja gunyui.”
42007048	Na agamukhanëa mukhema wasuu, “Mahutye ako aheeywa.”
42007049	Kangë vasaa unë naa vëkhee umesa itambëëmwe, vegaandya ughema unkhoo yawe, “Uyui unë anyu në ukurekea antu mahutye?”
42007050	Na agamukhanëa mukhema wasuu, “Uhuvëi wako wagutyoa, enda gwa majëghana.”
42008001	Genyahafo naarë asaa akëra, Yesu agaenda umuji na uvijiji, ugutanantya na uvatoera sayu në njija a utëmi wa Muungu. Na avoo ikumi na vavëë arë vëitambërëmwedu na mweeso.
42008002	Na noo akhema vëgëtunga unë Yesu naa waaforiye inyonyinyonyi në ëvëë nanë marue. Akhema vasaa në Mariamu, nëuguëtanwa Magdalena, ufuma unë Yesu wamufunyiye inyonyinyonyi i mufungatë,
42008003	nanë Yoana mukhema Kusa, mughondanëyi wamwa Herode na Susana nanë vangëja vingë, naarë vëumutamëa gwa maari yao.
42008004	Naarë iburi rikuu raja itambërëmwedu na antu ufuma mu muji vëgaja kunë mweeso, mweeso agarighëëtya gwa wikhori.
42008005	“Mufandëi agaenda ufandëa mbeyu yakwe; na mwino naa ugufandëa ingëja igagwëëra unjëa, na igafanangëwa, na nyonyi ya unto igailëa.
42008006	Na ingëja igangwëëra gitalaghwe, naarë yakiinda, iganyara gusoko gutie utotu.
42008007	Na ingëja igagwëëra umaghuya; na maghuya igakuuinkani na ëgayitunyëëya njeeso.
42008008	Na ingëja igagwëëra gërongo në rija, na ikakiinda, na igafa khari ighana.” Mwino mweeso naarë warighëëtya uyii, agahumbua ruri, “Wasuu në ukweti matwë autegheeya, ategheeye.”
42008009	Asëywi vakwe vëgamuwëëya, rianayo ntuni wikhori urui,
42008010	mweeso agasucha, “Nyenye mwafiwe umanya ëmpihë ya utëmi wa Muungu; ëgweeso vangëja vëunyinkhori, uvii uraava vëurava veeso vëtiudaha goona, na vëutegheeya veeso vatiumanya.”
42008011	Itungwee riana ra winkhori tëërë: “Mbeyu në ukhani wa Muungu.
42008012	Yasii në yunjëa në vasaa nëvëutegheeya, na amëëte Ibilisi waja uheya ukhani ufuma unkho, yao vataje vahuvëe na utyoeka.
42008013	Na yasii në igitalaghwe në vasaa unë vëutegheeya ukhani, vëusëngëya gwa nkumbu nkuu; ëgweeso vasaa vatikweti mëëri, nëmërëfu veeso vëuhuvëa gwa itungo rëkufei na ikhondo ra maëgheeyo vëugwa unkhoo.
42008014	Na gwa yasii nëyagwëëre mukhatë a maghuya, në vasaa nëvëutegheeya, ëgweeso gwa nyenenda ao na njëa yao vëutunyëywa na ukhasëkëa mari na nkumbu ya uduvi na nkhari yao itiuvëya.
42008015	Na iyio nëiguirongo në rija në avoo, nëvëutegheeya ukhani na ukwatëëralii gwa winyumpi na nkhoo në njija na ufa nkhari gwa ughimëyi.
42008016	“Gutie muntu nëwaacha gëmwee nëukukunëkëa na nyungu, nampa gugeika kiuungu ga urëë, ëgweeso ugugëika unto a chengo, gusoko vasaa nëvëuingëa vadahe uona weru.
42008017	Gusoko gutie gëntu nëgëfihie nëgëtigighea, na gutie gëkaku gëmpihë nëgëtiumanywa na ugighea uweru.
42008018	Mukwatëërelii mwino chu mutegheeya gusoko wasuu nëukweti gëntu ujie uongeywa ufewa, na wasuu nëatikweti gëntu nambesa mweeso ugughema ukweti ujie uheeywa.”
42008019	Kangë yiu wakwe na aruuna vakwe vëgaenda kunë mweeso, ëëgweeso vinamufikëa gusoko amwirundo.
42008020	Na agakhanëwa, “Yiu wako na aruuna vako vaimekëe unji, vasëghëëte uguona vee.”
42008021	Ëgweeso mweeso agavakhanëa, “Yiu wane na aruuna vane në vasaa në vëutegheeya ukhani wa Muungu na uutenda.”
42008022	Itiku rëmwedu Yesu aganatea masua itambëëmwedu na asëywi vakwe, na mweeso agavakhanëa, “Kwëndi gutambuke irambo faka ntumbë agavëë.” Uvii veeso vëgatunguya. Narë vëuenenda vinjë, mweeso agaraa tuo.
42008023	Na giharumbë gëgaja ufuma unto a majë masua igaandya gijua majë, vëkaa vëuholota.
42008024	Na veeso vëgamwendea na umufëtya mweeso vëuhanya, “Müküü, Müküü, gwakuya!” Na mweeso agauka na umekenea nkungu na mafefe a majë gugatuatwë gugariuka riu.
42008025	Mweeso agavakhanëa, “Uhuvëi wanyu wegufei?” Na veeso vëgaoghofa na utaka, vëgikhanëa veeso gwa, “Uyui anyu vii nëuguraghëya nkungu na majë na nyeeso yu mutegheeya mweeso?”
42008026	Yesu na asëywi vakwe vëgafika ung'e a uGerasi nëiravie na uGalilaya.
42008027	Na mweeso naarë wafuma wasima fang'ë, agataana na muntu nëufumëe umujini unë naa wina inyonyinyonyi; gusoko arë ainayaa masaa, gwa matiku maingë na arë atigikhaa ukhaya ëgweeso umbëlëlo.
42008028	Naarë mweeso wamuona Yesu, agakurya mukindo agagwa fang'ë usonge akwe, na urighëëtya gwa ruri në aküü, “Gwina ntuni ginako Yesu, Mwana wa Muungu në Müküü? Ngugunena vee, utankhasye nee.”
42008029	Gusoko mweeso arë waraghiya inyonyinyonyi në ëvë ëmufume unji muntu wasuu. (Gwa matungo maingë arë vëumutungaa mweeso; mweeso arë ugughojwaa, na utungwa na mëkhua na maghava, ëgweeso agatënanga itungo na agadurywa na inyonyinyonyi faka gihaka.)
42008030	Uvii Yesu agamuwëëya mweeso rina rako anyu? Na mweeso agahanya rina rane “Legion” (jesi) gusoko inyonyinyonyi ëngi arë yamuhefee mweeso.
42008031	Na nyeeso ëgamuromba mweeso ataraghëëye yeende gikhombo nëirundu.
42008032	Na idae rikuu ra nguuma arë rëudëma hafo unkenento a gëtanto; na nyeeso ëgamuromba mweeso avayanjëye ivahefee nguuma. Uvii mweeso agaviyanjëya.
42008033	Uvii inyonyinyonyi ëgafuuma unji umuntu wasuu, na ëgaihefea unguuma, na idae rëgamanka unkenento airambo na rëganyumughëa jubuluu umajë.
42008034	Narë adëmi vaona në adwëëra vëgadua, uenda uvakhanëa antu va umujini na vaumëghunda.
42008035	Antu vëgaenda unji veende uona ntuni nëadwëëra, na vëgafika kunë Yesu, na vëgamuhanga muntu wasuu nëwafumiwe na inyonyinyonyi, wikhee umëghuu amwa Yesu, uyaëte masaa, na ukweti ihaa rakwe ija, na vëgaoghofa.
42008036	Na vasaa naarë vaune vëgavadonea veeso mwino waforiywe uyuu naarë wina inyonyinyonyi.
42008037	Uvii antu voong'e naarë vëfifë na itumbe ra Gerasi vëgamuromba Yesu aheghe kunë veeso, gusoko arë vakwatwaa na wova ukuu. Uvii aganatëa masua na agasuka.
42008038	Muntu wasuu nëaja wafunyiywa inyonyinyonyi agamuromba veende inakwe, ëgweeso Yesu agamuhitëya agamukhanëa,
42008039	“Suka ukhako na wende utanantya oong'e në Muungu wagutendee vee.” Na mweeso agaenda kunë winjë, ugutanantya u muji woong'e asaa në Yesu wadahie umutendea mweeso.
42008040	Na Yesu naarë wasuka mwirundo wasuu ugamughenyifa mweeso, gusoko veeso voong'e arë vamwindëe mweeso.
42008041	Na agaja muntu uguëtwaa Yairo, arë müküü wa sinagogi na agagwa umëghuu amwa Yesu na agamuromba ende unyumba akwe,
42008042	gusoko arë ukweti muncha wakwe umwedu wa mëakha ikumi na ëvëë na arë wëfifë ukuya. Naarë uguenda winjë, antu vëgamutunyiya mweeso.
42008043	Na mukhema umwedu naarë wakëëngie mëakha ikumi na ëvëë na ainakiekwa na muntu mpa umwedu.
42008044	Mukhema wasuu agamuhonga Yesu unyuma agatenya ikundo ra isaa rakwe na gënyahafo murihë wa saghami akwe ugahia.
42008045	Na Yesu agahanya, “Anyu në wantenya nee?” Naarë voong'e vakhana uyii, Fetero agahanya, “Müküü, iburi ra antu rëgufëmëye vee na ugutunyëya vee!”
42008046	Ëgweeso Yesu agahanya “Urëfo në watenya nee gusoko naona nguu yampumaa nee.”
42008047	Na mukhema wasuu naarë waona chu mweeso atiudaha gifiha, agaja ugukhakhata, na agagwa fang'ë usonge amwa Yesu. Agarigheetya usonge antu voong'e sokokë aumutenya Yesu na, mwino mweeso waforiywe gënyahafo.
42008048	Na Yesu agamukhanëa, “Muncha, uhuvëi wako waguforya, ende na majëghana.”
42008049	Naarë këë Yesu urighëëtëye agaja muntu ufuma ukhaya a mutemi agaja na uhanya, “Muncha wako wakuya. Utamukhasye Musëyi ino asëë.”
42008050	Ëgweeso Yesu naarë wategheeya uyii agamukhanëa mweeso; “Utaje wuoghafe uhuvëe gutufu na mweeso ugufoa.”
42008051	Naarë mweeso wafika ukhaya, ainamuyanjëya muntu mpa umwedu uingëa mukhatë a nyumba itambërëmwedu inao, ëgweeso Fetero, na Yohana, na Yakobo, na tata na nyinya wa mwana.
42008052	Na voong'e arë vëurëa na uhongeya soko akwe, ëgweeso mweeso agavakhanëa, “Mutarëe, gusoko ainakuya ëgweeso uree.”
42008053	Na veeso vëgamuheka gusoko arë vamanyie wakuya.
42008054	Ëgweeso Yesu agamukwata mukhono agamwëtana, agamwëëra, “Mung'ënya uka.”
42008055	Na nkhoo akwe igamusukia na agauka genyahafo na mweeso agavaëëra vamufe malëwa alëe.
42008056	Na afafi vakwe vëgataka, ëgweeso agavaghiiya vatamukhanëe mpa muntu umwedu asaa nëadwëëra.
42009001	Na mweeso agavaëtana vasaa ikumi na vavëë itambërëmwedu na agavafa udaho na nguu gwa inyonyinyonyi yoong'e na uforya marue.
42009002	Na agavatuma vende utanantya utemi wa Muungu na uforya.
42009003	Na agavakhanëa, “Mutahoe gëntu umuhënjo wanyu, mwanga nanë mpënda, nanë mukaate, na hela na mutaje ësee mwina nkhaanju ausaghe.
42009004	Na gëkaku nyumba në mwaingëa ikhai hafo, na faka kunë mujie uheghea.
42009005	Na hafo nëvadëa umughenyifa nyenye, nëmwaufuma umuji wasuu kununti ukungu nëëugumëghuu anyu ësee ëtendeke usudanga kunë veeso.”
42009006	Na veeso vëgauka vëgaenda na ukëra mukëjiji, vëutanantya Sayu Njija na vëuforya antu goong'e.
42009007	Itungwee mutëmi Herode agategheya oong'e në atendekie, na mweeso agaoghofa gusoko vangëja arë vëuhanya mwino Yohana wadahie ufëtya ufuma gwa akuyi,
42009008	na gwa vangëja Elia wadaha gëghea na gwa vangëja urë umwedu wa anyagëdaghu vakhae wadaha ufëtya.
42009009	Herode agahanya, “Yohana nene namukigitie itwe, ëgweeso uyi anyu vii nënëtegheye mantu asaa?” Na agafenja umuona mweeso.
42009010	Atumami naarë vasuka vëgamukhanëa Yesu mugëntu nëvakitendie. Na mweeso agavahoa vëenda viyene umuji nëuguëtanwa Betisaida.
42009011	Mwirundo naarë wamanya kunë wendaa veeso vëgamuhonga, na mweeso agavaghenyifa veeso na agavasanyea veeso utemi wa Muungu na uvaforya vasaa naarë vasëghëte ufora.
42009012	Na yuva naarë raandya uharëa na asëywi ikumi na vavëë vëgaenda umuhanga na umukhanëa, “Nyaghwisya mwirundo wende uvijiji na umëghunda afifë, veende uraa na vahange malëwa gusoko hafai guumbugha.”
42009013	Ëgweeso mweeso agavakhanëa, “Vafi nyenye malëwa aulëa.” Veeso vëgahanya, “Gukweti mekaatë ëtano gutufu na somba ëvëë, urë sese aghonjo gwende ughurëya malëwa mwirundo urui woong'e.”
42009014	Gusoko hafo arë varefo aghosya maghana anjou atano. Na agavakhanëa asëywi vakwe, “Vikhayi fang'ë maanja maanja, makumi atano atano.”
42009015	Na veeso vëgatenda uyii, vëgavikhaya voong'e fang'ë.
42009016	Na agahoa mëkate ëtano na sompa ëvëë agarava unto girunde, agaviforya, agavafa asëywi vakwe vëgavafa mwirundo.
42009017	Na voong'e vëgalëa na vëgagikuta. Na vëgahangwëëya manyinyukango naarë vasanya ikafu ikumi na ëvëë.
42009018	Itiku rëmwedu naarë Yesu uguromba iyene, asëywi vakwe arë vitambërëmwedu na mweeso. Na mweeso agavawëëya “Antu vëuhanya nene nëanyu?”
42009019	Na veeso vëgamusucha, vëuhanya “Yohana në mubadisi, ëgweeso vangëja, vëuhanya, Elia na vangëja, umwedu wa anyagëdaghu wa vakhae wafëtya.”
42009020	Na mweeso agavakhanëa, “Gweeso urë nyenye muhanya nene nëanyu?” Na Fetero agasucha, “Veve wë Kiristo wa Muungu.”
42009021	Ëgweeso agavafema na uvaghëëya vatamukhanëe muntu mpa umwedu, ukhani urui, uguhanya,
42009022	“Mwana wa muntu unoneye ahange makhasëko maingë, na uhitwaa na anyampaa na akumbëki në aküü na asëyi va seria, na uraghwa, na itiku ra gatatu ugufëtya.”
42009023	Na mweeso agavakhanëa voong'e, “Nëmbesa gëkaku muntu ugufenja ung'onga nene, nëikhane mughonjo na auhoe musalaba wakwe muitiku na ang'onge nee.
42009024	Gusoko muntu woong'e nëuguutyoa uduvi wakwe winjë guyaghaya; na muntu woong'e nëuguyaghaya uduvi wakwe soko ane, mweeso uguutyoa weeso.
42009025	Gwina sao ëkë në muntu nëmbësa mweeso ahange urëmi woong'e na uyaghaya mweeso mughonjo?
42009026	Gusoko muntu woong'e nëwanyonea mënyaa nene na nkhani yane na mweeso Mwamuntu ujie umuonea mënyaa në hikwë mweeso waja muukuu wakwe na gwa üküü wamwa Tata na wa malaika në vaeru.
42009027	Ëgweeso nene ngumukhanëa nyenye tutë, varëfo vangëja nëvaimëkie hafai nëvëtiukuya nëvakëë veeso vënauona utëmi wa Muungu.”
42009028	Naarë akëa matiku muunana ufuma kunë Yesu warighëëtëye ayai, mweeso agavahoa itambërëmwedu Fetero na Yohana na Yakobo na vëgaenda unto a gëtanto uromba.
42009029	Naarë uguromba ikeru rakwe rëgafeuka, na masaa akwe ëgatendeka meeru na ufëmpina ino.
42009030	Na keengea antu vavëë arë varighëëtiye na mweeso arë va Musa nanë Elia.
42009031	Veeso vëgagighea mung'ë a üküü na vëusanya itunguya rakwe nirejie ukhondëka kuuko uYerusalemu.
42009032	Na Fetero na vasaa naarë vë itambërëmwedu inao, arë vahumwa na tuo. Naarë vauka vëgauona üküü wakwe na antu vavëë arë vaëmëkie na mweeso.
42009033	Na Musa ina Elia naarë vooka, Fetero agamukhanëa Yesu, “Müküü në guja ëse gwëhafai! Nëgujenge makumbu atatu, rëmwedu gusoko ako, na riuya gusoko amwa Musa na riuya gusoko amwa Elia.” Arë mweeso atimanyie ntuni nëugumërighëëtya.
42009034	Mwino mweeso naa këë urighëëtëye uyii, gënyafafo irunde rëgaja na rëgavakunëkëa veeso. Na asëywi avoo në vatatu vëgaoghofa mwino Musa nanë Elia vëgingëa girunde.
42009035	Na ruri ugafuma girunde, uguhanya, “Uyui në Mwanane në nene namuhwaniye, mutegheyi mweeso!”
42009036	Na nënaa ruri wadaha urighëëtya, Yesu agagighea iyeenedu. Na veeso vëgakiatwë na vënamukhanëa muntu mpa umwedu matiku asaa a intu roong'e gwa asaa në veeso vendie uyaona.
42009037	Itiku nërëhongie, naarë veeso vasima ufuma ugëtanto, iburi rikuu rigataana inao.
42009038	Na kengea, muntu ufuma giburi agarëa “Musëyi, nguguromba veve umurave mwanane. Gusoko mweeso në mwanane umwedu duduri.
42009039	Na kengea, gënyonyinyonyi arë gëumumankëa mweeso na gënyahafo ugurëa. Ugukhakhata faka afumwe na ifombou. Mbesa getumurekea, ëgweeso geumukhasya na umukuuranga.
42009040	Na nene navarombaa asëywi vako vagëjunche unji, ëgweeso vinadaha.”
42009041	Yesu agasucha, “Hanyee ufafo, në utina uhuvëi na në uyaghae nene nikhae nanyee faka nanai na umughimëëya nyenye? Mwete mwanako hafai.”
42009042	Itungo naarë winjë umuhanga, gënyonyinyonyi gasëkë gëgamutagha mweeso fang'ë na umukhakhatia mweeso. Ëgweeso Yesu agagëkenea gënyonyinyonyi gësëkë nëgëve, na agamuforya mwana, na agamusucha kunë ihe wakwe.
42009043	Na voong'e vëgataka üküü wa Muungu.
42009044	Ëgweeso antu voong'e naarë vatakëte mantu oong'e në mweeso watendie, mweeso agavakhanëa asëywi vakwe, “Ghëmbë nkhani ëyëë ikëe umatwë anyu; gusoko Mwamuntu wooka utendewa umëkhono a antu.”
42009045	Ëgweeso veeso vinamanya murighëëtyo urui, arë ufihiwe ufuma kunë veeso, gusoko vataje umanya. Na veeso, na vëgaoghofa umuwëëya mweeso neeghokee murigheetyo urui.
42009046	Na wikungumë ugadwëëra mukhatë ao mwino anyu nëujie utendeka müküü mukhatë ao.
42009047	Ëgweeso Yesu naarë wamanya masëgho nëunkhoo yao, mweeso agahoa mwana në munyui na umwëka guuvaru wakwe,
42009048	na agavakhanëa, “Gëkaku muntu nëwamughenyifa mwana uyi në munyui gwa rina rane wang'ënyifa nene, na gëkaku muntu nëwang'ënyifa nene wamughenyifa wasuu në wantume nene, gusoko wasuu në munyui ukëa woong'e mukhatë anyu wasuu unë mukuu.”
42009049	Yohana agasucha, “Müküü, sese goona muntu nëugujucha inyonyinyonyi gwa rina rako, na sese gwesa umughiiya mweeso, gusoko atigihongaa itambëëmwe nasee.”
42009050	Ëgweeso Yesu agamusucha, “Mutamughiiye gusoko wasuu nëatihiya nanyee mweeso wë itambëëmwe na nyenye.”
42009051	Ikhondo naarë matiku ahumbea kunë mweeso uhowa unto, agakëngeya usyu wakwe uenda uYerusalemu.
42009052	Na mweeso agatuma atumwa vatongee usonge akwe. Veeso vëgenda na uingëa u gëjiji ga uSamaria ughondanëya ikhondo gusoko akwe.
42009053	Ëëgweeso antu vinamughenyifa mweeso, gusoko mweeso naa ukengeye usyu wakwe uYerusalemu.
42009054	Na asëywi vakwe Yakobo na Yohana naarë vaona uyii, vëgahanya, “Müküü, usëghëëte guraghëëye moto usime fang'ë ufuma girunde na uvarungwëëya avaina?”
42009055	Ëgweeso mweeso agavafetukëa na agavakenea veeso.
42009056	Na veeso vëgaenda ugëjiji gëngëja.
42009057	Naarë vëuenenda mung'e a njëa, muntu ungëja agamukhanëa Yesu, “Nene nguguhonga goongë kunë winjë.”
42009058	Yesu agamwëëra, “Vaamura vakweti makhombo, na nyonyi ya unto ikweti iruye, ëgweeso Mwamuntu atikweti kunë winjë uraiicha itwe rakwe.”
42009059	Kunë muntu ungëja mweeso agahanya, “Ng'onga nene.” Ëgweeso mweeso agahanya, “Müküü ndeka tanju neende umuëka tata wane.”
42009060	Ëgweeso mweeso agamusucha, “Vareke akuyi vavaëke akuyi vao. Ëgweeso vee enda utanantye utëmi wa Muungu.”
42009061	Muuya agahanya, “Nene nguguhonga vee, Müküü, ëgweeso ndeka tanju nende uvafa gwa heri antu vakhane.” Yesu agamukhanëa,
42009062	“Gutie muntu mpa umwedu nëwakwatëra umukhono wakwe ighembe arëme na urava unyuma atiunoneya muutëmi wa Muungu.”
42010001	Naarë akëa ayai Müküü agavaëka vangëja, makumi mufungatë na agavatuma veeso vatongee usonge akwe, vavëë vavëë mu muji na itumbë kunë mweeso mughonjo arë usëghite uenda.
42010002	Na gavakhanëa, “Ntënange nyingë, ëgweeso atendi mwëmo akei. Gwa uvii murombi Müküü wa ntënange avatumë anya utenda mwëmo mung'ë a ntinangë akwe.
42010003	Endi unjëa yanyu. Ravi, nene ngumutuma nyenye mwino vana vankhoo mukhatë ambughi.
42010004	Mutahoe mpënda, na mbuguri, nanë maatu, na mutamuramuche muntu nanë umwedu unjëa.
42010005	Nyumba gëkaku në nyenye mugingëa, tanju hanyi, ‘Majëghana ësë ë nyumba ëyëë!’
42010006	Na nesa urëfo mwana wa majëghana hafo, majëghana anyu ëgikhaa kunë mweeso. Ëgweeso në ti uyi, majëghana ëgumusukëa nyenye.
42010007	Na saghi unyumba ëyëyo ëyëyo kunu mulëa na unywa asaa në veeso vëumufa, gusoko mutenda mwëmo unoneye gënyamwimo gakwe. Mutagautananta nyumba, ufuma ëyëë na ëyëo.
42010008	Nëmwaingëa umuji na veeso vamughenyifa nyenye, lëë nëvayaëka usonge anyu.
42010009	Fori arue në varëfo na muvakhanëe, ‘Utëmi wa Muungu wahumbea kunë nyenye.’
42010010	Ëgweeso nyenye nemwahefea umuji na veeso vadëa umughenyifa nyenye, endi na uhanya,
42010011	‘Nambesa ukungu në wë umuji wanyu neunamantëe umëghuu itu guwukununta kunë’ nyenye. Ëgweeso manyi vii mwino chu utëmi wa Muungu wahumbea fifë.
42010012	Nene ngumukhanëa nyenye, itiku rasëë muji wasuu ugukuuriwa ikuurëo në iküü ukëra ëroo ra antu va u Sodoma.”
42010013	“Hëhë ako, Korasini! hëhë ako, Betisaida! gusoko nëmbesa makua në makuu në atendekia ukhanyu ëse arë atendekie uTiro na uSidoni, ahoo vafeire khaingë, na ugikhaëra masaa a magunëa na mau.
42010014	Ëgweeso itiku rasëë ra uramui gujie utendeka bahu ino Tiro na Sidoni ukëa ukhanyu.
42010015	Na vee, Kaferanaumu, uguhumbawa faka girundena? Veve ugutununtiwa fang'ë faka gwa arungu, va makhaa.
42010016	“Wasuu në wamutegheeya nyenye wantegheeya nene, na wasuu nëwamuhita nyenye wang'ita nene, na wasuu në wang'ita nene wamuhita wasuu në wantumëe nene.”
42010017	Na vasaa nëve makumi mufungatë na vavëë (aghosya) vëgasuka vina uyanjo ukuu. Vëuhanya, “Müküü, nanë inyonyinyonyi gekutëja sese nëgwaifa iraghëëyo gwa rina rako!”
42010018	Yesu agavasucha, “Nene namuona Setani uguugwa mwino ufëto ufuma girunde.
42010019	Raavi! Nene namufie udaho nachu nyenye mudahite ufanangëa njokha nanë nkumë nanë nguu yoongë ya muurughu na gutie gëntu nëgëumuvarya nyenye.
42010020	Ëgweeso mutayanje gusoko inyonyinyonyi yumutëja nyenye. Bahu yanji gusoko miina anyu andëkiwe girunde.”
42010021	Ikhondo ërëro ërëro Yesu agijuywa uyanjo wa Mwahu Mweru na agahanya, “Nene ngugurumba vee, Tata Müküü, wa irunde na ng'e, gusoko mantu ayai wafihie anya mahaa na anya umanyi na ugavakunukwëëra ana nëanyui. Nha, Tata, gusoko uyii wayanjësiwe gwa mafenji ako.
42010022	Mantu oong'e nene nayafiwe na Tata wane, na gutie mpa umwedu nëumumanyie Mwana ngwë Tata, mba gutie nëumumanyie Tata, ngwë Mwana na gëkaku muntu në Mwana wamuhwaniye ugumukunukwëëra mweeso.”
42010023	Kangë agavafetukëa asëywi vakwe mweeso agarighëëtya gwa gëmpihë, “Bahu miho nëëkengee asaa ne nyee muyakengee!
42010024	Gusoko tutë nene ngumukhanëa nyenye mwino anyagëdaghu vaingë na atëmi vëgahunukwa uona nëmuyakengee nyee na vinayaona, na utegheeya nëmuyategheeya nyee na vinayategheeya.”
42010025	Na rava, mwandëki wa seria agaëmëka amughumëe mweeso umaëghëëyo uguhanya, “Musëyi, nëtende urëë nëusae ufanga wa khae na khae?”
42010026	Mweeso agamwëëra, “Eandëkiwe urë useria? ugusoma urë?”
42010027	Na mweeso agasucha, “Muyanje Müküü Muungu wako gwa nkhoo ako oong'e, na gwa moyo wako voong'e, na gwa nguu, yako yoong'e na gwa mahaa ako oong'e na munyafifë wako mwino veve mughonjo.”
42010028	Na Yesu agamukhanëa, “Vee wasucha ija tenda uyi, na vee uguduva.”
42010029	Ëgweeso mweeso agafenja ugiitenda munyatutë mughonjo agamwëëya Yesu, “Na munyafifë wane nëanyu?”
42010030	Yesu agasucha, “Muntu umwedu arë utununtie ufuma uYerusalemu winjë uYeriko, agagwëëra mukhatë a fumpi, vëgamumankëa na umugweesya vëgaenda, vëgamureka mweeso ukuya.
42010031	Na gwa ahuha njija mukumbëki umwedu agakëëra njëa asëë, naarë wamuona mweeso agakëëra njëa ëngëja.
42010032	Na viuyi, Mulawi, naarë wafika hafo agamuona mweeso, agakëëra njëa ëngëja.
42010033	Ëgweeso Musamaria, naarë munyamuhënjo, agaja fana na mweeso urë, na naarë mweeso wamuona, agamwonea uvai, na
42010034	agaenda kunë mweeso agaihunweera nkhomee yasee mukuta nane divai, na agayitunga nënkhomee yasee na agamunantëya undoghwe akwe agamutoa unyumba a aghenyi umuwaarya.
42010035	Na fadiu ayo mweeso agahoa dinari ëvii agamufa müküü wa nyumba, ‘Mwaarëëye uyui, na gëntu goong'e nëwagëtumëa, gautambukëa nene nëjie ugusukëya vee nënasuka.’
42010036	Mukhatë antu avaa në va tatu, veve ugughema, në wafe nëwendie uraghëëra unyafife gwa muntu naarë wagwëëre mukhatëkhatë a afumpi?”
42010037	Mweeso agahanya, “Në uyuo në wamwonee uvai mweeso.” Na Yesu agamukhanëa, “Enda na utenda uyii.”
42010038	Yesu na asëywi vakwe arë vëmuhënjo, mweeso agahefea gëjiji. Na mukhema umwedu rina rakwe Marita agamughenyifa unyumba akwe.
42010039	Na arë ukweti muhaja wakwe në uguëtwaa Mariamu, naarë wikhee umëghuu aMüküü na utegheeye masëyo akwe.
42010040	Ëgweeso Marita arë winahëngahënga nyingë ya mëëmo a utenda; na mweeso agaenda kunë Yesu na umukhanëa, “Müküü, veve utilue në muhaja ane wandekeya nene nëtende mëëmo oong'e nene mughonjo? Mukhanëe mweeso aje na unjarëya nene!”
42010041	Ëgweeso Müküü agamusucha “Marita, Marita, veve ugulwa na ukhaseka na mantu maingë.
42010042	Gëntu gëmwedu nëgësëgheetwe Maria wahwaania gëntu nëgëja në atiuheywa na muntu.”
42011001	Mweeso arë uguromba itumbë rëngëja naarë mweeso wadaha, umwedu wa asëywi vakwe agahanya kunë, “Müküü, gusëye nasee uromba mwino chu Yohana waasëye asëywi vakwe.”
42011002	Na agavakhanëa veeso, nëmuromba hanyi: “Tata (wetu vee në wegerunde), Rina rako rëëriwe, Utëmi wako uje Mafenji ako etëndeke afaa mu urëmi Mwino ugutendeka gerunde.
42011003	Ugufe malëwa itu a muitiku,
42011004	na ugurekee mahutye itu, mwino sese aghonjo nëguvarekea, vasaa nëvëuguhutya, na utagwengëyë mu maëghëëyo.” (gweeso gwayo ugutyoe na uyuo në muvë.)
42011005	Na agavakhanëa, “Anyu mukhatë anyu nyenye në ukweti mbuyaakwe winjë kunë mweeso utiku wa mukhati na umwëëra mweeso, ‘Mbuyanë njaruma nee mëkaate ëtatu.
42011006	Gusoko mbuyawane waja ufumie muhënjo, na ntikweti itu ra uuëka usonge akwe.’
42011007	Na mweeso winjë usucha ufuma mung'e a nyumba, ‘Utankhasye nene. Itungwee rurii wautiwa na anane ginao guuree guurëë. Nene ntiuuka na nëgufe gëntuna?’
42011008	Nene ngumukhanëa nyenye, nambesa atiuka na ende umufa gëntu gusoko mweeso në mbuyaakwe, gusoko këë akë ainakhataa uromba uguuka amufe gëntu nëugisëgheete.”
42011009	Na nene ngumukhanëa nyenye, “Rombi, nanyee mufewa: fenji, nanyee muhanga, fendui, nanyee muurughwëërwa.
42011010	“Gusoko gëkaku muntu nëwaromba ugufewa, na mweeso unë nëugufenja, uguhanga, na wasuu nëugufendua ugurughwëërwa.
42011011	Në tata kë mukhatë anyu, nëmbesa mwanaakwe wamurombe sompa, mweeso amufe njokha në ti sompa,
42011012	mba nesa mweeso amurombe ighe, ugumufa nkumëna?
42011013	Nëmbesa nyenye uvii unë mwaavë mumanyie uvafa anaanyu, ana ampefo në aja, urë ti nanguu na Tata wa girunde uvafa Mwahu Mweru vasaa në vëumuromba mweesona?”
42011014	Itungwee mweeso na ugujuncha gënyonyinyonyi ga gemumu. Narë gënyonyinyonyi gafuma unjë muntu wa gemumu agaregheetya, na antu vegataka.
42011015	Ëgweeso antu vangëja vëgahanya, “Mweeso ugujuncha inyonyinyonyi gwa nguu yamwa Beelisebuli mutëmi wa inyonyinyonyi.”
42011016	Itungo ërëëro, vangëja, vëgamughema mweeso vëgafenja uona ndolyo ufuma kunë mweeso, ndolyo nëëfumie girunde.
42011017	Ëgweeso mweeso gwa umanya masëgho ao agavakhanëa, “Mu utëmi në watemanuka mafande utiudaha uëmëka, na khaya në abaghuka ëugwa.
42011018	Na mbesa Setanino utemanukangie mweeso mughonjo, urë utëmi wakwe uguimekana? Gusoko nyenye muhanya chu nene gujunchaa unji inyonyinyonyi gwa nguu yamwa Beelisebuli.
42011019	“Na nësa nene ngujunchaa inyonyinyonyi gwa nguu ya mwa Beelisebuli, gwa nguu yamaanyu anaanyu vëuijunchaa inyonyinyonyi? Gwa uvii veeso vajie utendeka aramui vanyu.
42011020	Ëgweeso nëmbesa gwa chaa ga Muungu nene ngujunchaa unjë inyonyinyonyi, uvii utëmi wa Muungu wamujëe nyenye.
42011021	Itungo muntu në wina nguu, na wina mata akwe oong'e aughoojea nyumba akwe mughonjo mari yakwe ahoo ikhee ija.
42011022	Ëgweeso në muntu wamujëa në wina nguu ukëa mweeso umumankea na umuhuma, ugumuheeya mata akwe naarë mweeso uyaghonjiye, na uvaaghania asaa nëwayafumpie.
42011023	Wasuu në atitambëremwedu nanee wasuu ugung'ita nee na wasuu nëatiuhangwëya ginakwe ugufaghatia.”
42011024	“Në gënyonyinyonyi nëgëvë gamufuma unji muntu, geeso ginjë ukëëra kunë majë gutie gëufenja utuiyo, na nëgaadëa uhanga geeso gëuhanya, ‘Nene ngusuka unyumba ane kunë arë nifumie.’
42011025	Narë geeso gasuka gënjë umihanga ifaghuwe na ifambiwe ija.
42011026	Uvii geeso gëusuka na ueeta inyonyinyonyi ingëja ëmufungatë nëive ukëa mweeso mughonjo, na uingëa utenda mëkhao hafo. Na uduvë wakwe wa umpeo wa muntu wasuu ëgutendeka ubëë ukëa wa mwandyo.”
42011027	Naarë mweeso warighëëtya vii, mukhema umwedu mukhatë amwirundo agahumbua ruri wakwe na umukhanëa, “Ëforiwe ndaa nëagufafie vee na ivee nëraaguonchiye vee!”
42011028	Ëgweeso mweeso agahanya, “Bahu, vaforiwe vasaa nëvëutegheya ukhani wa Muungu na ukwatiralii.”
42011029	Naarë mwirundo wëongeya, Yesu agaandya urighëëtya, “Ufafo urui në ufafo në uvë. Ugufenja ndolyo ëgweeso gutie ndolyo nëugufewa, ëgweeso ndolyo amwa Yona.
42011030	Gusoko mwino Yona watendekie ndolyo gwa antu va uNinawi, viuyi Mwana wa muntu ugutendeka gwa ufafo urui.
42011031	Mutemi wagikhema wa utaghama ujie uuka itiku ra uramui na ufafo urui na uvaramua veeso. Gusoko mweeso wajie ufuma umpeo a ng'e utegheeya mahaa amwa Solomoni, na rarava hafai urëfo muntu në müküü ukea Solomoni.
42011032	Antu va uNinawe vajie udwëëra itiku ra uramwiywa itambërëmwedu na ufafo urui na uvaramua weeso; gusoko veeso vafeire gwa matanantyo amwa Yona, na rarava hafai urëfo müküü ukëa Yona.”
42011033	“Gutie muntu në waacha gëmwe nëugugëëika fana gwifihie nampa fang'ë a nyungu, ëgweeso unto, agëango gusoko vasaa nëvëuingëa vadahe uona weru.
42011034	Riho në gëmwee ga mweere wako. Në riho rako rifanga mwërë wako woong'e wina weru. Ëgweeso nëmbesa righajëkie mwërë wako woong'e ugukitë.
42011035	Gwa uvii rava weru nëwë mung'ëëako utarime.
42011036	Uvii nesa mwëërë wako woong'e wina weru, ëgweeso gutie ifigha nërina wëëru, ugutendeka wina wëëru woong'e, mwino gëmwe nëmëange ayo, ëgugumwëkëa veve.”
42011037	Naarë mweeso wadaha urighëëtya Mufarisayo umwedu agamuromba mweeso vende ulia itambëëmwe. Uvii mweeso agaenda againgëa na ugikhaa umesa.
42011038	Mufarisayo agataka umwona mwino aina ooya tanju në akëë ainalëa.
42011039	Na Müküü agamukhanëa, “Nyenye Afarisayo muoya gakuu na mpee, genjinji ëgweeso mung'ë nyenye mwijue uonei na uvë.
42011040	Nyenye mwafutu! Mweeso unëwatendie gënjinji ti uyuyo në watendie gëng'ëngënaa?
42011041	Ëgweeso funyi asi nanë dahwa ya mantu asaa në arëfo mukhatë na kengea mugëntu gëutendeka gija kunë nyenye.
42011042	Ëgweeso hëhë anyu Afarisayo! Gusoko nyenye muhoraa gafëgha ga ikumi ga muchicha, nanë nyanyi, nanë mu nkinda, na mutiukeera tutë na uyanjo wa Muungu. Aya arë imunoneye nyenye ësa muyatendaa, mutahorye angëja.
42011043	Hëhë anyu Mafarisayo! gusoko muyanjëte ugikhaa umatumbë në maja umasunagogi na uramuchwa usokoni.
42011044	Hëhë anyu! gusoko nyenye mwëkhweete na mbëlëlo ëëtiigheetë, na antu vëuenenda unto ayo vatiimanyie.”
42011045	Umwedu wa ana seria agamusucha, “Musëyi mung'ë a umuurëghëëtyo urui ugugutuka naseeno.”
42011046	Na agamusucha, “Hëhë anyu anaserianoo! gusoko nyenye muvaituicha antu mëigho nëmërito uhoreka na nyenye aghonjo mutiutenya mëëgho nambesa na mwaaya wanyu umwedu.
42011047	Hëhë anyu! gusoko mujengaa mbëlëlo ya anyagëdaghu unë vatata vanyu va varuraghie.
42011048	Uvii nyenye mwëmasudanga na uyanja ntendo ya vatata vanyu. Gusoko veeso vavauraghie veeso, nanyee mujenga mbëlëlo yao.
42011049	Gwa uvii noo ihaa ra Muungu rëuhanya, ‘Nene nguvatumëa veeso anyagëdaghu na atumami vangëja unë veeso vëjë uvauragha na vangëja uvakhasya.’
42011050	“Na saghami ya anyagëdaghu voong'e nëahunukie ufuma mwandyo wa urëmi, ëjie ufenjwa muufafo urui.
42011051	Ufuma usaghami amwa Abeli faka saghami amwa Sakaria, unë vamuuraghëe mukhatëkhatë a masabahu na kunë weru wa weru (Patakatifu pa utakatifu.) Nhaa nene ngumukhanëa nyenye, ëjie ufenjiwa muufafo urui.
42011052	Hëhë anyu andëki va seria! gusoko nyenye mwaujughutie ufunguo wa umanyi, muutiuingëa nyenye aghonjo na nyenye muvaghiiya vasaa në vëufenja uingëa.”
42011053	Naarë mweeso watunguya ufuma hafo, Afarisayo na aandëki vëgaandya umukhombajëya ivë na umuhumya makuo arighëëtye mantu maingë,
42011054	vamwindie mweeso, vamukwatie gwa intu roong'e në mweeso ugudaha urighëëtya.
42012001	Ikhondo rasëë maghanajëka a antu arë vihangwëëye itambërëmwedu na vëgagifanangëa mu muntu na muuyakwe, mweeso agaandya uvakhanëa asëywi vakwe tanju, “Ighoji na changa gaAfarisayo, unë uhughangu.
42012002	Gutie në gëkunëkiwe unto nëg'ëtijie ukunukuwa, mba nëgefihiwe nëgitijie umanyëka.
42012003	Gwa uvii roong'e nëmugërighëëtya ukiiti gëjie utegheeywa uweru, na nyenye nëmwifofohea umbee yutanantywa umatembe a nyumba.”
42012004	Nene ngumukhanëa “nyenye anyambuya vane, mutavaoghofe vasaa unë veuragha mwëërë, na nëvadaha hafo vatikweti neveudaha urëtenda kunë nyenye.
42012005	Ëgweeso nene ngumukhanëa nyenye wasuu në mumuoghofa. Mwooghofi mweeso, unë wadaha uraagha, mweeso ukweti udaho wa ughumëa gwa arungu va makhaa. Nhaa, nene ngumukhanëa nyenye mwooghofi mweeso!
42012006	Urë, vamunyasuunta vatano vatiughurwa gwa senti ivëëna? Na gutie mpa umwe në uguviitwaa usonge a Muungu.
42012007	Asikë, mbesa njëë yoong'e ya umëtwe anyu ëvariywe. Mutaoghofe, nyenye mukweti sao nküü ukea ana munyasuunta në aingë.
42012008	“Na nene ngumukhanëa nyenye, mu muntu në wankumua nene usonge antu, na Mwana wa muntuno ugumukumua usonge a vamalaika va Muungu
42012009	Ëgweeso wasuu nëwankhana nene usonge antu ujieukhanwa usonge a vamalaika va Muungu.
42012010	Na gëkaku muntu nëwarighëëtya ukhani wa umufënga Mwana muntu uguonewa uvai. Ëgweeso wasuu në wamutuka Mwahu Mweru wasuu atiuonewa uvai.
42012011	Na nëvamutoa nyenye usonge a masunagogi na gwa aküü na atemi, mutahange ntenga mwino mwinjë uginenera nampa mwino mwinjë urighëëtya.
42012012	Gusoko Mwahu Mweru winjë umusëya nyenye ikhondo ërëro ntuni në munoneye murighëëtye.”
42012013	Na muntu umwedu u mwirundo agamukhanëa, “Musëyi, mukhanie muunane anyaghanie usai wane.”
42012014	Ëgweeso mweeso agamusucha, “Mughosya, anyu nëwanjikie nene muramui nampa mwaaghani wanyu?”
42012015	Na mweeso agavakhanëa veeso, ravi tegheeyi na ighoji na nkumbu hiyahiya, “Gusoko uduvi wa muntu uti uwingë wa mari nëumëkweti.”
42012016	Na agavakhanëa veeso wikhori, uguhanya, “Mughunda wa mughwarë umwedu arë ufie ino.
42012017	Na mweeso agaghema mughonjo, ‘Nene ngutenda urë? gusoko ntikweti kunë nkuëka ëyoo yane?’
42012018	Na mweeso agahanya ngutenda vii: ‘Nene ngukhononta madoma yane na nëjenge në makuu, na hafo nguëka ntënange yane yoong'e na mari yane.’
42012019	Na ngumeëra nkhoo ane, ‘Nkhoo, ukweti mantu maingë nëwagëëkëye gwa mëakha miingë, lya mantu, ulëë, unywe uyanje.’
42012020	Ëgweeso Muungu agamukhanëa, ‘Umufutu! utiku urui nkhoo ako ëufenjwa kunë vee. Na mantu nëwayaghondanëya ëutendeka amanyu?’
42012021	Uyii unë urë nëwiekëye mpamba soko akwe mughonjo na atagighwaifie kunë Muungu.”
42012022	Na mweeso agavakhanëa asëywi vakwe, “Gwa uvii ëyëyo nene ngumukhanëa nyenye, mutakhasëkëe uduvi wanyu, mulia ntuni nampa umëërë anyu muyaa ntuni.
42012023	Ufanga ukëiye malëwa, na mwëërë ukëiye masaa.
42012024	Ghemi nkunguu; nyeeso itiufandëa na itiutënanga; itikweti ëdoma mba itikweti iiwu; na këë Muungu uguuilësya nyeeso. Nyenye mwaaja ukëra nyonyi!
42012025	Na anyu kunë nyenye në wikhasëkëa nëudahëte uongeya urifu wa uduvi wakwe?
42012026	Uvii nëmbesa mutidahëte utenda intu nanë rënyui mwërasëë asikë nëmukhasëkëa ayoo angëja?
42012027	Ghemanëyi sembe, mwino iteghetie; njeeso itiutenda mwëmo mba itiutumama, këë nene ngumukhanëa nyenye, mbesa Solomoni gwa üküü wakwe woong'e ainatambëëywa mwino narëmwedu ra ayoo.
42012028	Ëgweeso nëmbesa Muungu uguyayaincha mahwa a umëghunda nëarëfo rëo na fadiu aghumëwa umoto, urë mweeso të winjë uvayaecha në maja nanguuna, nyenye në mwina uhuvëi unyui!
42012029	Na mutafënje mulëa ntuni na munywa ntuni na mutaje ëse mwina wisaghasaghëi.
42012030	Gusoko antu voong'e va murëmi vëufenja mantu ayai na Tata wanyu umanyie mwino nyenye muyaseghëëte meeso.
42012031	Uvii fenji utemi wakwe na mantu ayai eutendeka anyu vija.”
42012032	“Mutaoghofe, nyee iburi në inyui, gusoko Tata wanyu waune ija umufa nyenye utëmi.
42012033	Ghurii mari, yanyu muvafe atuki. Ning'anëyi mpinda yanyu aghonjo nëitiutununtika, na ugëëkëya mpamba girunde nëitiuhira, kuukono mwivi atiufika na nondo ëtiuruvanga.
42012034	Gusoko hafo kunë mpamba ako ëri, hafo noo nkhoo ako ëgutënda ërëfo hafo.”
42012035	“Iëno yanyu ëse itungiwe na mëkhua na ëmwëë yanyu ëse yiakëe,
42012036	na ëse mwë mwino antu nëvamwindëre müküü wao asuke ukhaya ufuma ulughuu, usi veeso vaje umurughwëëra gëfando në waja ugonontya.
42012037	Bahu ao atumami vasaa në müküü wao ujie uvahanga vëuriya në waja tutë. Nene ngumukhanëa nyenye, mweeso mughonjo ugitunga mukhua na uvaikhaya umesa, na mweeso ujie na uvatumamë veeso.
42012038	Nesa aje saa nane utiku, nampa saa tisa utiku, na uvahanga vëuyi, bahu ao atumami vasaa!
42012039	Ëgweeso manyi ërëë, uvii nesa munya nyumba aja umanyie ikhondo kë ni mwivi ujie, mweeso aja atiumereka nyumba akwe ikhomowe.
42012040	Nyenyenoo, imunoneye mwighondanëye; gusoko Mwana wa muntu ujie ikhondo nëmutirëghemete.”
42012041	Fetero agahanya “Müküü wikhori urui në soko itu gwiyene namba gwa antu voong'e?”
42012042	Na Müküü agahanya, “Uvii unë mughondaneyike në muhuvëi na wë ihaa, unë müküü wakwe winjë umuvëka gunto a atumami vakwe uvafa veeso malëwa ao gwa itungo nërënoneye?
42012043	Bahu akwe mutumami unë müküü wakwe itungo në mweeso waja winje umuhanga ugutenda uyii.
42012044	Tutë nene ngumukhanëa nyenye, mweeso winje umweka unto a mari yakwe yoong'e.
42012045	Ëgweeso nesa mutumami uguhanya mughonjo, ‘Müküü wane watinya usuka, na uandya uvakhua atumami vagëghosya na atumami vagëkhema, na ulia na unywa na ughara,’
42012046	müküü wa mutumami wasuu ujie itiku në mweeso atirëghemete na ikhondo në mweeso atirëmanyie na ujie umufeananja mweeso na umuëka itambërëmwedu na vasaa në vatëhuvëe.
42012047	Na mutumami wasuu unë umanyie mafenji a müküü wakwe ëgweeso atagighondanëye mba utenda gwa uhonga mafenji akwe ujie uhanga makhue në mavë.
42012048	Ëgweeso mweeso nëatimanyie, na watendie në anoneye ukhuwa winje uhanga makhuvi manyui. Na mu muntu unë wafiwe në maingë kunë mweeso ujie udaiwa maingë; kunë mweeso unë antu vamwikëye muntu mantu në maingë veeso vëjie udai utambukëye.”
42012049	“Nene najië uacha moto mu urëmi; na esa waachiywe.
42012050	Nëkweti ubadiso wagubadiswa nayo, na nene ninje ukhasëka urë faka ukhondëke!
42012051	Nyenye mughema nene najie uetamajëghana murëmina?
42012052	Naheye, nene ngumukhanëa nyenye, ëgweeso ubaghuki. Gusoko ufuma itungwee antu vatano va nyumba ëmwe vëubaghuka, vatatu hiya na vavëë na vavëë hiya na vatatu.
42012053	Veeso vëubaghuka, tata na mwana na mwana ina ihe, yiu ina muncha na muncha ina nyinya, yiu në mukhwe ina nyinya në mukhwe, na nyinya në mukhwe ina yiu në mukhwe.”
42012054	Mweeso noo agaukhanëa mwirundo, “Itungo në nyenye mwaona marunde afumie umweri, muhanya gënyahafo, mbua aja na tutë ëjie.
42012055	Na itungo në nyenye mwaona mpefo në ëfumie taghama muhanya, mumwë ugurëa, na tutë ugurëa.
42012056	Hanyee anyalakuno! Nyee mumanyie urakanuanga ëkëru ra ngë na irunde, ëgweeso na nyenye mutimanyie urakanua ikhondo nërërëfo?
42012057	Na asikë në nyenye aghonjo mutiuramua tutë?
42012058	Mwino veve winjë itambëëmwedu na musitaki wako usonge amwa hakimu, tintara nanguu mufatane mwinakwe në këë mumunjëa, ataje uguututa vee agutoe kunë hakimu, na hakimuno agutoe kunë müküü, na müküü ugutendea ujera.
42012059	Nene ngugukhanëa veve, utiufuma unji kamwe faka veve urëfe nanë senti aifaja.”
42013001	Ikhondo ërëro ërëro arë varëfo antu unë vëgamukhanëa mweeso sayu a Galilaya avoo në Pilato wendie uhangënkhania saghami yao na asi nanë dahwa yao.
42013002	Na mweeso agavasucha, “Mughema a Galilaya vasaa arë avë ukëa a Galilaya vangëja gusoko vakhasekie uyiina?”
42013003	Nene ngumukhanëa nyenye, “Tiuyi ëgweeso nanyee nëmwadëa ufea mukuya nyoong'e mwe veeso.
42013004	Mba avoo ikumi na munana unë vëgagwëërwa na munara kuuko Siloamu ugavauragha veeso Mughema veeso arë ahuti ukëa avoo nëvëgikhaa uYerusalemuna? Nene ngumukhanëa Tiuyii,
42013005	ëgweeso në nyenye, mwadëa ufea nyenye nyoong'e mukuya mwë veeso.”
42013006	Na agavakhanëa wikhori urui. “Muntu umwedu arë ufandëe mutë wa mutini umughunda wakwe wa musabibu. Na agaenda ufenja nkhari umutë wasuu agauria.
42013007	Na agamukhanëa munya urava mughunda, ‘Kengea mëakha ëyëë ëtatu nguuja ufenja nkhari u mutë urui na ntinahanga gëntu. Uteme ugwe fang'ë. Asikë nëugumëfifa fang'ë ndende?’
42013008	Na mweeso agamusucha, mweeso, ‘Müküü, Ureke mwakha urui umwedu noo faka nëurëmëe na nëutuhie matofe.
42013009	Nanëwafa nkhari mwakha nëujie, guuja nanguu, ëgweeso nëwadëa ufa ugudaha uutema.’”
42013010	Na mweeso arë ugusëya mukhatë a isinagogi rëmwedu itiku ra Sabato.
42013011	Na hafo arë urëfo mukhema nënaa ukweti gënyonyinyonyi ga ukhokhia gwa mëakha ikumi na muunana, arë wëkunyie na atiudaha uëmëka sësë mweeso mughonjo.
42013012	Na Yesu naarë wamwona mweeso, agamwëtana mweeso na agamukhanëa, “Mukhema veve wafoa urue wako utiuwaa kangë.”
42013013	Na agamwëkëa mëkhono akwe gitwe rakwe, gënyahafo agaghooka, na agamukurya Muungu.
42013014	Ëgweeso müküü wa sinagogi, agasimba gusoko Yesu arë waforia itiku ra sabato, agavakhanëa antu, “Arëfo matiku mutandatu nëanoneye utenda mwëëmo. Njii matiku asaa na muforiwe, na tiese itiku ra sabato.”
42013015	Na Müküü agavasucha, “Nyenye mwahughangu! Mukhatë anyu nyee anyu! nëatiumerughwëëra ng'ombe nambesa ndoghwe akwe umusae, na umetongera u njëa amëtoe unywa maji?
42013016	Na mukhema uyi muncha wamwa Ibrahimu në Setani wamutungie mëakha ikumi na muunana, itinoneye atungwëërwe itiku ra Sabatona?”
42013017	Naarë warighëëtya uyii arughu vakwe vëgaira mënyaa. Antu voong'e vëgagiririsya gusoko mantu a üküü wakwe nënaa mweeso watendie.
42013018	Na agahanya vii, “Utëmi wa Muungu wëuri? Na niwikhoanëye na ntuni?
42013019	Wëmwino mpeke a haradali në muntu wamëhorie na umëfandëa umughunda wakwe, na ëgakinda na ëgatenda mutë, na nyonyi ya unto yu tuuma iruuye umasanja.”
42013020	Kangë mweeso agahanya, “Niwikhoanëye na ntuni utëmi wa Muungu?
42013021	Wikhwete na changa nënaa mukhema agagëhora, agagëkhandughëa mu lita makumi ane a utu, faka ugasasa.”
42013022	Mweeso arë ukëëre mukhatë amiji nanë uvijiji, ugusëya, na ufwaghëëra na muhënjo wa uenda uYerusalemu.
42013023	Na muntu umwedu agamuwëëya, “Müküü, vasaa në vajie utyoeka akeina?”
42013024	Na mweeso agavasucha, “Tintari uingëa ugenyamwango nëgëfinyë, gusoko nene ngumukhanëa nyenye vaingë vajie ufenja uingëa na vatijie udaha.
42013025	Ikhondo në munyanyumba wauka nautia ruri, nyenye mwinjë uandya uëmeka unji na ugonontya ururi, muhanya, ‘Müküü, gurughwëëre sese.’ Mweeso winjë umusucha nyenye, ‘Nene ntunë kunë nyenye mufumie.’
42013026	Na nyenye mwinjë uandya uhanya, ‘Sese gwalile na gwanywe umesa ako, na veve wasëye umëtaa akhaitu.’
42013027	Ëgweeso mweeso ujie uhanya, ‘Nene ngumukhanëa nyee, nene ntimanyie kunë nyenye mufumie, heghi kunë nene, nyee nyoong'e anyautenda mahutye.’
42013028	Hafo nyenye mujie urëa na ulia miino anyu, në nyenye mwamuona Ibrahimu na Isaki na Yakobo na anyagëdaghu voong'e varefo mu utemi wa Muungu na nyenye aghonjo mujughutiiwe unji.
42013029	Antu vajie ufuma ukiya, na umweri, na ufuma ukuma na utaghama, na ugikhaa umesa mu utemi wa Muungu.
42013030	Na raava, vangëja në vaunyuma unë vajie utenda va usonge, na vangëja va usonge vajie utendeka va unyuma.”
42013031	Ikhondo ërëro ërëro Afarisayo vëkëëtunga vëgaja, na umukhanëa, “Hegha ufuma hafai, gusoko Herode usëghite uguuragha vee.”
42013032	Na Yesu agavasucha, “Endi na mukhanëi munyangaa wasuu, ‘Rava nene ngujucha inyonyinyonyi na uforia arue rëo nafadiu, na itiku ra gatatu nene ngukhondeya mwëëmo wane.
42013033	Nambesa uyii nene inoneye nëfwaghwëëre na muhënjo wane reo na fadiu na hikëo, gusoko itiudahika munyagëdaghu akuyie unji a Yerusalemu.’”
42013034	“Vee Yerusalemu, Yerusalemu, në uguvauragha anyagëdaghu na uvatua na magwe vasaa në vatumiwe kunë vee! Mëhënjo inga ninasëghie uvahangwëëya ana vako itambërëmwidu mwino nkuku nëëumbamie anayo umbaya, na mwina nyanjëya! Rava nyumba ako arekwa itikweti mughoji.
42013035	Na nene ngumukhanëa nyenye, mutiunyoona nene faka nyenye muhanye, ‘Aaforiwe wasuu në ujie urina ra Müküü!’”
42014001	Itiku rëmwedu ra Sabato, Yesu naarë wenda ulia unyumba a müküü umwedu wa Afarisayo, veeso arë vëumwihenga mweeso.
42014002	Na kengea usonge akwe Yesu arë urëfo muntu naarë wimbie mëghuu në mëkhono.
42014003	Na Yesu agavawëëya ana seria na Mafarisayo, uguhanya “Në guuja uforia itiku ra sabato, mpa tiguuja?” Ëgweeso veeso vëgagiatwe.
42014004	Yesu agamuhoa mweeso na umuforia,
42014005	Na agavaëra, “Anyu mukhatë anyu nëwina mwana nampa jaghamba nëmbesa agwëëra uruujie në atiinje gënyahafo umëuta unji itiku ra sabato?”
42014006	Na vinasucha iwëëyo ërëi.
42014007	Na mweeso agavakhanëa wikhori wa vasaa nëvaraëkiwe, naarë waona mwino veeso arë vëuhwania matumbë ausonge a ikuryo, agavakhanëa veeso,
42014008	“Në mbesa veve waraëkwa na muntu ulughuu utagikhae itumbë ra unsonge etaje ëse waaraëkwa muntu në wina ikuryo ukëa veve në waraëkwa na mweeso,
42014009	na wasuu në wamuraëkie nyenye nyoong'e mwaavëë, ujie na ugukhanëa vee, ‘Muhumbee itumbë muntu uyui,’ na veve uguandya gwa mënyaa uhoa itumbë ra unyuma.
42014010	Ëgweeso në waraëkwa, enda na ugikhae itumbë ra unyuma në waja në umuraëkie ujie ugukhanea vee, ‘Mbuyane njuu hafai usonge,’ hafo uguhanga gikuryo usonge a voong'e nëmwikhee umesa mwinao.
42014011	Gusoko mu muntu nëugihumbua mughonjo ugusimiwa nanë uginyumpya mughonjo uguhumbuwa.”
42014012	Mweeso agamukhanëa muntu wasuu nëaja wamuraëka, “Itungo në veve uguvaraëka antu malëwa a mumwe nambesa mung'e a serehe utavaraëke vambuya vako, nambesa aruuna vako nambesa antu va umufita wako na anyafifë në aghwari vataje vaje uguraëka vee na ugusukëya.
42014013	Ëgweeso itungo në veve watënda ngoi varaëke atuki, anyankhomee, anyagiëtevee, na afoku,
42014014	na vee uguforiwa, gusoko veeso vëtiudaha ugusukëya veve, veve winjë usukëywa mu ufëtëo wa anyatutë.”
42014015	Umwedu wa vasaa naarë wikhee umesa itambëëmwe inao wategheya vii, agamwëra, “Bahu kunë mweeso wasuu në ujie ulia malëwa mu utëmi wa Muungu!”
42014016	Ëgweeso Yesu agamusucha mweeso “Muntu umwedu agatenda ngoi nküü agaraëka antu vaingë.
42014017	Naarë ikhondo rafika ra serehe mweeso agamutuma mutumami wakwe uvakhanëa avoo në varaëkiwe, ‘Njii; gusoko oong'e itungwee aning'anëa.
42014018	Ëgweeso voong'e vëgaandya uginenea vaonewe uvai. Wa mwandyo agamukhanëa, Naghua mughunda, na inoneye nende na uwona. Nguguromba vee, unyonee uvai.’
42014019	Na muuya agahanya, ‘Naghua njiku ikumi ya urëma, na nooka uyiegheeya nyeeso urëma, nguguromba veve unyonee uvai.’
42014020	Na muuya agahanya, ‘Naroghoa mukhema, na vii ntijie.’
42014021	Na mutumami wasuu agasucha na ueta sayu kunë müküü wakwe. Uvii munyakhaya agahura, agamukhanëa mutumami wakwe, ‘Fuma unji urë wende u njëa nanë u babaa në nküü ya umijini, na uvaete mukhatë atuki nanë anyankhomee nanë afoku nanë anyagitevee.’
42014022	Na mutumami agahanya, ‘Müküü asaa në veve wayaraghëëya atendeka, na faka itungwee ikhondo këë rërëfo.
42014023	Na müküü agamukhanëa mutumami, Fuma unji wende ubabaa na umëmbë kunë vëgikhaa anya uromba uvaumëye antu uingëa mukhatë, nyumba ane ëdahe gijua.
42014024	Gusoko nene ngumukhanëa nyenye gutie muntu mung'ëë mu vasaa nëvaraëkiwe nëujie ulia malëwa mu sigunkuu ane.’”
42014025	Ikhondo rëngëja iburi rikuu ra antu arë vamusambëye mweeso, na agagifetukëya agavakhanëa veeso.
42014026	“Nëmbesa gëkaku muntu aje kunë nene na atimuhuëte ihe wakwe nanë yiu wakwe nanë mukhema wakwe nanë anakwe nanë aruunakwe nanë ahaja vakwe, nhaa, nanë uduvi wakwe mughonjo atiudaha utendeka musëywi wane.
42014027	Wasuu në wadëa ukenka musalaba wakwe mughonjo na aje ang'onge nene atiudaha utendeka musëywi wane.
42014028	Gusoko anyu kunë nyenye, në waufenja ujenga munara, në atigikhaa tanju fang'ë na avarye gharama, aone mpa ukweti nëëkhondie umarëya?
42014029	Ataje ahimbe musingi na aremwe umarëya, antu voong'e në vaona uyi vëuandya umuheka mweeso, vëuhanya,
42014030	‘Muntu uyi waandiye ujenga na atikweti nguu ya umarëya.
42014031	Mba mutëmi këë në winjë ugikhua na mutemi ungëja urughuu, në atigikhaa fang'ë tanju na ughema mpa ugudaha itambërëmwedu na maghana a njou ikumi utaana na wasuu në ujie ugikhua inakwe na asikai maghana a njou makumi avëë?
42014032	Na në waona atiudaha, mweeso ugutuma sayu a uromba majëghana në këë muuya wëkure.
42014033	Uvii, gwë uyi, wasuu kunë nyenye nëwadëa ureka oong'e në uyakweti atiudaha utendeka musëywi wane.’”
42014034	“Munyu në gëntu gëja ëgweeso nëmbesa wasusufaa, ugulombiwa na ntuni ukhoree?
42014035	Utiunoneya gëntu mbesa gwa iroongo nambesa gwa matofe. Antu vëuhunua kuurengë. Wasuu në ukweti matwë autegheeya, në ategheeye.”
42015001	Uvii akhua kooti na anyamahutye voong'e arë va muhumbeye vamutegheeye mweeso.
42015002	Na Afarisayo nanë asëyi vaseria vëgaandya unang'ana, vëuhanya, “Muntu uyi uguvaghenyifa anyamahutye na ulia inao.”
42015003	Na agavakhanëa veeso wikhori urui:
42015004	“Muntu kë kunë nyenye, në wina nkhoo ighana nëwayaghaya ëmwedu ayo, në atiureka iyii makumi kenda na kenda umbugha, na ende umëfenja ëyëo në ayaghaa faka amëhange nyeeso?
42015005	Nanë wamëhanga nyeeso ugumëaghaa umaegha, gwa uyanjo.
42015006	Nanë mweeso waghea ukhaya, uguvaëtana vambuya vakwe na anya fifë vakwe, uguvakhanëa, ‘Yanji itambëëmwedu nanee, gusoko namëhanga nkhoo ane naarë ayaghae.’
42015007	Viuyi viuyi ngumukhanëa nyenye, gutendeka uyanjo ukianëya girunde gunto në munya mahutye umwedu wafea ukëa makumi kenda na kenda nëvatisëghëte ufea.”
42015008	Mba mukhema, kë në wina siingi ikumi nëmbesa ayaghaye siingi imwedu, nëatiuacha gëmwë na ufaghua nyumba na amefenjë gwa nguu faka amehange?
42015009	Nanë wamëhanga, mweeso uguvaëtana itambëëmwedu va hiina vakwe na anya fifë vakwe uvaëra “Yanji itambëëmwedu nanëë, gusoko namehanga siingi naarë namëyaghaye.”
42015010	“Viuyino ngumukhanëa nyenye, gutendeka gwina uyanjo usonge ava malaika va Muungu në munya mahutye umwe wafea.”
42015011	Na mweeso agahanya, “Arë urëfo muntu wina vana vavëë,
42015012	nëmunyui agamwëra tata wakwe, ‘Tata mpa usai wane në nëungokee nee.’ Na agaghania mu muntu na mari akwe.
42015013	Na matiku ainaingëfa, mwana në munyui agahangwëëya yoong'e naarë ukweti na agaenda ung'e akue, na kuuko mweeso agafaghatiya mari yakwe yoong'e gwa uduvi wa ufutu.
42015014	Naarë wamarëya utumëa mu gëntu, njaa nküü ëgadwëëra ung'e asëë, na mweeso agaandya uromba malëwa.
42015015	Na mweeso agaenda ukhuvëa na mughonjo wang'e asëë umwedu wa miji asëë agamutoa umughunda wake ulësya nguuma.
42015016	Na agahunukwa ulia makhambë nëatiewa na nguuma, na gutie muntu nëwamufie ra ulia.
42015017	“Ëgweeso narë waghemanëya mughonjo unkhoo akwe agahanya, ‘Vanga atenda mwëmo vamwa tata wane në vëulia na usaya nanee hafai, ngukuya na njaa!’
42015018	Nene nguuka nende kunë tata wane ninjë umwëra mweeso, ‘Tata, nene nahutye unto girunde na usonge ako.
42015019	Ntinoneye mbesa uëtanwa mwana wako. Ntenda umwe wa anyautenda mwëmo vako.’”
42015020	Na agauka agaenda kunë ihe. Ëgweeso naarë këë wëkure, ihe agamwoona agamuonea uvai agamuduria urë na agamukumbatia na umutomia mweeso.
42015021	Na mwana agamwëra, “Tata natendie mahutye girunde na usonge ako.” “Nene ntinoneye uëtanwa mwana wako.”
42015022	Ëgweeso ihe agavaëra atumami vakwe, “Eti nkhanju ëyëo në njija na umuyaëcha mweeso na umuyaëcha idisa nanë maatu umëghuu akwe.
42015023	Na mweete ndama mumëkikite na sese gulie na guuyanje.
42015024	Gusoko mwanane uyuu arë wakuure, naitungwee mufanga kangë. Mweeso arë wayaghae na wëghea.” Na vëëgaandya utenda sigunkuu.
42015025	“Na ikhondo muuna akwe arë ugumughunda, naarë mwino mweeso wasuka naa wahumbea fifë na nyumba, agategheeya nyëmbo na wiine.
42015026	Na agamwëtana umwedu wa atumami na agamuwëyë, Iyëë rianayo ntuni.
42015027	Na agamusucha mweeso, ‘Muuna wako waja, na tata wako wamulëlëa ndama ëyëo nëëghënie, gusoko wamuhanga wasuka na këë mufanga.’
42015028	Ëgweeso mweeso agasimba na agahita ukëa unyumba. Ihe agafuma unji umufefeya mweeso, na mweeso agamusucha ihe,
42015029	‘Raava, mëakha ëyëi mëingë nagutumëkie vee, na ntinarua iraghëyo rako, na këë vee kamwe winampaa mwamburi, nene nëtende serehe na vambuya vane.
42015030	Ëgweeso mwanaako uyi naarë waja, nëwalilë mari yako na afumbu veve wamukigitëya ndama ëyëo nëighimie!’
42015031	Na ihe agamwëra mweeso, ‘Mwanane, veve ginako matiku oong'e na oong'e nënëyakweti asaa ako.
42015032	Arë inoneye gutende serehe na uyanja, gusoko ëyëë muuna wako arë wakuure, na itungwee mufanga mweeso arë wayaghae na wighea.’”
42016001	Mweeso no agavakhanëa asëywi vakwe, “Are urëfo muntu umwedu mughwarë naarë ukweti na mughondanëyi masitaka arë ëutowa kunë mweeso mwino muntu uyi ugutumëa mari vivë.
42016002	Na mweeso agamwëtana mweeso agamwëra, ‘Nkhani këë ëyii nënguitegheya kunë vee? Funya isabu ra ughondanëyi wako, gusoko utiutendeka meneja kangë.’
42016003	Na mughondanëyi wasuu agahanya mughonjo unkhoo akwe, ‘Ngutenda urëë, nëhikwë müküü wane wang'ëya mwëmo wa meneja? Nene ntikwetë nguu ya udaha urëma, na uromba nguona mënyaa.
42016004	Naramua mwino ngutenda, gusoko antu vaje ung'enyifa nene umakhaya ao nëhikwë na junchwa unji umwëmo wa umeneja.’
42016005	Uvii, agavaëtana anyahirë va mukuu, wakwe vëgiirekeanga, agamukhanëa wa mwandyo, ‘Müküü wane ugugudai hela inga?’
42016006	Mweeso agasucha, ‘Müküü ugundai nene makuta a nyanyi mafifa ighana rëmwedu.’ Agamwëra ‘Hoa ibada rako ra deni ako na wikhae urëë fangë uandëke makumi atano.’
42016007	“Na kangë agamukhanëa muuya wa gavëë, ‘Na veve ugudaiwa inga?’ Agasucha, ‘Nene ngudaiwa magunëa ighana angano.’ Mweeso agamwira mweeso, ‘Hoa ibada, rako ra deni ako uandëke makumi munana.’
42016008	Müküü wasuu agamukumajua mughondanëyi në muhughangu gwa ihaa rakwe. Gusoko vana va murëmi urui vina mahaa ino na ufafo wao aghonjo ukëa vana va weru.
42016009	Na nee ngumukhanëa nyenye, tuungi mbuya na mari a nëti atutë, në hikwë ahia vamughenyife umëkhao akhae na khae.
42016010	Mweeso unë wina uhuvëi mu mantu në manyui ino na ugutendeka muhuvëi umantu në makuunoo. Na mweeso unë timuhuvëi umantu në manyui ino atiutendeka muhuvëi gwa ayoo në makuunoo.
42016011	Nëmbesa nyenye arë mutiahuvëi umari a murëmi anyu në ugumufa nyenye utakii wa tutë?
42016012	Na nëmbesa mwinatendeka mwahuvëi umari ya muntu ungëja, anyu në ugumufa nyenye në yanyu aghonjo?
42016013	Gutie muntu nëugudaha utumekëa aküü vavëë. Gusoko mweeso ugumuhura umwedu na umuyanja muuya, fangëja ugumutegheeya uyoo nangu, umwedu na umuhorya muuya. Mutiudaha umutumekëa Muungu na hela.”
42016014	Na Afarisayo, naarë ayanja hela, vëgategheya asaa oong'e, vëgamuhorya mweeso.
42016015	Ëgweeso mweeso agavakhanëa, “Nyenye mwë avoo nëvitendie anya tutë aghonjo usonge antu, ëgweeso Muungu umanyie nkho yanyu. Gusoko gasëkë nëgigheete mukhatë antu mwino giija ino Muungu ugikengee mwino mpaara.
42016016	Seria nanë Maandëko anyagëdaghu arë arëfo faka ikhondo ramwa Yohana. Ufuma hafo Sayu Njija a utëmi wa Muungu ëgutanantiwa, na mu muntu uguingëa gwa nguu.
42016017	Ëgweeso guoro ino irunde na ng'ë ukëa, ukëa gwa gahada gamwedu ga seria uheeywa.
42016018	Mugëkaku muntu në wamureka mukhema wakwe na uroghoa ungëja ahoo watenda ulëhadi, na wasuu në wamuroghoa wasuu në warekiwe na mughohi walëhada.”
42016019	“Arë urëfo muntu umwedu mughwarë areë uguya a maasa aikeru ra sambarau na mputi ya gëtani në njija na utenda ngoi muitiku.
42016020	Na ugënyamwango arë uguraëchwa mutuki umwedu rina rakwe Lasaro, arë wina maronda, mwëërë woong'e
42016021	mweeso arë ugulia makhokho nëëugwanga ufuma unto a mesa a mughwarë wasuu, mbwa nyingë arë yuuja na umuramba maronda akwe.
42016022	Na mutuki uyi agakuya na agahowa na malaëka faka ugëkua gamwa Ibrahimu. Na mughwarë wasuuno agakuya agaëkwa.
42016023	Na gwa arungu, naarë ugumakhasëko. Mweeso agahumbua miho akwe unto agamwona Ibrahimu kue na Lasaro ugugëkua gakwe.
42016024	Agaëtana gwa ruri në aküü, Tata Iburahimu, unyone uvai nene, umutume Lasaro ahombie songe a mwachaa wakwe umajë ariure urëmë wane. Gusoko ngukhasëka ino umoto urui.
42016025	Ëgweeso Iburahimu agamwëëra, këmbukwa mwanane mwino veve muduvi wako wahangie mantu në maja, na Lasaro wahangie mantu në mavë. Ëgweeso itungwee mweeso hafai ugufefeheywa na veve ugukhaswa.
42016026	Na mbesa asaa oong'e ayai, mukhatë itu nanyee rëëhëmbiwe ikhombo rikuu gusoko vasaa nëvëufenja ufuma hafai uja kunë nyenye vatadahe, na gutie në ugudaha ufuma kuuko uja kunë sese.
42016027	Na mweeso agahanya, ‘Uvii nguguromba vee, tata, umutume mweeso khamwa tata wane,
42016028	gusoko nëkweti aruuna vane vatano ende uvasudangëa veeso vatajeno vaje hafai umakhasëko.’
42016029	Gweeso Ibrahimu agahanya, ‘Vaakweti va Musa na anyagëdaghu vavategheya veeso.’
42016030	Na mweeso agahanya, ‘Tiuyi, tata Ibrahimu, ëgweeso nëmbesa muntu ende ufuma gwa akuyi, vëufea.’
42016031	Mweeso agamukhanëa Nëmbesa vadie uvategheeya Musa na anyagëdaghu, vatiufefeheywa nambesa muntu afëtye ufuma gwa akuyi.”
42017001	Yesu agavakhanëa asëywi vakwe, “Maëghëëyo a usacha mahutye ajie. Ëgweeso hëhë akwe muntu wasuu nëajie soko akwe.
42017002	Aja inoneye ija ino muntu wasuu atungëwe unkingo akwe igwe ra usiera na ughumëwa girambo, ukëa usacha mahutye gwa umwedu wa avai në anyui.
42017003	Ravi nyenye aghonjo nëmbesa muuna wako waguhutya, mwonye, në wafea umwonee uvai,
42017004	nanë waguhutya mëhënjo mufungatë gwa itiku rëmwedu na usuka kunë vee mëhënjo mufungatë, nauhanya, ‘Nafea,’ inoneye vee umwonee uvai.”
42017005	Atumami vëgamukhanëa, Müküü, “Ongeeya uhuvëi witu!”
42017006	Na Müküü agavakhanëa “Nëmbesa nyenye mukweti uhuvëi gënya mbeyu a haradali mudahite ukhanëa mukuyu urui, ‘Khunkuka, na ufandëwe girambo, aja ugumutegheeya nyenye.’”
42017007	“Anyu mukhatë anyu nyenye, unë ukweti mutughwa wa umurëmëa mughunda wakwe nampa umudëmeya nkhoo, nëwaja ufuma umughunda ugumukhanëa, ‘Njuu urë na wikhae fang'ë umesa ulëë?’ Tiuyi naheye.
42017008	Ugumukhanëa, ‘Ng'ondaniye nene malëwa na ituunge mughonjo na untumëkie nee, faka nëlie na unywa? Na hafo veve ujie ulia na unywa.
42017009	Ugumufa asi mutugwa wasuu gusoko watenda oong'e nëwaraghëëywe?
42017010	Viuyi nanyee në mwadaha uyatenda oong'e nëmwaraghëëywe nyenye hanyi, Sese gwa atugwa nëvatinoneye; sese gwayatendie nëagunoneye umwëmo witu.’”
42017011	Yesu naarë winjë uYerusalemu arë ukëëre mukhatë aSamaria na Galilaya.
42017012	Naarë waingëa ugijiji gëmwedu, agataana na antu anyamatana ikumi.
42017013	Veeso vëgaëmeka kuure na vëgahumbua nduuri yao unto vëuhanya, “Yesu Müküü, uguonee sese uvai.”
42017014	Naarë wavaona veeso, agavakhanëa “Endi na mwende giaghëa nyenye aghonjo kunë makuhani.” Na mwino aarë vëuenda vinjë vëgaera.
42017015	Umwedu mukhatë ao, naarë chu waona waforaa, agasuka unyuma, ugumukurya Muungu gwa ruri në ukuu.
42017016	Na agagwa fang'ë umëghuu, a mwa Yesu ugumurumba mweeso. Na mweeso arë Musamaria.
42017017	Yesu agahanya, “Vënaerwa voong'e ikumina? Vëgufei avoo kenda?
42017018	Vinagighea na umwedu usuka na umufa Muungu irumbi ëgweeso mughenyi uyui?”
42017019	Na agamukhanëa mweeso “Emëka na wende kunë winjë uhuvëi wako waguforya.”
42017020	Agawëywa na Afarisayo utëmi wa Muungu ujie, nanaë. Na mweeso agavasucha “Utëmi wa Muungu utijie gwa ndolyo ëse mukengee.”
42017021	Vatiuhanya, “Kengei wë hafai na mpa ‘Wë hafoo!’ Gusoko kengei utëmi wa Muungu wë mukhatë anyu.” Na agavakhanëa asëywi vakwe,
42017022	“Matiku ajie nëmujie uhunukwa uona itiku rëmwedu umatiku a Mwamuntu, na nyee mutiuriona.”
42017023	Na vajie umukhanëa nyenye, “Ravi, wëhafoo! Ravi, wëhafai! Mutaende, mutavahonge veeso.
42017024	Gusoko mwino ufëëto nëugufëta na umwëkëa unto girunde ufuma ng'ande ëmwe faka ung'ande mbuya, uyii ujie utenda Mwamuntu itiku rakwe.
42017025	Ëgweeso tanju unoneye ahange makhasëko maingë na uhitwa na ufafo urui.
42017026	Mwino arë matiku amwa Noa, uyii gujie utendeka umatiku a Mwamuntu.
42017027	Veeso arë vëulëa na unywa, arë vëuroghoa, na uroghowa, faka itiku nënaa Noa waingëa usafina, na gharika igaja uvamaa veeso voong'e.
42017028	Viuyi mwino ikhondo ra matiku amwa Loti, veeso arë vëulia na unywa, arë vëughua, na ughurya, arë vëufandëa, na ujenga,
42017029	ëgweeso itiku rasëë naarë Loti wahegha uSodoma moto wa gibiriti na ugaraghaëra ufuma girnde na ugavamaa veeso voong'e.
42017030	Uvi uyi gujie utendeka itiku nëhikwë Mwamuntu ugudweera.
42017031	“Itiku, rasëë gëkaku muntu në wë gunto gitembe, na mari akwe ëmukhatë a nyumba, atasime uenda uihoa. Na viuyë wasuu në ugumughunda atasuke ukhaya.
42017032	Mukëmbukwi mukhema wamwa Loti.
42017033	Wasuu nëungufenja ufonia uduvë wakwe uguuyaghaya, ëgweeso wasuu në uguyaghaya uduvi wakwe uguufonia.
42017034	Nene ngumukhanëa nyenye, itiku rasëë utiku ahoo varee antu vavëe guurë rëmwedu, umwedu uguhowa muuya ugurekwa.
42017035	Akhema vavëë ahoo vëusya itambëëmwedu, umwe uguhowa na muuya ugurekwa. (
42017036	Aghosya ahoo vëumughunda, umwedu uguhowa na muuya ugurekwa.)”
42017037	Na asëywi vëgamuwëya, “Ayai ëutendekaa gufei?” Mweeso agavasucha, “Kunë urë mwiimba hafo haufe ëgihangwëya itambëëmwedu.”
42018001	Na mweeso agavakhanëa wikhori mwino inoneye uromba tëkëtëkë na mutaurye nkumbu.
42018002	Agahanya, “Umuji umwedu arë urëfo muramui umwedu në atimwoghofete Muungu na atiusëgha muntu.
42018003	Na arë urëfo muhimbë umuji wasuu, arë ugumwendeaendea muramui gutufu na uhanya, ‘Nguguromba unamue mukhatë ane na muurughu wane.’
42018004	Gwa itungo ririfu arë uguhitaa. Ëgweeso mpeo ayo agagighemanëya mweeso mughonjo, ‘Nambesa ntiumwoghofa Muungu na tiusëgha antu,
42018005	ëgweeso gusoko muhimbë uyi ugukhasya nene, ngumuramweeya mweeso, ataje unkhataya ung'anga gutufu.’”
42018006	Na Müküü agahanya, “Tegheeyi mwino uguhanya hakimu wasuu, munya mahutye.
42018007	Na Muungu atiuvatendea tutë ahwanwi vakwe uvaarëya veeso?
42018008	Nene Ngumukhanëa nyenye mweeso, uguangufa uvaramwëya veeso urë. Nambesa uyii Mwamuntu nëwaja ujie uhanga uhuvëi murëmina?”
42018009	Agavakhanëano wikhori urui antu vangëja nëvihuvëe veeso aghonjo mwino chu anya tutë na uvahorya vangëja.
42018010	“Antu vavëë vëgaenda uhekalu uromba, umwedu a Afarisayo na muuya arë mukhua kooti.
42018011	Mufarisayo wasuu agaëmëka na uromba vii mweeso mughonjo, ‘Vee Muungu, ngugurumba vee gusoko nene ntimwë antu vangëja, ahëmbi, aramatwë na ntikhwëte na mukhua kooti uyui.
42018012	Nene ngufunga gavëë gwa ijuma rëmwedu, nangufunyaa ifungu ra ikumi ra mari yane yoong'e nënëkweti.’
42018013	Ëgweeso mukhua kooti, agëmëkëa kuurengi, ainasoya uhumbua miho akwe urava girunde, ëgweeso agagituanga gëkua gakwe uguhanya, ‘Muungu, unyonee uvai nene në munya mahutye!’
42018014	Nene ngumukhanëa nyenye, muntu uyi wendie ukhaya wavarëywe tutë ukëa muuya. Gusoko mugëkaku muntu nëugihumbua mughonjo utugutuntiwa, ëgweeso wasuu nëwinyumpya mweeso mughonjo uguhumbuwa.”
42018015	Vëgamwetea mweeso ana në adëru gusoko adahe uvatenya, na asëywi naarë vavaona, vëgavakenea afafi awe.
42018016	Ëgweeso Yesu agavaëtana vende kunë mweeso, uguhanya, “Vareki ang'ënya vaje kunë nene, na mutavaghëëye. Gusoko antu mwino vasaa utëmi wa Muungu wao.
42018017	Tutë nene ngumukhanëa nyenye, wasuu nëwadëa usëngëya utëmi wa Muungu mwino mwana në mudëru atiuingëa kamwe.”
42018018	Na mutongeri umwedu agamuwëëya mweeso “Musëyi muja, nëtende urë nene në usae utëmi wa khae na khae?”
42018019	Na Yesu agamusucha, “Asikë në ugunjiitana nene në muuja?” Gutie në muuja ëgweeso Muungu iyenedu.
42018020	Veve umanyie maraghëëyo: “Utalëhadee, Utauraghee, Utaivee, Utaeghegheyee, Vakurye va hoo ina yiu wako.”
42018021	Na mweeso agasucha, “Ayai oong'e nayakwatëre ufuma ungënya wane.”
42018022	Na Yesu naarë wategheeya uyii, agamukhanëa mweeso, këë gëntu gëmwedu veve ukefewe. Ghuurya oong'e niuyakwatë na uvaaghania atuki, na veve uguhanga mpamba girunde, na uje ung'onge nee.
42018023	Ëgweeso naarë wategheya vii agahura, gusoko arë mughwarë.
42018024	Yesu naarë wamwona agahanya mwino chu gukanku gwa atukii uëngëa guutemi wa Muungu.
42018025	Gusoko në guuro njou uhefea unjëa amusinkanii ukëa mughwarë uhefea mu utëmi wa Muungu.
42018026	Vasaa naarë vategheya uyii vëgahanya, “Anyu nëudahite utyoeka?”
42018027	Ëgweeso mweeso agahanya, “Nëatiudahëka gwa antu ëudahëka kunë Muungu,”
42018028	Na Fetero agahanya, “Kengea, sese gwarekie makhaya itu na uguhonga vee.”
42018029	Na agavakhanëa “Tutë ngumukhanëa nyenye gutie muntu nëwarekie nyumba nampa mukhema nampa aruuna vakwe nambesa afafi na vana, gusoko autemi wa Muungu,
42018030	wasuu nëatijie uhanga mëhënjo miingë mu urëmi urui nanë ujie uhanga ufanga wa khae na khae.”
42018031	Na agavahoa ikumi na vavëë agavakhanëa, “Kengei gwinjë uYerusalemu, na gëkaku gëntu nëwaandëkiwe Mwamuntu na anyagëdaghu ginjë ukhondeka.
42018032	Gusoko winjë ufunywa gwa Anyagiluungu, na winjë ginëhëywa na uirwa mënyaa na winjë utendewa ghuyëda na utiewa mate.
42018033	Vinjë umuhoma na mikoha na umwuuragha, na itiku ra gatatu ugufëtya.”
42018034	Ëgweeso vinamanyaa ntuni nëurighëëtiye, nkhani iyii arë ifihiywe kunë veeso, na vinamanyaa urighëëtiye ntuni.
42018035	Naarë wahumbea uYeriko, muntu umwedu mufoku arë wikhee umpeo anjëa uguromba.
42018036	Naarë wategheya iburi ra antu rëkëëre njëa asëë, agaweeya gwina ntuni?
42018037	Vëgamukhanëa “Yesu wa uNazareti ukëëre hafai.”
42018038	Na agakurya mukindo, “Yesu Mwana wa Mwa Daudi unyonee uvai nene!”
42018039	Na vasaa naarë vëusonge vëgamukenëa mweeso, vëgamukhanëa kia, ëgweeso mweeso agakurya mukindo ino, Mwana wamwa Daudi, nyonea uvai nene.
42018040	Na Yesu agaëmëka, na agaraghëëya aetwe kunë mweeso: naarë wahumbea, agamuwëëya,
42018041	“Ungufenja nene nëgutendee ntuni veve?” Mweeso agasucha “Müküü ngufenja nione.”
42018042	Na Yesu agamukhanëa, “Ona! uhuvëi wako wanguforya vee.”
42018043	Na gënya hafo agaona na umuhonga mweeso, ugumukurya Muungu, na antu voong'e naarë vaona asaa vëgamukurya Muungu.
42019001	Mweeso againgëa u Yeriko naarë ukëëre mukhatëkhatë ayo.
42019002	Na arë urëfo muntu umwedu rina rakwe Sakayo, arë müküü wa anyaukhua kooti, na arë mughwarë.
42019003	Na arë ugufenja umona Yesu mweeso muntu në wëurë ëgweeso ainadaha, gusoko a wingë wa antu, gusoko mweeso arë mukufëi wa chimo.
42019004	Na vii agatongea udurye usonge aganatëa unto a mukuyu gusoko adahe umwona mweeso, gusoko arë ujie ukëëra njëa asëë.
42019005	Na Yesu naarë wafika hafo, agaraava unto, na agamukhanëa “Sakayo, sima urë fang'ë, gusoko inoneye nikhae ukhako reo.”
42019006	Na vii mweeso agasima urë fang'ë, na agamughenyifa gwa uyanjo.
42019007	Naarë veeso vaona uyii voong'e vëgaandya ng'unyung'unyu, vëuhanya, “Mweeso wenda unyumba a muntu në munya mahutye.”
42019008	Na Sakayo agaëmëka usonge na agamukhanëa Müküü, “Tegheeya Müküü, wato wa mari ane nguvafa atuki, nëmbesa namuheeye muntu gëntu, gwa uhughangu gumusuchëya mëhënjo ëne.”
42019009	Na Yesu agamukhanëa, “Reo utyoi wafika unyumba ëyëë, gusoko mweesono në mwana wamwa Ibrahimu.
42019010	Gusoko Mwamuntu wajie ufenja na utyoa gasëkë nëgayaghae.”
42019011	Naarë antu vategheeya mantu ayai mweeso, agafwaghëëra uvakhanëa wikhori, gusoko arë wahumbëa uYerusalemu, na gusoko arë vaghemaa itungo tirërëfu utëmi wa Muungu ugighea gifando.
42019012	Na agavakhanëa vii, “Mwana wa mutëmi umwedu mutakii agaenda ung'ë akure ende ufenja utemi na usuka.
42019013	Agavaëtana ikumi, mung'ë a atumami vakwe agamufa muntu hela igëtunga agavakhanëa: ‘Suujëi ëyëë faka kunë ngusukëa.’
42019014	Ëgweeso anyakhao arë vamuhuëte na vëgatuma antu vende kunë mweeso uhanya, ‘Gutiufenja muntu uyi atendeke mutëmi witu.’”
42019015	Naarë wasuka, na wahangaa utëmi, agaraghëëya atumami vasaa naarë waafiie hela vaëtanwe vaje kunë mweeso gusoko adahe umanya mu muntu wa hangie sao kë.
42019016	Mutumami wa mwandyo agaja usonge akwe, agahanya, “Müküü, hela yako yafafa ingëja ikumi iongeya.”
42019017	Na mweeso agamukhanëa, “Watenda ija, mutumami në muja! Gusoko watendeka wina mwighuuyo uintu nërënyui ngugutenda webale u miji kumi.”
42019018	Na wagavëë agaja, agahanya, “Müküü, hela yako yafafa ingëja itano.
42019019	Na agamukhanëa, ‘Na veve webale miji ëtano.’
42019020	Na muuya agaja, agahanya, ‘Müküü, iyii hela yako, naikundëkie ija kifembu ra isaa,
42019021	gusoko nene naguoghofie vee gusoko veve umuntu mukaku. Veve uguhoa na kunë winaëka fang'ë, na utënanga kunë wina fandëa.’
42019022	Mweeso agamukhanëa, ‘Nene nguguramua vee gwa nkhani ya momo wako mughonjo, veve umutumami në muvë! Arë umanyie mwino nene në muntu në mukharë, nguheyaa kunë ntinaëka fangë na utënanga kunë ntinafandëa?
42019023	Asikë vee, winaëka hela yane giduka ra hela në nene naja nëje uihoa itambëëmwedu na sao?’
42019024	Na agavakhanëa vasaa naarë vaimëkie fifë, ‘Muheyi hela yasii na mumufe wasuu në ukweti siingi ikumi.’
42019025	(Na veeso vëgamukhanëa, ‘Müküü wasuu ukweti sao a mafunju ikumi).
42019026	Nene ngumukhanëa nyenye, mu muntu në ukweti gëntu ugufewa ëgweeso wasuu në atikweti gëntu uguheeywa na gasëkë në ugëkweti.
42019027	Ëgweeso arughu vane avai nëvatiufenja nene netendeke mutëmi wao vaeti hafai na muvauraghe usonge ane.’”
42019028	Naarë warighëëtya ayai, agatongea usonge, ao winjë uYerusalemu.
42019029	Naarë wahumbea ufika uBetifage na uBetania, u Gëtanto nëgëutanwaa ga uMiseituni, agavatuma asëywi vakwe vavëë,
42019030	agavakhanëa, “Endi ugijiji nëkiiusonge anyu, nëmwaingëa mwinji umuhanga mwandoghwe utungie, na akëë ainarairwa na muntu, mutungwëëri mumuete hafai.
42019031	Nëmpa muntu amuuweeye nyee, ‘Asikë nëmumutungwëëra?’ Muhanye vii, ‘Müküü umusëgheete mweeso.’
42019032	Na vasaa naarë vatumwa vëgaenda uhanga mwino chu arë wakhanëa.
42019033	Naarë vëumutungwëëra mwandoghwe, aghonjo vëgavakhanëa, ‘Asikë nëmumutungwëëra mwandoghwe?’
42019034	Na vëgasucha, ‘Müküü umusëghëëte.’
42019035	Na vëgamutoa mwandoghwe kunë Yesu, na vëgaara masaa ao umughongo wa mwandoghwe, vëgamunatëya Yesu.
42019036	Na mweeso naarë unguenenda winjë, antu vegaara masaa ao ubabaa.
42019037	Naarë wafika fifë na uning'ino a Gëtanto ga Miseituni, iburi roong'e ra asëywi vakwe rëgaandya ugirisisya na umukurya Muungu gwa ruri aküü, gusoko a ntendo nküü në vayuune,
42019038	vëuhanya, ‘Aforiwe mutëmi në ujie urina ra Müküü, majëghana girunde, na üküü unto!’
42019039	Na Afarisayo vëkëtunga naarë vëmukhatë a iburi rasëë ra antu vëgamukhanëa mweeso, ‘Musëyi vakiye asëywi vako.’
42019040	Mweeso agavasucha, ‘Nene ngumukhanëa nyenye, nëmbesa avai vakie, magwe ëukurya mukindo.’”
42019041	Naarë wahumbea fifë na uwuona muji agaurëra,
42019042	uguhanya “Eseja bahu vee rëo umanyie mantu në ueta majëghana! Ëgweeso itungwee afihiwe umiho ako.
42019043	Gusoko matiku ajie kunë vee, në arughu vako vajie ugukitëya ikita ugufimëya vee, na ugumankëa ufuma ng'andë yoongë,
42019044	na vëugukhuëya fang'ë du, veve na ana vako mukhatë ako na vatiugurekea igwe nërëmëkie unto aigwe rëuya. Gusoko wina manya ikhondo naarë Muungu wajie ugutyoa.”
42019045	Na mweeso agaëngia uhekalu na agaandya uvajuncha unji vasaa naarë vëughurya,
42019046	agavakhanëa “Ëandëkiwe, ‘Nyumba ane ëutendeka nyumba a marombi,’ ëgweeso nyenye mwamëtenda ë mpaanga aahëmbi.”
42019047	Arë ugusëyaa mwiitiku uhekalu. Akumbëki në aküü na asëyi vaseria na atongeri va antu vëgafenja umuuragha mweeso.
42019048	Ëgweeso veeso vënahanga intu në vadahëte uritenda gusoko antu voongë arë vategheeye nkhani yakwe.
42020001	Itiku rëmwedu, mweeso naarë ugusëya antu mukhatë a hekalu na utanantya sayu në njija, akumbëki në aküü na asiyë vaseria itambëëmwedu na anyampaa vëgaja vëgamufëmëya, na umukhanëa mweeso,
42020002	Gukhanie see, “Ugutenda mantu, ayai gwa udaho kë? Nampa anyu nëwagufie vee nguu iyii?”
42020003	Mweeso agavasucha, Na nenenoo ngumuwëya nyenye iwëyo:
42020004	Itungwe nkhanëi nene, “Ubadiso wa mwa Yohana ufumie girunde nampa ufumie gwa antu?”
42020005	Na veeso vëgagëwëëya mu muntu na muyakwe, vëuhanya, “Nëmpa guhanye, ufumie girunde, uguhanya, ‘Asikë në mwinamuhuvëa?
42020006	Ëgweeso nëmpa nguhanye, ufumie gwa antu, antu voong'e vëugutua sese na magwe, gusoko vayanjie mwino Yohana munyagëdaghu.’
42020007	Na vii veeso vëgasucha Gutune kunë ufumëi.
42020008	Na Yesu agavakhanëa, Mbesa neenoo ntiumukhanëa nyenye gwa udahokë ngutenda mantu ayai.”
42020009	Na mweeso agaandya uvakhanëa antu wikhori urui, “Muntu umwedu agafandëa mughunda wa mësabibu, akakodesya anya urëma, na agaenda ung'ë ingëja agikhaa agarifya.
42020010	Naarë ikhondo raghea, agatuma atumami gwa anya urëma vamufe mweeso nkhari ya ntënange ya misabibu. Ëgweeso anya urëma vëgamukhua mweeso, na vëgamujuncha agasuka mëkhono mëtufu.
42020011	Na mweeso agatuma mutumami ungëja; uyuinoo vëgamukhua na umutendea mantu amënyaa ino, na vëgamujuncha agasuka mëkhono mëtufu.
42020012	Na mweeso agatuma wagatatu, uyuinoo vëgamutendea nkhomee vëgamujughuta unji a mughunda.
42020013	Mughonjo wa mughunda agahanya, Ngutenda urë? Ngutuma mwanane në muyanjwë fangëja veeso vadahëte umwuoghoofa mweeso.
42020014	Ëgweeso anya urëma naarë vamwona mweeso, vëgahanya veeso aghonjo, ‘Uyui mweeso musai, në gumuuraghe usai utendeke witu.
42020015	Na veeso vëgamuuragha vëgamujughuta gunji a mughunda wa mësabibu.’ Uguvatenda urë mughonjo wa mughunda wa mësabibu?
42020016	‘Mweeso, ujie na uvauragha anya urëma vasaa, na uvafa vangëja.’ Naarë vategheeya vii vëgahanya: ‘Muungu nëamëe intu ërëë rëtadwëëre.’”
42020017	Ëgweeso agavakhamëchiya miho na agavakhanëa, “Rianayo ntuni ukhani urui në waandëkiwe: ‘Igwe nëvarihitie ajengi, itunguwee raiye igwe në rikuu ra musingi?
42020018	Mumuntu në wagweera unto a igwe rasëë ugutënëkanga mafëgha mafëgha. Ëgweeso nanëramugweera unto muntu rëumusyakakha.’”
42020019	Asiyë vaseria na makuhani në aküü vëgafenja umukwata mweeso ikhondo ërëro ërëro, ëgweeso vëgaoghofa antu, gusoko vëgaimanya wikhori wasuu arë uvaghokee veeso.
42020020	Na vii vëgamuduma na utuma anya ulia nyonyi, në vëgagitenda antu vaja gusoko vamukwate gwa nkhani yakwe, na umusitaka kunë gavana.
42020021	Veeso vëgamuwëëya, “Musëyi, gumanyie mwino veve ugurighëëtya tutë na ugusëya tutë, na utiuhwania, ëgweeso tutë ugusëya njëa a Muungu.
42020022	Urë nëguuja useria sese ufunya kooti kunë Kaisari nampa tiguuja?”
42020023	Ëgweeso mweeso agamanya masëgho ao, na agavakhanëa veeso,
42020024	“Ndaghii nene hela. Ikwete ikeeru ra manyu na maandëko amanyu?” Veeso vëgasucha, “Amwa Kaisari.” Mweeso agavakhanëa,
42020025	“Mufi Kaisari në akwe Kaisari nanë a Muungu muufi Muungu.”
42020026	Na veeso vinadaha umukwatya gwa nkhani usonge antu nkhani nëwairëghëëtiye; ëgweeso vëutaka gwa masucho akwe, na veeso vëgakia tweë.
42020027	Hafo Asadukayo, vëkëtunga vëgënda kunë mweeso vasaa nëvëuhanya gutie ufëtyo, wa akuyi na vëgamuwëya iwëyo, vëuhanya.
42020028	“Musëyi, Musa waguandëkëye sese mwino muntu nëwakwieywa na muuna akwe, në wina mukhema, ëgweeso atikweti mwana, mweeso inoneye amusae muhimbë wasuu na amufafëye vana.
42020029	Itungwee arë varëfo ana amuntu vëmufungatë, wamwandyo agaroghoa mukhema, na agakuya akëë atikweti mwana,
42020030	na wagavëë
42020031	na wagatatu vëgamusaa mweeso, na vii voong'e mufungatë vëgakuya vënamurekea vana.
42020032	Mpeo ayoo mukhema wasuuno agakuya.
42020033	Uvii itiku ra ufëtyo ujie utendeka mukhema wamanyu? Gusoko voong'e mufungatë vamuroghoe.”
42020034	Na Yesu agavakhanëa, “Antu vamurëmi urui vëuroghoa na uroghowa.
42020035	Ëgweeso vasaa nëvavarëywe vanoneye uhanga urëmi uruo na ufëtyo ufuma gwa akuyi vatiuroghoa na uroghowa, gusoko vatiukuya kangë,
42020036	gusoko veeso vikhwete mwino va malaika na vana va Muungu, gusoko vafëtiye ufuma gwa akuyi.
42020037	Ëgweeso viuyi mwino akuyi vëufëtiwa, Musano waraghiwe muikeru ra itunku, hafo naarë wamwëtana Müküü Muungu wamwa Ibrahimu, na Muungu wamwa Isaki, na Muungu wamwa Yakobo.
42020038	Mweeso ti Muungu wa antu nëvakure ëgweeso Muungu wa antu në afanga.”
42020039	Na asëyi vëgëtunga vaseria vëgamusucha, “Musëyi, warëghiitya ija.”
42020040	Veeso Afarisayo vinasoya umuwëëya iwëyo ringëja kangë.
42020041	Ëgweeso mweeso agavawëëya, “Antu vëuhanya urë mwino Kiristo mwana wamwa Daudi?
42020042	Gusoko Daudi mughonjo uguhanya mugëtabu ga Saburi: ‘Müküü wamukhanëe Müküü wane, Ikhaa umukhono wane wa gëlëlo,
42020043	faka nene mughonjo nëvaëke arughu vako vatendeke itumbë ra mëghuu ako.’
42020044	Daudi ugumwëtana mweeso Müküü, na vii ugutendeka urë mwana wakwe?”
42020045	Na antu voong'e naarë vamutegheeye mweeso agavakhanëa, asëywi vakwe,
42020046	“Ighoji na aandëki vaseria, nëvëufenja uyaa nkhanjo, na ufenja uramuchwa usokoni na ugikhaa umatumbë në maja umasunagogi na ugikhaa kunë varë ahesimiwa aghenyi në varaikiwe ungoi.
42020047	Vëulia nyumba ya ahimbë na vëgëtenda a aja gwa uromba marombi në marefu. Veeso vajie uhanga iramui në ikuu.”
42021001	Yesu agararava na agavaona aghware vëufunya dahwa yao untoto.
42021002	Na mweeso agamwona muhimbë umwedu mutuki ugufunya senti ivëë.
42021003	Na agahanya, “Tutë, nene ngumukhanëa nyenye, muhimbë uyi në mutuki wafunya nyingë ukëa voong'e.
42021004	Gusoko avai voong'e vafunyiye nëyanankie, ëgweeso uyi gwa utuki wakwe wafunya oong'e nëuyakweti gwa uduvi wakwe.”
42021005	Na antu vëkëtunga arë vëurëghëëtya sayu a hekalu, mwino rëdonie na magwe në maja na sadaka, mweeso agahanya,
42021006	“Mantu ayai mwino chu muyakengee, matiku ajie nërëtiusagha igwe hafai unto a igwe rëuya nëtiukhonontwa rëgwe fangë.”
42021007	Na veeso vëgamuwëëya, “Musëyi, mantu ayai ëutendeka nanae, na ndolyo yayo ntuni në mantu ayai ëfifë udwëëra?”
42021008	Na Yesu agahanya, “Ravi nyenye mutaje muuje uyaghaywa; gusoko vaingë vajie gwa rina rane, vëuhanya, ‘Nene unë mweeso!’ Na kangë ikhondo rahumbëa! Mutavahonge unyuma.
42021009	Na itungo në nyee mwategheya fëta na uasi, mutaoghofe. Gusoko asaa anoneye adwëëre tanju, ëgweeso mpeo ëtijie gënyahafo.”
42021010	Kangë mweeso agavakhanëa, “Ndughu ëuuka na ugikhua na ndughu, ingëja na utëmi ugikhua na utemi wuuya.
42021011	Gutendeka muhingiheko üküü ino wa fang'ë na njaa ng'andë nyingë na marue agirekëya. Na gutendeka gwina mantu aughofya na ndolyo nküü ufuma girunde.
42021012	Ëgweeso nëakëë ainandwëëra asaa oong'e veeso vëumutuunga na umukhasya nyenye, vëumutoa nyenye umasungogi na umageresa, na nyenye mutowa usongë a atemi na kunë aküü va ng'e gusoko a rina rane.
42021013	Ërëi rëutendeka ikhondo kunë nyenye ra ufunya usudanga.
42021014	Mutendeke na jenjëëre unkhoo yanyu, mutagheme mwino chu mwinjë usucha usonge ao,
42021015	gusoko nene ninjë umufa nyenye momo na mahaa, në anyaumukhasya vanyu vatiudaha uhita nampa ukhana.
42021016	Nyenye muhongewa nanë afafi vanyu na aruuna vanyu na antu va khanyu vambuya vanyu, na vangëja mukhatë anyu vëjie guraghwa.
42021017	Nyee muhurwa na antu voong'e gusoko a rina rane.
42021018	Ëgweeso utiuyaghaa ujëë nanë umwedu wa umëtwe anyu.
42021019	Nanyee soko aughimëyë wanyu mufonia uduvi.”
42021020	“Gweeso nëmwaona muji wa uYerusalemu ufimëywe na majesi, hafo mumanye mwino ukhombeko wayo wahumbea.
42021021	Na vasaa nevë gu Yahudi vadurëe guitanto, nanë vëmukhatëkhatë a muji vafume unji na vasaa në vëunji a muji vatayanjiywe ukëa umuji.
42021022	Gusoko matiku ayai në andëfi aufichëya oong'e në andëkiwe.
42021023	Hëhë ao vasaa nëvëurito na vasaa në vëuonchaa matiku asaa! Gusoko gujie utendeka makhasëko makuu mung'ëë na ikuo gwa antu avai.
42021024	Vajie uugwa gwa wëghë wa itemeo, na vëutowa ugitungo undughu yoong'e ya murëmi, na Yerusalemu ijie ufanangëwa fang'ë na antu nëti Ayahudi, faka matungo a antu në ti Ayahudi ëkhondeke.
42021025	“Na gutendeka na ndolyo uyuva na umweri na unjota, na mungë makhasëko andughu yutaka gusoko a choghofi ga irambo në iküü na mafefe, ayo.
42021026	Antu vajie umuntëka nkhoo na wova nëvarava mantu në ajie uhanga urëmi. Gusoko nguu ya girunde ijie uhingiswa.
42021027	Na vajie umwona Mwana wa muntu në ujie na irunde itambëëmwedu na nguu na üküü në ukuu.
42021028	Na mantu asaa nëandya ugighea, muyanje na muhumbue mëtwe anyu, gusoko umukhomoi wanyu wahumbea.”
42021029	Na mweeso agavakhanëa wikhori: “Uravi mutini na mëtë ëngëja oong'e.
42021030	Gënyahafo nëandya utegheta, muuone nyenye aghonjo na umanya mwino chwë gahumbera fifë.
42021031	Na uvii noo në nyenye mwaona mantu ayai andya udwëëra, nyenye mumanye mwino utëmi wa Muungu wahumbea.
42021032	Tutë, nene ngumukhanëa nyenye, ufafo urui utiukëa faka ayai oong'e akhondeke.
42021033	Irunde na ng'ë iukëa, ëgweeso nkhani yane itiukëa kamwe.
42021034	“Ëgweeso iravi nyenye aghonjo nkho yanyu itaje ukhataywa na uramatwë na ughari na makhasëko a uduvi urui, na itiku rasëë rëjie umusama mwino mutegho.
42021035	Gusoko gujie uvahanga antu voong'e nëvëgikhaa guusyu wa ng'ë oong'e.
42021036	Ëgweeso muriiye ikhondo roong'e ëse muromba muhange nguu ya uginegha na mantu aya oong'e nëajie udwëëra, na uëmëka usonge a Mwana wa muntu.”
42021037	Na muitiku arë ugusëya mukhatë ahekalu, ëgweeso utiku arë ugufuma uenda uraa ugitanto nëgiitamwa Mëseituni.
42021038	Na diuchili antu voong'e vëuenda kunë mukhatë ahekalu umutegheeya.
42022001	Ikhondo arë rahumbea, ra sigunkuu amëkate nëëtikhandughie changa nëëtwanwa Pasaka.
42022002	Na akumbeki në aküü na asëyi vaseria, arë vëufenja njëa aumuragha, gusoko veeso vëgaoghofa antu.
42022003	Hafo Setani agahefea kunë Yuda nëuguëtanwa Isikariote, në arë umwedu wa atumami ikumi na vavëë.
42022004	Mweeso agaenda usanya na akumbeki në aküü na gwa aküü mwino udahëte umutonea kunë veeso.
42022005	Na vëgayanja, ufatana vamufe mweeso hela.
42022006	Uvii mweeso agayanja, na ufenja chanya gaumutonea kunë veeso fana gutie antu.
42022007	Rëgafika itiku ra Mëkaate Nëëtikhandughie changa, në mwankhoo wa Pasaka ugukikitwa atendeke ikumbëko.
42022008	Uvii Yesu agavatuma Fetero vina Yohana, agavaëra “Endi na mwende ughondanëya Pasaka soko itu gudahe uja ulëa.”
42022009	Veeso vëgamukhanëa, “Gufei në ugufenja sese gughondanëye?”
42022010	Mweeso agavakhanëa, “Ravi, nëmwaingëa umuji nyenye mwinjë utaana na mughosya nëëwitwëkëte siiva a majë. Muhongi muhefee unyumba asëë në wahefea.
42022011	Na mumukhanëe mughonjo wa nyumba, ‘Musëyi uguguwëya veve Rëgufei edëëmu ra aghenyi fana nene ngulëa Pasaka itambëëmwedu na asëywi vane?’
42022012	Na mweeso ugumwaghëa mwaango üküü unto ughorafa udoniwe ghondanëyi hafo.”
42022013	Na veeso vëgaenda na uhanga mwino mweeso arë waakhanëe, na vëgaghondanëya Pasaka.
42022014	Na ikhondo naarë rafika agikhaa umesa, itambëëmwedu na atumami vakwe.
42022015	Na mweeso agavakhanëa, “Nahunukwa ino ulia Pasaka ëyëë itambëëmwedu ginanyu nëkëë ntinakhaswa.
42022016	Gusoko nene ngumukhanëa nyenye nti ulia kangë faka nëhikwë utemi wa Muungu watema.”
42022017	Na mweeso agahoa gakuu, na naarë wafunya asi agahanya, “Hori akai, na mwaghane nyenye aghonjo.
42022018	Gusoko nene ngumukhanëa nyenye ufuma itungwe ntiunywa nkhari a musabibu faka kunë utemi wa Muungu ujie.”
42022019	Na mweeso agahoa mukate, na naarë wafunya asi agauaghanëa agavafa, agahanya “Urui mwëërë wane nëwafunyiywe soko anyu. Tendi vii gwa unkumbukwa nene.”
42022020	Na vii gakuu nëwalëa, agahanya, “Gakuu akai gairaghano në rëfya ra saghami ane nëahunukie gusoko anyu.
42022021	Ëgweeso ravi mukhono wakwe wasuu nëuguntonea nene wë itambëëmwedu nanee umesa.
42022022	Gusoko Mwana wa muntu wooka kunë winjë mwino yaramuwe, ëgweeso hëhë akwe umuntu wasuu nëungumuhongea!”
42022023	Na vëgaandya ugiwëya veeso gwa veeso, anyu mukhatë ao nëungutenda ntendo asëë.
42022024	Ugadwëëra wënyomi mukhatë ao, anyu nëuguvarëywa müküü ukëa auya.
42022025	Na mweeso agavakhanëa, “Atëmi va Anyagëlungu vëuvibala antu vao, gwa nguu na atawala vasaa vëutanwa anyambuya va antu.
42022026	Ëgweeso kunë nyenye tiuyi, në müküü mukhate anyu unoneye atendeke mwino munyui, na munya utongera atendeke mwino munya utumëka.
42022027	Gusoko në müküü nanguu në anyu, unë wasuu në wikhee umesa, nampa wasuu nëugutumeka? Tiuyuo në wikhee umesana? Ëgweeso nene në mukhatë anyu nëmwë munya utumëka.
42022028	Nyenye mwe avoo në mwasaghie ginanyu umaighëëyo ane.
42022029	Nanee ngumwëkëya nyenye utemi mwino Tata wane nëwanjikëye nene, utemi,
42022030	nëmudahëte ulia na unywa umesa ane muutëmi, wane na ugikhaa gitumbë ra utemi na uvaramua mbeyu ikumi na ëvëë ya Isiraeli.
42022031	“Simioni, Simioni, ona Setani ugumufenja nyenye na uvii mweeso adahe umufenenta nyenye mwino ngano,
42022032	ëgweeso nene nagurombea vee gusoko uhuvëi wako utaje uriime, na vee në wafentuka vakhamie aruuna vako nkhoo.”
42022033	Na Fetero agamukhanëa, “Müküü nene nighondaneye gwenda ginako ujera nambesa ukuya.”
42022034	Yesu agamusucha, “Nene ngugukhanëa vee, Petro, itiku ërei rarëo njololo ëtiurëa në vee ukëë winankhana mëhinjo ëtatu mwino utinjinjë nene.”
42022035	Yesu agavawëya asëywi vakwe, “Naarë nene namutuma nyenye mutikweti mbuguuri na mpënda nanë maatu, mugakefewa na ntuni? Veeso vëgamusucha Gwënakefewa.
42022036	Mweeso agavakhanëa, Ëgweeso itungwee nëukweti mbuguuri amehoe, na mpënda viuyi viuyi. Na wasuu nëatikweti itemeo na aghurye nkhanjo aghue.
42022037	Gusoko nene ngumukhanëa nyenye mwino chu maandeko ayai anoneye afichiywe kunë nene, na gusoko wavarëywe itambëëmwedu na anya mahutye, gusoko asaa nëandëkiwe gusoko ane akhondekeka.”
42022038	Na veeso vëgahanya, “Rava, Müküü, hafai irefo mpanga ivëë.” Na agavakhanëa, “Yakhondaa.”
42022039	Na mweeso agahegha umujini agaenda Ugitanto ga Miseituni mwino arë ntende akwe ërë na asëywi vakwe vëgamusambëya.
42022040	Naarë mweeso wafika ng'andëngë agavakhanëa, “Rombi mutaje uingëa umaighëëyo.”
42022041	Na agavareka agaenda ga munyanya wa ughuma igwe, agatungama na agaromba,
42022042	“Tata, nëmbesa mafënji ako ung'eye nee gakuu akai gamakhasëko. Ëgweeso tiese mafenji ane, ëgweeso mafenji ako, atendeke.”
42022043	Na malaika ufuma girunde agamudwëëra agamukkhamia nkho.
42022044	Na arë mweeso ugumakhasëko makuu agaromba tëkëtëkë, na sufi yakwe nyingë mwino saghami ëgajulula fang'e.
42022045	Naarë wauka kunë ugurombea agaenda uvahanga asëywi vakwe varaa na uvai.
42022046	Na mweeso agavakhanëa, “Asikë nëmwaraa? Uuki na murombe mutaje uingëa umaighëëyo.”
42022047	Naarë këë urighëëtiye, rëgaja iburi rikuu ra antu na uyuo nëuguëtanwa Yuda, umwedu wa asëywi ikumi na vavëë uvatongeea. Veeso agamuhumbera Yesu agamutomia.
42022048	Ëgweeso Yesu agamukhanëa, “Yuda, ugumutonea Mwana wa Muungu gwa umutomya?”
42022049	Na vasaa naarë inao naarë vaona nëajie udwëëra, vëgahanya, “Müküü, guvakhue na itemeona?”
42022050	Na umwedu wa asëywi vakwe agamukhua mutumami wamwa mukumbeki në müküü agamutema gëtwe ga gëlëlo.
42022051	Ëgweeso Yesu agasucha agahanya “Ërei nërekhonde!” Na mweeso agamutenya gitwe na agamuforya.
42022052	Na vii Yesu agavakhanëa aküü va makuhani na atongeri va hekalu na anyampaa, naarë vaja umukwata, “Mwaja mwino umukwata mwivi,” anju mwaja mwino mafanga na mafinë?
42022053	Matiku oong'e naarë gënanyu uhekalu, mwinadaha ung'umbwëra mukhono nene. Ëgweeso ërëi në ikhondo ranyu, ra udaho wa kiiti.
42022054	Uvii veeso vëgamukwata Yesu na umuhoa umutoa, unyumba amwa kuhani në mukuu. Fetero arë uvahongeta unyuma kuenge,
42022055	Naarë vafemba moto mukhatë aianja na vëgagikha fang'ë itambëëmwedu na Fetero arë wëmukhatë ao.
42022056	Na muncha, narë mutumami, mweeso agamuona wikhee uweru na agamukhamëchëya miho, agahanya, “Muntu uyuino arë inao.”
42022057	Ëgweeso Fetero agakhana uguhanya, “Mukhema, nene ntimumanyie.”
42022058	Naarë ituungo rëkufëi rëkëa muntu ungëja agamuona Fetero agahanya, “Veve wë umwedu wao.” Ëgweeso Fetero agahanya, “Muntu vee, nene ntimweeso.”
42022059	Naarë saa a gëtunga akëa muntu ungëja akhonkhomëka, uguhanya, “Tutë muntu uyi arë inao. Gusoko mweesono Mugalilaya.”
42022060	Ëgweeso Petero agahanya, “Vee Muntu, nene ntimanyie në veve ugurëghëëtya.” Na gënyahafo naarë këwëghëëtiye njololo ëgarëa.
42022061	Na Müküü agagifetukëya na agamurava Petro. Na Fetero agakumbukwa ukhani wa Müküü, naarë wamukhanie, “Nekëë inarea njololo rëo, vee ugunkhana mëhënjo ëtatu.”
42022062	Na agaenda unji na agarëa gwa uvai.
42022063	Na antu vasaa naarë vamukwatie Yesu vëumuinëhiya na umukhua.
42022064	Veeso vëgamutunga mpuna na umuwëya, “Raghua! anyu në wagukhua vee?”
42022065	Na veeso vëgamukhanëa nkhani ingëja nyingë ya umutuka.
42022066	Naarë waacha, rëgagihangwëya ibarasa ra anyampaa ra antu rëgagikhaa itambëëmwedu, kuhani në müküü nanë vaandëki, na veeso vëgamutoa ubarasa ao, na veeso vëgahanya,
42022067	“Nëmbesa wë Kristo, gukhanie see.” Ëgweeso agavakhanëa, “Nëmbesa nëmukhanie nyee, mutiuhuvëa kamwe.
42022068	Nambesa nëmuwëye nyee mutiudaha unsucha.
42022069	Ëgweeso ufuma itungwee Mwamuntu ugutendeka wikhee umukhono wa gëlëlo wa Muungu munya udaho.”
42022070	Na voong'e vëgahanya, “Uguhanye veve wë Mwana wa Muunguna?” Na agavasucha, “Nyenye muhanya, mwino nene në mweeso.”
42022071	Na veeso vëgahanya “Usudanga këë në sese gusëghëëte? Gwategheeya sese aghonjo ufuma umomo wakwe mughonjo.”
42023001	Kangë mwirundo woong'e ugaëmëka na umutoa mweeso usonge amwa Pilato.
42023002	Na veeso vëgaandya umusitaka, vëuhanya “Sese gwamwoona muntu uyuu uguyagha ndugu itu, na mweeso ugugughiiya sese gutamufee Kaisari kooti na uhanya mwino mweeso në Kiristo Mutëmi.”
42023003	Na Pilato agamuwëya, “Vese umutemi wa Ayahudina?” Na mweeso agamusucha, “Veve wahanya uyii.”
42023004	Na Pilato agavakhanëa akumbeki në aküü na mwirundo wa antu, “Nene ntinaona ihutye umuntu yui.”
42023005	Ëgweeso veeso vëgakhonkhomëka, vëuhanya, “Mweeso uguvasosea antu, na usëya u Yahudi woong'e ufuma uGalilaya faka hafai.”
42023006	Pilato naarë wategheeya vii, agawëya mbesa muntu uyi Mugalilaya.
42023007	Naarë wamanya mwino mweeso uugutemi, wa mwa Herode agamutoa kunë Herode, mweeso mughonjo arë uguYerusalemu ikhondo rasëë.
42023008	Herode naarë wamwoona Yesu, agayanja ino, gusoko arë wahunukiwe umwoona mweeso matiku maingë, gusoko wategheeye sayu akwe, agasëgha aone ikua nëratendiwe na mweeso.
42023009	Uvii agamuwëya nkhani nyingë. Ëgweeso mweeso ainamusuchaa.
42023010	Makuhani në aküü na asëyi va seria vëgaëmeka fifë vëgamusitaka gwa nguu ino.
42023011	Na Herode nanë asikai vakwe vëgamuhorya na umuheka. Na veeso vëgamuyaëncha nkhanjo aluhëda, na vëgamusucha mweeso kunë Pilato.
42023012	Na Herode ina Pilato itiku ërëro, vëgatungambuya gusoko khae arë arughu.
42023013	Pilato agaëtana itambëëmwedu makuhani në aküü nanë atongeri nanë antu
42023014	na agavakhanëa, “Nyenye mwandetea muntu uyi mwë munya uyaghaya antu. Na nene namufenkëya mweeso usonge anyu, nene ntinaona ihutye umuntu uyi mung'ë amasitaka anyu në mumusitakie,
42023015	mbesa Herode ainaona ihutye na gusoko asëë mweeso wa musucha kunë sese. Oni ainatenda ukhani në üküü në umunoneye aramuwe ikuya.
42023016	Gwa uvii nene nijë umukhua mweeso iboko nanë mutungwëre.”
42023017	Gusoko arë imunoneye avatungwëre mutungwa umwedu ikhondo ra sigunkuu.
42023018	Ëgweeso voong'e vëgakurya mukindo itambëëmwedu, vëuhanya “Muheye muntu uyui, na ugutungwëre sese Baraba”
42023019	muntu nëwatungiwe ujera gusoko a uhongeri newadwëëre umujini, na gwa uuraghi.
42023020	Pilato agarighëëtya inao mëhënjo ëvëë gusoko arë usëghiite umutungwëra Yesu.
42023021	Ëgweeso vëgakurya mukindo, vëuhanya “Mukhome, Mukhome mweeso!”
42023022	Pilato agavakhanëa muhinjo, wa gatatu “Watendei ihutye këë? Nene ntinanona kunë mweeso ihutye nërëmunoneye akuye. Uvii nene ngumukhua iboko na umutungwëra mweeso.”
42023023	Ëgweeso vëgafwaghëëra uhumbua nduuri yao vasusutëye inoneye Yesu akhomwe. Na nduuri yao igahuma.
42023024	Uvii Pilato agafunya uramui mwino veeso arë vëuromba.
42023025	Mweeso agamutungwëra muntu uyuo naarë watungiwe ujera gusoko a uhongeri nane uuraghi, mwino arë veeso varomba, ëgweeso agamufunya Yesu vamutende mwino veeso vasëghëëte.
42023026	Naarë veeso vamutue gunji, vëgamukwata muntu umwedu Simioni wa Ukirene arë ufumie umughunda, na veeso vëgamwitwicha musalaba, auche unyuma amwa Yesu.
42023027	Na arë uhongetwe na iburi rëkuu ra antu, nanë akhema naarë vëuhongeya nanë umurëra mweeso.
42023028	Ëgweeso Yesu agavafetukia veeso agavakhanëa, “Nyee akhema va uYerusalemu mutandëëre nene, ëgweeso ërërë nyenye aghonjo na vana vanyu.
42023029	Gusoko ravi, matiku ajie nëvajie uhanya, ‘Bahu ao aghumba na ndaa niinafafa kamwe, nambee niinaoncha kamwë!’
42023030	Kangë veeso vajie uandya ukhanëa itanto, ‘Guwëëri sese, na ighuu, gukunëkei sese.’
42023031	Gusoko nëmbesa vëutenda vii umutë në utotu gujie utendeka urë umutë në ukaku?”
42023032	Vangëjano anya mahutye vavëë vëgatowa vauraghwe itambëëmwedu na mweeso.
42023033	Na naarë veeso vaghea kunë gwëtanwa ikufa, hafo vëgamukhoma, na anya mahutye, umwedu umukhono wa gëlëlo na muuya umukhono waa gëmoho
42023034	Na Yesu agahanya, “Tata, uvaonee uvai, gusoko vatune intu nëvëurëtenda.” Na vëgakhua kura vaaghane masaa akwe.
42023035	Na antu arë vaëmëkëe fifë, vëgihenga, ëgweeso atongeri vëgamuheka mweeso, vëuhanya “Mweeso waforiye vangëja, nëiforie mweeso mughonjo, nëmbesa mweeso Kiristo wa Muungu, muntu në Muungu wamuhwaniye!”
42023036	Asikaino vëgamuheka vëgaja vëgamwetea siki, anywe
42023037	na veeso vëgamukhanëa “Nëmbesa veve u Mutëmi wa Ayahudi, ifonie veve mughonjo!”
42023038	Na arë arëfo maandëko unto aitwe rakwe, “Uyui Mutemi wa Ayahudi.”
42023039	Umwedu wa anya mahutye naarë vakhomiwe inao agamutuka mweeso, uguhanya, “Veve uti Kristona? Ifonie mughonjo uguforye na see!”
42023040	Ëgweeso munya mahutye wa gavëë agamukenea muuyakwe ugumwëra, “Veve utiumwoghofa Muungu,
42023041	veve nanee gunoneye. Gusoko sese guhanga gënyamwëmo gitu gwa ntendo yiitu në gwaitendei, ëgweeso muntu uyi ainatenda itu nëërëvë.”
42023042	Na mweeso agahanya, “Yesu, unkumbukwe nene në hikwë wooingëa mu utemi wako.”
42023043	Na Yesu agamukhanëa, “Tutë nene ngugukhanëa veve, rëo ugutendeka ginako uParadiso.”
42023044	Arë itungo ra mutandatu gifaghato gugatendeka kiiti ung'ë oong'e faka matungo a kenda.
42023045	Yuva rëgagirora no ifufa ra hekalu rëgatamuka mafëgha avëë.
42023046	Yesu, agarëa gwa ruri në aküü, uguhanya, “Tata umëkhono ako namëëka nkho ane!” Naarë warighëëtya asaa agatëna nkho.
42023047	Müküü wasuu wa asikai naarë waona asaa nëadwëëra mweeso agamukurya Muungu na uguhanya, “Tutë muntu uyi arë munya tutë.”
42023048	Na mwirundo woong'e naarë viirundie ugihenga mantu asaa naarë veeso vaona nëadwëëra, vëgasuka ukhaya vëutuanga ikua yao gwa uvai.
42023049	Na voong'e naarë vemumanyee Yesu vija nanë akhema naarë vamuhongete mweeso ufuma uGalilaya arë vaimëkie kue na ugihenga mantu ayai.
42023050	Na arë urëfo muntu rina rakwe Yosefu ufumie u Yahudi muji wa Arimataya. Mweeso arë munyampaa wa barasa, arë muntu muja na watutë.
42023051	Mweeso arë ainayanja uramui wao nanë ntendo yao na arë uwindie utemi wa Muungu.
42023052	Yosefu agaenda kunë Pilato uromba afewe mwëërë wamwa Yesu.
42023053	Agausimia, agaufëndëya sanda agitani, agamwëëka umbëlëlo në ëkuniwe ung'ongo, hafo na akëë ainaëkwa muntu mpa umwedu.
42023054	Na itiku rasëë unë naa itiku ra wighondanëëyi, na Sabato ëgandya gingëa.
42023055	Na akhema avoo nënaa vajaa itambëëmwe na mweeso ufuma uGalilaya vëgasemembeera, vëgameona mbelëlo, na mwino mwëërë wakwe naa uvëkiwe.
42023056	Vëgasuka, vëgaghondanëëya manukato nanë marihamu. Na itiku ra Sabato vëgatuya mwino naa iraghëëywe.
42024001	Ëgweeso itiku ra mwandyo ra Ijumaa, diu chili veeso vëgaenda umbëlëlo vakweti makuta nëenyankie ija naarë veeso vayaning'aniyaa.
42024002	Na vëgahanga igwe rafingirwa kue na mbëlëlo.
42024003	Ëgweeso naarë vahungia mungë vinaona mwëërë.
42024004	Naarë këë vatakëëte na ukhani wasuu, rava, antu vavëë vëgaëmëka fifë inao vayaite masaa në ufimpënaino.
42024005	Naarë këë vaoghofete na uhunamëa masyu ao faka fang'e, antu vasaa vëgavakhanëa, “Asikë në nyenye mumufenja në mufanga gwa akuyi?
42024006	Atifo hafai wafëtya. Kumbukwi mwino arë mwino wamukhanëa nyenye, naarë mwinao uGalilaya.
42024007	Mwana wa Muntu unoneye afunywe umëkhono antu në anya mahutye, na umukhoma, na itiku ra gatatu ugufëtya.”
42024008	Na veeso vëgakumbukwa nkhani yakwe, na
42024009	vëgasuka ufuma umbëlëlo vëgavakhanëa iyii nyoong'e atumami ikumi na umwedu na vangëja voong'e.
42024010	Na arë Maria Magidalena, na Yoana, na Maria nyinya wamwa Yakobo, nanë akhema vangëja naarë vihongie inao, Vasaa vëgavakhanëa atumami sayu ya mantu asaa.
42024011	Ëgweeso nkhani ëyëë ëgagighea kunë veeso mwino ya ufutu, na vinavahuvëa. [
42024012	Ëgweeso Fetero agauka agaenda udurie faka umbëlëlo mweeso agatuna fang'e na agaona sanda ntufu nëëfindëywe. Mweeso agasuka ukhaya kunu utakëëte asaa nëadwëëra.]
42024013	Na itiku ërëro ërëro antu vavëë mukhatë ao arë vinjë ugijiji gëmwedu rina rayo Emau, maili mufungate ufuma uYerusalemu,
42024014	na arë varëghëëtiye veeso gwa veeso sayu a mantu asaa oong'e nëadwëëra.
42024015	Naarë këë varëghëëtiye na ugiwëya, Yesu mughonjo agahumbea fifë, mweeso agagihonga inao.
42024016	Ëgweeso miho ao arë akumbiwe vatamumanye mweeso.
42024017	Na mweeso agavakhanëa “Murighëëtëye ntuni na kunu mwendenda?” Na vëgaëmëka, vëgarunda masyu ao varavie gwa uvai.
42024018	Na umwedu mukhatë ao rina rakwe Kiliopa, agamusucha, “Veve wiyene umughenyi uYerusalemu nëutimanyie mantu nëatendeka hafo matiku ayai?”
42024019	Na mweeso agavasucha, “Mantu ikëë?” Na veeso vëgamukhanëa, “Mantu amwa Yesu wa u Nasareti, naarë munyagëdaghu në munya udaho wa utenda mantu në makuu na usëya usonge a Muungu na antu voong'e,
42024020	na mwino makuhani viitu në aküü na atawala vamufunyiye aramuwe ikuya, na umukhoma mweeso.
42024021	Ëgweeso sese arë gughemetë mwino mweeso ujie ukhomoa Isiraeli. Nha, nanë gwareka ayai oong'e rëo itiku ra gatatu ufuma fata mantu ayai atendeka.
42024022	Na kangë akhema vëkëtunga va iburi riitu vaguoghofiya sese. Veeso veendie diu chili umbëlëlo na vinawoona mwëërë wakwe.
42024023	Na vëgasuka vëgahanya mwino veeso vaona mambibii a malaika, në wakhanëa mwino chu mufanga.
42024024	Na vangëja gëburi riitu vëgaenda umbëlëlo, vëgaona viuyë mwino akhema avoo arë vahanyiye; ëgweeso mweeso vinamwoona.”
42024025	Na agavakhanëa, “Anju mwë antu në afutu, na nkho ndiito ya uhuvëa oong'e në atanantiywe na anyagëdaghu!
42024026	Arë itimunoneye Kiristo uhanga makhasëko ayai na uingëa guu üküü wakwena?”
42024027	Mweeso agaandiya ufuma itabu yamwa Musa na anyagëdaghu voong'e agavadonea maandëko oong'e nëëmughookee mweeso mughonjo.
42024028	Veeso vëgahumbea fifë a gejiji gasëkë naarë viinjë, mweeso agagitenda mwino ungufenja ufwaiya usonge.
42024029	Veeso vëgamuumëya vëumwëëra, “Ikha ginanyu gusoko mpëndë itungwee na yuva rooka uharia.” Uvii agakëa mung'ë agagikha inao.
42024030	Naarë mweeso ugumesa itambëëmwedu inao, agahoa mukaate na agauforya na agavaghania, na agavafa.
42024031	Na miho ao igabaëka na vëgamumanya, na mweeso agaura usonge a miho ao.
42024032	Vëgagikhanëa veeso gwa, “Nkho yiitu inaaka mung'e naarë wighëëtiye ginao unjëa, na agakunukwëra Maandëko?”
42024033	Na vëgauka ikhondo ërëro ërëro, usuka uYerusalemu.
42024034	Na vëgavahanga asëywi avoo ikumi na umwedu vihangwëëye itambëëmwedu na vasaa naarë vitambërëmwedu inao vëuhanya, “Müküü wafëtya tutë, wamudwëëra Simioni!”
42024035	Na veeso vëgavakhanëa nkhani ëyëo ya unjëa, na mwino mweeso wimanyisiye kunë veeso naarë uguaghanëa mukate.
42024036	Naarë këë vaighëëtiye nkhani iyii, Yesu mughonjo agaëmeka mukhatë ao na agavakhanëa, “Majëghana ikhae nanyee.”
42024037	Ëgweeso veeso vëgakhakhata na uoghofa, na vëgaghema urë vaona mwimimi.
42024038	Na mweeso agavakhanea, “Asikë në nyee mulwa, na asikë në mwina ntenga unkhoo yanyu?
42024039	Ravi mëkhono ane na mëghuu ane, në nene mughonjo, nkwatangi nene na mwoone, gusoko nkhoo ëtikweti mwëërë na makufa mwino chu nyenye mukengee në mëkweti.”
42024040	Naarë wadaha urighëëtya uyii mweeso agavaraghëa mëkhono akwe nanë mëghuu akwe.
42024041	Uvii naarë këë vatihuvëe gwa uyanjo, na utaka, mweeso agavawëya, “Mukweti itu mpa rëmwedu ra ulia hafaina?”
42024042	Vëgamufa gagëfande gasompa në gaatëkie,
42024043	na mweeso agagahoa na ulia usonge ao.
42024044	Na mweeso agavakhanëa, “Yasii nkhani yane ninamukhanëe naarë këë ginanyu, mwino mugëntu nëgëandëkiwe kunë nene musëria yamwa Musa na anyagëdagu na usaburi anoneye akhondeke.”
42024045	Na mweeso hafo agavakunukwera mahaa ao vadahe umanya maandëko.
42024046	Na mweeso agavakhanëa uyii yiandëkiwe, mwino chu Kiristo unoneye ukhaswa na ufëtya itiku ra gatatu ufuma gwa akuyi, na
42024047	vii ufei na uheywa wa mahutye ugutanatiwa gwa rina rakwe undughu uyoong'e, uandëya uYerusalemu.
42024048	Nyenye mwë vamasudanga a mantu ayai.
42024049	Na ravi, nene ngumwetea iraghano ramwa Tata unto anyu, ëgweeso ikhai umujini, faka kunë mujie ufewa udaho në ufumie unto.
42024050	Na mweeso agavatongera faka uBetania, na agahumbua mëkhono akwe agavaforya.
42024051	Naarë waaforya agarakanuka inao, na agahowa uende girunde.
42024052	Na veeso vëgasuka uYerusalemu na uyanjo üküü,
42024053	na vëgafwaghëre ugikhaa uhekalu vëumukurya Muungu.
43001001	Mwandyo na urëfo Ukhani, na Ukhani naa wë itambëëmwe na Muungu. Ukhani naa Muungu.
43001002	Ufuma mwandyo naa wë itambëëmwe na Muungu.
43001003	Mantu oong'e ëgatëndwa ukëërëa mweeso. Ësana ti mweeso naa rëtiutëndeka intu mba rëmwe.
43001004	Mukhatë akwe na guna ufanga. Na ufanga u naa weru wa antu.
43001005	Weru ugumwëkaa mu kitë na kitë gëtiuwuhuma.
43001006	Muungu agamutuma muntu rina rakwe Yohana.
43001007	Mweeso wajie gusoko a usudanga. Na ugusudangëa sayu a weru gusoko voong'e vëdahe uhuvëa ukëërëa mweeso.
43001008	Mweeso na ti weru, ëgweeso wajie asudangëe sayu a weru.
43001009	Weru tutë nëugumumwëkëa mu muntu naa wajie mu urëmi.
43001010	Mweeso naa wë mu urëmi, na urëmi watëndiwe ukëërëa mweeso, na kë urëmi winamumanyaa mweeso.
43001011	Mweeso agaja gwa antu va ukhawe, na antu vakwe mughonjo vinamughenyifaa mweeso.
43001012	Ëgweeso gwa voong'e unë vëgamughenyifa mweeso, unë vëgarehuvëa rina rakwe, mweeso agavafa udaho wa utëndeka vana va Muungu.
43001013	Avaa naa vafafiwe ti gwa saghami mbesa gwa mafenji a mwëërë mbesa gwa mafenji a muntu ëgweeso Muungu mweeso mughonjo.
43001014	Na ukhani ugatëndeka muntu na ugagikhaa mukhatë itu, wëjue mboto nanë tutë. Sese gwawugune üküü wakwe, üküü mwino wa Mwana umwedu ufumie kunë Tata. (
43001015	Yohana agamusudangëa mweeso, na agahanya, “Uyuu në mweeso unë nene ngahanya, ‘Mweeso unë ujie unyuma ane në müküü ukëra nene, gusoko në nene naa ëkëë ntinafafwa mweeso naa urëfo.)’”
43001016	Na ufuma uwëjuo wakwe sese soong'e gugaghenyifa, mboto gunto a mboto.
43001017	Gusoko seria ajie ukëërëa kunë Musa; mboto nanë tutë yajie ukëërëa kunë Yesu Kiristo.
43001018	Gutëe muntu nëwamughune Muungu mbanduvë. Mwana në umwedu unë wë mugëkuva gamwa Tata, mweeso unë wamuraghëëre Muungu daaji.
43001019	Na uruu në usudangei wamwa Yohana itungo nënaa Ayahudi vatuma akumbëki nanë Alawë ufuma uYerusalemu umuwëëya,
43001020	Mweeso agakumwua, ainakhana, ëgweeso agakumuua,
43001021	Na vëgamuwëëya, “Ntuni kangë? Veve wë Eliana?” Mweeso agasucha, “Nene nti mweeso.” Vëgamuwëëya, “Veve u munyagëdaghuna?” Na mweeso agasucha, “A, a!”
43001022	Veeso vëgahanya kunë mweeso kangë, “Wurë, veve wë anyu? Nëguhange isucho gusoko avoo unë vagutumaa sese.”
43001023	Mweeso agahanya, “Nene unë ruri wa muntu nëugwaanga umbugha, ‘Ghoori njëa a Müküü’ mwino munyagëdaghu Isaya wahanyiye.”
43001024	Afarisayo unë naa vaatuma atumwa vasaa.
43001025	Veeso vëgamuwëëya, “Asikë në veve ugubadisa, nësa uti Kiristo, na nësa uti Elia, na mba munyagëdaghu?”
43001026	Yohana agavasucha, “Nene ngubadisa gwa majë; ëgweeso mukhatë anyu wemëkie umwedu unë nyenye mutimumanyie.
43001027	Wasuu unë ujie unyuma ane, nene ntinoneye uwudondoa mukhova wa iratu rakwe.”
43001028	Asaa ëgatëndeka uBetania, untumbë a uYorodani, kunë na Yohana ugubadisa.
43001029	Itiku nërëhongie agamwona Yesu ugwenda ujie usonge akwe, na agahanya, “Raraava, Mwankhoo wa Muungu, unë uguheya ihutye ra urëmi!
43001030	Uyuu unë naa namuhanyiye mwino, ‘Nëujie unyuma ane, naa ugusonge ane, gusoko naa untongeree nene!’
43001031	Nee noo nantimumanyie mweeso, ëgweeso gusoko ëyee nene najie ngubadisa gwa majë, gusoko mweeso adahe udwëëra kunë Isiraeli.”
43001032	Na Yohana agasudangëa, “Nene ngamwona Mwahu ugutununta mwino nkurwë ufuma gërunde na agamugwëëra.
43001033	Nene mughonjo naa ntimumanyie mweeso, ëgweeso wasuu nëwantumie ubadisa gwa majë agahanya kunë nene, ‘wasuu nëugumwona Mwahu ugumutununtëa ufuma gërunde uyuyo unë ugubadisa gwa Mwahu Mweru.’
43001034	Na nene namugune na ngusudangëa mwino uyuu në Mwana wa Muungu.”
43001035	Itëku nërëhongie kangë Yohana naa wëmëkie itambëëmwe na asëywi vakwe vavëë.
43001036	Na agamuraraava Yesu mwino naa ugwendenda, na agahanya, “Kengei Mwankhoo wa Muungu.”
43001037	Asëywi vasaa nënaa vatëgheeya mwino Yohana uguhanya vëgamuhonga Yesu.
43001038	Yesu agikengeya, na agavoona vëmuhongie, na agavawëëya, “Muufenja ntuni?” Na veeso vëgamuwëëya mweeso “Rabi” (ryana rayo Musëyi) “ugikhaafë?”
43001039	Agavëëra, “Njii nyeenoo mwone.” Veeso vegenda na vegoona kunë ugikhaa. Vëgikhaa inawe itiku rasëë, gusoko naa ahumberaa yuvaampëndë.
43001040	Mu antu vasaa në vavëë nënaa vamutëghëëya Yohana ugurëghëëtya, na umuhonga Yesu, naa Andrea muuna wamwa Simioni Fetero.
43001041	Mweeso agamwona muuna akwe Simioni tanju, agamwëëra, “Sese gwamwona Masihi” (ryana rayo Kiristo).
43001042	Mweeso agamutoa kunë Yesu, Yesu agamwihenga Fetero, na agahanya, “Uvii veve wë Simioni mwana wamwa Yohana? Veve ugutanwa Kefa (ryana rayo, Gëyunani në Italaghwe”).
43001043	Itiku nërëhongie Yesu agaramwua gwenda uGalilaya. Na agamuhanga Filifo na agamukhanëa, “Ng'onga nene.”
43001044	Filifo naa muntu wa uBetisaida, muji wavaa Andrea nanë Fetero.
43001045	Filifo agamuhanga Natanaeli, na agamukhanëa, “Sese gwamwoona wasuu unë Musa mung'ë a seria nanë anyagëdaghu noo vaandëkie, Yesu wa uNazareti, mwana wamwa Yosefu.”
43001046	Natanaeli agamukhanëa, “Intu nëija rëdahitë wurë udwëëra u-Nazareti?” Filifo agamukhanëa, “Njuu woone.”
43001047	Yesu agamwona Natanaeli ugwenda winjë kunë mweeso, agahanya, “Raraava Mwisiraeli tutë tuutë, nëatina ihondo.”
43001048	Natanaeli agamukhanëa Yesu, “Wamanyaa nene wurë?” Yesu agamusucha, “Nëaja Filifo akëë ainagwitaana, itungo nëaja wikhee gitina ra mutini aja nëgugune,”
43001049	Natanaeli agamusucha, “Rabi, veve wë Mwana wa Muungu! Veve wë Mutëmi wa Isiraeli.”
43001050	Yesu agamusucha, “Gusoko nene nëaja nagukhanëa veve, Nene nagoona wë gitina ra mukuyu wahuvëa? Ugoona mantu maküü ukëra ayaa.”
43001051	Yesu agamukhanëa Natanaeli, “Tutë tuutë, nene ngugukhanëa veve, veve ugoona irunde rëurughuka, na va malaika va Muungu vëunatëa na utununta gunto a Mwaamuntu.”
43002001	Itiku ra gatatu naa gwina uvire uKana a uGalilaya. Na nyinya wamwa Yesu naa wë hafo.
43002002	Yesu noo na usambëwe guuvire, itambëëmwe na asëywi vakwe.
43002003	Itungo nënaa divai ahira, nyinya amwa Yesu agamukhanëa Yesu, “Veeso vëtikweti divai.”
43002004	Na Yesu agamukhanëa nyinya, “Yiu wina ntuni na nene? Itungo rane këë rënafika.”
43002005	Nyinya agavëëra atumami, “Roong'e nëwamukhanëa nyenye mutënde.”
43002006	Faafo na irëfo siiva imutandatu, gusoko a ntende a gëYahudi a gëoya. Mu siiva na ina mwijuo wa masuda makumi avëë mba makumi atatu.
43002007	Yesu agavëëra, “Yijuyi siiva majë.” Na veeso vëgayijuya chaki!
43002008	Mweeso agavëëra, “Itungwee tafi, na mumutweere Müküü wa mesa.” Uvii veeso vëgatoa.
43002009	Itungo nënaa Müküü wa mesa wayasoya majë asaa nëafëuka divai, agadëa umanya kunë adwëëra (ëgweeso atumami unë naa vatafaa majë naa vamanyaa). Müküü wa mesa agamutaana muroghoi,
43002010	na agamwëëra, “Mu muntu uguduya divai në njija tanju; itungo në antu vanywa vikuta, afu weta nënsusu. Ëgweeso veve wamëvëka divai në njija faka itungwee.”
43002011	Ikura ërëë ra mwandyo Yesu warëtëndie ukoo uKana a uGalilaya; na agadwëëya üküü wakwe. Na asëywi vakwe vëgamuhuvëa mweeso.
43002012	Nënaa asaa akëra, Yesu agatununta uKaferinaumu, itambëëmwe ina nyinya nanë auna vakwe nanë asëywi vakwe. Na kuuko vëgikhaa matiku makeevuu.
43002013	Fasaka a Ayahudi naa ahumbeera, na Yesu agenda uYerusalemu.
43002014	Mung'ë a hekalu agavahanga avoo unë naa vëurinja njiku nanë nkhoo nanë nkunda, nanë anya ukhavisia hela mung'ë a mwëmo wawe.
43002015	Agatënda ntamahu a miisi. Agavaduya voong'e gunji a hekalu, itambëëmwe nanë nkhoo nanë njiku. Agahunua gunji hela ya anya ukhavisia hela nanë ufenenguanga mesa yawe.
43002016	Na agavëëra vasaa nënaa vëurinja nkunda, “Yaheyi mantu ayaa afaa. Mutamëtënde nyumba amwa Tata wanë sokoni.”
43002017	Asëywi vakwe vëgakëmbukwa mwino Maandëko ëhanyiye, “Wiru gusoko a nyumba ako ugumburagha nene.”
43002018	Ayahudi vëgamukhanëa, “Ugutenda ndolyokë nëëguguraghëëra sese mwino veve unoneye utenda ayaa?”
43002019	Yesu agavasucha, “Rekhononti hekalu ërëë, na nene ngurëjenga gwa matëku atatu.”
43002020	Kangë Ayahudi vëgahanya, “Hekalu ërëë rajengiwe gwa mëakha makumi anë na mutandatu. Wurë, veve ugurëjenga gwa matëku atatu?”
43002021	Ëgweeso, mweeso naaugurëghëëtya hekalu ra mwëërë wakwe.
43002022	Uvii itungo nënaa wafëtya ufuma gwakuyi, asëywi vakwe vëgakëmbuka mwino naa warëghëëtëye ërëë. Na vëgahuvëa maandëko nanë ukhani unë naa Yesu waurëghëëtëye.
43002023	Itungo nënaa Yesu wë uYerusalemu u sigunkuu a Fasaka, antu vingë vëgamuhuvëa mweeso itungo nënaa veeso vayëona ndolyo unë na mweeso waitëndie.
43002024	Ëgweeso Yesu ainavahuvëa veeso,
43002025	gusoko naa uvamanyie voong'e. Gutie muntu nëudahëte usundangëa sayu ya muntu; gusoko mweeso mughonjo umanyie ntuni në ëmukhatë a muntu.
43003001	Naa gwina muntu wa ikako ra Afarisayo, rina rakwe Nikodemo, muntu nënaa umanyikie mung'ë a Ayahudi.
43003002	Muntu uyuu agamwendea Yesu utiku na agamukhanëa, “Rabi, sese gumanyie mwino veve wë musëyi wajie ufuma kunë Muungu. Gusoko gutië muntu nëudahëtë utënda ndolyo, ëgweeso Muungu wë itambëëmwe inakwe.”
43003003	Yesu agamusucha, “Tutë tuutë, nene ngugukhanëa veve, ëgweeso muntu në wadëa ufafwa ufafo në ufya mweeso atëuwona utëmi wa Muungu.”
43003004	Nikodemo agamuwëëya, “Muntu ugudaha wurë ufafwa itungo në wajaa munyampaa? Mweeso ugudaha gëngëa muhënjo wa gavëë u nda amwa nyinya na ufafwa?”
43003005	Yesu agasucha, “Tutë, tuutë nene ngugukhanëa veve, ëgweeso muntu nëwadëa ufafwa gwa majë nanë Mwahu, atëgëngëa utëmi wa Muungu.
43003006	Rasëë unë rafafiwe gwa mwëërë në mwëërë unë rafafiwe gwa Nkhoo në nkhoo.
43003007	Utatake mwino nagukhanëa veve, ‘inoneye ufafwa ufafo wa gavëë.’
43003008	Mpefo ëgukunkaa kunë ahangëa, na ruri wayo uguutëgheeya, ëgweeso utëgune kunë ëfumie na kunë injë. Uvii ikhwetë na mu muntu nëugufafwa gwa Nkhoo.”
43003009	Nikodemo agasucha agamukhanëa, “Intu ërëë rëudaha udwëëra wurë?”
43003010	Yesu agamusucha, “Wurë, veve u musëyi wa Isiraeli, kë ukë utirëmanyie ërëë?
43003011	Tutë, tuutë nene ngugukhanëa veve, sese gurëghëëtya rasëë nëgurëmanyie, na gusudangëa rasëë në sese gwarëgune. Ëgweeso veve utëughenyifa usudangei wëtu.
43003012	Mbesa nene ngugukhanëa veve mantu a mu urëmi na utëuhuvëa, ugudaha wurë uhuvëa mbesa nene ngugukhanëa veve mantu a gërunde?”
43003013	Gutië nëwanatëe girunde ëgweeso unë mweeso nëwatununtie ufuma girunde, u Mwaamuntu.
43003014	“Na mwino chu Musa naa wamëhumbue njokha a ichuma umbugha, vii uvii imunoneye Mwaamuntu ahumbuwe gunto,
43003015	Mu Muntu nëwamuhuvëa mweeso adahe uhanga ufanga wa khae na khae.”
43003016	Gusoko uvii Muungu agauyanja urëmi uvii agamuduya Mwanakwe në umwedu, gusoko mu muntu nëwamuhuvëa mweeso ataje akuye gënkhoo ëgweeso ahange ufanga wa khae na khae.
43003017	Gusoko Muungu ainamutuma Mwanakwe mu urëmi, tëesa uwuramwua urëmi, ëgweeso urëmi udahe utywewa ukëërëa kunë mweeso.
43003018	Mweeso unë wamuhuvëa Mweeso atiuramuiywa. Mweeso unë atiumuhuvëa wadahie uramwuwa, gusoko muntu wasuu ainarëhuvëa rina ra Mwana wa Muungu në umwedu.
43003019	Na ërëë unë iramwuwa, mwino weru wajie mu urëmi, na antu vëgayanja kitë ukëra weru gusoko ntendo yawe naa mbëë.
43003020	Gusoko mu muntu nëugutendaa në mabë uwuhwëëtë weru, na atëjie u weru gusoko ntendo yakwe itajee ukunukuwa.
43003021	Ëgweeso wasuu nëugutenda tüte ugujaa u weru, gusoko weru udahe uraghëëra mwino muntu wasuu waitendie ntendo yakwe gwa umooghofa Muungu.
43003022	Nënaa rasëë rakëra Yesu nanë asëywi vakwe vegenda uYahudi. Agaduva kuuko itambëëmwe inawe na naaugubadisa.
43003023	Yohana noo naaugubadisa uko Ainoni fifë na Salimu, gusoko kuuko naa gwina majë mingë. Na antu vëgamwendea mweeso na mweeso naa uguvabadisa.
43003024	Gusoko Yohana naa këë ainatungwa ugëtungo.
43003025	Wikungumi ugadwëëra mu asëywi vamwa Yohana na Ayahudi vëgëtunga mukhatë a weryo.
43003026	Asëywi vasaa vëgamwendea Yohana na umukhanëa, “Rabi, muntu uyoo nënaa mwënakwe u ntumbë a Yorodani, wasuu nënaa wamusudangëe, itungwee mweeso ugubadisa, na antu voong'e veumwendea.”
43003027	Yohana agasucha, “Gutië muntu nëugudaha ughenyifa ëgweeso rasëë në mweeso ugufewa ufuma girunde.
43003028	Nyenye aghonjo munsudangëa nene, mwino nahanyiye, nene nti Kristo, ëgweeso nene ntumiwe usonge usonge akwe.
43003029	Mweeso unë wina musyëda në mukhamwëëma. Munyambuya wa mukhamwëëma, unë wimëkie na umutëgheeye mweeso. Mweeso ugurumbëcha nanguu nëumutëgheeye mukumwëëma nëugurëghëëtya. Uvii nene nayanjëcha go.
43003030	Inoneye mweeso aküre, ëgweeso nene nënyumpe.”
43003031	Mweeso unë ujie ufuma gunto wë gunto a oong'e. Mweeso unë wa mu urëmi në wa mu urëmi, na ugurëghëëtya në a mu urëmi. Mweeso unë ugujaa ufuma girunde wë gunto a oong'e.
43003032	Mweeso ugusudangëa gwa rasëë në mweeso wadahie urëonaa na utegheeya, këë gutëë muntu nëugughenyifa usudanga wakwe.
43003033	Mweeso unë ugughenyifa usudanga wakwe uguraghëëraa daaji mwino Muungu në tutë.
43003034	Gusoko mweeso unë watumiwe na Muungu ugurëghëëtya nkhani ya Muungu, gusoko Muungu ugumufaa muntu wasuu Mwahu wakwe ti gwa ngeero.
43003035	Tata umuyanjëte Mwana na wamufee mantu oong'e u mëkhono akwe.
43003036	Mweeso unë umuhuvëe Mwana wina ufanga wa khae na khae. Mweeso unë atimukuriye Mwana atëuwuhanga ufanga, ëgweeso ikuwo ra Muungu rëmwikheere gunto akwe.
43004001	Itungwee nënaa Müküü wamanya mwino Afarisayo vëgatëgheeya mwino chu Yesu naa uguhangaa asëywi vingë ukëra Yohana na mweeso naa ugubadisa, (
43004002	mbesa Yesu mughonjo naa atiubadisa, ëgweeso asëywi vakwe naa vëubadisa.)
43004003	Yesu nënawateghëëya asaa, agadua Uyudea agaenda kangë uGalilaya.
43004004	Mweeso naa imunoneye ukëërëa uSamaria.
43004005	Uvii agaja u muji wa uSukari, në wë mukhatë a itumbë ra u muji wa uSamaria, fifë na muunda unë Yakobo wamufee mwanakwe Yosefu.
43004006	Rujë wamwa Yakobo na wë faafo, na Yesu narë wakhataa gusoko a muhënjo, uvii agëkhaa umpeo a rujë. Naa ahumbeera itungo ra mumwëkhatë gëfaghato.
43004007	Agaja mukhema wa Gësamaria utafa majë. Yesu agamwëëra, “Mpa majë nënywe.” (
43004008	Gusoko asëywi vakwe naa venda umujini ughua malëwa.)
43004009	Mukhema wa Gësamaria agamwëëra, “Veve wë Muyahudi, nene në mukhema wa Gësamaria! Udahitë wurë unomba nene majë? Gusoko Ayahudi naa vëtina ukhuvëi na Asamaria.”
43004010	Yesu agamusucha, “Mbesa veve umanyie gëfewa ga Muungu na unë nyanyu nëugurëghëëtya na veve, ‘Mpa nene majë nënywe,’ veve ajaunoneye umuromba majë a unywa na aja unoneye ugufa veve majë a ufanga.”
43004011	Mukhema agamukhanëa, “Müküü, veve utigwëëtë gëntu ga utafëa majë, na rujë në urundu; veve ugudaha wurë uhanga majë a ufanga?
43004012	Veve u müküü nanguu ukëra tata witu Yakobo, unë wagufee sese rujë, na gwanywee ufuma u weeso, na anakwe noo vanywee, nanë mëtugho akwe noo anywee?”
43004013	Yesu agamukhanëa, “Mu muntu nëugunywa majë ayaa ugoona nyweta kangë,
43004014	ëgweeso wasuu nëugunywa majë unë nene ngumufa atëgoona nyweta kamwe. Majë unë nene ngumufa ëgutendeka murihë wa majë mukhatë akwe na umufa ufanga wa khae na khae.”
43004015	Mukhema agamukhanea, “Müküü mpa nene majë asaa, uvii nene ntaone nyweta, mba ntaje afaa utafa majë.”
43004016	Yesu agamukhanëa, “Enda, mutaane mughosya wako na aje afaa.”
43004017	Mukhema agamusucha, “Nene ntikweti mughosya.” Yesu agamukhanëa, “Veve wahanya vija, ‘Nene ntikweti mughosya;
43004018	gusoko wadahie uroghowa na aghosya vatano, na uyuu në mwënakwe itungwee të mughosya wako; gwa uvii veve warëghëëtya tutë.’”
43004019	Mukhema agamukhanëa, “Müküü, namanyaa mwino veve wë munyagëdaghu.
43004020	Vaa tata vitu vakuriye gunto a gëtanto ëkëë na nyenye muhanyaa mwino uYerusalemu në itumbe nërënoneye antu gwa ikuryo.”
43004021	Yesu agamukhanëa, “Mukhema, ng'uvëa nene, itungo rëjië në nyenye mbesa mutijie umukurya Tata gunto a gëtanto ëkëë mba uYerusalemu.
43004022	Nyenye mukurya rasëë nëmutirimanyie; sese gukurya rasëë nëgurëmanyie; gusoko utyoi në ufuma gwa Yahudi.
43004023	Ëgweeso itungo rëjie, na itungwee tërë, itungo në anyaumukurya Tata vëjie umukurya gwa nkhoo na gwa tutë, gusoko Tata ugufenja antu vëmukurye mweeso uwu.
43004024	Muungu në nkhoo, na vasaa unë vëumukurya mweeso ivanoneye umukurya gwa nkhoo na tutë.”
43004025	Mukhema agamukhanëa, “Nene nëmanyie mwino Masihi ujie (wasuu unë ugutanwaa Kristo); itungo në mweeso ujie, mweeso ujie uguraghëëra sese mantu oong'e.”
43004026	Yesu agamukhanëa, “Nene nëngurëghëëtya ginako unë mweeso.”
43004027	Gënyafafo asëywi vakwe vëgaja. Veeso vëgataka mwino mweeso naa ugurëghëëtya itambëëmwe na mukhema, ëgweeso gutië nëwahanyiye, “Veve ugufenja ntuni ufuma kunë mukhema uyuu?” Mba, “Gusoko ke nëugurëghëëtya itambëëmwe na mweeso?”
43004028	Uvii mukhema agarëka siiva a majë agenda mung'ë a muji, na agavakhanëa antu,
43004029	“Njii, mwone muntu unë wankhanëa nene oong'ë nënayatendie udahëtë uyu në Kristo?”
43004030	Veeso vëgadua gunji a muji naa narë vejie kunë mweeso.
43004031	Nënaa itungo ikufë rakëra asëywi vakwe vëgamunena mweeso vëuhanya “Rabi, la.”
43004032	Ëgweeso mweeso agavakhanëa veeso “Nene nina malëwa a ula unë nyenye mutiamanyie.”
43004033	Uvii asëywi vëgagikhanëa veeso gwa, “Muntu urëfo nëwamwetëa malëwana?”
43004034	Yesu agavakhanëa, “Malëwa anë në utënda mafenji amwa wasuu unë wantumie nene, na utenda mwëmo wakwe.
43004035	Mutiuhanyaana, ‘Kë mëeri ënë fu ntënange ëje? Nene ngumukhanëa nyenye, humbui miho anyu, na mwone mwino mëunda avëyaa na akhondaa gwa ntënange.
43004036	Mweeso unë ugutënanga uguhanga gënyamwëmo, na uguhangwëya nkhari gusoko a ufanga wa khae na khae, uvii mufandëi nanë mutinangi vëdahe uyanja itambëëmwe.’
43004037	Gusoko afaa murëghëëtyo waja ntente, ‘Muntu umwedu ugufandëa ungëja ugutënanga.’
43004038	Nene namutumie nyenye mutënange rasëë unë nyenye mwinatëndaa mwëmo, vangëja vatendie mwëmo, na nyenye mwadahie gëngëa mung'ë a mwëmo wawe.”
43004039	Asamaria vingë u muji wasuu vëgamuhuvëa mweeso gusoko a usudanga wa mukhema, “Mweeso wankhanëe nene oong'e asaa nënaa nene nayatendie.”
43004040	Uvii itungo narë Asamaria vaja kunë mweeso, veeso vëgamuromba mweeso ikhae itambëëmwe na mweeso. Na mweeso agagikhaa kuuko matiku avëë.
43004041	Na vingë nanguu vëgahuvëa gusoko a ukhani wakwe.
43004042	Vëgamukhanëa mukhema, “Sese gwinahuvëa gusoko a nkhani yako, gusoko sese aghonjo gwatëgheeya na sese gwamanyaa mwino uyuu në tutë Mutyoi wa urëmi.”
43004043	Nënaa matiku avëë akëra mweeso agatunguya wenda uGalilaya.
43004044	Gusoko Yesu mughonjo wasudangëe mwino munyagëdaghu atiuhanga ikuryo ung'ë akwe mughonjo.
43004045	Uvii itungo nënaa mweeso waja uGalilaya, Agalilaya vëgamughenyifa mweeso. Veeso naa vagune oong'e asaa nënaa mweeso wayatëndie uYerusalemu, gusoko veeso noo naa vendie usigunkuu.
43004046	Uvii agaja kangë uKana a uGalilaya fafo fana naa wakhanëkëye majë atënda divai. Na uKaperinaumu na urëfo müküü unë mwanakwe naa uruë.
43004047	Itungo nënaa mweeso wategheeya mwino Yesu waja ufuma Uyahudi faka uGalilaya, mweeso agaenda na agamuromba Yesu ende uKaperinaumu amuforie mwanakwe, nënaa wë fifë ukuya.
43004048	Uvii Yesu agamukhanëa, “Nyenye në mwinoona ndolyo na mantu a utacha mutëuhuvëa.”
43004049	Müküü wasuu agamwëëra, “Müküü, nju në mwanane akëë ainakuya.”
43004050	Yesu agamwëëra, “Enda mwanako waforaa.” Muntu wasuu agahuvëa ukhani nënaa Yesu waurëghëëtya kunë mweeso na agënda kunë winjë.
43004051	Nënaa wë munjia winjë ukhakwe, atughwa vakwe vëgatang'ana inakwe na vëgamukhanëa mweeso mwino mwanakwe waforaa.
43004052	Uvii müküü wasuu agavawëëya veeso itungo nëaja waja ufora. Na veeso vëgamukhanëa, “Urue watënëka ighoo itungo saa saba a mumwë.”
43004053	Tata wasuu agamanya mwino në itungo ërëo nëaja wamukhanëa mweeso “Mwanako ugofora.” Na mweeso agahuvëa na antu voong'e va ukhakwe.
43004054	Ëyëë në ndolyo a gavëë në Yesu agamëtenda nënaa ufumie Uyahudi winjë Ugalilaya.
43005001	Nënaa asaa akëra naa gwina sigunkuu a Ayahudi, na Yesu agenda faka uYerusalemu.
43005002	Kuuko uYerusalemu Mugënyamwango ga nkhoo naa gwina garambo, gëutanwaa gwa Gëebrania Betisata, unë naa gina nkhambi itano.
43005003	Mung'ëë a nkhambë yasii na gwina arue vingë vëree: afoku, anya viteve nanë anyaukuya ighandi na vindëëre majë ëkuughaniwe,
43005004	gusoko faka malaëka wa Müküü naa ugutununta mugarambo na uyakuughania majë. Murue wa mwandyo gëngëa mung'ë a garambo në majë akuughaniwa agafora gërue goong'e nënaa gamuhangie.
43005005	Muntu umwedu faafo, unë nëwarue gwa mëakha makumi atatu na munana.
43005006	Yesu nënaa wamwona mweeso na umanyie mwino waree faafo gwa intungo irëfu, agamuwëëya, “Veve ugufenja uforiwana?”
43005007	Murue wasuu agamusucha, “Müküü, nene ntikweti muntu wa ung'umëa mukhatë a garambo itungo në majë akuughaniwa. Mu iyoma nënasoya gëngëa muntu ungëja uguntangulya nene.”
43005008	Yesu agamwëëra, “Imëka, hora ndëë ako, na wenende.”
43005009	Na gënyafaafo muntu wasuu agaforiwa, na agahora ndëë akwe na agaenenda. Itiku rasëë naara sabato.
43005010	Uvii Ayahudi vëgamukhanëa muntu wasuu unë naa waforiwa, “Rëo në sabato, gwa uhonga na seria ëtigunoneye veve ukenka ndëë ako.”
43005011	Ëgweeso mweeso agavasucha, “Muntu wasuu unë wamporia nene wankhanëa nene, ‘Hora ndëë ako, na wenende.’”
43005012	Veeso vëgamuwëëya, “Muntu kë wasuu nëwagukhanëa veve, ‘Hora ndëë ako, na wenende?’”
43005013	Muntu wasuu unë naawaforiwa naa ainamumanya muntu nëwamuforya, gusoko Yesu naa agahegha faafo, gusoko na gwina iburi iküü ra antu faafo.
43005014	Itungo ikufë nënaa rakëra, Yesu agamuhanga muntu nënaa waforiwa mung'ë a hekalu. Na Yesu agamukhanëa, “Raraava veve waforaa, utatende mahutye kangë tajëë rëje uguhanga intu në ibë nanguu.”
43005015	Muntu wasuu agenda na agavakhanëa Ayahudi mwino në Yesu unë wamuforia mweeso.
43005016	Na ëyëë në soko nëavatendie Ayahudi vemukhasie Yesu, gusoko watëndie ërëë itiku ra sabato.
43005017	Ëgweeso Yesu agavasucha, “Tata wane ugutendaa mwëëmo faka itungwee, na nenenoo ngutënda mwëmo.”
43005018	Ëyëë në soko nëavatendie Ayahudi vëfenje gwa nguu umuragha. Vëgatenda wuu ti gusoko wamëruvangie sabato gutufu, ëgweeso noo wamwëtanie Muungu ihe, ugitenda vining'anëre na Muungu.
43005019	Yesu agavakhanëa, “Tutë tuutë nene ngumukhanëa nyenye, Mwana atiudaha utenda intu mweeso mughonjo, ëgweeso gutufu rasëë nëugoona Tata ugurëtenda. Rasëë në mweeso ugurëtenda mwananoo ugurëtenda.
43005020	Gusoko Tata umuyanjëte Mwana, na ugumuraghëëra mantu oong'e asaa në Tata mughonjo uguyatëndaa. Mëëmo në mëkuu ukëra ëyëë Tata winjë umuraghëëra, uvii nyenye mudahe utaka.
43005021	Uvii mwino Tata ugufëtya akuyi na uvafa veeso ufanga, uvii Mwana noo uguvafaa ufanga vasaa në nënëmusëghëte.
43005022	Tata atiuramwua muntu mba umwe, ëgweeso wamufee Mwana uramwui woong'e.
43005023	Uvii voong'e vëdahe umukurya Mwana, mwino veeso vëmukuriye Tata. Mweeso unë atimukuriye Mwana atimukuriye Tata unë mweeso wamutumie.
43005024	“Tutë, tuutë nene ngumukhanëa nyenye, mweeso unë ugutegheeya nkhani na umuhuvëa mweeso unë wantumie nene, wina ufanga wa khae na khae. Mweeso atigëngia mu iramwui, ëgweeso wakëire ufuma mwikuya gëngia mu ufanga.
43005025	Tutë, tuutë, nene ngumukhanëa nyenye, itungo rajaa, na itungwee tërëë, itungo në akuyi vinjë utëgheeya ruri wa Mwana wa Muungu, na vasaa unë vëutigheeya vinjë uduva.
43005026	Gusoko mwino Tata wina ufanga mukhate akwe, uvii wamufee Mwana utenda wina ufanga mukhatë akwe.
43005027	Na mweeso wamufee Mwana udaho wa uramwua, gusoko mweeso në Mwamuntu.
43005028	Mutatake gusoko a ërëë; gusoko itungo raja voong'e në vëumbëlëlo vëjie utigheeya ruri wakwe.
43005029	Veeso vëjie udua gunji, vasaa unë vatindie në maja, vëjie ufëtiwa na ufewa ufanga, na avoo unë vatindie në mabë, vëjie ufëtiwa na uramwuwa.”
43005030	“Nene ntiudaha utenda intu mba rëmwe gwa udaho wane mughonjo. Mwino nene ngutegheeya, nene unë nguramwua, na uramwui wane në wa tutë, gusoko nene ntiufenja mafenji ane mughonjo, ëgweeso mafenji amwa mweeso unë wantumie nene.
43005031	Mbesa nene ngisudangëa mughonjo, usudangëi wane ti watutë.
43005032	Urëfo ungëja nëugunsudangëa nene, na nene nëmanyie mwino usudangëi unë mweeso uguuduya në watutë.
43005033	Nyenye mwatumie atumwa kunë Yohana, na mweeso wendie urëghëëtya asaa në a tutë nëëngokee nene.
43005034	Nene ntihanghamëe usudanga ufuma gwa antu; ëgweeso nene ngurëghëëtya ërëë usi nyenye mudahe uhuvëa.
43005035	Mweeso na gëmwe nëgëakie na umwëka, na nyenye mwendie uyanja gwa itungo mung'ë a weru wakwe.
43005036	Ëgweeso usudanga unë nene nëwukweti üküü nanguu ukëra wamwa Yohana. Gusoko mëëmo unë Tata wampee nene nëmëtende, mëëmo ëyeyëë unë nene ngumëtenda, ëgusudangëa mwino Tata wantumie nene.
43005037	Na Tata unë mweeso mughonjo wantumie nene wadwëëye usudanga kunë nene. Nyenye mwinategheeya ruri wakwe kamwe, mba mwinaonaa ikeru rakwe kamwe.
43005038	Ukhani wakwe utiikhee mukhatë anyu, gusoko nyenye mutimuhuvëe mweeso unë wantumie nene.
43005039	Nyenye mugisëya Maandëko, gusoko nyenye mughema mwino mung'ë a asaa gwina ufanga wa khae na khae. Maandëko ayaya unë ëkweti nkhani nëëngokee nee.
43005040	Nyenye kë muhita uja kunë nene usi nyenye mudahe uhanga ufanga.
43005041	Nene ntiulwa uwuhanga üküü ufuma mu anantu.
43005042	Ëgweeso nene nëmanyie mwino nyenye mutikweti uyanjo wa Muungu mukhatë anyu.
43005043	Nene najie mwino muntu nëwatumiwe na tata gwa rina rakwe, na nyenye mutiunghenyifa nene. Mbesa muntu ungëja aje na arëghëëtye nkhani yakwe mughonjo, nyenye mumughenyifa mweeso.
43005044	Nyenye mudaha wurë uhuvëa, unë mufenja gëkurya nyenye gwa nyenye na mutiufenja üküü ufuma kunë Muungu gutufu!
43005045	Mutasëghee mba nene ngumutoneraa nyenye kunë Tata, urëfo nëugumutoneraa nyenye. Musa unë nyenye mumughonjiye ugumutonera.
43005046	Mbesa nyenye mumuhuvëe Musa, nyenye mudaha ung'uvëa nene, gusoko wandëkie sayu ane.
43005047	Ëgweeso mbesa nyenye mutihuvëe Maandëko amwa Musa, mudaha wurë uhuvëa nkhani yane?”
43006001	Nënaa asaa akëra, Yesu agenda u ng'ande ëngëja a irambo ra Ugalilaya unë rina rëngëja në Tiberia.
43006002	Na mwirundo üküü wa antu vëgamusambëëya, gusoko naa vayionaa ndolyo nenaa mweeso watendaa gwa uvaforya arue.
43006003	Yesu agenda gunto a gëtanto, na kuuko agagikaa itambëëmwe na asëywi vakwe.
43006004	Pasaka, sigunkuu a Ayahudi, naa ahumbeera.
43006005	Yesu nënaa wararava, uvii, agaona mwirundo wa antu naa ujie kunë mweeso, mweeso agamukhanëa Filifo, “Gughurefe malëwa, usi antu avaa vëdahe ula?”
43006006	Yesu agarëghëëtya rasëë gwa umughema Filifo, gusoko mweeso mughonjo naa umanyie rasëë nënaa mweeso ugudaha urëtinda.
43006007	Filifo agamusucha, “Dinari maghana avëë itiudaha ughura mëkatë gwa mu muntu ahange nduvëngë.”
43006008	Umwe wa sëywi vakwe, Andrea, muuna amwa Simoni Fetro agamwëëra Yesu,
43006009	“Urëfo mung'ënya afaa në wina mëkaatë ëtano a shayiri nanë somba ivëë, ëgweeso ayaa u ntuni gwa antu në vingë mwino avaa?”
43006010	Yesu agahanya, “Vikhayi antu.” Faafo gëtumbë rasëë na gwina mahwa mingë. Uvii aghosya vëgikhaa fang'ë vëkhondie maghana a njou atano.
43006011	Uvii Yesu agahora mekaatë na nënaa wafunya asi kunë Muungu, agavafa asëywi vakwe vëvaghanie gwa antu nënaa vikhee. Agatenda uvi uvi gwa somba. Vëgala faka vikuta.
43006012	Na itungo nënaa veeso vala vikuta, Yesu agaveera asëywi vakwe, “Hangwëëyi manyinyukango neasaghaa, rëtayaghee mba rëmwe.”
43006013	Veeso vëgahangwëëya manyinyukango a mëkaatë ëtano a shayiri nënaa vasayaa antu vasaa nënaa valaa. Vëgëjuya makaafu ikumi na avëë.
43006014	Itungo nënaa antu vaona ndolyo unë na mweeso wamëtendaa, vëgahanya, “Tutë uyuu unë munyagëdaghu nëujie mu urëmi.”
43006015	Yesu naa wona mwino veeso vëufenja umukwata gwa nguu na umutenda mutëmi, agahegha kangë agënda gunto a gëtanto imwene.
43006016	Nënaa mpëndë afika, asëywi vakwe vëgatununta gërambo.
43006017	Vëganatëa u masua, vëgaandya utambuka irambo faka Ukaferinaumu. Naagwirooraa, na Yesu naa akëë aina vafika veeso.
43006018	Irambo rëgagikuugha gusoko mpefo nküü naa ëgukunka.
43006019	Itungo nënaa veeso vëndesya masua ga munyanya ga kilomita itano mba mutandatu vii, vëgamwona Yesu ugwenenda gunto a irambo na ugwenda winje fife na masua. Veeso vëgooghofa.
43006020	Ëgweeso mweeso agavakhanëa, “Në nene, mutaoghofe.”
43006021	Uvii veeso vëgayanja, na vëgamurekea ingëe mung'ë a masua. Gënyafaafo masua ëgafika kunë na veeso vinjë.
43006022	Itiku nërëhongie, antu nënaa vasaghaa u ntumbe ëngëja në a irambo vëgaona mwino na irëfo masua emwe gutufu kuuko. Naa vamanyaa mwino Yesu inaingëa mung'ëë a masua itambëëmwe na asëywi vakwe, ëgweeso asëywi vakwe na venda vimwene.
43006023	Mbesa uvii, masua nyingë ufuma u Tiberia igaja fifë na nitumbë fana naa valaa mëkaatë kunë naa arë Müküü wafunyiye asi kunë Muungu.
43006024	Uvii antu nënaa voona mwino Yesu atëfo faafo, mba asëywi vakwe, veeso aghonjo vëgëngia mung'ëë a masua yasii, na vëgenda faka u Kaferinaumu, vëumufenja Yesu.
43006025	Itungo nënaa veeso vamuhanga u ntumbë ëngëja a irambo, veeso vëgamukhanëa, “Rabi wajaa nanee afaa?”
43006026	Yesu agavasucha, “Tutë, tuutë, nene ngumukhanëa nyenye, nyenye mumpenja nene ti gusoko mwona ndolyo, ëgweeso nyenye mwalee mëkaatë na mwikuta.
43006027	Mutatendee mwëmo malëwa nëëguruvëka, ëgweeso malëwa nëëgumutenda nyenye muhange ufanga wa khae na khae. Unë Mwamuntu winjë umufa nyenye. Gusoko kunë mweeso Muungu wavëkie gëmanyëko gakwe.”
43006028	Uvii veeso vëgamuwëëya, “Sese gutende wurë gudahe utenda mëëmo a Muungu?”
43006029	Yesu agavasucha, “Uruu në mwëëmo wa Muungu, uvii nyenye muhuvëi mweeso unë Muungu wamutumie.”
43006030	Uvii veeso vëgamukhanëa, “Uvii ndolyo kë në veve ugumëtenda, usi sese goone, na uguhuvëa veve? Mwëmo kë në veve uguwutendaa?
43006031	Vaatata vitu valee mana u mbugha mwino eandëkiwe ‘Mweeso agavafa mukaatë ufuma girunde vële.’”
43006032	Uvii Yesu agavakhanëa, “Tutë, tuutë, nene ngumukhanëa nyenye ti Musa unë wamufee nyenye mukaatë ufuma girunde. Tata wane ugumufaa nyenye mukaatë ufuma girunde.
43006033	Gusoko mukaatë wa Muungu në wasuu unë ugutununta fang'ë ufuma girunde, na uguufa urëmi ufanga.”
43006034	Veeso vëgamukhanëa, “Müküü gufe sese mukaatë uruu matiku oong'e.”
43006035	Yesu agavakhanëa, “Nene në mukaatë wa ufanga: mweeso unë ujie kunë nene atiuhumwa njaa na mweeso unë ugung'uvëa nene atiuhumwa nyweta kamwe.
43006036	Ëgweeso nene namukhanëe nyenye mwino nyenye mwadahie unyona na mwinang'uvëa.
43006037	Voong'e vasaa në Tata ugumpaa nene vëjie kunë nene; na mweeso unë ujie kunë nene ntiumujughuta gunji.
43006038	Gusoko nene najie fang'ë ufuma girunde, ti utenda mafenji ane mughonjo, ëgweeso mafenji a mweeso unë wantumie nene.
43006039	Na ërëë në ëfenji rakwe mweeso nëwantumie nene, nene tajee nëmuyaghaye mba umwe mu vasaa në mweeso wampee nene, ëgweeso nëmufëtye itiku ra umpeo.
43006040	Gusoko ërëë në ifenji ramwa Tata, uvii mu muntu unë ugumwona Mwana na umuhuvëa mweeso atende wina ufanga wa khae na khae; nene ngumufëtya itiku ra mpeo.”
43006041	Uvii Ayahudi vëgamunang'anëa mweeso gusoko mweeso naa wahanyaa, “Nene unë në mukaatë nëufumie girunde.”
43006042	Veeso vëgahanya, “Uyuu ti Yesu, mwana wamwa Yosefuna? Sese gumumanyie tata wakwe nanë yiu wakwe. Wurë mweeso itungwee uguhanya, ‘Nene najie ufuma girunde?’”
43006043	Yesu agavasucha, “Khondii unang'ana nyenye gwa nyenye.
43006044	Gutie muntu nëudahëtë uja kunë nene në ainautwa na Tata nëwantumie nene. Na nene ngumufetya mweeso itiku ra mpeo.
43006045	Anyagëdaghu vaandëkie, ‘Na antu voong'e vëusëywa na Muungu.’ Mu muntu nëugumutegheeya Tata na gësëya ufuma kunë mweeso ugujaa kunë nene.
43006046	Gutie muntu nëwamughune Tata, ëgweeso mweeso në wafumie kunë Muungu; mweeso unë wamughune Tata.
43006047	Tutë, tuutë, nene ngumukhanëa nyenye mweeso unë uguhuvëa uguhanga ufanga wa khae na khae.
43006048	Nene në mukaatë wa ufanga.
43006049	Vaaho vanyu valee mana u mbugha na veeso vakuree.
43006050	Uruu në mukaatë unë ugujaa fang'ë ufuma girunde, muntu wasuu nëugudaha uwula mweeso na atiukuya.
43006051	Nene në mukaatë wa ufanga unë wajie fang'ë ufuma girunde. Mbesa mu muntu uguula mukaatë uruu, uguduva khae na khae. Na mukaatë unë nene nguduya gusoko a ufanga wa urëmi në mwëërë wane.”
43006052	Uvii Ayahudi vëgagikunguma veeso gwa veeso, vëuhanya, “Muntu uyuu ugudaha wurë ugufa sese mwëërë wakwe guule?”
43006053	Uvii Yesu agavakhanëa, “Tutë, tuutë, nene ngumukhanëa nyenye në nyenye mwadëa uwula mwëërë wa Mwamuntu na unywa saghami akwe, nyenye mutiuhanga ufanga mukhatë anyu.
43006054	Mweeso unë uguula mwëërë wane na unywa saghami ane uguhanga ufanga wa khae na khae, na nene ngumufëtya mweeso itiku ra mpeo.
43006055	Gusoko mwëërë wane në ilëwa ra tutë, na saghami ane në gënywewa ga tutë.
43006056	Mweeso unë uguula mwëërë wane na unywa saghami ane ugikhaa mukhatë ane, na nene mukhatë akwe.
43006057	Mwino Tata nëwantumie nene në mufanga, na nene nëduvie gusoko amwa Tata, uvii mweeso nëugundya nene uguduva gusoko ane.
43006058	Uruu në mukaatë unë wajie fang'ë ufuma girunde, ti mwino uroo në vatata vanyu valee na vakuree. Mweeso unë uguula mukaatë uruu uguduva khae na khae.”
43006059	Yesu agarëghëëtya asaa nënaa ugusëya mu sinagogi kuuko u Kaferinaumu.
43006060	Vingë va asëywi vakwe, nënaa vategheeya ërëë, vëgahanya, “Uruu në ukhani ukaku; anyu nëugudaha uwutegheeya?”
43006061	Ëgweeso Yesu, gwa umanya mughonjo mukhatë akwe mwino asëywi vakwe vëunang'ana soko a ukhani wasuu, agavakhanëa, “Wurë nyenye mwahurisiwa na ërëëna?
43006062	Guutënda gwë wurë nëmwamwoona Mwamuntu ugunatëa winjë kunë naa urë mwandyo?
43006063	Në mwahu unë uguduyaa ufanga, mwëëre utigwetaa ufanga. Nkhani në nene nendie umukhanëa nyenye në mwahu na ufanga.
43006064	Ëgweeso gwina vangëja mukhatë anyu nyenye nëvëtihuvëë.” Gusoko Yesu agamanya ufuma mwandyo në va anyu vasaa nëvëtihuvëe, nanë anyu nënaa ujie umutonera.
43006065	Gusoko ëyëë nene namukhanëe nyenye mwino gutie muntu nëugudaha uja kunë nene në mweeso ainafewa nguu na Tata.
43006066	Gusoko a asaa vingë mukhatë a asëywi vakwe vëgasuka unyuma na vinaenenda itambëëmwe ina mweeso kangë.
43006067	Yesu agavakhanëa avoo nëvikumi na vavëë “Wurë nyenyenoo mwaofenja utunguya mwendena?”
43006068	Simoni Fetero agamusucha, “Müküü, sese gwinjë kunë nyanyu? Veve wina nkhani ya ufanga wa khae na khae.
43006069	Na sese gwadahie uhuvëa, na sese gwamanyie, mwino veve wë Mweru wa Muungu.”
43006070	Yesu agavakhanëa, “Nene ntinamuhwania nyenye, ikumi na vavëë, na umwedu mukhatë anyu ni ibilisi?”
43006071	Mweeso agarëghëëtya asaa ugumuvaa Yuda mwana wamwa Simoni Isikariote, gusoko mweeso, umwedu wa ikumi na vavëë, naa ujie umutonera.
43007001	Nënaa asaa akëra naa ugwenendanga uGalilaya. Mweeso ainafenjaa gwënendanga Uyudea gusoko Ayahudi na vëufenja umuragha.
43007002	Sigunkuu a Ayahudi a Vibanda naa ahumberaa.
43007003	Uvii aruna vakwe vëgamukhanëa, “Hegha afaa wende Uyudea, uvii asëywi vako vëdahe umëona mëëmo ako në veve ugumëtendaa.
43007004	Gusoko gutië muntu nëugituma mwëmo gwa gëmpihe në mbesa ugufenja antu vëmumanye. Mbesa veve ugutenda mantu ayaa, ugëraghëëra veve mughonjo gu urëmi.”
43007005	Gusoko mbesa në aruna vakwe vinamuhuvëa.
43007006	Yesu agavakhanëa, “Itungo rane kë rinafika, ëgweeso itungo ranyu rërëfo faka.
43007007	Urëmi utiudaha umuhura nyenye ëgweeso ugung'ura nene gusoko nene nguusudangëa urëmi mwino mëëmo akwe mëbë.
43007008	Nyenye aghonjo endi u sigunkuu. Nene ntiinjë u sigunkuu ësëë, gusoko itungo rane nërënoneye këë rinafika.”
43007009	Nënaa warëghëëtya asaa, mweeso agasagha kuuko Ugalilaya.
43007010	Ëgweeso nënaa asaa akëra aruna vakwe vëgaenda u sigunkuu. Uvii mweeso noo agenda, ti gwa udwëëra gwa antu në vingë ëgweeso gwa gëmpihë.
43007011	Ayahudi naa vëumufenja mung'ëë a sigunkuu, na vëuhanya, “Mweeso wëgufe?”
43007012	Na gugaa gwina murighëëtyo wa gëfang'ëfang'ë mukhatë a antu guhusu mweeso. Vëgahanya, “Mweeso në muntu muja.” Vangëja vëgahanya, “Ti uwu, mweeso uguvayaghaya antu.”
43007013	Gusoko a choghofi ga Ayahudi gutie muntu nënaa agasoya urighëëtya sayu yakwe daaji.
43007014	Mukhatëkhatë a sigunkuu Yesu againgëa mung'ëë a hekalu na usëya.
43007015	Ayahudi vëgayataka masëyo akwe vëuhanya, “Muntu uyuu wamanyie wurë usoma, ngwë mweeso inendaa u sule?”
43007016	Uvii Yesu agavasucha, “Masëyo ane ti ane, ëgweeso a mweeso unë wantumie nene.
43007017	Mbesa muntu ugufenja utenda mafenji akwe, mweeso winjë umanya mbesa masëyo ayaa ëfumie kunë Muungu mba nene ngurighëëtya gwa udaho wane mughonjo.
43007018	Mweeso unë ugureghëëtya gwa udaho wakwe mughonjo ugufenja üküü wakwe mughonjo. Ëgweeso mweeso unë ugufenja üküü wamwa wasuu unë wamutumie mweeso, në tutë, na mukhatë akwe gutëe weegheghe.
43007019	Musa ainamufa seriana? Kë gutie mba umwe mukhatë anyu nëumëkwatëëre seria. Gusoko kë nyenye mufenja umburagha nene?”
43007020	Antu vëgamusucha, “Bwiya! Veve wina nyonyi. Anyu nëugufenja uguurangha veve?”
43007021	Yesu agavasucha, “Nene natendie ntendo ëmwedu, na nyenye mugataka gwa asëë.
43007022	Musa agamufa nyenye ngovi (naa ti nëëfumie kunë Musa, ëgweeso ufuma u vakuku). Na nyenye mumutoa muntu ngovi itiku ra sabato.
43007023	Mbesa muntu ugutowa ngovi itiku ra sabato, usi seria amwa Musa itajee uruvëka, asikë në nyenye munkhefea nene gusoko naa ngamuforya muntu itiku ra sabato?
43007024	Mutaramue uramui wa gwa gihenga ikeru ra muntu, ëgweeso duyi uramwui wa tutë.”
43007025	Uvii antu vangëja va uYerusalemu vëgahanya, “Ti muntu uyuu unë aja veeso vëufenja umuraghana?
43007026	Na mweeso wë afaa, na veeso vëtëurighëëtya ukhani mba nduvë! Ëdahëte atongeeri vëmanyie tutë mwino uyuu në Kiristo?
43007027	Kë sese gumanyie fana muntu uyuu udwëëre. Na itungo në Kiristo ugudwëëra, gutie muntu nëugumanya kunë mweeso ugufuma.”
43007028	Uvii Yesu agatanantya, mwino naa ugusëya u hekalu, “Nyenye mumanyie nee, na nyenye mumanyie kunë nene nëfumie. Nene ntinajaa gwa udaho wane. Mweeso unë wantumie nene në tutë, na nyenye mutimumanyie.
43007029	Nene nëmumanyie mweeso, gusoko nene nëfumie kunë mweeso, na mweeso wantumie nene.”
43007030	Uvii veeso vegafenja umukwata, ëgweeso gutië muntu nëagaghoora mukhono kunë mweeso, gusoko itungo rakwe naa rëkëë rinafika.
43007031	Këë antu vingë vëgamuhuvëa. Veeso vëgahanya, “Itungo nëikwe Kiristo wadwëëra, wurë ujie utenda ndolyo nyingë nanguu ukëra ndolyo në muntu uyuu waitendie?”
43007032	Afarisayo vëgategheeya mwirundo ugifwefweheera nkani nënaa ëmughokhee mweeso. Na akumbëki në aküü nanë Afarisayo vëgatuma aghoji vende umukwata Yesu.
43007033	Kangë Yesu agavakhanëa, “Nene kë nërëfo itambëëmwe nanyee gwa itungo ikufi, na kangë nene ninjë kunë mweeso unë wantumie nene.
43007034	Nyenye mwinjë umpenja nene, nyenye mutiung'anga nene. Kunë nene ninjë nyenye mutiudaha uja.”
43007035	Ayahudi vëgagikhanëa veeso gwa, “Muntu uyuu winjëfe në sese gutiudaha umuhanga? Winjë gwa Ayahudi Nëvëfaghatie mukhatëkhatë a Ayunani na uvasëya Ayunanina?
43007036	Mweeso wina ryana kë gwa uhanya, ‘Nyenye mumpenja nene na nyenye mutiung'anga nene,’ na kunë nene ninjë nyenye mutiudaha uja?”
43007037	Itiku ra umpeo ra sigunkuu, itiku në ikuu, Yesu agimëka na agatanantya, “Mbesa muntu wina nyweta, nëaje kunë nene anywe.
43007038	Mweeso unë ugung'uvëa nene, mwino Maandëko ëhanyiye, ufuma unkhoo akwe Miongo a majë a ufanga injë usemempa mukhatë akwe.”
43007039	Ërëë agarëhanya sayu a Mwahu, unë vasaa në vëjie umuhuvëa mweeso naa vëjie umughenyifa. Gusoko Mwahu naa kë ainadwëëywa, gusoko Yesu na akëë ainakuriwa.
43007040	Nënaa veeso vategheeya nkhani ëyëë, antu vangëja vëgahanya, “Tutë muntu uyuu në munyagëdaghu.”
43007041	Vangeja vëgahanya, “Uyuu në Kristo.” Ëgweeso vangëja vëgahanya, “Masihi ujie ufuma uGalilayana?
43007042	Maandëko ëtihanyiyena mwino Kiristo në ufuma u mwango wamwa Daudi, na ujie ufuma u Betelehemu gëtumbë fana Daudi urëna?”
43007043	Uvii gugadwëëra wibaghui mukhatë a antu gusoko akwe.
43007044	Antu vangëja vëgafenja umukwata mweeso, ëgweeso gutëe muntu nëagaghoora mukhono gunto akwe.
43007045	Uvii aghoji vëgasuka kunë akumbëki në aküü nanë Afarisayo. Akumbë në aküü nanë Afarisayo vëgavawëya aghoji, “Asikë në mwinamweta mweeso?”
43007046	Aghoji vëgasucha, “Ainarighëëtya muntu mba kamwe mwino uyuu ugurighëëtya.”
43007047	Afarisayo vëgavasucha, “Nyee no noo mwayaghaywa na?
43007048	Anyu mukhatë a atogeeri mba va Afarisayo nëumuhuvëe mweeso?
43007049	Ëgweeso mwirundo uruu, unë vëtimanyie seria vëjumiwe.”
43007050	Nikodemo, unë naa agamwendea Yesu songe, na unë në umwedu wa veeso agavakhanëa.
43007051	“Seria itu ëgumuramwua muntu nëëkëë gwinamutegheeya tanju na umanya nëugutendaana?”
43007052	Veeso vegamuwëëya, “Veve noo ufumie uGalilaya? Fenja woone mwino gutie munyagëdaghu në ujie ufuma Ugalilaya.”
43007053	Veeso vegeenda mu muntu ukhaakwe,
43008001	Ëgweeso Yesu ageenda uGëtanto ga Mëseituni.
43008002	Fadiu diu mweeso ageenda kangë u hekalu. Antu voong'e vëgaja kunë mweeso, na agikhaa fang'ë na agavasëya.
43008003	Asëyi va seria nanë Afarisayo vëgamweeta mukhema unë naa wakwatwa mung'ëë a ulehadi. Na veeso vëgamwëmëcha mukhatekhatë a antu.
43008004	Vëgamukhanëa Yesu, “Musëyi mukhema uyuu wakwatwaa mung'ëë a ntendo a ulehadi.
43008005	Mung'ëë a seria amwa Musa waguraghëëye uvatura magwe akhema mwino uyuu. Veve uguhanya wurë gwa ukhani wa mukhema uyuu?”
43008006	Veeso vëgahanya vii gwa umughema gusoko vëhange soko a umusitaka. Yesu againama, na agaandëka gwa chaa gakwe fang'ë.
43008007	Na mwino naa vëgatintara umuwëëya, Yesu agihumbua na agavakhanëa, “Muntu nëatikweti mahutye mukhatë anyu nëatënde wa mwandyo umutura igwe.”
43008008	Againama kangë na agaandëka gwa chaa gakwe fang'ë.
43008009	Ëgweeso nënaa veeso vategheeya vii, vëgadua umwemwe, gwandya na anyampaa. Na Yesu agarekwa imwene itambëëmwe na mukhema wëmëkie usonge akwe.
43008010	Yesu agimëka agararava, na agamukhanëa mukhema wasuu, “Mukhema, vëfe atoneeri vako? Gutie mba umwe nëwaguramwuëya veve?”
43008011	Mukhema wasuu agasucha, “Gutie mba umwe Müküü.” Na Yesu agamukhanëa, “Mbesa nene ntiuguramwëëya veve. Ënda, na utatende ihutye ërëë kangë.”
43008012	Kangë Yesu agarighëëtya na veeso, agahanya, “Nene në weru wa urëmi. Mweeso unë ugung'onga nene atiinjë ukiti, ëgweeso agaa wina weru wa ufanga.”
43008013	Kangë Afarisayo vëgamwëëra, “Veve ugikumwua mughonjo, ukumwui wako ti wa tutë.”
43008014	Yesu agasucha, “Nene mbesa ngikumwua mughonjo ukumwui wane wa tutë, gusoko nëmanyie kunë nëdwëëre na kunë ninjë, ëgweeso nyee mutigune kunë nëfumie nanë kunë ninjë.
43008015	Nyee muuramwua gwa uhonga gëmwëërë, nene ntiumuramwëya muntu mba umwe.
43008016	Na mbesa nene nëramwue, uramwui wane wa tutë, gusoko nene ntiuramwua nimwene, ëgweeso nene nanë mweeso unë wantumie nene.
43008017	Ëandëkiwe mu seria anyu mwino usudanga wa antu vavëë në wa tutë.
43008018	Nene ngisudangëa mughonjo, na Tata unë wantumie nene ugunsudangëa nene.”
43008019	Uvii veeso vëgamwëëra, “Tata wako wëgufe?” Yesu agavasucha veeso, nyenye muntimanyie nene, mbesa Tata wane. Mbesa naa mumanyie nee, naa mudaha umumanya Tata wane noo.
43008020	Yesu agarigheetya nkhani iyii nënaa ugusëya mu mwango wa mpamba. Ëgweeso gutie muntu mba umwe nëagamukwata mweeso, gusoko itungo rakwe naa rëkëë rinaja.
43008021	Kangë Yesu agavëëra, “Nene nooka kunë ninjë, na nyenye mumpenja nene, na nyenye mukuya mu mahutye anyu. Kunë nene ninjë mutiudaha ufika.”
43008022	Uvii Ayahudi vëgahanya, “Wure, ugiuragha mweeso mughonjo na? gusoko mweeso uguhanya, ‘Kunë nene ninjë, nyenye mutiudaha uja?’”
43008023	Yesu agavëëra, “Nyenye u mwë va fang'ë, nene nëfumie gunto. Nyenye mwë wa urëmi uruu, nene nti wa urëmi uruu.
43008024	Nene namukhanëe nyenye mwino nyenye mukuya mung'ë a mahutye anyu. Gusoko nyenye mukuya mung'ë a muhutye anyu nëmwadëa uhuvëa mwino nene unë nene.”
43008025	Veeso vëgamwëëra Yesu, “Veve wë anyu?” Yesu agavëëra, “Nene nadahie umukhanëa ufuma mwandyo.
43008026	Nene nëkweti mingë oohanya nëimughokee nyenye nanë nëkweti mingë a umwuramwua nyenye. Ëgweeso mweeso unë wantumie nene në wa tutë, na nene ngutanantya gu urëmi rasëë në nene nategheeye ufuma kunë mweeso.”
43008027	Veeso vënamanya mwino Yesu naaugurighëëtya na veeso sayu amwa Tata.
43008028	Uvii Yesu agavëëra, “Nëikwë nyenye mwamuhumbua Mwamuntu gunto, uvii nyenye mwinjë umanya mwino nene mughonjo në nene; na mwino ntiutendaa intu gwa udaho wane, ëgweeso ngurighëëtya ayoo mwino Tata wansëiye nene.
43008029	Na mweeso unë wantumie nene wë itambëëmwe na nene. Mweeso inandëkaa nene nimwene, gusoko matiku oong'e nene ngutendaa asaa nëëgumuyanjisya.”
43008030	Nënaawarighëëtya asaa antu vingë vëgamuhuvëa.
43008031	Uvii Yesu agavëëra Ayahudi unë naavëmuhuvëe, “Mbesa nyenye mufwaghëëra ukwatëëra ukhani wane, nyenye mwutenda mwë asëywi vane tutë.
43008032	Na nyenye mumëmanya tutë na tutë ësëë ëgumufa nyenye uhaghaaro.”
43008033	Veeso vëgamusucha, “Sese gwë ufafo wamwa Ibrahimu, na gwinatendaa gwa atughwa va muntu mba umwe. Veve wina ryana këë në veve uguhanya, ‘Nyenye muhanga uhaghaaro?’”
43008034	Yesu agavasucha, “Tutë, tuutë, nene ngumwëëra nyenye, mu muntu nëugutëndaa mahutye në mutughwa wa mahutye.
43008035	Mutughwa atigikhaa ukhaya matiku oong'e; mwana unë ugufwaghëëra gikhaa ukhaya matiku oong'e.
43008036	Uvii mbesa Mwana wamufa nyenye uhaghaaro, nyenye muutenda mwina uhaghaaro tutë.
43008037	Nene nëmanyie mwino nyenye mwë mwango wamwa Ibrahimu. Këë nyenye mufenja umburagha nene, gusoko ukhani wane winahangaa ikhondo mukhatë anyu.
43008038	Nene ngurighëëtya rasëë në nene naritegheeye kunë Tata wane, na nyenye mutendaa rasëë në nyenye mwategheeye ufuma kunë tata wanyu.”
43008039	Veeso vëgamusucha, “Tata witu unë Ibrahimu.” Yesu agavëëra, “Nyenye mbesa mwë vamwa Ibrahimu, saa nyenye mwatendie asaa në Ibrahimu watendie.
43008040	Ëgweeso itungwee nyenye mufenja umburagha nene, muntu unë namukhanëe nyenye tutë unë namëtëgheeye ufuma kunë Muungu. Ibrahimu naa inatendaa vii.
43008041	Nyenye mwatendie asaa në tata wanyu watendie.” Veeso vëgamwëëra, “Sese gwina fafwaa gëhimbë, sese gukweti Tata umwedu, unë Muungu.”
43008042	Yesu agavëëra, “Mbesa Muungu naa Tata wanyu, nyenye saa munyanjëtë nee, gusoko nene najie ufuma kunë Tata. Nene ntinajaa gwa iyanje rane mughonjo, ëgweeso mweeso wantumie nene.
43008043	Asikë në nyenye mutiufenja umanya asaa në nene nguyahanya? Ne gusoko nyenye mutiudaha uwutegheeya ukhani wane.
43008044	Nyenye unë mwë vana vamwa tata wanyu ibilisi. Na mafenji anyu nëutenda nkumbu yamwa tata wanyu. Mweeso naa muuraghi ufuma mwandyo, na atiutenda tutë, gusoko gutie tutë mukhatë akwe. Itungo nëugweghegha, mweeso ugurighëëtya gwa uhonga mwino urë, gusoko mweeso në mwegheghe na tata wa wegheghe.
43008045	Ë gweeso, gusoko nene ngurighëëtya tutë, nyenye mutiufenja ung'uvëa nene.
43008046	Anyu mukhatë anyu nëugunkumwua nene mwino nëkweti mahutye? Në nene namëreghëëtya tutë asike në nyenye mutiung'uvëa nee?
43008047	Mweeso unë wa Muungu uguyitegheeya nkani ya Muungu, nyenye mutiutegheeya nkhani yasëë gusoko muti wa Muungu.”
43008048	Ayahudi vëgamusucha, “Sese gutiurighëëtya mwino veve wë Musamaria na kangënoo wina gënyonyinyonyi?”
43008049	Yesu agasucha, “Nene ntina gënyonyinyonyi; ëgweeso nene ngumukurya Tata wane, na nyenye mung'orya nene.
43008050	Nene ntigifenjeya üküü wane mughonjo; urëfo neugufenjaa na mweeso ujie utenda mwuramui.
43008051	Tutë, tuutë, nene ngumwëëra nyenye, mbesa muntu woong'e waukwatëra ukhani wane, atiujaa aone ikuya kamwe,”
43008052	Ayahudi vëgamwëëra, “Itungwee sese gwamanyaa mwino veve wina gënyonyinyonyi. Ibrahimu wakure, anyagëdaghu noo vakuree; na veve uguhanya, ‘Mbesa muntu woong'e waukwatëra ukhani wane atiujaa asoye ikuya mba nduvë?’
43008053	Veve u müküü ukëra tata witu Ibrahimu, unë wakure? Na anyagëdaghu noo vakure. Veve witendaa anyu?”
43008054	Yesu agasucha, “Mbesa nene ngikurya mughonjo, üküü wane ti gëntu. Në Tata wane unë ugunkurya nene, wasuu në nyenye muhanya atë në Muungu wanyu.
43008055	Ëgweeso nyenye mwinamumanyaa, nene nëmumanyie mweeso. Nene mba nëhanye, nene ntimumanyie mweeso, nene ngutenda nëmwegheghe mwino nyenye. Ëgweeso nene nëmumanyie na nene nëkwatëre ukhani wakwe.
43008056	Ibrahimu tata wanyu agarumbëcha areone itiku rane; mweeso agarëona na agayanja.”
43008057	Kangë Ayahudi vëgamwëëra, “Veve ukëë winaficha mëakha makumi atano, na veve wamugune Ibrahimu?”
43008058	Yesu agavëëra, “Tutë, tuutë, nene ngumwëëra nyenye, Ibrahimu nënaa akëë ainafafwa nene naa nërëfo.”
43008059	Uvii vëgahora magwe vëmuture mweeso; ëgweeso agagifiha, na agadua gunji a hekalu.
43009001	Yesu nënaa ukëanëye, agamwona muntu mufoku ufuma unda amwa nyinya.
43009002	Na asëywi vakwe vëgamuwëëya, “Rabi, anyu nëwatendie mahutye, muntu uyuu namba afafi vakwe, uvii afafwe mufoku?”
43009003	Yesu agasucha, “Ti muntu uyuu nëwatendie mahutye, mba afafi vakwe, ëgweeso mëëmo a Muungu ëdahe gëragana mukhatë akwe.
43009004	Igunoneye sese gutende mëëmo amwa wasuu unë wantumie nene, nëkëë mumwë. Utiku wajaa, unë gutie muntu nëugudaha utenda mwëëmo.
43009005	Itungo në nene nëkëë nërëfo mu urëmi, nene në weru wa urëmi.”
43009006	Nënaa wareghëëtya asaa, agatya mate fang'ë na agakhondugha irongo na mate na agayavira mëho a muntu wasuu gwa irongo rasëë.
43009007	Yesu agamwëëra, “Enda yoye mu garambo ga uSiloamu ryana rayo,” Nëwatumiwe. Uvii mufoku wasuu agenda na agayoya mëho akwe na agasucha ukengee.
43009008	Anyafifë vakwe na vasaa unë naa vëmughune khae mwino na muntu nëuguromba mantu, vëgahanya, “Uyuu ti muntu nënaa ugikhaa na urombana?”
43009009	Vangë vëgahanya, “Në mweeso.” Vangëja vëgahanya, “Aa, ëgweeso mweeso wikhweti na mweeso.” Muntu wasuu nënaa mufoko agahanya, “Nene në mweeso.”
43009010	Veeso vëgamwëëra, “Uvii mëho ako aranguywa wurë?”
43009011	Mweeso agasucha, “Muntu nëugutaanwa Yesu wakhondugha irongo na wambira mëho ane na agambwëra, ‘Enda u Siloamu na wende goya mëho ako.’ Nene ngenda na nëgayoya mëho ane na nëgarangua.”
43009012	Veeso vëgamuwëëya, “Muntu wasuu wenda fee?” Mweeso agasucha, “Nene ntigune.”
43009013	Veeso vëgamutoa muntu nënaa mufoku afoo mwandyo kunë Afarisayo.
43009014	Naa itiku ra sabato itungo nënaa Yesu wakhondugha irongo na uyaranguya miho a mufoku uyoo.
43009015	Kangë Afarisayo vëgamuwëëya mweeso mwino wadaha urangua. Na agaveera, “Mweeso agambira irongo mu mëho ane, na nene nëgayoya, na itungwee nëraravie.”
43009016	Afarisayo vangëja vëgahanya, “Muntu uyuu atifumie kunë Muungu, gusoko mweeso atikwatëre iraghëëyo ra sabato.” Ëgweeso vangëja vëgahanya, “Ugudaha wurë muntu në wina mahutye utenda ndolyo ëyëë?” Gugadwëëra mutëmanuko mukhatë awe.
43009017	Uvii veeso kangë vëgamuwëëya muntu uyoo nënaa mufoku, “Veve wamuhanya wurë muntu uyoo nëwagurangwëëye veve miho?” Agahanya, “Mweeso në munyagëdaghu.”
43009018	Ayahudi vinahuvëa mwino muntu uyuu na mufoku na wadahie uranguywa miho akwe. Veeso vëgavaëtana afafi va muntu uyoo nënaa waranguywe miho.
43009019	Na Ayahudi vëgavawëya, “Uyuu në mwana wanyu, unë nyenye muhanya na wafafiwe mufoku?”
43009020	Afafi vakwe vëgasucha, “Sese gumanyie mwino uyuu në mwana witu, na naa wafafiwe mufoku.
43009021	Ëgweeso mwino itungwee ukengee sese gutimanyie, mba anyu wamuranguya miho sese gutimanyie. Muuri mweeso. Mweeso në muntu müküü, mweeso ugurighëëtya mughonjo.”
43009022	Afafi akwe vëgahanya uvii gusoko naa vëuvooghofa Ayahudi. Gusoko Ayahudi naa virumëye mwino muntu nëwamukumwua mweeso mwino Kristo, muntu wasuu ugubaghuwa mu sinagogi.
43009023	Gusoko asëë afafi akwe vëgahanya, “Mweeso muntu müküü mwurii mweeso.”
43009024	Muhënjo wa gavëë veeso vëgamwëtana muntu wasuu nënaa mufoku, na vëgamwëëra, “Mufe Muungu ukumwu. Sese gumanyie mwino muntu uyuu u munyamahutye.”
43009025	Mweeso agasucha, “Mba në munyamahutye, nene ntimanyie. Nene nënanyie intu rëmwedu, mwino nene naa në mufoku itungwee nëkengee.”
43009026	Veeso vëgamwëëra, “Wagutendee veve ntuni? Mweeso waguranguye wurë miho ako?”
43009027	Mweeso agavasucha, “Nene nadaha umukhanëa, na nyenye mwinategheeya. Asikë në nyenye mufenja utegheeya kangë? Nyeeno noo mufenja utenda asëywi vakwe na?”
43009028	Na veeso vëgamukenea mweeso, vëuhanya, “Veve wë museywi wakwe ëgweeso sese gwë asëywi vamwa Musa.
43009029	Sese gumanyie mwino Muungu agarighëëtya na Musa, ëgweeso gwa sayu a muntu uyuu, sese gutumanyie kunë mweeso ufumie.”
43009030	Muntu wasuu agasucha, “Aghwa ga gëtao! Nyenye mutigune kunë ufumie na wananguya nene miho.
43009031	Sese gumanyie mwino Muungu atiuvategheeya anyamahutye. Ëgweeso muntu në mbesa mukuti Muungu, na ugutënda iyanje rakwe, Muungu ugumutegheeya mweeso.
43009032	Ufuma mwandyo wa urëmi ëkëë antu vinategheeya mwino muntu wamuranguya muntu miho nënaa wafafiwe mufoku.
43009033	Mbesa muntu uyuu ainafumaa kunë Muungu, mweeso na atiudaha utënda intu mbarëmwe.”
43009034	Veeso vëgamusucha, “Veve wafafiwe muma mahutye, ugudaha wurë ugusëya sese?” Na vëgamuduya gunji a sinagogi.
43009035	Yesu agategheeya mwino vamufunya gunji, na nënaa wamuhanga muntu wasuu, Yesu agahanya, “Veve umuhuvëe Mwamuntuna?”
43009036	Muntu wasuu agamusucha, “Anyu wasuu Müküü unë nene nëmuhuvëe mweeso?”
43009037	Yesu agamwëëra, “Veve wamwona, na uyuu unë murighëëtya mwinakwe u mweeso.”
43009038	Mweeso agahanya, “Müküü, Nene nahuvëa.” Na mweeso agamukurya.
43009039	Yesu agahanya, “Gusoko uramwui wajie mu urëmi uruu, usi avoo une vëtigune vëdahe goona, na usi avoo unë vëgune vëdahe utënda afoku.”
43009040	Afarisayo vangëja nënaa vë fifë na mweeso vëgategheeya nkani ëyëë, na veeso vëgamuwëëya, “Sesenoo gwafokuna?”
43009041	Yesu agavasucha, “Nëmbesa nyenye naa mwafoku, nyenye sa mutikweti mahutye. Ëgweeso itungwee mwino nyenye muhanya, sese gugune ihutye ranyu rikhee.”
43010001	“Tutë, tuutë, nene ngumwëëra nyenye, mweeso unë wadëa gingëa u mufita wa nkhoo, ëgweeso ugulalura ng'andë ëngë, muntu wasuu në muhëmbi na mufumpi.
43010002	Gweeso nëugingëëra u mufita u mudëmi wa nkhoo.
43010003	Mufinga mufëta ugumurugwëëra muntu wasuu; na nkhoo iguwutëgheeya ruri wakwe, na mweeso uguyiëtanaa nkhoo gwa mina ayo, na uguyitiuraa njeeso.
43010004	Në mweeso waitiura nkhoo yakwe yoong'e, uguyitongeera njeeso, na nkhoo yiumuhongaa mweeso, gusoko iwumanyie ruri wakwe.
43010005	Njeeso itiumuhonga mughenyi, ëgweeso yiumutëja, gusoko njeeso itiyimanyie nduri ya aghenyi.”
43010006	Yesu agaduya wikhori uruu kunë veeso, ëgweeso vinamanyaa rasëë në mweeso naauguvakhanëa.
43010007	Yesu agavëëra kangë, “Tutë, tuutë, nene ngumwëëra nyenye, Nene unë mufita wa nkhoo.
43010008	Voong'e unë vantongeere nee në ahëmbi na afompi gusoko yinavategheeya veeso.
43010009	Nene në mufita. Mbesa muntu woong'e ugingëëra kunë nene mweeso ugutyweka. Mweeso ugingëa na udua na uguhanga udëmo.
43010010	Muhëmbi ugujaa ahëmbe, auraghe na uruva. Nene najie gusoko vëdahe uhanga ufanga, na vëtende vina ufanga në wingë.
43010011	Nene në mudëmi nëmuja. Mudëmi nëmuja uguwuduyaa uduvi wakwe gusoko a nkhoo.
43010012	Muntu wa gënyamwëmo na ti mudëmi, mweeso noo ti mughonjo wa nkhoo, nëwamëona mbughi ëjie, uguyirekaa nkhoo na umanka. Mbughi ëguyikwata nkhoo na uyifaghatya.
43010013	Mweeso ugumankaa gusoko në muntu wa gënyamwëmo, na nkhoo kunë mweeso ti gëntu.
43010014	Nene në mudëmi nëmuja. Nene nëimanyie nkhoo yane na nkhoo yane noo imanyie nee.
43010015	Mwino Tata umanyie nee na nee nëmumanyie Tata. Na nene nguduya uduvi wane gusoko a nkhoo.
43010016	Na nene nina nkhoo, unë itëfo gidae ërëë. Inoneye nene nëyiete isünoo, na njeeso yinjë utegheeya ruri wane. Uvii gutenda idae rëmwedu na mudëmi umwedu.
43010017	Gusoko ësëë Tata unyanjëtë nene, gusoko nene nguuduya uduvi wane, gusoko nëdahe uwuhora kangë.
43010018	Gutie muntu nëugung'egheya nene, ëgweeso nene nguuduya gwa iyanje rane mughonjo. Nene nëkweti udaho wa uduya uduvi wane, na nëkweti udaho wa uwuhora kangë.Iraghë'eyo ërëë narëghenyifie ufuma kunë Tata wane.”
43010019	Gugangëa kangë wibaghui mukhatë a Ayahudi gusoko a nkhani yasëë.
43010020	Vingë vëgahanya, “Mweeso wina gënyonyinyonyi, na mweeso në muhari; asikë në mumutegheeye mweeso?”
43010021	Vangëja vëgahanya, “Nkhani iyii ti ya muntu në wina gënyonyinyonyi. Muntu në wina gënyonyinyonyi ugudahana uranguya mufoku miho?”
43010022	Kuuko uYerusalemu na gwina sigunkuu a Uforiwa
43010023	Naa matungo a mpefo, na Yesu naa ugwenenda mu hekalu, mu nkhambi nëughare wamwa Solomoni.
43010024	Uvii Ayahudi vëgamukungëëya na vëgamuwëëya, “Ugugureka mu wisaghasaghei faka nanee? Nesa veve në Kristo, gukhanëa sese.”
43010025	Yesu agavasucha, “Nene namukhanëe nyenye, na nyenye mutiuhuvëe. Mëëmo në nene ngumitumaa gwa rina ramwa Tata wane igunsudangëa nene.
43010026	Gweeso nyee mutiuhuvëe gusoko nyee muti nkhoo yane.
43010027	Nkhoo yane ëgutegheeya ruri wane, na nene nëimanyie, na njeeso igung'ongaa nene.
43010028	Nene nguyifaa njeeso ufanga wa khae na khae, na njeeso itiuyaghaa kamwe, na gutie muntu nëuguyiheya njeeso u mukhono wane.
43010029	Tata wane unë wampee njeeso kunë nene, në müküü ukëra voong'e, na gutie muntu nëudahëte uyiheya njeeso ufumu u mukhono wamwa Tata.
43010030	Nee gwina Tata gwë itambëëmwe.”
43010031	Ayahudi vëgahora magwe kangë vëmuture mweeso.
43010032	Yesu agavëëra, “Nene namuraghëre mëëmo minge na mëja ufuma kunë Tata. Gwa mëëmo nëafe mukhatë a iyii në nyenye mufenja untura na magwe?”
43010033	Ayahudi vëgamusucha, “Gutiugutura veve magwe gusoko a mëëmo nëmëja ëgweeso gusoko a veve umujuma Muungu. Kangë veve në wë muntu, ugitenda mughonjo wë Muungu.”
43010034	Yesu agavasucha, “Ëtiandëkiwena mu seria anyu, ‘Nene nahanyiye, nyenye mwë arungu?’
43010035	Mbesa mweeso wavaëtanie veeso arungu kunë veeso në ukhani wa Muungu wajie na maandëko ëtigwegheghe.
43010036	Wurë, nyenye muhanya kunë mweeso në Tata wamweriye na umutuma mu urëmi, ‘Veve ugujumana,’ gusoko nene nahanyiye, ‘Nene në Mwana wa Muungu?’
43010037	Mbesa nene ntiutendaa mëëmo amwa Tata wane, uvii nyenye mutang'uvëe nene.
43010038	Ëgweeso mbesa nene ngitumaa mëëmo asëë, na mbesa uvii nyenye muting'uvie nene, huvie mëëmo asëë në nene ngumitumaa. Gusoko asëë nyenye mudahe umanya na ukhorekeya mwino Tata wë mukhatë ane na nene mukhatë amwa Tata.”
43010039	Kangë veeso vëgasoya umukwata, ëgweeso mweeso agarueka mu mëkhono awe.
43010040	Yesu agenda kangë gitumbë ra umongo wa Uyoradani fana na Yohana ugubadisa, agikhaa kuuko.
43010041	Na vingë vëgaja kunë mweeso; na veeso vëgahanya, “Yohana inatenda ikura mba rëmwe, ëgweeso mugëntu në Yohana wagëhanyiye nëgimughokee muntu uyuu nega tutë go.”
43010042	Antu vingë faafo vëgamuhuvëa.
43011001	Muntu umwe naa uremetwe, Lasaro wa uBetania, gëtumbë ra va Maria nanë Marita muhajaakwe.
43011002	Në Maria unë naa agamuvira Müküü urumba na umufyaghua mëguu akwe gwa ntuka yakwe, unë muunakwe Lasaro na uremetwe.
43011003	Ahaja vasaa vëgamutumëa Yesu sayu vëuhanya, “Müküü munyambuya wako uremetwe.”
43011004	Ëgweeso nënaa Yesu wategheeya vii mweeso agahanya, “Gërue ëkëë ti ga ukueyaa; në gusoko a üküü wa Muungu, gusoko Mwana wa Muungu adahe ukuriwa gwa njëa ëyëë.”
43011005	Yesu naa umuyanjëte Marita, Maria nanë Lasaro.
43011006	Nënaa wategheeya mwino Lasaro uremetwe agafwaghëëra gikhaa faafo fana naa urë matiku avëë usonge.
43011007	Uvii nënaa ërëë rakëra, Yesu agavëëra asëywi vakwe, “Kwendi kangë Uyudea.”
43011008	Asëywi vëgamwëëra, “Rabi, ijurijuri Ayahudi naa vëufenja ugutura veve magwe, na veve ugufenja gwenda kuuko kangë?”
43011009	Yesu agasucha, “Matungo a mumwë ëti ikumi na avëëna? Mbesa muntu ugwenenda mumwë, mweeso atiudaha ukumëa gusoko mweeso ugune weru wa urëmi uruu.
43011010	Gweeso mbesa muntu ugwenenda utiku, mweeso ugukumëa gusoko weru utifo mukhatë akwe.”
43011011	Nënaa mweeso warighëëtya ayaa, mweeso agavavëëra kangë asëywi vakwe, “Munyambuya witu Lasaro waraa, ëgweeso nene ninje nende umufëtya mweeso.”
43011012	Asëywi vëgamwëëra, “Mbesa mweeso waraa ugufora.”
43011013	Yesu agahanya në eghokee ikuya rakwe, ëgweeso veeso vëgaghema mwino mweeso naa wina ryana ra muntu uraa tuo.
43011014	Kangë Yesu agavakhanëa daaji, “Lasaro wakuyaa.
43011015	Na gusoko anyu nene nayanjaa mwino aja ntifo kuuko, uvii gusoko nyenye mudahe uhuvëa. Ëgweeso sese kwendi kunë mweeso.”
43011016	Tomaso nëugutanwaa Mafaha agavëëra asëywi vooyakwe “Kwendi seeno, gusoko sese gudahe ukuya itambëëmwe na mweeso.”
43011017	Nënaa Yesu wafika, agahanga Lasaro wikhaire mumbëlëlo matiku ane.
43011018	Betania naa ëfifë na Yerusalemu, ga munyanya ga kilomita itatu.
43011019	Ayahudi vingë naavafika kunë va Marita vina Maria gwa uvafefeheya uhonga na ikuya ra muhajaawe.
43011020	Marita nënaa wategheeya mwino Yesu ugwenda ujie, mweeso agenda na utang'ana vinakwe. Itungo rasëë Mariamu naawëkhee unyumba.
43011021	Marita agamwëëra Yesu, “Müküü nesa veve aja urëfo afaa muhajaane aja atiukuya.
43011022	Na mbesa uvii itungwee nene nëmanyie mwino rasëë në veve winje umuromba Muungu, Muungu winjë ugufa veve.”
43011023	Yesu agamwëëra, “Muhajaako ugufëtya kangë.”
43011024	Marita agamwëëra, “Nene nëmanyie mwino mweeso ujie ufëtya kangë mung'ë a ufëtyo wa itiku ra mpeo.”
43011025	Yesu agamwëëra, “Nene unë në ufëtyo na ufanga, mweeso unë ung'uvëe nene, mbesa mweeso akuye agaa uduva.
43011026	Na mu muntu nëuguduvaa na ung'uvëa nene atiukuya kamwe. Wurë, veve uhuvëe ërëëna?”
43011027	Marita agamwëëra Yesu, “Nhaa, Müküü; nene nëhuvëe mwino veve wë Kristo, Mwana wa Muungu, mweeso unë ujie mu urëmi.”
43011028	Nënaa Marita wadaha urighëëtya asaa, mweeso agenda na umwëtana Mariamu muhajaakwe, agamufwefwehera, “Musëyi wë afaa na mweeso ugugwëtana veve.”
43011029	Nënaa Maria wategheeya vii, agavuka ruvë na gwenda kunë mweeso.
43011030	Yesu na këë iningëa mu gëjiji, ëgweeso naa këë wë faafo fana na Marita vatang'ana vinakwe.
43011031	Ayahudi nënaa vëunyumba itambëëmwe ina Maria, vë umufefeheya, nënaa vamwona Mariamu wawuka ruvë udua gunjë, veeso vëgaghema mwino naa winje umbëlëlo urëa kuuko.
43011032	Uvii Mariamu, nënaa waja fana naa Yesu urë na umwona, agagwa u mëghuu akwe agamwëëra, “Müküü, nesa aja urëfo afaa muhajaane aja atiukuya.”
43011033	Nënaa Yesu wamwona mweeso ukutie, na Ayahudi unë naa vaja itambëëmwe na mweeso noo vëkutie, agahumwa na uvavi na nkhoo ëgafya.
43011034	Na mweeso agahanya, “Mwamuvëkaafe?” Veeso vëgamwëëra, “Müküü, nju na wone.”
43011035	Yesu agakuta.
43011036	Uvii Ayahudi vëgahanya, “Raravi mwino naa umwanjëte Lasaro.”
43011037	Ëgweeso vangëja mukhatë awe vëgahanya, “Uyuu nënaa waranguye miho a muntu nënaa mufoku, wadëa wurë umughiiya Lasaro akeukuya?” Yesu Ugumufëtya Lasaro
43011038	Uvii Yesu, nkhoo akwe ëgafya kangë, agaja umbëlëlo. Mbëlëlo asëë naa mpanga, na igwe naa rëkivëwe umomo wa mpanga.
43011039	Yesu agahanya, “Rëheyi igwe.” Marita, muhajaakwe uyoo nënaa wakuya, agamwëëra, “Müküü, itungo ërëë wanyunkaa, gusoko mweeso wikhaa mu mumbëlëlo matiku ane.”
43011040	Yesu agamwëëra, “Nene aja ntinagwëërana veve mwino mbesa winjë uhuvëa winjë goona üküü wa Muungu?”
43011041	Uvii veeso vëgariheya igwe. Yesu agararava ngunto na agahanya, “Tata, nene ngurumba gusoko veve wantegheeye nee.
43011042	Nene nëmanyie mwino veve uguntegheeya nene matiku oong'e. Ëgweeso nene nayarighëëtëye ayaa gusoko a antu nëvimëkie afaa, usi veeso vëdahe uhuvëa mwino veve wantumie nene.”
43011043	Nënaa mweeso warighëëtya vii, agaanga gwa rurë üküü, “Lasaro, dua gunji.”
43011044	Muntu nënaa ukure agadua gunji, mëkhono akwe nanë mëghuu ëtungiwe na masune, na usyu wakwe ukumbiwe na isaa. Yesu agavëëra, “Mutungwëërë mweeso, na mumureke ende kunë winjë.”
43011045	Vingë mu Ayahudi, nënaa vendaa kunë Maria na uyiona yasii nënaa mweeso wayitendaa, vëgamuhuvëa.
43011046	Ëgweeso vingë mu vasaa vëgenda kunë Afarisayo na uvakhanëa rasëë në Yesu waritendaa.
43011047	Akuu va akumbëki nanë Afarisayo vëgareeka chao, na uhanya, “Gutende wurë? Gusoko muntu uyuu ugutënda mantu mingë a utacha.
43011048	Nëmba gumureke afwaghëëre utenda vii, mu muntu winjë umuhuvëa mweeso. Uvii Arumi vëjie uruvanga itumbë ritu nanë ndughu itu.”
43011049	Muntu umwe mukhatë awe, Kayafa, unë naa mukumbëki në müküü mwakha usuu, agavëëra, “Nyenye mutimanyie itu mba nduvë.
43011050	Nyenye mutimanyie mwino inoneye kunë nyenye muntu umwe akuye gusoko a antu, na uvii ndughu oong'e ëtajee guuraghwa.”
43011051	Mweeso inahanyaa vii gwa ihaa rakwe mughonjo, ëgweeso gusoko mweeso na mukumbëki në müküü mwaka wasuu. Mweeso agadaghweya mwino Yesu ujie ukuya gusoko a ndughu awe.
43011052	Na ti gusoko a ndughu asëë gutufu, ëgweeso avahangwëëye itambëëmwe vana va Muungu nëvafaghatie ung'e ya gunji.
43011053	Uvii ufuma itiku rasëë na matiku në ëjie usonge vëgatenda mëfaango a umuragha Yesu.
43011054	Uvii Yesu ainaenenda kangë uchanya mukhatëkhatë a Ayahudi. Ëgweeso agahegha faafo faka ung'ë në ëfifë na mbugha, u muji nëugutanwaa Efuraimu. Agikhaa kuuko itambëëmwe na asëywi vakwe.
43011055	Pasaka a Ayahudi naa ahumbeera. Antu vingë vëgenda uYerusalemu nënaa Pasaka ëkëë inafika vëdahe gëerya.
43011056	Veeso naavëumufenja Yesu. Na nënaa vihangwëëya itambëëmwe mu hekalu vëgagiwëëya veeso gwa, “Nyenye mughema wurë? Mweeso atiijie mu sigunkuu ëyëëna?”
43011057	Akuu va akumbëki nanë Afarisayo naavadwëëye maraghëëyo mwino në muntu wamanya kunë Yesu urë, muntu wasuu nëavamanyisye veeso, usi veeso vëdahe umukwata Yesu.
43012001	Matiku mutandatu nënaa ëkëë Fasaka inafika, Yesu agafika u Betania, fana na Lasaro urë, mweeso unë Yesu naawamufëtëye ufuma gwakuyi.
43012002	Veeso vëgamughondanërëya malëwa a mpëndë. Marita agatumama, na Lasaro na wëtambëëmwe na vasaa nënaa vëumesa itambëëmwe ina Yesu.
43012003	Mariamu agahora galëmbo ga ikuta nërina urumba uja ra ughuri üküü agamëvira mëghuu amwa Yesu na umëfyaghua gwa ntuka yakwe. Na nyumba asëë ëgakhoera munyunku wa urumba.
43012004	Ëgweeso Yuda Isikariote, umwedu wa asëywi vakwe (mweeso unë ujie umutoneera mweeso), agahanya,
43012005	“Asikë në urumba uruu winarinjiwa, d maghana atatu na vëfewe atuki?”
43012006	Mweeso agarighëëtya ërëë, ti gusoko ukeere atuki ëgweeso gusoko mweeso na muhëmbi. Na mwino mweeso naa ukwete mpënda a hela, mweeso naa uguhoraa në ërëfo mu mpënda asëë.
43012007	Yesu agahanya, “Khondi umunyoma mukhema uyuu. Mureki ayavëke ayaa gusoko a itiku ra uvëkwa kunë nene.
43012008	Atuki mwinawe faka, ëgweeso mutiutenda mwë itambëëmwe na nee matiku oong'e.”
43012009	Nënaa idae iküü ra Ayahudi vamanya mwino naa mweeso wë u Betania, veeso vëgaja. Ti gusoko amwa Yesu gutufu, ëgweeso noo uja umwona Lasaro, unë Yesu naa wamufetëye ufuma gwakuyi.
43012010	Akuu va akumbëki vëgafanga umuragha Lasaro.
43012011	Gusoko akwe Ayahudi vingë vega umuhuvëa Yesu.
43012012	Itiku nërëhongie idae iküü ra Ayahudi unë naa vajaa u sigunkuu vëgategheeya mwino Yesu ugwenda ujie uYerusalemu.
43012013	Uvii veeso vëgahora makhanja a mëtende na vëgadua gunji vëmusëngëëye. Vëgaanga vëuhanya, “Hosana! Muforiwa mweeso unë ujie gwa rina ra Müküü. Aforiwe Mutëmi wa Isiraeli!”
43012014	Na Yesu agamuhanga mwandoghwe na agamureera. Gusoko gusoma vii mu Maandëko në Meru,
43012015	“Utaoghofee, muncha wa Sayuni; rarava, mutëmi wako ugwenda ujie, ureere mwandoghwe.”
43012016	Asëywi vakwe vinamanyaa ërëë ufuma mwandyo; ëgweeso nënaa Yesu wakuriwa, veeso vëgakumbukwa mwino asaa naa mweeso wandëkëwe, na antu naa vëumutendea uvii.
43012017	Mwirundo wasuu wa antu nënaa vëitambëëmwe na mweeso itungo nënaa agamutaana Lasaro adue gunji a mbëlëlo na umufëtya mweeso ufuma gwakuyi vëgasudangëa asaa.
43012018	Soko nëautendie mwirundo wa antu vende umusëngëya mweeso naa gusoko veeso naa vagune nënaa ugumufëtya Lasaro ufuma gwakuyi.
43012019	Uvii Afarisayo vëgagëkhanëa veeso gwa, “Nyenye mwoonaa mwino mutiudaha utenda intu mba rëmwe. Raravi, urëmi wamuhongaa mweeso.”
43012020	Mukhatë a antu unë naa venda uYerusalemu gëkuryo naa Ayunani vëgëtunga.
43012021	Uvii vasaa vëgaja kunë Filifo, muntu wa uBetisaida a uGalilaya, na vëgamwëëra, “Müküü, sese gufenja umwona Yesu.”
43012022	Filifo agenda na umukhanëa Andrea, Andrea agaenda itambëëmwe vina Filifo na veeso vëgamukhanëa Yesu.
43012023	Na Yesu agavasucha, “Itungo rafikaa kunë Mwamuntu gwenda ukuriwa.
43012024	Tutë, tuutë, nene ngumwëëra nyenye mpeke a ngano nëadëa ugwa fang'ë na ukuya, njeeso ëgusigha ëyëyo ëyëyo. Ëgweeso mbesa njeeso ëgukuya, ëgufa nkhari nyingë.
43012025	Mweeso unë uwuyanjëtë uduvi wakwe uguwuyaghaya, na mweeso unë uwuwëtë uduvi wakwe mu urëmi uruu uguuvëka gwa ufanga wa khae na khae.
43012026	Mbesa muntu woong'ë uguntumamëa nene, imunoneye mweeso ang'onge nee. Na faafo fana nene ngutënda nërë na mutumami wane noo ugutënda wë faafo. Mbesa muntu woong'e winjë untumwmëa nene, Tata wane winjë umufa ikuryo.”
43012027	“Itungwee nkhoo ane afyaa ntukuntuku. Na nene nëhanye ntuni? ‘Tata, ntua nene ufuma mwitungo ërëë.’ Aa, gusoko a ndolyo ëyëë nene najie mwitungo ërëë.
43012028	Tata, rëkurye rina rako,” Uvii ruri ugaja ufuma gërunde, “Nene narëkurya ryeso, na nene ngurëkurya ryeso kangë.”
43012029	Mwirundo wa antu nënaa vimëkie faafo vëgautegheeya ruri wasuu na vëgahanya weeso naa irunkumo. Vangëja vëgahanya, “Malaika warëghëëtya kunë mweeso.”
43012030	Yesu agasucha, “Ruri uruu wajaa gusoko anyu, ti gusoko anë.
43012031	Itungwee unë iramwuwa ra urëmi uruu. Itungwee mutemi wa urëmi uruu winjë ujughutwa gunji.
43012032	Na nene, itungo në nene nahumbuwa ufuma fang'ë, ninjë uvaruta antu voong'e kunë nene.”
43012033	Mweeso agahanya vii gwa uraghëëra gwa ikuya kë mweeso winjë ukuya.
43012034	Mwirundo wa antu vëgamusucha, “Sese gugwerwaa ufuma mu seria mwino Kiristo ugikhaa khae na khae. Ugudaha wurë uhanya mwino imunoneye Mwamuntu uhumbuwa gunto? Mwamuntu uyuu unë anyu?”
43012035	Yesu agavëëra, “Weru këë wëitambëëmwe nanyee gwa itungo ikufë. Enendi nëkëë mwina weru kitë gëtajee umukunëkëa nyenye. Mweeso unë ugwenenda mu kitë atimanyie kunë winjë.
43012036	Itungo në nyenye kë mwina weru, wuhuvëi weru, usi nyenye mudahe utenda vana va weru.” Itungo nënaa Yesu warighëëtya vii, mweeso agahegha na agagifiha mughonjo ufuma kunë veeso.
43012037	Mbesa mweeso watendie matako mingë usonge awe, kë veeso vinamuhuvëa.
43012038	Ërëë na gusoko ukhani nëwarighëëtëywe na munyagëdaghu Isaya ukhondekeke: “Müküü, anyu nëwamëhuvëe sayu itu, na kunë va anyu mukhono wa Müküü wendie udwëëra?”
43012039	Uvii veeso vinadaha uhuvëa. Gusoko Isaya kangë agahanya,
43012040	“Mweeso agayafokuya miho awe na agayitenda nkhoo yawe ikakufe du, usi veeso vëtaje vëone gwa miho awe na vëmanye gwa nkhoo yawe, na unsukëa kunë nene nëdahe uvaforya.”
43012041	Isaya agahanya vii gusoko mweeso agaona üküü nënaa Yesu ugutenda uwukweti matiku a usonge na agarighëëtya sayu akwe.
43012042	Hiya ayo atongeeri në vingë vinamuhuvëa mweeso. Gweeso gusoko a uvaoghofa Afarisayo veeso vinamukumwua, usi vëtajee ubaghuwa mu sinagogi.
43012043	Gusoko veeso naa vëanjëtë ukuriwa na antu ukëra ukuriwa na Muungu.
43012044	Na Yesu agaanga na agahanya, “Mweeso unë ung'uvëe nene, ating'uvëa nene ëgweeso umuhuvëe mweeso unë wantumie nene.
43012045	Na mweeso unë ugunyonaa nene ugumwonaa mweeso unë wantumie nene.
43012046	Nene najie mwino weru wa urëmi, usi muntu woong'e nëwang'uvëa nene atadahe gikhaa mu kitë.
43012047	Mbesa muntu watigheeya nkhani yane na wadëa uyikwatëëra njeeso, nene ntiumuramwëya mweeso. Gusoko nene ntinajaa uwuramwëya urëmi ëgweeso uwutua urëmi.
43012048	Mweeso unë ugung'ita nene na atiuyighenyifa nkhani yane ukweti muramwui. Ukhani në nene naurighëëtëye winjë utenda muramwëyi wakwe itiku ra mpeo.
43012049	Gusoko nene ntinarighëëtya nkhani iyii gwa udaho wane. Tata unë wantumie nene mweeso mughonjo wampee iraghëëyo nehanye ntuni na nërighëëtye ntuni.
43012050	Na nene nëmanyie mwino iraghëëyo rakwe rëgwetaa ufanga wa khae na khae. Uvii nene nguhanya asaa, në mwino Tata wandaghëëye nene nëhanye.”
43013001	Naa sigunkuu a Fasaka ëkëë inafika, Yesu naa umanyie mwino itungo rakwe roohegha mu urëmi gwenda kunë Tata rafikaa. Mweeso agavayanja antu nënaa vëmuhuvëe unë naa vëë mu urëmi, agavayanja faka mpeo a uduvi wakwe.
43013002	Na itungo ra malëwa a mpëndë, Setani na wadaha umutendea Yuda mwana wamwa Simion Isikareote nkhoo a umutoneera Yesu.
43013003	Yesu na umanyie mwino Tata wamufee mantu oong'e u mëkhono akwe. Na mwino mweeso naa wajie ufuma kunë Muungu na naa winjë kunë Muungu.
43013004	Nënaa këë vëula malëwa a mpëndë, Yesu agëmëka, agarua masaa akwe na uyavëka umpeo. Na agahora isune raufyaghwera mëkhono agitunga mu gëëno.
43013005	Uvii mweeso agafüngua majë mu gëfe, na agaandya goya mëghuu a asëywi vakwe. Agahora isune nënaa wikëndëkie mu gëëno na agafyaghua mëghuu awe.
43013006	Mweeso agaja kunë Simioni Fetero. Na Fetero agamwëëra, “Müküü, veve ugoya mëghuu ane?”
43013007	Yesu agamusucha, “Rasëë nëngurëtenda veve utiurëmanya itungwee, ëgweeso veve ujie urëmanya usonge.”
43013008	Fetero agamwëëra, “Veve utiunjoya mëghuu ane kamwe.” Yesu agamusucha, “Mbesa nene nëdëe ugoya veve, veve utina ukhuvëi ginako.”
43013009	Simioni Fetero agamwëëra, “Müküü, ti mëghuu ane gutufu, ëgweeso noo në mëkhono ane nanë itwe rane.”
43013010	Yesu agamwëëra, “Mweeso unë woghie atina nkumbu agogha, ëgweeso goya mëghuu akwe, gusoko mweeso në mweru mwëërë woong'e. Nyenye mwe veru, ëgweeso ti nyoong'e.”
43013011	Gusoko mweeso naa umanyie anyu nëujie umutonera. Soko ësëë mweeso agahanya, “Nyenye nyoong'e muti veeru.”
43013012	Nënaa mweeso wadaha uvoya mëghuu awe, agahora masaa akwe agayanja, na agikhaa fana nawëkhee. Mweeso agavëëra, “Nyenye mwamanyaa rasëë në nene namutëndea nyeena?
43013013	Nyenye muntanaa nene Musëyi na Müküü. Nyenye murighëëtya tutë, gusoko nene në mweeso.
43013014	Uvii mbesa nene, nene Müküü wanyu nanë Musëyi wanyu, namwoyaa mëghuu anyu, nyeenoo imunoneye gioya mëghuu nyenye gwa nyenye.
43013015	Gusoko nene namufaa nyenye nyinkhori, uvii nyeeno noo mutende mwino nene namutendea nyenye.
43013016	Tutë, tuutë, nene ngumwëëra nyenye, mutumwa ti müküü ukëra müküü wakwe; mbesa mweeso unë watumiwe ti müküü ukëra mweeso unë wamutumie mweeso.
43013017	Nesa nyenye mwamanyaa mantu ayaa, bahu anyu mbesa nyenye mwinjë uyatenda asaa.
43013018	Nene ntiuyarighëëtya mantu ayaa gusoko anyu nyoong'e. Nene nëmanyie va anyu në nene navahwaniye. Ëyëë në gusoko Maandëko ëdahe ukhondekeka, ‘Mweeso unë walee ilëwa rane watendeka murughu wane.’
43013019	Nene ngumukhanëa nyenye itungwee, nëkëë rinadwëëra, usi nërenda udwëëra nyenye mudahe uhuvëa mwino nene në mweeso.
43013020	Tute, tuutë, nene ngumwëëra nyenye, mweeso unë ugumughenyifa wasuu unë nene ngumutuma ugung'enyifa nene. Na mweeso unë ugung'enyifa nene ugumughenyifa mweeso unë wantumie nene.”
43013021	Nënaa Yesu wadaha urighëëtya uvii, nkhoo akwe ëgafya, na agasudangëa, “Tutë, tuutë, nene ngumwëëra nyenye, umwedu mukhatë anyu winjë untoneera nene.”
43013022	Asëywi vëgagirarava veeso gwa veeso, vëtimanyie naaugumuhanya anyu.
43013023	Umwe wa asëywi vakwe, unë Yesu naa umwanjëte, nauhaghamie mugëkuva gamwa Yesu.
43013024	Uvii Simioni Fetero agamuhinëa mweeso na agamuwëëya, “Muwëye, anyu wasuu në ugumuhanya,”
43013025	Uvii naa, uhaghamie mugëkuva gamwa Yesu, mweeso agamwëëra, “Müküü anyu wasuu?”
43013026	Yesu agasucha, “Në wasuu unë nene ngumufa ntonge në namësinëya mu chungu.” Uvii nënaa wamësinëya ntonge asëë mu nyanyi, agamufa Yuda, mwana wamwa Simioni Isikareote.
43013027	Uvii nënaa Yesu wadaha umësinëya ntonge asëë Setani agamwingea Yuda. Yesu agamwëëra, “Rasëë në winjë urëtenda, rëtende ruvë.”
43013028	Itungo rasëë na gutie mba umwe nënaa wikhee u mesa nënaa umanyie soko kë Yesu agamwëëra Yuda vii.
43013029	Vangëja vëgaghema mwino, gusoko Yuda naa uguhoraa mpënda a hela, Yesu naa ugumukhanëa, “Ghura asaa në sese guyasighëte mu sigunkuu; mba mweeso adahe uvafa atuki gëntu.”
43013030	Uvii nënaa Yuda wadaha umëhoa ntonge asëë, gënyafafo mweeso agadua gunji. Itungo rasëë na utiku.
43013031	Nënaa Yuda wadua gunji, Yesu agahanya, “Itungwee Mwamuntu wakuriwaa, na mukhatë a mweeso Muungu wakuriwaa.
43013032	Mbesa Muungu wakuriwa mukhatë akwe, Muungu noo winjë umukurya mweeso mukhatë akwe (Muungu) mughonjo, na ugumukurya mweeso gënyafaafo.
43013033	Nyenye unë nene nëmuyanjëte, ëkëë itungo ikufë nene nëitambëëmwe na nyee. Nyenye mwinjë umpenja nene; na mwino nene naa nahanyiye gwa Ayahudi itungwee nene nguhanya kunë nyenye, ‘kunë nene ninjë nyenye mutiudaha uja.’
43013034	Nene ngumufa nyenye iraghëëyo në ifya, uvii nyenye mwiyanje nyenye gwa nyenye. Mwino nene namuyanjie nyee, uvii nyeeno noo mwiyanje nyenye gwa nyenye.
43013035	Gwa untenda vii antu voong'e vinjë umanya mwino nyenye mwë asëywi vane, mbesa nyenye mwinjë gëyanja nyenye gwa nyenye.”
43013036	Simioni Fetero agamwëëra Yesu, “Müküü, veve winjëfe?” Yesu agamusucha, “Kunë nene ninjë veve utiudaha uja itungwee; ëgweeso veve ujie ung'onga kheengë.”
43013037	Fetero agamusucha, “Müküü, asikë nene nëdëe uguhonga veve itungwee? Nene nguuduya ufanga wane gusoko ako.”
43013038	Yesu agasucha, “Veve uguduya ufanga wako gusoko ane? Tutë, tuutë, nene ngugwëëra veve, jololo ëtiukunkua, nëkëë veve winankhana nene mëhënjo ëtatu.”
43014001	Yesu agavakhanëa asëywi vakwe, “Nkhoo yanyu itakhasëke, Muhuvëi Muungu, ng'uvëi neeno noo.
43014002	Ukhaya amwa Tata wane gwina mikhao mëgharë. Mbesa tiuvii sa namukhanëe nyee. Nene noka ughondanëya mikhao gusoko anyu.
43014003	Na itungo në nene nenda ughondanëya mikhao gusoko anyu, nene nëjie kangë umuhora nyenye kunë nene nërë. Kunë nene ngutenda nërë nyenye noo sa mwurë faafo.
43014004	Kunë nene nënjë nyenye mumanyie njëa.”
43014005	Tomaso agamwëëra Yesu, “Müküü, sese gutimanyie kunë veve winjë, sese gudaha wurë umëmanya njëa?”
43014006	Yesu agamwëëra, “Nene në njëa, nanë tutë, nanë ufanga. Gutie muntu nëujie kunë Tata, ëgweeso ukërëa kunë nene.
43014007	Mbesa nyenye mwamanyie nee, nyenye naa mumumanya Tata wane noo. Ufuma itungwee nyenye mumumanyie mweeso na nyenye mwamuune Tata.”
43014008	Filifo agamwëëra Yesu, “Müküü, guraghëëre sese Tata, na sese gwënjë gikuta.”
43014009	Yesu agamwëëra, “Nene nikhaire itambëëmwe na nyee itungo irifu, na këë veve untimanyie Filipo? Mweeso unë wanyunee nee wamugune Tata. Veve ugudaha wurë uhanya, ‘Guraghëëre sese Tata?’
43014010	Veve utihuvëena mwino nene në mukhatë amwa Tata na Tata wë mukhatë anë? Nkhani në nene namukhanëe nyee nene ntinayirighëëtya gwa udaho wane. Ëgweeso Tata nëuduvie mukhatë ane ugutendaa mëëmo akwe.
43014011	Nyenye ng'uvëi nene mwino nene në mukhatë amwa Tata na Tata wë mukhatë ane. Nesa tiuvii nyenye ng'uvëi nene gusoko a mëëmo nënamëtendie.
43014012	Tutë, tuutë, nene ngumwëëra nyenye, mweeso unë ugung'uvëa nene, mweeso noo winjë utenda mëëmo ne nene ngumëtendaa. Mweeso winjë utenda mëëmo mëkuu ukëra ëyëë në nene ngumëtendaa, gusoko nene noka kunë Tata.
43014013	Roong'e rasëë në nyenye muromba gwa rina rane, nene ngurëtenda intu rasëë, si Tata adahe ukuriwa mukhatë a Mwana.
43014014	Mbesa nyenye mwinjë uromba intu roong'e gwa rina rane, nene ngurëtenda intu rasëë.”
43014015	“Mbesa nyenye munyanja nene, nyenye mwinjë ukwatëëra Mufefeheyi ane.
43014016	Na nene ngumuromba Tata, na mweeso ugumufa nyenye Mufefeheyi ungëja, ugikhaa itambëëmwe mwinaanyu khae na khae.
43014017	Uyuu në Mwahu wa tutë, unë urëmi utiumughenyifa, gusoko weeso winamwoona, na mbesa utinamumanyaa. Nyenye mumumanyie mweeso, gusoko mweeso ugikhaa itambëëmwe na nyee, na ugutenda wë mukhatë anyu.
43014018	Nene ntiumureka nyenye ukëva; nene nëjie kunë nyee.
43014019	Ëkëë itungo ikufë, na urëmi utiunyona nene kangë. Ëgweeso nyenye munyona; gusoko nene në mufanga, nyeeno noo mutenda mwë afanga.
43014020	Mu itiku rasëë nyenye mujie umanya mwino në mukhatë amwa Tata wane, na nyenye mwë mukhatë ane, na nene në mukhatë anyu.
43014021	Mweeso unë wina maraghëëyo ane na uyakwatëëre, wasuu unë unyanjëte nene. Na mweeso unë unyanjëte nene Tata wane winjë umuyanja. Nene noo ngumuyanja na nene ngëdwëëya kunë mweeso.”
43014022	Yuda (ti Isikareote) agamwëëra, “Müküü, ëgutendeka wurë mwino veve winjë gëdwëëya mughonjo kunë sese, na ti mu urëmi?”
43014023	Yesu agamusucha, “Mbesa muntu wanyanja nene, mweeso winjë ukwatëëra ukhani wane, na Tata wane winjë umuyanja. Na nene nanë Tata gujie kunë mweeso na gikhaa itambëëmwe na mweeso.
43014024	Mweeso unë atinyanjëte nene atiukwatëëra nkhani yane. Na ukhani në nyenye muwutegheeya ti wane ëgweeso wamwa Tata unë wantumie nene.
43014025	Nene nayarighëëtëye mantu ayaa kunë nyenye, itungo në nene naa këë nëitambëëmwe ginaanyu.
43014026	Ëgweeso Mwarëëye, Mwahu Mweru në Tata ugumutuma gwa rina rane, mweeso ujie umusiya nyenye mantu oong'e, Mwahu Mweru winjë umukumbukëya oong'e në nene namukhanëe nyee.
43014027	Nene namurekea nyenye majëghana. Nene namufaa nyenye majëghana ane. Majëghana në nene ngumufa nyenye ti mwino urëmi winjë umufa. Nkhoo yanyu, itakhasëke kangë mutaoghofee.
43014028	Nyenye mwantegheeye ngumukhanëa nyenye, ‘Nene noka kunë ninjë, na nene nëjie kangë kunë nyenye. Nesa nyenye mwanyanjie nene, naa nyenye mwurumbëya, gusoko nene ninjë kunë Tata. Gusoko Tata në müküü ukëra nene.
43014029	Na itungwee nene namukhanëe nyee nëkëë inadwëëra, gusoko në asaa adwëëra nyenye mudahe uhuvëa.’
43014030	Nene ntiurighëëtya mantu mingë kunë nyenye, gusoko mutëmi wa urëmi waja. Mweeso atikweti nguu kunë nene.
43014031	Ëgweeso nene ngutindaa mwino Tata wandaghëëye nene, si urëmi udahe umanya mwino nene nëmuyanjëte Tata. Wuki kwendi.”
43015001	“Nene në musabibu wa tütë, na Tata wane u murëmi wa mësabivu.
43015002	Mu ikhanja nërësafye kunë nene nërëtiufaa nkhari, mweeso ugurëtemaa. Na mu ikhanja nëreufaa nkhari mweeso uguritëngwëëra, gusoko rëdahe ufa nkhari në nyingë.
43015003	Nyenye mwatendekie mwë veru gusoko a ukhani në nene namukhanëe nyee.
43015004	Nyenye ikhai mukhatë ane, na nene nikhee mukhatë anyu. Mwino ikhanja nërëtiufa nkhari nërëyene, ëgweeso nërëkhaa mukhatë a musabibu. Viuyi na nyeenoo, mutiudaha ufa nkhari nëmwadëa gikhaa mukhatë ane.
43015005	Nene në musabibu, nyenye mwë makhanja. Mweeso unë wakhuvëa na nee, na nene nakhuvëa ginakwe, mweeso unë winjë ufa nkhari nyingë. Gusoko në nene ntifo kunë nyenye, nyenye mutiudaha utenda intu mbanduvë.
43015006	Mbesa muntu wadëa ukhuvëa na nee, ugujughutwa mwino ikhanja nërëutemwaa na rëguuma. Na makhanja ëguhangwëëywa, ëgughumëwa u moto na urungwëëra.
43015007	Mbesa nyenye mwinjë ukhuvëa na nee, na nkhani yane yikhee mukhatë anyu, nyenye rombi intu gëkaku, na nyenye mwinjë ufewa.
43015008	Gwa njëa ëyëë Tata wane winjë ukuriwa, gusoko nyenye mufa nkhari nyingë, na nyee mwinjë uraghëëra tutë mwino mwë asëywi vane.
43015009	Mwino Tata nëwanyanjie nee, uvii nene namuyanjie nyee. Ikhai mukhatë a uyanjo wane.
43015010	Mbesa nyenye mukwatëëra maraghëëyo ane nyenye mwinjë gikhaa mukhatë a uyanjo wane.
43015011	Nene narighëëtëye mantu ayaa kunë nyenye, gusoko uyanjo wane utende wë mukhatë anyu, na gusoko uyanjo wanyu ukhondekeke.
43015012	“Ërëë unë iragheeyo rane, mwino nyenye mwiyanje nyenye gwa nyenye mwino nene namuyanjie nyee.
43015013	Gutie muntu nëwina uyanjo üküü ukëra uruu, muntu uduya ufanga wakwe gusoko a vaambuyakwe.
43015014	Nyenye mutenda mwë vaambuyane mbesa nyenye mutenda asaa në nene namuraghëëye nyee.
43015015	Nene ntiufwaghëëra umutaana nyenye atumami, gusoko mutumami atimanyie rasëë në müküü wakwe ugurëtenda. Ëgweeso nene ngumutaana nyenye vaa mbuyane. Gusoko oong'e në Tata wane wankhanëe nene, nene nayaraghëëre kunë nyenye.
43015016	Nyenye mwinang'wania nene. Ëgweeso nene namuhwaniye nyee na ngamutuma nyenye gusoko nyenye mwende na ufa nkhari na nkhari yanyu idahe gikhaa. Uvii intu roong'e në nyenye mumuromba Tata gwa rina rane, mweeso ugudaha umufa intu rasëë.
43015017	Uvii nene ngumuraghëëya nyenye, iyanji nyenye gwa nyenye. Huri a Urëmi
43015018	“Nesa urëmi ugumuhura nyenye, manyi mwino weeso wendie ung'ura nene nënaa këë winamuhura nyenye.
43015019	Nesa nyenye naa mwë wa urëmi, urëmi na uguvanja nëvakwe. Ëgweeso gusoko nyenye ti mwë wa urëmi. Ëgweeso nene namuhwaniye nyenye ufuma mu urëmi, uvii urëmi umuhwëte nyee.
43015020	Kumbukwi ukhani në nene namukhanëe nyee, ‘Mutumami ti müküü ukëra müküü wakwe.’ Nesa veeso vankhasiye nee, veeso vinjë umukhasya nyenye. Nesa veeso vakwatëëre ukhani wane, veeso vinjë uwukwatëëra ukhani wanyu noo.
43015021	Ëgweeso ayaa oong'e veeso vinjë umutendea nyenye gusoko nyenye mwë vane. Ëyëë në gusoko veeso vëtëmumanyie mweeso unë wantumie nene.
43015022	Nesa naa nene ntinajaa na urighëëtya ginawe, sanaa vëtina mahutye. Ëgweeso itungwee veeso vëtina winegeo gwa ihutye rawe.
43015023	Mweeso unë ung'wëte nene mweeso umuhwëte Tata wane noo.
43015024	Nesa nene ntinatenda mëëmo mukhatë awe në gutie muntu ungëja nëwatendie, veeso sanaa vëtina ihutye. Ëgweeso itungwee vagunee na vang'uree nee vamuhura nanë Tata wane.
43015025	Ëyëë në utenda ukhani nëwandëkiwe mu seria ukhondeke, ‘Veeso vang'uree nosoo.’
43015026	Ëgweeso itungo në Mwaarëëyi waja, unë nene ngumutuma kunë nyenye ufuma kunë Tata, Mwahu wa tutë, unë ugudua ufuma kunë Tata, mweeso ujie unsudangëa nene.
43015027	Na nyenye noo mwë masudanga, gusoko nyenye mwatendie mwë itambëëmwe na nee ufuma mwandyo.”
43016001	“Nene namukhanëe nyenye ayaa oong'e gusoko mwekeuvureka uhuvëi wanyu.
43016002	Veeso vinjë umujuncha nyenye na masinagogi. Tutë itungo rajaa në mu muntu nëugumuragha nyenye winjë ughema mwino mweeso ugumwëtumamëa Muungu.
43016003	Na veeso vinjë utenda ërëë gusoko vëtëmumanyie Tata, mbesa vëntimanyie nee.
43016004	Ëgweeso nene namukhanëe nyee mantu ayaa, gusoko në itungo rawe rafika nyenye mudahe ukumbukwa mwino nene namukhanëe nyee mantu nëivaghokee veeso.” “Nene ntinamukhanëa nyenye mantu ayaa ufuma mwandyo, gusoko nene naa nëitambëëmwe ginanyu.
43016005	Ëgweeso itungwee nene noka kunë mweeso në wantumie nene. Këë gutië mba umwe mukhatë anyu nëugumbwëëya nene, ‘Veve winjëfe?’
43016006	Ëgweeso gusoko nene namukhanëe nyee mantu ayaa, nkhoo yanyu yijua uvai.
43016007	Ëgweeso nene ngumukhanëa nyenye tutë; ëyëë në gusoko a sao anyu gusoko nene nende. Gusoko nesa nene nëdëe gwenda, Mwaarëëyi atijie kunë nyenye. Ëgweeso nesa nene nende, nene ngumutuma mweeso kunë nyenye.
43016008	Na nikwë mweeso waja, mweeso ujie uwuraghëëra urëmi ihutye, nane tutë nane iramwuwa.
43016009	Mu sayu a ihutye, gusoko vëting'uvëe nene.
43016010	Mu sayu a tutë, gusoko nene noka kunë Tata, na nyenye mutiunyona nene kangë.
43016011	Mu sayu a iramwuwa, gusoko mutëmi wa urëmi uruu wadahie uramwuwa.
43016012	Ëkëë nene nëkweti mingë a umukhanëa nyenye, ëgweeso nkhani yane itiudaha uhanga iyoma mu matwe anyu.
43016013	Neikwë Mwahu wa tutë waja, ujie umutongeera nyenye mu tutë oong'e. Gusoko mweeso atiurighëëtya gwa ihaa rakwe mughonjo, ëgweeso rasëë roong'e në ugutigheeya kunë nene winjë umukhanëa nyenye. Na mweeso ugumukhanëa nyenye mantu ayoo nëejie.
43016014	Mweeso ujie unkurya nene, gusoko uguhora asaa në ane na umukhanëa nyenye.
43016015	Oong'e asaa në Tata uyakweti në ane. Uvii nene naa nahanyiye mwino uguhora asaa në ane na umukhanëa nyenye.”
43016016	“Ëkëë itungo ikufë, na nyenye mutiunyona nene kangë. Kangë ëkëë itungo ikufë, na nyenye mwinjë unyona.”
43016017	Asëywi vangëja vëgagiwëëya veeso gwa, “Ntuni ëyëë në mweeso ugugwëëra sese, ‘Ëkëë itungo ikufë, na nyenye mutiunyona nene, na kangë ëkëë itungo ikufë na nyenye munyona nene. Na gusoko nene noka kunë Tata?’
43016018	Veeso vëgahanya, ‘Mweeso wina ryana kë gwa uhanya ëkëë itungo ikufë?’ Sese gutimanyie wina ryana kë.”
43016019	Yesu naawamanyaa mwino veeso naa vëufenja umuwëëya mweeso. Uvii mweeso agavëëra, “Uruu unë ukhani në nyenye mugiwëëya nyenye gwa nyenye, nene naa nina ryana kë gwa uhanya, ‘Ëkëë itungo ikufë, na nyenye mutiunyona nene, na kangë ëkëë itungo ikufë, na nyenye munyona nene na?’
43016020	Tutë, tuutë, nene ngumukhanëa nyenye, nyenye mwinjë urëa na uhongeya, ëgweeso urëmi winjë uyanja. Nyenye mwinjë uhumwa na uvavi, ëgweeso uvavi wanyu winjë ufeuka uyanjo.
43016021	Itungo në mukhema ugitungua, mweeso ugoona uvavi, gusoko itungo rakwe ragëtungua rafikaa. Ëgweeso itungo në mweeso witungua mwana, mweeso atiufwaghëëra ukumbukwa uvavi, gusoko a uyanjo wa mwana ufafwa mu urëmi.
43016022	Uvii nyenye itungwee mwina uvavi, ëgweeso nene nëjie umwona nyenye kangë na nkhoo yanyu yënjë uyanja. Na gutie muntu në winjë umuhegheya nyenye uyanjo wasuu.
43016023	Na itiku rasëë nyenye mutiinjë unomba nene intu mbanduvë.
43016024	Tutë, tuutë, nene ngumukhanëa nyenye, nesa nyenye mwinjë umuromba Tata intu roong'e, mweeso winjë umufa nyenye gwa rina rane.
43016025	Faka itungwee nyenye kë mwinaromba intu roong'e gwa rina rane. Rombi na nyenye muhanga, gusoko uyanjo wane udahe gëjua chaki.”
43016026	“Nene namwëëre nyee mantu ayaa gwa wikhori. Itungo rajaa në nene ntijie urighëëtya na nyee kangë gwa wikhori ëgweeso nëjie umukhanëa daaji sayu amwa Tata.
43016027	Itiku rasëë nyenye mwinjë umuromba Tata gwa rina ranë; na nene ntiumwëëra nyenye mwino nene ninjë umurombea nyenye kunë Tata.
43016028	Nene najie ufuma kunë Tata na najaa mu urëmi. Kangë, nene nguhegha mu urëmi na ninje kunë Tata.”
43016029	Asëywi vakwe vëgahanya, “Aa itungwee veve ugurighëëtya daaji ti gwa wikhori.
43016030	Itungwee sese gwamanyaa mwino veve umanyie mantu oong'e, na gutie nkhumbu a muntu mba umwe uguwëëya veve intu. Gwa ërëë sese guhuvëa mwino veve wajie ufuma kunë Muungu.”
43016031	Yesu agavasucha, “Nyenye mwahuvëa itungwee?
43016032	Itungo rajaa, na tutë ryeso rëjie, në nyenye mujie ufaghata, mu muntu ukhakwe, na mujie undeka nene nimwenedu. Ëkëë nene ntiimwenedu, gusoko Tata wë itambëëmwe na nee.
43016033	Nene nahanyiye ërëë kunë nyenye, gusoko nene gukhuvëe ginanyu nyenye mudahe uhanga majëghana. Mu urëmi mwëna makhasëkoe; ëgweeso khomii nkhoo, nene nauhumie urëmi.”
43017001	Nënaa Yesu wadaha urighëëtya nkhani yasii, agararava gunto girunde na agahanya, “Tata, itungo rajaa; mukurye Mwanako gusoko Mwanako noo adahe ugukurya veve.
43017002	Gusoko veve wamufee mweeso udaho gunto a antu voong'e, uvafa ufanga wa khae na khae gwa voong'e unë veve na wamufee.
43017003	Na uruu unë ufanga wa khae na khae, uvii vëguumanya veve në wiyenedu Muungu wa tutë, nanë Yesu Kiristo unë veve wamutumie.
43017004	Nene nagukurëye veve mu urëmi, kunu naudahie mwëëmo unë veve wampee nee nëutende.
43017005	Na itungwee, Tata, veve unkurye nene itambëëmwe na vee, gwa üküü ururo nënaa nëukweti itambëëmwe ginako nënaa veve këë winautunda urëmi.
43017006	“Nene narëraghëëre rina rako gwa antu unë veve wampee nee ufuma mu urëmi. Veeso naa vako. Na veve wavampee veeso kunë nene, na veeso vakwatëëre ukhani wako.
43017007	Na itungwee vëmanyie mwino mu intu në veve wampee nee rëfumie kunë veve.
43017008	Gusoko nene navafee veeso nkhani unë veve wampee nee. Na vaighenyifie nkhani yasii na veeso vamanyie tutë mwino nene najie ufuma kunë veve. Na veeso vahuvëe mwino veve wantumie nee.
43017009	Nene nguvarombea veeso. Nene ntiuwurombea urëmi ëgweeso nguvarombea vasaa unë veve wampee nee, gusoko naa vako.
43017010	Mantu oong'e në ane u ako, na asaa në ako u ane. Gwa uvii nene ngukuriwa mukhatë a asaa.
43017011	Na itungwee nene ntifo mu urëmi. Ëgweeso vërëfo mu urëmi. Na nene nauja kunë veve. Tata në Mweru, vaghoje veeso mukhatë a rina rako, unë veve wavampee nee, gusoko veeso vëkhuvëe, mwino nene gukhuvëe ginako.
43017012	Nënaa në nëitambëëmwe na veeso, nene naaghojiye gwa rina rako unë veve naa wampee nee. Nene navaghojiye veeso, na gutie mukhatë awe nëwayaghae ëgweeso mwana uyoo wa uyaghao, gusoko andëko rëdahe ukhondekeka.
43017013	“Ëgweeso itungwee nene noja kunë veve. Na mantu ayaa nene nayarighëëtëye mu urëmi, gusoko veeso vëdahe gijuwa na uyanjo mukhatë awe.
43017014	Nene navafee veeso ukhani wako. Na urëmi wavahuree gusoko veeso ti va mu urëmi mwino nene nti wa mu urëmi.
43017015	Nene ntiuguromba veve uvaheye ufuma mu urëmi, ëgweeso veve uvaghoje veeso ufuma na mubë uyoo.
43017016	Veeso ti va mu urëmi, mwino nene nti wa mu urëmi.
43017017	Veerye veeso gwa tutë ako; ukhani wako unë tutë asëë.
43017018	Mwino veve wantumie nee mu urëmi, viuyi nene noo navatumie veeso mu urëmi.
43017019	Na gusoko awe nene nagidwëëye mughonjo, gusoko veeso noo vëdahe giduya gwa tutë.
43017020	“Nene ntiuvarombea avaa gutufu, ëgweeso noo nguvarombea në avoo unë veung'uvëa nene ukëërea ukhani wawe.
43017021	Veeso voong'e vëkhuvëe mwino veve, Tata ukhuvëe itambëëmwe na nee, na nene nëkhuvëe itambëëmwe na vee. Uvii vëdahe ukhuvëa itambëëmwe na see, gusoko urëmi udahe uhuvëa mwino veve wantumie nee.
43017022	Ukuu në veve wampee nee na nene navafee veeso, gusoko veeso vedahe ukhuvëa mwino nene gukhuvëe ginako.
43017023	Nene nëtende në mukhatë awe na veve utënde we mukhatë ane, gusoko veeso vëdahe utenda vina ukhuvëi wa tutë. Uvii urëmi udahe umanya mwino veve wantumie nee na veve wavayanjie veeso mwino veve wanyanjie nee.
43017024	Tata, nene nina nkumbu veeso noo, unë veve wampee nee, vëdahe utenda itambëëmwe na nee, kunë nene nërë. Veeso vëdahe uwuhanga üküü uroo unë veve wampee nee gwa uyanjo gusoko ane nënaa veve këë winavëka musingi wa urëmi.
43017025	Vee Tata munya tutë, urëmi winagumanyaa veve, ëgweeso nene nagumanyie vee. Na avaa vëmanyie mwino veve wantumie nee.
43017026	Nene narëtendie rina rako rëmanyëke kunë veeso, na nene ngurëtenda ryeso rëmanyëke. Uvii uyanjo uroo unë veve wendie unyanja nene utende wë mukhatë awe, na nene nëtende në mukhatë awe.”
43018001	Nënaa Yesu wadaha urighëëtya nkhani yasii, mweeso agenda itambëëmwe na asëywi vakwe gëtumbë ra ugayongo ga Kidironi. Kuuko na guna bustani, Yesu mweeso agingëa faafo itambëëmwe na asëywi vakwe.
43018002	Yuda, nënaa ugumutoneera Yesu naa umanyie itumbë rasëë, gusoko mëhënjo mingë Yesu naa ugutang'ana na asëywi vakwe kuuko.
43018003	Uvii Yuda, agahora gaburi ga asikee na atumami vëgëtunga ufuma gwa akumbëki në aküü nane Afarisayo. Veeso vëgenda kuuko vëkweti taa, viangango, mantu agëhomea.
43018004	Uvii Yesu, kunu umanyie oong'e nëëgumuhanga mweeso agaja usonge na agavawëëya, “Nyenye mumufenja anyu?”
43018005	Veeso vëgamusucha, “Sese gumufenja Yesu wa u Nasareti.” Yesu agaveera, “Unë nene,” Yuda, unë naa wamutoneere Yesu naa wimëkie itambëëmwe na antu vasaa.
43018006	Nënaa Yesu wavakhanëa, “Nene në mweeso,” vëgasuka gënyuma na vëgagwa fang'ë.
43018007	Kangë Yesu agavawëëya, “Nyenye mumufenja anyu?” Na vëgahanya, “Sese gumufenja Yesu wa u Nasareti.”
43018008	Yesu agavasucha, “Nene namukhanëa mwino nene në mweeso. Uvii, nesa nyenye mumpenja nene, vareki asëywi vane vende.”
43018009	Ëyëë na utenda ukhani nënaa mweeso waurighëëtëye ukhondeke, “Mukhatë a vasa unë veve wavampee nee, nene ntiumuyaghaya mba umwedu.”
43018010	Uvii Simioni Petro, na wina rufyu agawuhofoa na agamutema mutugwa wamwa mukumbëki në müküü ikutwë ra gëlëlo. Mutumami wasuu na ugwëtanwaa Malko.
43018011	Yesu agamwëëra Fetero, “Sucha rufyu wako mu mpëmbo. Wurë, nene nëke uhanga makhasëko gakuu në Tata wampee nenena?”
43018012	Uvii gaburi ga asikee nanë müküü wayo nanë atumami va Ayahudi vëgamukwata Yesu na vëgamutunga mweeso.
43018013	Veeso vëgamutoa tanju kunë Anasi. Gusoko mweeso na mukhwe wamwa Kayafa unë naa mukumbëki në müküü mwakha wasuu.
43018014	Në Kayafa mweeso unë naa agavafa Ayahudi ihaa mwino na inoneye muntu umwedu akuye gusoko a antu.
43018015	Simioni Fetero nanë musëywi ungëja vëgamuhonga Yesu. Musëywi ungëja na ugujaa umanyikie kunë mukumbëki në müküü uvii agingëa mu mwaango wa nyumba amwa mukumbëki në müküü itambëëmwe na Yesu.
43018016	Gweeso Fetero naa wimëkie gunji a gënyamwango. Uvii musëywi ungëja nënaa umanyikie kunë mukumbëki në müküü agadua gunji. Mweeso agareghëëtya na mutumami wa gëkhema nënaa ugughoja gënyamaango na gamwingëya Fetero mukhatë.
43018017	Mutugwa wa gëkhema unë naa mughoji wa gënyamwaango agamuwëëya Fetero. “Veve noo wë umwedu wa asëywi va muntu uyuuna?” Mweeso agasucha, “Ti nene.”
43018018	Atumami nanë atughwa naa vëtendie moto wa makhaa, gusoko naa guryuku. Veeso naa vëmëkie na vëgota moto. Fetero noo naa wëmëkie itambëëmwe inawe, noo ugota moto.
43018019	Uvii mukumbëki në müküü agamuwëëya Yesu sayu a asëywi vakwe nanë masëyo akwe.
43018020	Yesu agamusucha, “Nene narighëëtëye daaji na mu muntu. Nene naa ngusëya faka mu masinagogi nanë mu hekalu, fana Ayahudi vëutang'anaa. Nene ntinarighëëtya intu mba rëmwe gwa gëmpihë.
43018021	Asikë në veve ugumbweya nene? Vawëëye vasaa unë naa vantegheye nene, asaa në nene na nguveera veeso. Veeso vëmanyie asaa në nene naa nguyarighëëtya.”
43018022	Nënaa mweeso wahanya asaa, umwedu wa atumami naa wimëkie fifë ina Yesu, agamukhuva Yesu ikofi, uguhanya “Vii unë ugumusucha mukumbëki në müküüna?”
43018023	Yesu agamusucha, “Nesa nene narighëëtya vive, sudangëa ubë wasuu. Ë gweeso, nesa nene narëghëëtya tutë asikë në veve ugunkhuva nene ikofi?”
43018024	Uvii Anasi agamutoa Yesu kunë Kayafa mukumbëki në müküü kunu utungie.
43018025	Simioni Fetero naa wimëkie na ugota moto. Veeso vëgamuwëëya, “Veve noo uti umwedu wa asëywi vakwena?” Mweeso agakhana na uhanya, “Ti nene.”
43018026	Umwe wa atumami va mukumbëki në müküü, munyandughu wa muntu uyoo nënaa Fetero agamutema ikutwë agamuwëëya, “Nene aja ntinagoona veve mung'ëë a bustani itambëëmwe na Yesuna?”
43018027	Kangë Fetero agakhana. Na gënyafaafo jololo ëgakunkua.
43018028	Uvii vëgamuhora Yesu ufuma u nyumba amwa Kayafa faka ikulu. Naa diu chili. Veeso aghonjo viningëa mu ikulu, gusoko vëtajee vëhange munyuvë, ëgweeso veeso vëdahe ula fasaka.
43018029	Uvii Pilato agadua gunji kunë veeso na uhanya, “Nyenye mweeta masitaka kë u muntu uyuu?”
43018030	Veeso vëgamusucha, “Nesa muntu uyuu aja ti muhu, sese aja gutiudaha umweeta kunë veve.”
43018031	Pilato agavëëra, “Nyenye aghonjo muhori muntu uyuu na umuramwëëya gwa uhonga seria anyu.” Ayahudi vëgamwëëra, “Utëmi wa Gërumi utigufee sese udaho wa guuragha muntu mba umwe.”
43018032	Ëyëë na utenda ukhani nënaa Yesu waurighëëtëye ukhondeke uraghëëra në gwa ikuya kë nënaa mweeso ujie ukuya.
43018033	Pilato agingëa kangë gëkulu agamwëtana Yesu na agamuwëëya, “Veve wë mutëmi wa Ayahudina?”
43018034	Yesu agamusucha, “Veve uguhanya vii gwa ihaa rako, namba antu vangë vagwëëra vee sayu anë?”
43018035	Pilato agamusucha “Nene në Muyahudina? Ndughu ako nanë aküü va akumbëki vagweeta vee kunë nene. Watendaa ntuni?”
43018036	Yesu agasucha, “Utëmi wane ti wa mu urëmi uruu. Nësa utëmi wane aja wa mu urëmi uruu, atumami vane sa vanyinkhuvëa, gusoko nene ntadahe ughumëwa u mëkhono a Ayahudi. Ëgweeso utëmi wane utifumie mu urëmi.”
43018037	Pilato agamuwëëya, “Uvii veve u mutëmina?” Yesu agasucha, “Veve wahanyaa mwino nene në mutëmi. Gusoko ëyëë nene nafafiwe, na gusoko ëyëë nene naajie mu urëmi, nëmesudangëe tutë. Mu muntu unë wa tutë ugutegheeyaa ruri wane.”
43018038	Pilato agamwëëra, “Tutë u ntuni?” Nënaa Pilato wadaha urighëëtya asaa, agadua gunji gwa Ayahudi kangë, na agavakhanëa, “Nene ntinaona ihutye mba rëmwe kunë mweeso.
43018039	Ëgweeso nyenye mwina ntende në nene ngumutungwëëra muntu umwe gusoko anyu mwitungo ra Pasaka. Nyenye mufenja nëmutungwëëre gusoko anyu mutëmi wa Ayahudina?”
43018040	Veeso vëgakurya mukindo kangë, “Ti muntu uyuu, ëgweeso Baraba!” Baraba naa mufumpi.
43019001	Uvii Pilato agavaraghëëya asikee vëmuhore Yesu na umukhuva viboko vya makhanda.
43019002	Na asikee vëgatuma ngaa a maghuya, na vëgamuryecha gitwe. Na veeso vëgahora isaa ra ikeru ra sambarau na vëgamuryecha mweeso.
43019003	Veeso vëgaja kunë mweeso, vëuhanya “Amucha! Mutëmi wa Ayahudi.” Vëgamukhuva mpi.
43019004	Pilato agadua gunji kangë na agavëëra, “Raravi, nene namwetaa mweeso gunji kunë nyenye, gusoko nyenye mumanye mwino nene ntinaona ihutye mba rëmwe kunë mweeso.”
43019005	Uvii Yesu agadua gunji, urye ngaa a maghuya na kunu urye isaa ra ikeru ra sambarau. Pilato agavëëra, “Muraravi muntu uyuu!”
43019006	Nënaa aküü va akumbëki nanë atumami vamwona Yesu, vëgakurya mukindo, “Mukhome! mukhome! Mukhome,” Pilato agavëëra, “Nyenye aghonjo muhori na umukhoma, gusoko nene ntinaona ihutye mba rëmwe kunë.”
43019007	Ayahudi vëgamusucha, “Sese gwina seria, na gwa seria ësëë mweeso unoneye ukuya, gusoko mughonjo wagitendie Mwana wa Muungu.”
43019008	Pilato nënaa wategheeya nkhani yasii, agafwaghëëra googhofa.
43019009	Mweeso agingëa kangë mu nyumba a utënëa nkhani na agamuwëëya Yesu, “Vene ufumie fee?” Ëgweeso Yesu ainasucha ukhani mba rumwe.
43019010	Uvii Pilato agamuwëëya, “Veve utiufenja urighëëtya ginakona? Veve utimanyie mwino nene nina udaho wa ugutungwëëra veve na nina udaho wa ugukhomana?”
43019011	Yesu agamusucha, “Veve utina udaho kunë nene, nesa winafewa ufuma gunto. Uvii mweeso unë wandetaa kunë veve wina ihutye iküü nanguu.”
43019012	Gusoko ësëë Pilato agafenja umutungwëëra mweeso, ëgweeso Ayahudi vëgakurya mukindo, “Nesa veve ugumutungwëëra muntu uyuu, veve utimunyambuya wamwa Kaisari. Mu muntu unë ugitendaa mweeso mutëmi ugumufëngafënga Kaisari.”
43019013	Nënaa Pilato wategheeya nkhani yasii, agamuduya Yesu gunji na agikhaa gitumbë ra utënëa nkhani. Itumbë rasëë naarëutanwaa “Sakafu a Magwe,” na gwa Gëeburania rëutanwaa Gabata.
43019014	Naa itiku ra Maghondanëyo a Fasaka Naa itungo ra malëjanga. Pilato agavëëra Ayahudi, “Muraravi mutëmi wanyu.”
43019015	Veeso vëgakurya mukindo, “Muheye faafo, muheye faafo, mukhome!” Pilato agavëëra, “Nene nëmukhome mutëmi wanyuna?” Akuu va akumbëki vëgasucha, “Sese gutina mutëmi ëgweeso Kaisari.”
43019016	Uvii Pilato agamuhora Yesu na uvafa veeso vëdahe umukhoma.
43019017	Uvii vëgamuhora Yesu, na mweeso agadua gunji kunu wikenkeye musalaba wakwe, faka gitumbë nërëutanwa ikufa ra itwe, unë rëutanwaa gwa Gëeburania Goligota.
43019018	Faafo veeso vëgamukhoma Yesu, itambëëmwe na antu vangëja vavëë. Umwedu mukhono wa gëlëlo na wa gavëë mukhono wa gëmoho na Yesu mukhatëkhatë.
43019019	Pilato noo agaandëka gëmanyëko na agagëvëka gunto a musalaba. Naa gëandëkie vii, “Yesu wa u Nasareti, Mutëmi wa Ayahudi.”
43019020	Ayahudi vingë vëgasoma gëmanyëko ëkëë. Gusoko faafo fana na Yesu ukhomiwe naa fifë na muji. Na naa gëandëkie gwa Gëeburania, gwa Gëlatini, na gwa Gëyunani.
43019021	uvii aküü va akumbëki va Ayahudi vëgamwëëra Pilato, “Utaandëke ‘Mutëmi wa Ayahudi,’ ëgweeso ‘Muntu uyuu wahanyiye, Nene në Mutëmi wa Ayahudi.’”
43019022	Pilato agasucha “Rasëë në narëandëka nene narëandëka.”
43019023	Nënaa asikee vamukhoma Yesu veeso vëgahora masaa akwe na vëgayatemanua maburi ane, mu iburi musikee umwedu. Veeso noo vëgamëhora na khaanju. Nkhaanju asëë na ëtumiwe na mukhono ufuma gunto faka fang'ë. Na ëtikweti ëbedo mukhatë.
43019024	Uvii veeso vëgagikhanëa veeso gwa, “Sese gutamëhafue nkhaanju ëyëë, ëgweeso gumëtëndee mumpünda itende amwa anyu.” Ëyëë na utenda andëko rëkhondeke, nërëuhanya, “Veeso vëgayavaghania masaa ane mukhatë awe, na isaa rane vëgaritendea mumpiinda.”
43019025	Uvii asikee vëgatënda vii. Ëgweeso fifë na musalaba naa wimëkie nyinya amwa Yesu, nanë nyinya wakwe wamwa nyinya, Maria mukhema Kileopa, nanë Mariamu Magdalena.
43019026	Nënaa Yesu wamwona nyinya nanë musëywi unë na mweeso umwanjëte vimëkie fifë, Yesu agamwëëra nyinya, “Yiu, rarava mwanako!”
43019027	Kangë Yesu agamwëëra musëywi wasuu, “Murarave yiu wako!” Ufuma itungo rasëë musëywi wasuu agamuhora nyinya amwa Yesu agamutoa ukhaakwe.
43019028	Nënaa asaa akhonda, Yesu kunu umanyie mwino oong'e na adahëka, agahanya (ëyëë na utënda andëko rëkhondeke), “Nahumwa nyweta.”
43019029	Faafo na guna gëfe gijue changa. Uvii veeso vëgahombya sifongo muchanga, vëgamëtendea gunto a ukito na vëgamufeeya umomo.
43019030	Nënaa Yesu wamënywa changa asëë, mweeso agahanya, “Yakhondaa.” Na againamya itwe rakwe na agatëna nkhoo.
43019031	Gusoko naa itiku ra Maghondanëyo a Pasaka, gusoko mëërë ëtikhee u musalaba itiku ra sabato (gusoko sabato asëë na itiku ëkuu). Ayahudi vëgamuromba Pilato mwino mëghuu a antu vasaa nënaa vëkhomiwe u musalaba ëunangwe, gusoko mëëre awe ëdahe uheywa.
43019032	Uvii asikee vëgaja na umëunanga mëghuu a muntu wa mwandyo, na vëgamëunanga nane a muntu muuya unë naa vëkhomiwe itambëëmwe na mweeso.
43019033	Ëgweeso nënaa vaja kunë Yesu na umwona mwino naa wakuyaa, veeso vinamëunanga mëghuu akwe.
43019034	Ëgweeso umwedu wa asikee agamuhoma mu uvaru wakwe gwa mukoha, na gënyafaafo saghami nanë majë ëgadua.
43019035	Mweeso unë wagune rasëë wendie usudangëa, na usudanga wakwe wa tutë. Na mweeso umanyie mwino ugurighëëtya tutë, gusoko nyenye noo mudahe uhuvëa.
43019036	Uvii mantu ayaa ëndie udwëëra gusoko andëko rëdahe ukhondekeka, “Gutie ikufa rakwe nërëgaunwa.”
43019037	Na kangë andëko rëngëja rëuhanya, “Veeso vinjë umurarava mweeso unë vendie umuhoma.”
43019038	Nënaa ayaa akëra, Yosefu ufuma u muji wa Arimataya, mweeso unë naa musëywi wamwa Yesu, ëgweeso gwa gëëmpihe, gwa choghofi ga Ayahudi, agamuromba Pilato gusoko mweeso adahe uwuheya mwëërë wamwa Yesu u musalaba. Na Pilato agamuyanjëya. Uvii mweeso agaja na uwuheya mwëërë wamwa Yesu u musalaba.
43019039	Nikodemo noo unë naa afo mwandyo agamwendea Yesu utiku, agaja ukweti muhangënkhano wa urumba na musalaka, urito wayo në kilo makumi atatu.
43019040	Veeso vëgauhora mwëërë wamwa Yesu na vëgaukumba na sanda itambëëmwe na urumba, mwino na ntende a Ayahudi mwivëka.
43019041	Faafo fana Yesu naa ukhomiwe na guna bustani, na mu bustani asëë naaguna mbëlëlo mpya nënaa ëkëë inavëkwa muntu mba umwe mukhatë ayo.
43019042	Uvii gusoko a Maghondanëyo a Ayahudi, vëgamuvëka Yesu faafo, gusoko mbëlëlo asëë na ëfifë.
43020001	Itiku ra mwandyo ra ijuma Maria Magdalena akaja u mbëlëlo diu nënkuu, nënaa ëkëë kitë. Na agaona igwe rasëë rafingitiwa ufuma u momo wa mbëlëlo.
43020002	Uvii mweeso agamanka, na gwenda kunë Simioni Fetero nanë musëywi ungëja, uyoo unë Yesu naa umwanjëte, na agavëëra, “Veeso vamuheya Müküü ufuma mu mbëlëlo, na sese gutimanyie kunë veeso vamutoa.”
43020003	Uvii Fetero agadua gunji itambëëmwe na musëywi, vëgenda faka u mbëlëlo.
43020004	Voong'e vavëë vëgamanka. Ëgweeso ungëja agamankëcha na agamukëra Fetero, na agatenda wa mwandyo ufika u mbëlëlo.
43020005	Mweeso againama na uhungëëra mukhatë. Mweeso agaona masaa nënaa Yesu uvëkëërweë faafo, ëgweeso iningëa mukhatë.
43020006	Uvii Fetero agaja, umuhongie, na agingëa mukhatë a mbëlëlo. Mweeso agamëona sanda ëariwe.
43020007	Isaa nënaa utungëywe gitwe naa rëariwe itambëëmwe na sanda ëgweeso ryeso nëfaringëywe riyene.
43020008	Uvii musëywi ungëja, unë naawatongeera ufika umbëlëlo, noo agingëa mukhatë, na agaona na agahuvëa.
43020009	Gusoko veeso naa këë vinamanya andëko, mwino mweeso naa imunoneye ufëtya ufuma gwakuyi.
43020010	Uvii asëywi avaa vëgeenda umatwawe.
43020011	Ëgweeso Maria naa wimëkie gunjë a momo wa mbëlëlo kunu ugwëëra. Mwino naa ugwëëra mweeso aginama na uhungëëra mukhatë a mbëlëlo.
43020012	Na agaona vamalaika vavëë vërye emasaa meeru. Veeso naa vikhee fana na mwëërë wamwa Yesu urechiwe, umwedu wikhee gitwe na umwedu wikhee u mëghuu.
43020013	Vëgamuwëëya Maria, “Yiu asikë në veve ukutëe?” Mweeso agavëëra. “Gusoko vamuheya Müküü wane na nene ntigune kunë veeso vamutoa.”
43020014	Nënaa warighëëtya vii, mweeso agikengeya unyuma na agamwona Yesu wimëkie, ëgweeso naa atimanyie mwino naa Yesu.
43020015	Yesu agamuwëëya, “Mukhema, asike në veve uguhongeya? Veve ugumufenja anyu?” Maria naa wiiye mweeso naa mughonjo wa bustani. Maria agamwëëra, “Müküü, mbesa veve wamuheyaa, nkhanëa nene kunë veve wamutoa, na nene ninjë umuhora.”
43020016	Yesu agamwëëra, “Mariamu,” Mariamu agikengeya na agamwëëra gwa Gëeburania “Raboni!” (unë ryana rayo Musëyi).
43020017	Yesu agamwëëra, “Utankwate nene, gusoko nene nëkëë ntinanatëa kunë Tata. Ëgweeso enda kunë vaunaane na uveere veeso, nene nonatëa kunë Tata wane na Tata wanyu, nonatëa kunë Muungu wane na Muungu wanyu.”
43020018	Maria Magdalena agenda gwa asëywi na agavëëra, “Nene namwonaa Müküü. Na mweeso agavakhanëa mwino Yesu wamwëëra mantu oong'e.”
43020019	Mpëndë a itiku rasëë, itiku ra mwandyo wa ijuma, asëywi naa vëmunyumba, na naa veeso vëutëe vinyamwango gwa uvaoghofa Ayahudi. Yesu agaja na agëmeka mukhatëkhatë awe na agavëëra, “Majëghana ëtende kunë nyee.”
43020020	Nënaa mweeso wahanya vii, mweeso agavaraghëëra mëkhono akwe nanë uvaru wakwe. Uvii asëywi vëgayanja nënaa veeso vamwona Müküü.
43020021	Yesu agavëëra kangë, “Majëghana ëtende itambëëmwe nanyee. Mweeso Tata wantumie nene, viuyi viuyi nene noo ngumutuma nyenye.”
43020022	Nënaa mweeso wadaha urighëëtya asaa, agaveheera veeso na agavëëra, “Hori Mwahu Mweru.
43020023	Në nyenye mwavahegheeya antu mahutye awe, veeso vëuhegheeywa, nesa nyenye mwadëa uvahegheeya antu mahutye awe, veeso vëtiuhegheeywa.”
43020024	Tomaso, umwe wa ikumi na vavëë, nëugutanwa Salahuka, naa atifo nëëna Yesu wajaa.
43020025	Uvii asëywi vangëja vëgamukhanëa, “Sese gwamwona Müküü.” Ëgweeso mweeso agavëëra, “Në nene nadëa goona mavamba a mësumari mu mëkhono akwe, na utendea mwavya wane mu mavamba a mësumari, na në nene nadëa utendea mukhono wane mu uvavu wakwe, nene ntiuhuvëa.”
43020026	Nënaa matiku munana akëra, asëywi naa vë munyumba kangë, na Tomaso na wë itambëëmwe na veeso. Veeso naa vëutëe vinyamango. Ëgweeso agaja na agimëka mukhatëkhatë awe agahanya, “Majëghana ëtende itambëëmwe na nyee.”
43020027	Uvii agamweera Tomaso, “Tendea chaa gako afaa, na wone mëkhono ane, na ghoora mukhono wako na uwutendee mu uvaru wane. Veve utatendee muntu nëatiuhuvëa ëgweeso nëuhuvëe.”
43020028	Tomaso agamusucha, “Müküü wane na Muungu wane.”
43020029	Yesu agamwëëra, “Veve wahuvëa gusoko veve wanyonaa nenena? Bahu a vasaa unë vëtiunyona na këë vëuhuvëa.”
43020030	Yesu agatenda ndolyo ëngëja nyingë usonge a asëywi, unë yinaandëkwa mugëtabu ëkëë.
43020031	Ëgweeso ëyëë yaandëkiwe gusoko nyenye mudahe uhuvëa mwino Yesu në Kristo, Mwana wa Muungu. Na gwa uhuvëa nyenye muhange ufanga gwa rina rakwe.
43021001	Nënaa asaa akëra Yesu agedwëëya mugonjo kangë gwa asëywi mwirambo ra u Tiberia. Na mweeso mughonjo agëdwëëya gwa njëa chëyëë.
43021002	Simioni Petro, Tomaso nëugutanwaa Salahuka, Natanaeli wa u Kana a uGalilaya, vana vamwa Sebedayo, nanë vangëja mu asëywi vakwe, naa vëitambëëmwe.
43021003	Simioni Fetero agavëëra, “Nene noka ukura somba na makwatya somba.” Veeso vëgamwëëra, “Sese gwinjë itambëëmwe na vee.” Vëgenda na vëganatëa masua. Ëgweeso utiku wasuu veeso vinakwatia somba mba nduvë.
43021004	Nënaa gwandya utamuka ukiya, Yesu agëmëka u mpeo a irambo. Asëywi naa kë vinamumanya mwino naa Yesu.
43021005	Yesu agavëëra, “Abalanda, nyenye mwina somba mba ëmwena?” Vëgamusucha, “Sese gwinahanga somba mba ëmwe.”
43021006	Mweeso agavëëra, “Ghumëi ikwatya somba mu uvaru wa gëlëlo wa masua, na nyenye mukwatya somba.” Uvii vëgarëghumëa ikwatya somba, na vëgatumba urëuta mukhatë a masua, gusoko na rina somba nyingë.
43021007	Musëywi uyoo nënaa Yesu umuyanjëtë agamwëëra Fetero, “Uyuu Müküü!” Simioni Fetero nënaa wategheeya mwino uyuu në Müküü mweeso agitunga masaa akwe gusoko naa wëgëfuyu gusoko a mwëmo. Mweeso agighumëa mwirambo.
43021008	Ëgweeso asëywi vangëja vëgingëa mung'ëë a masua, vëgarëuta ikwatya somba naa rëjue somba. Gusoko veeso naa vëtikure ufuma ung'ë në nkaku, ëgweeso gënya sampi ighana rëmwedu.
43021009	Nënaa veeso vafika ung'ë në nkaku, vëgaona moto wa makhaa faafo, na gunto ayo na guna somba nanë mukaatë.
43021010	Yesu agavëëra, “Eti somba nkeevu në nyenye mwayikwata.”
43021011	Simioni Fetero ageenda mung'ë a masua na agarëuta ikwatya somba faka ung'ë në nkaku, rëjëjue somba nënkuu ighana na makumi atano na itatu. Na mbesa chu na nyingë vii, ikwatya somba rënahafuka.
43021012	Yesu agavëëra, “Nji mule ikhokho.” Gutie musëywi mba umwedu nëwendie usoya umuwëëya, “Veve wë anyu?” Veeso vëgamanya naa Müküü.
43021013	Yesu agaja na agahora mukaatë na agavafa, na vii agavafa nanë somba.
43021014	Uruu na muhënjo wa gatatu kunë Yesu agedwëëya gwa asëywi nënaa mweeso wafëtya ufuma mwakuyi.
43021015	Nënaa vadaha ula ikhokho, Yesu agamwëëra Simioni Fetero, “Simioni, mwana wamwa Yohana, veve unyanjëte nee ukëra avaana?” Simiomi agamusucha, “Nhaa Müküü; veve umanyie mwino nene nëguyanjëte vee.” Yesu agamwëëra, “Lesya anankhoo vane.”
43021016	Yesu agamuwëëya muhënjo wa gavëë, “Simioni, mwana wamwa Yohana, veve unyanjëte neena?” Mweeso agamusucha, “Nhaa, Müküü; veve umanyie mwino nene nëguyanjëte vee.” Yesu agamwëëra, “Lësya nkhoo yanë.”
43021017	Yesu agamwëëra muhënjo wa gatatu, “Simioni, mwana wamwa Yohana, veve unyanjëte neena?” Fetero naa wahuraa, gusoko Yesu agamwëëra mweeso muhënjo wa gatatu, “Veve unyanjëte neena?” Na Simioni agamwëëra Yesu, “Müküü, veve umanyie oong'e. Veve umanyie mwino nene nëguyanjëte vee.” Yesu agamwëëra, “Lësya nkhoo yane.
43021018	Tutë, tuutë, nene ngugwëëra veve, itungo nënaa vee umung'ënya, veve naa ugitungaa mughonjo. Ëgweeso itungo nëikwë wakhombifa, veve ugughoora mëkhono ako, na muntu ungëja ugugutunga veve, na ugutoa veve kunë utisëghëte gweenda.” (
43021019	Yesu agarighëëtya ayaa uraghëëra në nkuya kë ne mweeso ujie umukurya Muungu). Na nënaa Yesu wadaha urighëëtya ayaa agamwëëra, “Ng'onga nene gwa nkhoo ako oong'e!” Yesu Ugurighëëtya Sayu a Musëywi Nënaa Umwanjëtë
43021020	Fetero agikengeya unyuma na agamwona musëywi uyoo unë naa Yesu umwanjëtë, uvahongie veeso unyuma. Uyoo unë naa uhaghamëe gëkuva gamwa Yesu itungo nënaa vëula malëwa a mpëndë. Uyoo unë naa Fetero agamuwëëya, “Müküü, në anyu wasuu në winjë ugutoneera veve?”
43021021	Nënaa Fetero wamwona, Fetero agamwëëra Yesu, “Müküü, hu wurë muntu uyuu?”
43021022	Yesu agamwëëra Fetero, “Nesa nene ngufenja asighe faka fana nene nëjie, veve wakhakhwa ntuni? Veve ng'onga nene!”
43021023	Ukhani ugakundanëa mukhatë a vauna va gënkhoo mwino musëywi uyuu naa atiukuya. Yesu naa atina ryana mwino musëywi wasuu atëukuya, ëgweeso “Nesa nene ngufenja asighe faka fana nene nejie, veve wakakwa ntuni?”
43021024	Uyuu në musëywi unë ugusudangëa mantu ayaa, na unë mweeso nëwandëkie nkhani iyi. Na sese gumanyie mwino usudanga wakwe wa tutë. Mpeoayo
43021025	Ëgweeso ërëfo noo mantu angëja mingë në Yesu wayatendie. Në mbesa aandëkiwe oong'e, rëmwe rëmwe, nene ngughema mwino urëmi naa ugutumba uvivëka vitaabu nënaa viudaha gwandëkwa.
44001001	Muyajwi wane müküü Teofilo, mu gëtabu ga mwandyo naandëkie mantu oong'e në Yesu wayatendie na usëya,
44001002	faka itiku në mweeso arë wahowa uenda girunde. Narë wahowa uenda girunde mweeso agavaraghëëya ukëërëa Mwahu Mweru gwa atumami në mweeso wavahwaniye.
44001003	Nënaa makhasëko akëa, gwa matiku makumi ane agagiraghëëra daaji mëhënjo mingë gwa asëywi vakwe mwino chuu mweeso mufanga. Agavakhanëa sayu a utemi wa Muungu.
44001004	Itungo nënaa këë wë itambëëmwe inawe agavaraghëëya atumami vakwe gwa nguu, gwa nkhani chiyi: “Mutaheghe uYerusalemu ëgweeso mwindëe iraghano ramwa Tata në nee namukhanëe nyee.
44001005	Gusoko Yohana wavabadisiye antu gwa majë ëgweeso gwa matiku makei nëëjie mujie ubadiswa na Mwahu Mweru.”
44001006	Uvii itungo në arë atumami vataana itambëëmwe ina Yesu, veeso vëgamuwëëya, “Müküü, itungo ërëi unë waja uvasuchëya va Isiraeli utemina?”
44001007	Yesu agavasucha, “Muungu inamurekea nyee mumanye matungo nanë inyinga, në Tata wane gutufu nëuguramwua në matungo kë në mantu ayaa ajie udwëëra.
44001008	Ëgweeso nyenye muhanga nguu itungo në Mwahu Mweru wamusimëa gunto anyu; na mutendeka vamasudanga vane uYerusalemu, nanë u ng'ë oong'e a uYudea nanë uSamaria nanë u mpeo a ng'ë.”
44001009	Nënaa wadaha urighëëtya ukhani uruu asëywi naavëmuraavie, Muungu agamutenda ahowe gunto girunde, irunde rëgamufiha usonge a miho awe.
44001010	Naarë veeso vakhamëchiye miho unto girunde mwino mweeso arë ugwenda winjë, raava, antu vavëë naarë vayaëte masaa në meru vëgaëmëka fifë inao.
44001011	Vëgahanya, “Antu va uGalilaya asikë në mwemëkie muraavie unto girunde? Yesu uyi nëwahowa gunto ufuma kunë nyee, ujie viuyi viuyi mwino mwamuune mweeso winjë gunto girunde.”
44001012	Vëgasuka uYerusalemu ufuma u gëtanto ga mëtë a meseituni unë fifë na uYerusalemu, urifu wa kilomita ëmwe ufuma umujini.
44001013	Narë vafika umujini vëgaingëa u nyumba na vëganatëa u chumba ga gunto. Kuuko arë vërë va Fetero; Yohana, Yakobo, Anderea, Filifo nanë Tomaso, Batolomayo nanë Matayo, Yakobo mwana wamwa Alifayo, nanë Simoni Selote nanë Yuda mwana amwa Yakobo.
44001014	Avai voong'e, gwa nkhoo ëmwedu arë vëgihangwëye itambëëmwe vëuromba itambëëmwe na akhema nanë Mariamu nyinya amwa Yesu nanë aruna vamwa Yesu.
44001015	Matiku makei narë akëa (arë gwina mwirundo wa ahuvëi fifë antu ighana na makumi avëë,) na Fetero agaëmëka mukhatë awe na agahanya,
44001016	“Aruna ane, arë inoneye Maandëko në Meru akhondekeke, në Mwahu Mweru, gwa nkhani yamwa Daudi nëwaraghue mbee sayu amwa Yuda nëagaatongeera vasaa nëvëgamukwata Yesu.
44001017	Gusoko naarë wahwaniywe atende mwëmo itambëëmwe nasee, na arë wë mwiburi ritu.”
44001018	(Muntu uyuu agaghura mughunda gwa hela nëagayihanga gwa ntendo akwe në mbë. Agagwa na agagihomeya agatamuka nda mala ëgahunuka unji.
44001019	Antu voong'e va uYerusalemu vëgamanya sayu ëyëë, na gwa ndëghëtya ao vëgawëtaana mughunda wasuu “Akelidama,” ryana rayo “Mughunda fana saghami ahunukie.”)
44001020	Gusoko ëandëkiwe mu gëtabu ga Saburi, “Nyumba akwe ësaghe ikumuu, ‘Muntu mba umwedu atagikhae mung'ë ayo, na, Mwëmo wakwe uhowe na muntu ungëja.’
44001021	Uvii umwedu wa aghosya në arë wëitambëëmwe nasee itungo narë Müküü Yesu ugwenenda itambëëmwe nasee,
44001022	ufuma ubadiso wamwa Yohana faka, itiku në Yesu agahowa ufuma kunë sese. Umwe wa aghosya inoneye atendeke wëitambëëmwe nasee na masudanga wa ufëtyo wa Müküü Yesu.”
44001023	Na vëgahwania mina a aghosya vavëë Yosefu nënaa wina mina avëë, Barisaba na rina ra ikuta Yusito Matiasi.
44001024	Vëgaromba vëgahanya, “Müküü, veve umanyie nkhoo ya antu voong'e. Na uvii, Müküü guraghëëre nëwafe gwa avaa në vavëë nëwamuhwania
44001025	ahore mwëmo na utumami në Yuda waurekie agaenda kunë winjë.”
44001026	Uvii vëgavakhuëra kura, kura ëgamugwëa Matiasi, na agaongeeywa mu vasaa nënaa vikumi na umwe.
44002001	Naarë itiku ra Fentekoste rafika, asëywi arë vihangwëëye itambëëmwe kunë arë varë.
44002002	Gënyafaafo antu vëgategheeya mukindo ufuma girunde; ruri narë wikhwete mwino nkungu në nküü. Na mukindo usuu ugamijuya nyumba asëë oong'e kunë arë vikhee.
44002003	Na igadwëëra ndëmë nëyikhwete mwino moto, igatemanukanga na usima gunto awe.
44002004	Na voong'e vëgijuywa na Mwahu Mweru, vëgaandya urighëëtya ndëghëtya hiya hiya mwino Mwahu Mweru agavaarëa.
44002005	Na vërëfo Ayahudi, antu naa vëumukurya Muungu ufuma mu undughu fang'ë a irunde.
44002006	Itungo nënaa vategheeya mukindo, mwirundo wa antu ugagihangwëëya. Na vëgataka go gusoko mu muntu agategheeya asëywi vëurighëëtya ndëghëtya a ndughu akwe.
44002007	Na vëgataka ino na uhanya, “Urë avai voong'e nëgwategheeya vëurighëëtya ti Agalilayana?
44002008	Urë nëgutegheeye mu muntu mukhatë itu gwa ndëghëëtya akwe mughonjo?
44002009	Wapariti nanë Amedi nanë Elamiti nanë anyagikhaa uMesopotamia, uYudea nanë uKapedokia, Fonto nanë Asia.
44002010	Firigia, Famfulia, Misiri nanë ng'andë ya uLibya në ya uKirene, na aghenyi ufuma uRumi. Ayahudi nanë avoo nëvatendekie Ayahudi.
44002011	Akirete nanë Aarabu, guvategheeye vëurighëëtya gwa ndëghëëtya itu, ntendo nküü ya Muungu.”
44002012	Vëgataka na ubughaa vëgiwëya veeso gwa, “Ërë ryana rayo ntunihë?”
44002013	Vangëja vëgavakuna vëuhaya, “Veeso vëghaëte gwa divai në mpya.”
44002014	Ëgweeso Fetero agimëka itambëëmwe na avoo ikumi na umwe, agaandya uvatanantëya antu gwa ruri në uküü agavakhanëa, “Aghosya va uYudea na nyee nëmugikhaa uYerusalemu, reki ërëë rëmanyëke kunë nyenye, na mutegheeye nkhani yane.
44002015	Antu avai vatighaëte mwino nyenye mughema, gusoko itungwee këë diu. Saa agatatu.
44002016	Ëgweeso ërëë unë agarërighëëtya munyagëdaghu Yoeli.
44002017	‘Matiku a umpeo gutendeka, Muungu uguhanya, nguvahunwëra antu voong'e Mwahu wane. Abalanda vanyu nanë ancha vanyu vëjie uyahanya mantu a Muungu nëëjëdwëëra usonge. Aghaëmanga vanyu vëjie goona mantu a usonge ukëërëa ndoti, nanë anyampaa vanyu vëjie gootea ndoti.
44002018	Nhaa, mbesa atumami vane va gëghosya na va gëkhema, matiku asaa nëjie uvahunwëra Mwahu wane, vëjie uhanya sayu a Muungu.
44002019	Nëjie utenda makura gunto girunde na ndolyo fang'ë mu urëmi, saghami, nanë moto, na muruke wa yuki
44002020	yuva rëjie giroriwa, na mweri ugutendeka ukhoku gënya saghami, nëkëë rinadwëëra itiku ra Müküü.
44002021	Na ëgutendeka, muntu woong'e nëugurëtaana rina ra Müküü ujie utyowa.’
44002022	“Antu va Isiraeli, tegheeyi nkhani iyii. Yesu wa uNasareti, muntu në Muungu wendie umuraghëëra daaji kunë nyenye gwa makura nanë utako nanë ndolyo, unë wendie utenda mwëëmo ukëërëa kunë mweeso. Mwino nyenye aghonjo mumanyie.
44002023	Yesu uyuu agafunyiwa gwa uhonga mufango wa Muungu në wë daaji na nënaa umanyëkie ufuma mwandyo, antu vëgamukhoma u mutë na umuuragha gwa mëkhono a antu në avë.
44002024	Ëgweeso Muungu agamufëtya ufuma gwakuyi agamurekea mu nguu ya ikuya, gusoko arë ëtiudahëka ikuya rëmutunge mweeso.
44002025	Gusoko Daudi wahanyiye vii kunë mweeso, ‘Namuune Müküü usonge ane matiku oong'e gusoko wë gu uvaru wane wa gëlëlo mbesa ntiuhingihuka;
44002026	uvii nkhoo ane ëgayanja na urëmë ugaririsya; gunto a asaa mwëërë wane ugikhaa mung'ë a maghonjë.
44002027	Gusoko veve utëumëreka nkhoo ane gwarungu va makhaa, mbesa utiumuyanjëya Mweru wako aghore u mbëlëlo.
44002028	Veve wandaghëëre nene njia ya ufanga; veve wantendie nene nijue uyanjo chaki gusoko veve urëfo.’
44002029	“Aruna ane, nene ngudaha uhanya gwa udaho nëëmughokee kükü witu Daudi në wakure na waëkiwe, na mbëlëlo akwe ëitambëëmwe nasee faka reo.
44002030	Uvii gwa utendeka munyagëdaghu, na gwa umanya mwino Muungu wadahie girafëa gwa irafëyo kunë mweeso mwino naa ugudaha uvëka umwedu wa ufafo wakwe ahore ikhondo mu utemi wakwe.
44002031	Mweeso agaona usonge na agahanya nëëghokee ufëtyo wamwa Kiristo, në ainarekwa gwarungu va makaa, mbesa mwëërë wakwe winaghoraa.
44002032	“Yesu uyuu Muungu wamufëtiye ufuma gwakuyi, na gwa rasëë sese soong'e gwë vamasudanga.
44002033	Uvii gwa unantëywa na gikheechwa u mukhono wa gëlëlo wa Muungu, na gwa ughenyifa ufuma kunë Tata iraghano ra Mwahu Mweru, mweeso wadahie uhunua ëkëë unë nyenye mugikengee na ugëtegheeya.
44002034	Gusoko Daudi ainanatëa girunde; ëgweeso mweeso mughonjo uguhanya, ‘Müküü wahanyiye kunë Müküü wane, Ikhaa u mukhono wane wa gëlëlo,
44002035	faka nëvatende arughu vako mpalaahatu umëghuu ako.’
44002036	“Uvii antu voong'e va Isiraeli mumanye gwa tutë mwino Muungu wamutendie mweeso Müküü na Kiristo, Yesu uyuu në nyenye mwamukhomie.”
44002037	Itungo nënaa antu vategheeya uyi, vëgarighwa nkhoo yao, na vëgahanya kunë Fetero nanë atumami nëvësaghie, “Aruna vitu gutende urë?”
44002038	Na Fetero agavasucha, “Fei, na mu muntu abadiswe gwa rina ramwa Yesu Kiristo, gusoko a irekewa ra mahutye anyu; na nyenye mughenyifa gëfewa ga Mwahu Mweru.
44002039	Gusoko iraghano në kunë nyenye na kunë vana vanyu na gu voong'e në vë kurengë na mu muntu në Müküü Muungu uguvaetana kunë Mweeso.”
44002040	Na agasudangëa gwa nkhani ingëja nyingë mweeso agavakhonkomeka veeso uguhanya, “Ityoi nyenye aghonjo ufuma na ufafo urui në uvë.”
44002041	Uvii avoo në vaghenyifie ukhani nënaa Fetero wauhanyiye vëgabadiswa. Ahuvëi fifë a maghana atatu a njou vëgagiongeeya giburi rao.
44002042	Na vëgagifunya veeso aghonjo u masëyo na ukhuvëi wa atumami, na uegha mukaatë na uromba.
44002043	Na choghofi gëgaja gunto a mu muntu utako nanë ndolyo igatendeka gwa njëa a atumami.
44002044	Na voong'e naarë vahuvëe arë vëitambëëmwe, na mantu oong'e arë vëkhuvëe itambëëmwe.
44002045	Vëgaghurya mantu nënaa vëyakwete nanë maari yao, na vëgagiaghania oong'e mwino muntu arë ugufenja.
44002046	Na itiku gwa itiku naavëgwendaa uhekalu itambëëmwe na uegha mukaate mu nyumba yao. Veeso vëgala malëwa gwa uyanjo na nkhoo aginyumpya.
44002047	Naavëumukuryaa Muungu na antu voong'e vëgayanja. Na itiku gwa itiku Müküü agaongeeya mwiburi rawe vasaa unë naa vëutyowa.
44003001	Itungwee Fetero nanë Yohana arë vinjë u hekalu itungo ra marombi, saa a kenda.
44003002	Na muntu umwedu munyagëtevee ufuma ufafwa arë ugukenkwaa na antu mwitiku na arë vëumuhinëtëyaa ugënyamwango ga hekalu në arë gëutaanwa gënyamwango në Gëja. Faafo arë ugurombaa afewe mantu na antu nëvëungëa uhekalu.
44003003	Narë wavaona va Fetero ina Yohana vëuingëa uhekalu, mweeso agavaromba vamufe gentu nëvakwete.
44003004	Na Fetero ina Yohana vëgamukhamëchëya miho na uhanya, “Gurarave sese.”
44003005	Na mweeso agavararava veeso, ugughema ufewa gëntu ufuma kunë veeso.
44003006	Ëgweeso Fetero agahanya, “Ntikwete hela na mbesa sahabu, ëgweeso ngugufa rasëë nënë rëkweti. Gwa rina ramwa Yesu Kiristo wa uNasareti nguguraghëëya wuka enenda.”
44003007	Na agamukwata mukhono wa gëlëlo, agamuhumbua gunto. Gënyafaafo mëghuu akwe nanë makunku akwe ëgahanga nguu.
44003008	Na agariima gunto agaëmëka na wenenda. Againgëa uhekalu itambëëmwe inao, ugwenenda na uguriimanga kunu ugumukurya Muungu.
44003009	Na antu voong'e vëgamwona mweeso ugwenenda na umukurya Muungu.
44003010	Narë vamumanya mweeso mwino në uyuuyo unë naa ugikhaa gwa uromba warëëyi ugënyamwango në Gëja ga hekalu; na vëgijuwa na utako uküü ino gwa rasëë nërëgadwëëra kunë mweeso.
44003011	Narë këë ughaghamëre kunë Fetero nanë Yohana, antu voong'e vëgamanka itambëëmwe kunë veeso mwianja nërëutaanwa Ianja ramwa Solomoni, vëtakëte.
44003012	Na itungo narë Fetero waona uyi agavakhanëa antu, “Aghosya va Isiraeli,” gusokoke në nyenye mutaka gwa ërëë, mba gusokoke në nyenye mukhamëchëye miho kunë sese, gënya mwino sese gwamutëndaa muntu uyuu ëmëke gwa nguu yitu nanë weru witu?
44003013	Muungu wamwa Iburahimu na wamwa Isaka na wamwa Yakobo, Muungu wa vakükü vitu agamukurya mutumami wakwe Yesu. Në uyuuyo në nyenye mugamufunya na umukhana usonge amwa Filato, itungo në mweeso agaramua umutungwëra.
44003014	Ëgweeso nyenye mugamukhana uyoo në Mweru na munyatutë mugafenja mufewe muuraghi.
44003015	Na mugamuuragha uyoo Müküü wa ufanga, wasuu në Muungu agamufëtya ufuma gwa akuyi. Gwa uyuu sese gwë vamasudanga.
44003016	Na gwa rina ramwa Yesu na gwa uhuvëi wa rina rakwe wamutendaa muntu uyi atende wina nguu, nyenye mwaona na umanya. Na gwa uhuvëi ukëërëa kunë Yesu wamufaa muntu uyuu ufanga uruu nëukhamu usonge anyu nyenye nyoong'e.
44003017	“Na itungwee, aruna ane, nëmanyie mwino mwatendie gusoko a udëa umanya, mwino vatendie atemi vanyu.
44003018	Ëgweeso Muungu watanantiye khaëngë gwa mëomo anyagëdaghu, mwino Kiristo wakwe unoneye ukhasëka, Muungu watendie intu ërëi rëtende ra tutë.
44003019	Uvii fei, mwifetukëye kangë mureke ntendo yanyu në mbë, muheeywe mahutye anyu, aje matungo a uturisiwa nkhoo yanyu në Müküü wëitambëëmwe na nyenye.
44003020	Na uvii mweeso adahe umutuma Kiristo në Muungu wamuhwaniye gusoko anyu, Yesu,
44003021	unë arë inoneye irunde rëmughenyife faka itungo në Muungu winjë uyatenda mantu oong'e ëtende mafya. Ërëë Muungu warërighëëtiye gwa mëomo a anyagëdaghu vakwe në veru ufuma khae.
44003022	Musa wahanyiye, Müküü Muungu winjë umwetea nyenye munyagëdaghu ufuma mukhatë anyu mwino wang'waniye nene. Nyenye imunoneye mümükurye gwa roong'e në mweeso winjë urëhanya.
44003023	Na ëutendeka mu muntu nëwadëa umükürya munyagëdaghu wasuu ugukhamatuwa kue na antu va Muungu na uuraghwa.
44003024	Na anyagëdaghu voong'e vadahie urighëëtya, ufuma Samweli na avoo unë vëjie unyuma, noo vatanantiye ntuni nëëjie udwëëra matiku ayai.
44003025	Nyenye mwë ahongi va anyagëdaghu na va iraghano në Muungu wavafie va tata vanyu, uguhanya kunë Iburahimu, ‘Na mung'ë a ufafo wako, ndughu yoong'e ya muurëmi yiuforiwa.
44003026	Muungu, narë wamuhwania mutumwa wakwe, agamutuma kunë nyenye tanju, umuforya nyenye na umutenda mu muntu ifetukëye na urekanuka na ntendo yakwe në mbë.’”
44004001	Fetero ina Yohana narë këë veurighëëtya, akumbëki nanë müküü wa aghoji ra hekalu na Asadukayo vëgaja kunë veeso.
44004002	Vëgahura ino, gusoko atumami vasaa arë vëuvasëya antu na uvatanantëya ufëtyo wamwa Yesu ufuma gwakuyi.
44004003	Vëgavakwata atumami na vëgavaingëya mung'ë a jera, gusoko utiku arë wahumbea.
44004004	Ëgweeso vaingë mukhatë a vasaa narë vategheeya ukhani vëgahuvëa na iburi ra ahuvëi rëgagiongeya ufikëa maghana a njou atano.
44004005	Fadiu ayo aküü vawe nane anyampaa nanë aandëki vëgagihangwëya itambëëmwe uYelusalemu.
44004006	Vëgagihangwëya itambëëmwe vina Anasi, mukumbëki në müküü na Kayafa na Yohana nanë Alekisanda, na voong'ë në va ugënyamwango ga akumbëki.
44004007	Na itungo narë vavaëmëcha atumami mukhatëkhatë ao, vëgavawëya, “Gwa udaho kë mba gwa rina ramwanyu nyenye mwatenda ërëi?”
44004008	Uvii Fetero arë wijue Mwahu Mweru agavasucha, “Akuu va antu nanë anyampaa,
44004009	nëmbesa guwëywe reo, ntendo në njija në munyagëtevee uyi watendewaa, na gwa njëa kë muntu uyuu waforiwaa, nyenye mwinjë uhanya wurë.
44004010	Nyenye nyoong'e nanë antu va Isiraeli mumanye, mwino gwa rina ramwa Yesu Kiristo wa uNasareti, në nyenye mugamukhoma umutë, në Muungu wamufëtëye ufuma gwakuyi, gusoko akwe muntu uyuu wëmëkie usonge anyu mufanga.
44004011	Ërëë unë igwe në rahitiwe na nyenye ajengi itungwee ratendekie igwe në iküü ra musingi.
44004012	Utyoi utigighighea u muntu mpa umwedu, gusoko mu urëmi woong'e antu vinafewa rina ra muntu ungëja në sese gudahëte utyowa na ryeeso.”
44004013	Anyampaa va barasa vëgataka narë vaona mwino udaho wamwa Fetero inaa Yohana urë, na vëgamanya mwino chuu veeso në antu va viuyi në vinasomaa usule, na veeso vëgamanya kangë mwino veeso arë vëitambëëmwe ina Yesu.
44004014	Ëgweeso narë veeso vamwona wasuu narë waforiwaa wëmëkie itambëëmwe inao vinadaha urighëëtya gëntu.
44004015	Ëgweeso vëgavaraghëëya vafume unji a barasa, veeso vëgarighëëtya veeso gwa veeso.
44004016	Vëuhanya, “Gutende urë na antu avai? Gusoko ikua ërëi rikuu ratendeka ukëërëa kunë veeso na rëdwëëre uchanya gwa antu voong'e nëvëgikhaa uYurusalemu na gutidahëte urëkhana ryëeso.
44004017	Ëgweeso gusoko ukhani urui utaning'anëe mukhatë a antu, nëguvaghëëye veeso vatarighëëtye kangë na muntu mba umwedu gwa rina ërëi.”
44004018	Uvii veeso vëgavaëtana na uvaraghëëya vatarighëëtye na mbesa usëya kamwe gwa rina ërëi ramwa Yesu.
44004019	Gweeso Fetero ina Yohana vëgavasucha, “Mbesa igunoneye usonge a Muungu sese umutegheeya nyenye mbesa ukëa umutegheeya Muungu inoneye nyenye muramwue.
44004020	Gusoko sese gutiudaha ureka urighëëtya ntendo yasëë nëgwayiune na uitegheeya.”
44004021	Na veeso vëgavakënëa veeso gwa ukhai ino na vëeso vëgavarekea vende, vinahangaa, njëa a uvarëfya ndëfi gusoko a antu; gusoko antu voong'e vëgamukurya Muungu gusoko a rasëë nëradwëëre.
44004022	Gusoko muntu wasuu narë watendewa ikua ra uforiwa arë wina meakha makumi ane na usaghe.
44004023	Gënyahafo veeso narë varekewa vëgaenda kunë vambuya vao na uvahanëa mwino akumbëki në aküü nanë anyampaa vaakhanëa veeso.
44004024	Naarë vategheeya uyii, vëgahumbua nduri yao itambëëmwe kunë Muungu na uhanya, “Munyanguu Müküü, veve nëwatundie irunde nanë ng'ë nanë marambo nanë mantu oong'e në arëfo mung'ë ayo,
44004025	na veve gwa momo wamwa tata witu Daudi, mutumami wako, wamutendie arighëëtye gwa nguu ya Mwahu Mweru, ‘Asikë në ndughu ingëja vësimbëte, na antu vëutenda mëfango a ndende?
44004026	Na atemi va mu urëmi vëuvëka aghonjo mëfango, na anyagibala vëgihangwëya itambëëmwe, umuhita Müküü na umuhita Kiristo wakwe.’
44004027	“Gusoko në tutë voong'e vavëë Herode nanë Fontio Filato, itambëëmwe na antu nëti Ayahudi na antu va Isiraeli, vëgagihangwëya itambëëmwe umuhita mutumami wako në mweru Yesu, në veve wamutendie nëwamwiirye makuta.
44004028	Vëgatenda rasëë roong'e në mukhono wako nanë mufango wako nëwawuragheeye nënaa këë winadwëëra.
44004029	Na itungwee, veve Müküü, raava maoghofio ao, na ugufe sese udaho atumami vako gutanantie ukhani wako gwa udëa googhofo.
44004030	Ughoore mukhono wako uforye antu, na utende makua na utako atendeke gwa ukëërëa u rina ra mutumwa wako në mweru Yesu.”
44004031	Naarë veeso vadaha uromba, haafo kunë areë vataanie itambëëmwe gugahingëhuka, na voong'e vëgagijuywa na Mwahu Mweru na vëgarighëëtya ukhani wa Muungu kunu vatikweti wova.
44004032	Ahuvëi voong'e arë vina ihaa rëmwe, na nkhoo imwe. Arë gutie muntu nëuguhanya mwino gëkaku gëntu nëugëkweti në gakwe mweeso mughonjo, ëgweeso vëgaaghana oong'e gwa unig'ano.
44004033	Na gwa nguu nyingë atumami vëgafunya usudangëi wao wa ufëtyo wa Müküü Yesu, na mboto nyingë arë yunto ao voong'e.
44004034	Arë gutie muntu mpa umwedu narëukefewe gëntu mukhatë ao, gusoko antu voong'e naarë vakweti mëghunda na mbesa nyumba vëgaghurya na vëgaeta hela yasii naarë vaihangaa na
44004035	na uyiëka u mëghuu a atumami. Na atumami vëgaiaghania kunë mu muntu mwino mweeso arë usëghëte.
44004036	Na Yosefu naarë uguëtwaa na atumami rina ra nkhomba Barinaba (ryana rayo, mwana wa ufefeheyi), Mulawi, muntu wa uKufuo,
44004037	agaghurya mughunda raarë wakwe, na agaeta hela na uyiëka u mëghuu a atumami.
44005001	Ëgweeso arë urëfo muntu në uguëtaanwa Anania na mukhema wakwe uguëtaanwaa Safira. Mweeso agaghurya mari ingëja në arë yao,
44005002	ëgweeso agafiha hela ingëja gusoko akwe mughonjo, na mukhema wakwe arë umanyie. Mweeso agatoa usaghe kunë atumami.
44005003	Ëgweeso Fetero agamukhanëa, “Anania, asikë në Setani wijuya nkhoo ako umukhonga Mwahu Mweru na ufiha unyuma hela ingëja naarë waihangie gwa ughurya mughunda?
44005004	Nanë arë ukëë wina ughurya arë ti mari ako mughonjona? Nanë arë waughurya hela yasii arë tiyakonaa? urë në waramwua utenda ukhani në uküü mwino urui u nkhoo ako? Veve winaakhonga antu wamukhongaa Muungu.”
44005005	Anania narë wategheeya nkhani yasii, agagwa fang'ë agakuya na wova uküü ugavahanga voong'e naarë vategheeya uyi.
44005006	Ahumba vëgauka vëgaukumba mwëerë wakwe na sanda vëgamufunya unji uenda umwëka.
44005007	Narë yakëa saa itatu vii mukhema wakwe agaja mung'ë atuune nëadwëëra.
44005008	Fetero agamukhanëa, “Nkhanëa nene, mbesa nyenye mwaghuriye mughunda gwa hela iyiinaa?” Na mweeso agasucha,
44005009	“Nhaa iyiiyo.” Na Fetero agamwëra, “Wurë ësëë në nyenye mwiyanjëya itambëëmwe umwëghëëya Mwahu Mweru wa Müküü? Raava, mëghuu a vasaa nëvamwëëkaa mughosya wako ëugënyamwango na veeso vëuguhoa na vevenoo vagufunye unji.”
44005010	Genyahaafo mweeso agagwa fang'ë umëghuu akwe na agakuya. Naarë ahumba vasaa vakëa mung'ë vëgahangaa mweeso wakuyaa. Vëgamuhoa, vëgamufunya unji na vëgamwëka fifë na mughosya wakwe.
44005011	Na wova uküü ugarëhanga kanisa roong'e na antu voong'e naarë vategheeya mantu ayai.
44005012	Makua maingë nanë utako ëgatendwa mukhatë a antu gwa mëkhono a atumami. Veeso voong'e arë vëitambëëmwe ianja ramwa Solomoni.
44005013	Arë gutie muntu unji a iburi rao nëwasoiye ukhuvëa inao, ëgweeso antu vëgavakumajua ino.
44005014	Na ahuvëi vingë ukëanëya arë vëgiongeeya kunë Müküü, maburi a aghosya na akhema.
44005015	Na gusoko asëë antu arë vëuvatoa unji u njëa në nküü, arue vao na uvaraëcha unto a itanda na umëkeeka në Fetero në wakërëëa hafo nampa mwimimi wakwe uvatenye vangëja.
44005016	Na antu noo vëgagihangwëya ufuma u miji a umpeo mpeo a uYerusalemu vëgavaeta arue vao na avoo naarë vina inyonyinyonyi në ivë yamwa Setani na voong'e vëgaforiwa.
44005017	Ëgweeso mukumbëki në müküü na voong'e naarë vinaawe, mwidae ra Asadukayo, na vëgagijua ghusia.
44005018	Veeso vëgavakwata atumami na uvautëa ujera.
44005019	Ëgweeso utiku malaëka wa Müküü agarughua inyamwango ya jera agavafunya unji na agavakhanëa,
44005020	“Ëndi na mwende uëmëka mung'ë a hekalu na muvakhanëe antu nkhani yoog'e ya uduvi urui.”
44005021	Na veeso naarë vategheeya uyii vëgaenda diu në nküü vëgaingëa u hekalu na vëgasëya. Itungwee mukumbëki në müküü agaja na avoo auya vakwe naarë vëitambëëmwe inao na agaëtana itambëëmwe mwirundo wa ibarasa në ikuu. Vëgagihangwëya anyampaa voong'e va Isiraeli, na vëgatüma antu u jera vende uvaeta.
44005022	Ëgweeso atumwa naarë vafika vinavaonaa veeso mung'ë a jera, na vëgasuka vëgaeta sayu umwirundo vëuhanya.
44005023	“Sese gwahanga jera ëutëelii, na aghoji vaëmëkie ugënyameango, ëgweeso nëgwarughua gwinahanga muntu nanë umwedu mukhatë.”
44005024	Müküü wa aghoji va hekalu na akumbëki në aküü naarë vategheeya nkhani yasii, veeso vëgaingëwa na utako gusoko ao, vëgataka gusoko a intu ërëi.
44005025	Na muntu umwedu agaja na uvakhanëa, “Antu avoo në nyenye arë mwavautëe mukhatë a jera vaëmëkie mukhatë a hekalu na vëuvasëya antu.”
44005026	Na hafo müküü wa aghoji va hekalu na a tumami vawe vëgaenda na uvaeta, ëgweeso vinavaëta gwa nguu, gusoko veeso arë vaoghofete vataje utuwa na magwe na antu.
44005027	Naarë vavaeta, vëgavaëka usonge a barasa. Na mukumbëki në müküü agavawëya
44005028	uguhanya, “Sese gwinamughëëya nyenye gwa nguu mutasëye gwa rina ërëi, itungwee hafai nyenye mwamëijuya Yerusalemu na masëyo anyu na nyenye mufenja mweete saghami a uyi muntu kunë sese.”
44005029	Ëgweeso Fetero na atumami vëgasucha, “Sese igunoneye umwoghofa Muungu ukëa antu.
44005030	Muungu wa vatata vitu wamufëtiye Yesu në nyenye mwamuraghie gwa umukhoma umutë.
44005031	Muungu wamuhumbue faka u mukhono wakwe wa gëlëlo mwino Mutongeeri na Mutyoi, avafe Vaisiraeli ufei nanë irekewa ra mahutye.
44005032	Na sese gwëmasudanga va mantu ayai, na uvu Mwahu Mweru unë Muungu wavafie vasaa nëvamwoghofete mweeso.”
44005033	Anyachao va mwirundo në uküü naarë veeso vategheeya vii vëgahumwa na makuo na vëgasëgha uvauragha.
44005034	Ëgweeso Farisayo umwedu mukhatë a barasa rina rakwe Gamalieli musëyi wa seria, nënaa ukuriwe na antu voong'e, agaëmëka wëma na agaraghëëya atumami vafunywe unji gwa itungo rëkufëi.
44005035	Na mweeso agavakhanëa, “Antu va Isiraeli, ghemi mpoa mpoa mwino chu nyenye muvatenda antu avai.
44005036	Nyenye mukumbukiwe mwino chu Teuda agadwëëra meakha ëngëja a khae, agagitenda mweeso muntu müküü ino. Na antu vahumbee maghana ane vëgagikwatëralii inao ëgweeso mweeso agauraghwa, na ahongi vakwe voong'e vëgafaghata na mwëëmo wakwe ugahira.
44005037	Na itungo ra uvariwa antu agadwëëra Yuda wa uGalilaya na agauta antu vëgëtunga vamuhonge mweeso. Mweesonoo agayaghaa, na voong'e naarë vamuhongete vëgafaghata.
44005038	Uvii, gwa ihanyo ërëi itungwee nene ngumunena nyenye, ineghi na antu avai na vareki viyenedu, gusoko në mbesa mufango urui, nampa mwëëmo urui wao ufumie gwa antu veeso ugugwa.
44005039	Ëgweeso në mbesa mwëëmo urui wa Muungu nyenye mutiudaha uvahuma. Nyenye mujie uhanga mugikhua na Muungu.”
44005040	Uvii veeso vëgayanja masëyo akwe. Na veeso naarë vavaëtana atumami vëgavakhua na uvaraghëëya vataje vatanantye gwa rina ramwa Yesu. Veeso vëgavareka vende kunë vinjë.
44005041	Na vëgahegha hafo ubarasa, vina uyanjo gusoko veeso vavarëywa vanoneye ukhasiwa na uiirwa mënyaa gusoko a rina rasëë.
44005042	Na mwitiku mung'ë a hekalu na u makhaya awe vinarekaa usëya na umutanantya Yesu mwino mweeso Kiristo.
44006001	Matiku asaa në arë asëywi vëgiongeeya arë ërëfo ghurughuru mukhatë a Ayahudi nëvëurighëëtya Gëyunani na Vaeburania në anya ng'ë gusoko ahimbë vaao arë vaviitiwe uaghaniwa malëwa mwitiku.
44006002	Na uvii atumami ikumi na vavëë vëgaëtana iburi roong'e ra asëywi itambëëmwe na v'egahanya, “Tiguja kunë sese ureka utanantya ukhani wa Muungu gusoko a ughania malëwa.
44006003	Gwa uvii, aruna vitu, hoanii antu mufungatë mukhatë anyu nëvëmanyëkie, vijuywe Mwahu Mweru, na mahaa, na sese guvaëke mu mwëmo urui.
44006004	Ëgweeso sese gusaghe u marombi na mwëmo wa utanantya ukhani wa Muungu.”
44006005	Na asaa në veeso vëgayarighëëtya mwirundo woong'e ugayanjisiwa. Uvii vëgamuhwania Sitefano muntu nëwijue Mwahu Mweru, na Filipo, na Furokoni, na Nikanori, na Timona, Farimena na Nikalao mwongofu wa Antiokia.
44006006	Avai veeso vëgavaëka usonge a atumami, na veeso vëgavarombea na vëgavaëkëa mëkhono unto ao.
44006007	Na ukhani wa Muungu ugafwaghëëra uning'anëa, na iburi ra asëywi kuuko uYerusalemu rëgagiongeeya na iburi rikuu ra akumbëki vëgatendeka vina winyumpi gwa uhëvëi.
44006008	Na Sitefano arë wijue mboto nanë udaho, agatenda makua maküü nanë, ndolyo mukhatë a antu.
44006009	Ëgweeso antu vëgëtunga va isinagogi ra Antu nëvinauhaghaaro; mwino arë rëutaanwa) na ra Akirene, na ra antu va Isikanderia, na avoo nëvëfumie uKilikia na Asia vëgauka vikungume inaa Sitefano.
44006010	Ëgweeso veeso vinadaha umuhuma Sitefano gusoko a ihaa naarë urëkweti nanë Mwahu në mweeso arë ugurighëëtya itambëëmwe nayo.
44006011	Na kangë veeso vëgavasoseeya antu, ugëmpëhë në gëkuu na vëgahanya, “Sese gwamutegheeye mweeso ugurighëëtya nkhani ya umutuka Musa nanë Muungu.”
44006012	Na veeso, vëgavasoseeya antu, anyampaa nanë aandëki, na veeso vëgamwendea mweeso na vëgamukwata na umweeta usonge a barasa.
44006013	Veeso vëgaëmëcha masudanga va uregheghe në vëuhanya, “Muntu uyi atiurekaa urighëëtya nkhani ya uhorya hafai kunë gweeru nanë seria yamwa Musa.
44006014	Gusoko sese gwamutegheeye mweeso uguhanya mwino Yesu uyi wa uNasareti winjë uruanga hafai, na ufeura ntende në sese gwaifiwe na Musa.”
44006015	Na antu voong'e naarë vë ubarasa asëë vëgamukhamëchëya miho ao Sitefano na vëgaona usyu wakwe wikhwete mwino usyu wa malaëka.
44007001	Mukumbëki në müküü agamuwëya Sitefano, “Vii uvii tütëna?” Na Sitefano agasucha,
44007002	“Aruna ane, na vatata vane, ntegheeyi nene. Muungu wa üküü agamudwëëra kükü witu Iburahimu naarë këë ugikhaa uMesopotamia, naarë akëë ainaenda gikhaa uHarani.
44007003	Muungu agamwëëra Iburahimu, ‘Tunguya ufuma ung'ë ako na ufuma gwa anyandughu vako na wende mung'ë a ng'ë në nene nguguraghëëra veve.’
44007004	Na mweeso agatunguya ufuma ung'ë a Akalidayo, na agaenda gikhaa uHarani. Në arë ihe wakwe wakuya, Muungu agamuheeya kuuko agamweeta ung'ë ëyëë në nyenye muumikhaa itungwee.
44007005	Këë mweeso inamufaa Iburahimu usai mbanduvë mukhatë ayo mbesa usambi wa mughuu rumwe. Ëgweeso agavëka iraghano ra umufa mweeso usai na gwa ufafo wakwe nëikwe mweeso atifo, mbesa naa atikweti mwana.
44007006	Na Muungu agahanya gwa ërëë, ufafo wakwe winjë utendeka ugheenyi ung'ë a antu vangëja, na anya ng'ë asëë vinjë uvatenda atughwa vao na uvatenda ivë mëakha maghana ane.
44007007	‘Ëgweeso nene ninjë umëramwua ndughu në veeso vëumëtumëkëa’ uguhanya Muungu, ‘Nanë asaa akëra veeso vinjë ufuma ung'ë asee na unkurya nene gitumbë ërëë.’
44007008	Na mweeso agamufa mweeso iraghano ra ihungu. Na uvii Iburahimu agamufafa Isaki, na agamutoa ihungu itiku ra munana: na Isaki agamufafa Yakobo, na Yakobo, agavafafa vakuku ikumi na vavëë.
44007009	“Na vakükü, vëgaona wiru gusoko amwa Yosefu, vëgamurinja mweeso mung'ë a uMisri, ëgweeso Muungu arë wëitambëëmwe na mweeso,
44007010	na agamutyoa ufuma mumakhasëko akwe oong'ë. Na Muungu agatendeka wëë guuvaru wakwe na agamufa ihaa usonge amwa Farao, mutemi wa uMisiri, na agamutenda mweeso mutemi wa u Misiri na müküü wa mantu oong'e a ukhaakwe.
44007011	“Na gugadwëëra njaa ung'ë oong'e a uMisiri nanë uKaanani, na makhasëko makuu, na vatata vitu vinahangaa malëwa.
44007012	Ëgweeso Yakobo na arë wategheeya mwino gwina iyo uMisiri, mweeso agavatuma vatata vitu muhënjo wa mwandyo.
44007013	Na muhënjo wa gavëë Yosefu agitenda amanyëke mughonjo gwa aruna vakwe, na gënyamwango gamwa Yosefu gëgamanyëka kunë Farao.
44007014	Na Yosefu agatuma antu na umwëtaana Yakobo tata wakwe na antu voong'e va undughu akwe, antu makumi mufungatë na vatano.
44007015	Na Yakobo agaenda faka uMisiri. Na mweeso mughonjo agakuya, na vatata vitu noo vëgakuya.
44007016	Antu vëgavakenka veeso faka uSekemu na uvaëka mung'ë a mbëlëlo në Iburahimu wamëghurie kunë vana vamwa Hamori mung'ë a uSekemu gwa hela igëtunga.
44007017	“Ëgweeso mwino itungo ra iraghano në arë rahumbea, në arë Muungu wamufie Iburahimu, antu vëgaingëfa na vëgagiongeeya uMisiri.
44007018	Ufuma hafo agatema mutemi ungëja uMisiri në atimumanyie Yosefu.
44007019	Mweeso agamëtenda mbeyu itu gwa uremu na uvaumëya vatata vitu vavafunye vana vao në adëru, unji a nyumba yao vakuye.
44007020	Itungo rasëë Musa agafafwa, na arë muja usonge a Muungu, na mweeso agarewa mëëri ëtatu u nyumba amwa tata wakwe.
44007021	Na itungo naarë mweeso wafunyiwa uchanya, muncha wamwa Farao agamuhoa na agamurea mwino mwana wakwe mughonjo.
44007022	na Musa agasëywa mahaa oong'e a Amisiri, na mweeso agatendeka muntu në munya nguu mu nkhani na ntendo.
44007023	“Itungo nënaa waficha mëakha makumi ane, isëgho rëgingëa munkhoo akwe ra gwenda uvasoya aruna vakwe, vana va Isiraeli.
44007024	Na agaona umwedu wa aruna vakwe ugonewa. Mweeso agamwikhuvëya muntu wasuu nënaa ugonewa na agamurëfëya ndefi gwa umukhuva Mumisiri wasuu.
44007025	Mweeso agaghema mwino aruna vakwe vamanyaa mwino Muungu arë uguvafa veeso utyoi gwa mukhono wakwe, ëgweeso veeso vinamanyaa.
44007026	Na itiku nërëhongie agavadwëëra aruna vakwe na agahanga vavëë mukhatë awe vëgikhuva. Mweeso agaëghëëya uvatenda veeso vafatane uguhanya, “Antu, nyenye mwë aruna, asikë në nyenye mugihutya nyenye gwa nyenye?”
44007027	Ëgweeso muntu une naa ugumuhutya munyafifë wakwe agamusuntëya Musa uguhanya, “Anyu nëwaguëkie veve utendeke u mwibali na muramwui witu
44007028	Veve ugufenja umburagha nene mwino aja wamuraghaa Mumisiri uyoo ighoona?”
44007029	Gwa isucho ërëë Musa agateja, na agatendeka mughenyi mung'ë a ungë a uMidiani, në arë agafafa vana vavëë.
44007030	“Naarë meakha makumi ane akëa malaëka agamudwëëra mweeso mu mbugha uGetanto ga uSinai, na gëtinde ga moto gëutunku.
44007031	Itungo në Musa mweeso arë waona uyii agataka; na mwino mweeso arë wahumbea fifë aihenge, ruri wa Müküü ugaja,
44007032	‘Nene në Muungu wa vatata vako, Muungu wamwa Iburahimu na wamwa Isaki na wamwa Yakobo.’ Na Musa agakhakhata na ainaëghëëya uraava.
44007033	Müküü agamukhanëa, ‘Yua maatu u mëghuu ako, gusoko hafai kunë wëmëkie në itumbë në ryeru.
44007034	Tutë nayaona makhasëko a antu vane nëvë uMisiri na nategheeya gëëro gao, na nasima fang'ë nëvatyoe veeso. Na itungwee chu, nene ninjë ugutuma veve u Misiri.’
44007035	Musa uyi në veeso vamuhitie veuhanya, ‘Anyu nëwagutendie veve mutemi na Muramwui?’ Muungu wamutumie atendeke mutemi nanë mutyoi gwa mukhono wa malaëka wasuu nëwamudwëëre mweeso u gatunku.
44007036	Mweeso në wavatongeere veeso ufuma unji, agatenda makua nanë utako ung'ë a uMisiri nanë girambo ra uSamu, nanë u mbugha gwa mëakha makumi ane.
44007037	“Uyui në Musa nëwaakhanëe vana vaIsiraeli, ‘Muungu winjë umuhumbua gunto gusoko anyu munyagëdaghu ufuma u varuna vanyu mwino chu wa ng'umbue nene unto.’
44007038	Uyui në mweeso në na arë wë mung'ë a Kanisa mung'ë a mbugha itambëëmwe na malaëka në warighëëtiye kunë mweeso uGëtanto ga uSinai, na itambëëmwe na vatata vitu. Mweeso waghenyifie nkhani ya ufanga gwa ugufa sese.
44007039	Vatata vitu vëgahita umutegheeya mweeso, ëgweeso vëgamusuntëëya kuengëja, na gwa nkhoo yao vëgahunukwa usuka uMisiri.
44007040	Veeso vëgamukhanëa Aroni, ‘Tenda arungu gusoko itu vagutongeere sese usonge itu. Gusoko Musa naarë ugutongeere sese ufuma ung'ë a uMisiri, sese gutimanyie ntuni nëamuhanga mweeso.’
44007041	Na veeso vëgatenda ndama matiku asaa, na vëgafunya dahwa u sanamu asëë na vëgayanjisiwa na mëëmo a mëkhono ao.
44007042	Ëgweeso Muungu agaujuka na uvareka veeso vakurye njota ya girunde, mwino chu ëandëkiwe mugëtabu ga anyagëdaghu: ‘Nyenye mwafunyiye kunë nene maimwana nëëkigitye nane ikumbëko, mëakha makumi ane mung'ë a umbugha, Veve nyumba a Isiraeli?
44007043	Na nyenye mwahorie ihema ramwa Molaki, nanë njota a muungu Refani, mantu në nyenye mwayatendie gwa uyakurya; na nene ninjë umutoa nyenye kuëngëja ukëa uBabeli.’
44007044	“Vatata vitu arë vakweti ihema ra usudangëi mu umbugha, mbesa mwino mweeso warighëëtiye kunë Musa wamuraghëëre mweeso urëtenda ryeso, gwa uhonga wikhori ururo ururo në mweeso arë waune.
44007045	Vatata vitu, varekewe vëgariingëya itambëëmwe inaa Yosua mu utemi wa Ndughu iyoo, në Muungu agaijuncha gunji usonge a vatata vitu. Uvii ëgatendeka faka itungo ramwa Daudi,
44007046	naarë Muungu agatendeka wëë gu uvaru wakwe na agaromba arekewe ajenge mëkhao a Muungu wamwa Yakobo.
44007047	Ëgweeso arë Solomoni nëwamëjengie nyumba gusoko akwe.
44007048	Na mbesa uyii Uyuo Nëwegunto ino atigikhaa u nyumba nëijengiwe na mëkhono; mwino uhanyiye munyagëdaghu,
44007049	‘Irunde në itumbë rane ra üküü, na ng'ë në itumbë rane ra uëkëa mëghuu. Nyumba kë në nyenye mwinjë umëjenga gusoko ane, uguhanya Müküü, na itumbë kë nërëutendeka itueyo rane?
44007050	Ti mëkhono ane nëatendie mantu ayai oong'ena?’
44007051	“Nyenye antu nëvankhoo nkaku, nëmwinatowaa ihungu mung'ë a nkhoo nanë matwë, nyenye matiku oong'e mumuhitaa Mwahu Mweru. Mwino vatata vanyu vatendie, nyenye noo mwatendie uyi.
44007052	Munyagëdaghu kë në vatata vanyu vinamukhasya? Na veeso vavauraghie vasaa unë vatanantiye usonge ija ramwa Uyoo, Nëwatutë në nyenyë itungwee mwamutonere na umuuragha.
44007053	Nyenye unë mwaghenyifie seria mwino adwëëywe na vamalaëka na mwinatendaa mwino seria ihanyiye.”
44007054	Itungo naarë veeso vategheeya mantu ayai, veeso vëgahumwa na makuo, na veeso vëgasya mino awe gusoko akwe.
44007055	Ëgweeso mweeso, wijue Mwahu Mweru, agakhamëcha miho unto girunde agaona üküü wa Muungu, na Yesu wëmëkie umukhono wa gëlëlo wa Muungu.
44007056	Na mweeso agahanya, “Raavi, nene nëkengee irunde rënughuëkie, na Yesu wëmëkie umukhono wa gëlëlo wa Muungu.”
44007057	Ëgweeso veeso vëgakurya mukindo gwa ruri në üküü na vëgagivia matwë ao na gënyahafo veeso vëgamumankëa voong'e itambëëmwe.
44007058	Uvii veeso vëgamufunya unji a muji na vëgamutua mweeso na magwe; masudanga vëgaëka fang'ë masaa ao u mëghuu a muhumba umwedu rina rakwe Sauli.
44007059	Na mwino veeso arë vafwaghëëre umutua gwa magwe, mweeso agaromba, “Müküü Yesu, sëngëya nkhoo ane.”
44007060	Na agatungama fang'ë na agarëa gwa ruri në üküü, “Müküü, utavavarëye ihutye ërëë gusoko awe.” Na mweeso naarë warighëëtya uyi agatena nkhoo na agakuya.
44008001	Na Sauli agaona ntendo asëë a umuragha Sitefano në njija. Na itiku rasëë makhasëko makuu ino ëgadwëëra u Kanisa ra uYerusalemu; na veeso vëgafaghata goong'e u mëkoa a uYudea na a uSamaria, vëgasagha atumami gutufu.
44008002	Anya dini vëgamwëka Sitefano, na vëgamurëëra gërëo në gëküü ino ga umuhongeeya mweeso.
44008003	Ëgweeso Sauli agarëruvanga kanisa na againgëa mu nyumba, gwa nyumba, agavauta aghosya nanë akhema na uvaghumëa veeso u jera.
44008004	Na vasaa naarë vafaghata vëgaenda utanantya ukhani.
44008005	Filipo agaenda u muji wa uSamaria agavatanantëya veeso sayu amwa Kiristo.
44008006	Na mwirundo gwa nkhoo ëmwedu vëgategheeya nkhani yasii naarë Filipo agayirighëëtya. Na itungo rasëë naarë veeso vëgamutegheeya mweeso na uona makua në mweeso wayatendie.
44008007	Gusoko inyonyinyonyi në ivë igavafuma vaingë naarë vakwatërwe, na nyeeso yëurëa gwa ruri në üküü. Na vaingë naarë vakureighandi nanë anyavirema vëgaforywa.
44008008	Uvii gugatendeka gwina uyanjo üküü u muji wasuu.
44008009	Gweeso arë urëfo muntu rina rakwe Simioni në khae arë ugutendaa uroghi u muji wasuu na uvatacha antu va uSamaria, na uhanya mwino mweeso mughonjo në muntu müküü.
44008010	Antu voong'e va u muji wasuu vëgamutegheeya mweeso, uandëya në munyui faka në müküü, vëuhanya, “Muntu uyi në udaho uruo wa Muungu nëugwëtaanwa në Üküü.”
44008011	Na veeso vëgamutegheeya mweeso, gusoko matiku maingë mweeso arë waatachiye veeso gwa uroghi wakwe.
44008012	Ëgweeso veeso naarë vamuhuvëa Filipo mwino arë ugutanantya sayu në njija a utemi wa Muungu na rina ramwa Yesu Kiristo, veeso voong'e vëgabadiswa aghosya nanë akhema.
44008013	Na në Simoni mweeso mughonjo noo agahuvëa, naarë mweeso wabadiswa vëgagihonga ina Filifo. Na gwa goona ndolyo nanë makua maküü ëgutendeka, mweeso agataka.
44008014	Na atumami naarë vëkuuko uYerusalemu vëgategheeya mwino Samaria ahuvëa ukhani wa Muungu, veeso vëgavatuma kunë veeso Fetero ina Yohana,
44008015	na vëgaenda na uvarombea gusoko veeso vëdahe ughenyifa Mwahu Mweru.
44008016	Gusoko arë gutie mba umwedu nëwasimëwe na Mwahu Mweru, ëgweeso veeso arë vabadisiwe gutufu gwa rina ra Müküü Yesu.
44008017	Uvii veeso vëgavaëkëa mëkhono ao unto a mëtwe ao na veeso vëgamughenyifa Mwahu Mweru.
44008018	Na Simioni naarë waona mwino chu antu vëufewaa Mwahu Mweru nëvaëkëwa mëkhono na atumami, mweeso agavafa hela,
44008019	uguhanya, “Mpi nanee noo udaho urui, gusoko mu muntu në nene namwëkëa mëkhono ane unto adahe ughenyifa Mwahu Mweru.”
44008020	Ëgweeso Fetero agamukhanëa, “Hela yako nëiyaghae itambëëmwe navee, gusoko ugughema veve ugudaha uhanga gëfewa ga Muungu gwa hela!
44008021	Utina ifunju mbesa gafëgha mung'ë a intu ërëë gusoko nkhoo ako ëtighokie usonge a Muungu.
44008022	Uvii fea uvë urui wa unkhoo ako, na umwombe Müküü gusoko, mbesa yudaheka, woonewe uvai isëgho ërëë nërë unkhoo ako.
44008023	Gusoko kunë nene nkengee mwino wina uvai mwino gësungu në gëlulu na kangë ugugëtungo ga mahutye.”
44008024	Simioni agasucha, “Nombei nene kunë Müküü, taje nëhangwe na intu mpa rëmwedu gwa ayai nëmwayahanyaa.”
44008025	Na veeso naarë vadaha usudangëa na utanantya ukhani wa Müküü, veeso vëgasuka uYerusalemu, vëgatanantya Sayu Njija mu matumbë angëja a uSamaria.
44008026	Ëgweeso malaëka wa Müküü agamwëra Filifo, “Uka na wende ughokee utaghama faka u njëa nëëtununtye ufuma uYerusalemu faka uGaza.” Ëyëë në njëa a umbugha në njeruchwë.
44008027	Na mweeso agauka na ageenda. Na rarava, Muhabeshi, naarë uhooriwe, mutongeeri në müküü mu utemi wamwa Kandake, mutemi wa gëkhema wa uHabeshi, arë müküü wa mpamba akwe oong'e, arë ufamie uYerusalemu gëkuryo,
44008028	na arë usukie Mweeso arë wikhee gunto a tela rakwe nërëgutuutwa na maimwana, mweeso arë ugusoma gëtabu ga munyagëdaghu Isaya.
44008029	Na Mwahu agamukhanëa Filifo, “Uka na utela umësambëëya tela ësëë.”
44008030	Uvii Filifo agaenda udurie kunë mweeso, agamutegheeya ugusoma gëtabu ga munyagëdaghu Isaya, na agamuwëëya, “Wamanya riyanayo ra asaa nëugusomana?”
44008031	Na mweeso agasucha, “Ngudaha urë umanya në muntu ainantongeera?” Na mweeso agamuromba Filifo ende gikhaa itambëëmwe inakwe utela.
44008032	Na gafëmpëa ga maandëko naarë ugugasoma në chaaka: “Arë umwë mwaankhoo utongeerwe winjë ukikitwa mba mwankhoo nëukiire twë usonge akwe wasuu nëugumumusua mauri, uvii mweeso ainarughua moomo mpa gunyui.
44008033	Urirywa mënyaa kunë mweeso agaimwa tutë akwe. Anyu nëudahëte usanya ufafo wakwe? Gusoko uduvi wakwe waheiywe ufuma mu urëmi.”
44008034	Na müküü wasuu agamukhanëa Filifo, “Nkhanëa nene, nguromba, munyagëdaghu uyi ugurighëëtya soko a manyu; soko akwe mughonjo nampa soko a muntu ungëja?”
44008035	Uvii Filifo agarughua moomo wakwe, agaandëya ryandëko ërëro ërëro agamukhanëa Sayu Njija amwa Yesu.
44008036	Naarë këë vëuenenda munjëa vëgafika kunë majë arë, müküü wasuu agahanya, “Raava, majë chaaya! Ntuni nëungiya nene ntabadiswe?” (
44008037	Na Filifo agamusucha, “Nesa veve wahuvëa gwa nkhoo ako oong'e, veve ugudaha ubadiswa.” Na mweeso agasucha, “Nene nahuvëa mwino Yesu Kiristo në Mwana wa Muungu.)”
44008038	Na mweeso agaraghëëya tela ëmëkë, na voong'e vavëë vëgaenda u majë, Filifo nanë müküü wasuu na mweeso agamubadisa.
44008039	Naarë vafuma unji a majë, Mwahu wa Müküü agamuhuka Filifo haku, na müküü wasuu ainamwona kangë, na agaenda kunë winjë gwa uyanjo.
44008040	Ëgweeso Filifo mughonjo agahangwa wë gu Asoto. Na kuuko kunë arë ukëëre arë ugutanantya Sayu Njija umiji oong'e faka agafika uKaisaria.
44009001	Ëgweeso itungo rasëë Sauli, agaongeeya choghofi gwa uvauragha ahongi va Müküü. Mweeso agaenda kunë mukumbëki në müküü
44009002	na umuromba mweeso keeti ya umumanyisya umasinagogi a kuuko uDamesiki, gusoko nësa mweeso uguhanga muntu woong'e nëughokee u Njëa, aghosya mba akhema, mweeso adahe uvakwata na uvaeta veeso uYerusalemu.
44009003	Na mwino mweeso arë ugwenenda na mweeso arë wahumbea uDamesiki, na agasamwa na weru ufuma girunde ugamufëëmëëya Sauli ng'andë yoong'e.
44009004	Na mweeso agagwa fang'ë na agategheeya ruri ugumukhanëa, “Sauli, Sauli, asikë në ugunkhasya nene?”
44009005	Na mweeso agawëya, “Veve wë anyu Müküü?” Na agasucha, “Nene në Yesu në veve ugunkhasya,
44009006	ëgweeso uka na wingëe umujini, na winjë ukhanëwa intu nërëgunoneye urëtende.”
44009007	Antu vasaa naarë vëmuhënjo itambëëmwe inao vinaëghëëtya gëntu vëgategheeya ruri wasuu ëgweeso vinaona muntu.
44009008	Sauli naarë mweeso wakunukua nkhofyo yakwe ainaonaa gëntu. Uvii veeso vëgamutungata vamukwatëëre mukhono faka u muji wa uDamasiki.
44009009	Na gwa matiku atatu mweeso ainaonaa, na ainalaa na ainanywaa.
44009010	Na arë urëfo musëywi hafo uDamesiki rina rakwe Anania. Na Müküü agamukhanëa mweeso u ndoti, “Anania,” na mweeso agahanya, “Nëhafai Müküü.”
44009011	Na Müküü agamukhanëa, “Uka na wende u mutaa nëuguëtanwa Nëughokie, uwëye u nyumba amwa Yuda muntu nëuguëtanwaa Sauli muntu wa uTariso. Gusoko rarava, mweeso uguromba,
44009012	na mweeso wadaha umwona muntu rina rakwe Anania uingëa mung'ë na ugumwëkëa mëkhono akwe gusoko adahe uona kangë.”
44009013	Ëgweeso Anania agasucha, “Müküü, nategheeye ufuma gwa antu vaingë sayu ya muntu uyui, mantu oong'e në mavë nëwatendee antu vako uYerusalemu.
44009014	Na mweeso wë hafai u muji uruinoo ukwete udaho ufuma gwa akumbëki në aküü uvatunga voong'e nëvëurëhanyaa rina rako.”
44009015	Ëgweeso Müküü agamukhanëa, “Enda, gusoko mweeso në gëfe në nene nagëhwaniye arëtanantye rina rane usonge a Anyagëlungu nanë atemi na gwa vana va Isiraeli.
44009016	Gusoko nene ninjë umuraghëëra mwino mweeso imunoneye ukhasiwa gusoko a rina rane.”
44009017	Uvii Anania agaenda againgëa u nyumba asëë. Na gwa umwëkëa mëkhono akwe gitwe rakwe agahanya, “Muunane Sauli, Müküü Yesu unë wagudwëëre veve nëna arë wë munjëa ujie, wantuma nene kunë veve gusoko veve uone kangë na wijuywe Mwahu Mweru.”
44009018	Na gënyahafo mantu ëgagwa gënya njëligha ufuma u miho akwe na mweeso agaona kangë. Uvii mweeso agauka na agabadiswa,
44009019	na agala malëwa na agahanga nguu. Gwa matiku ëgëtunga mweeso agagikhaa itambëëmwe na asëywi kuuko uDamesiki.
44009020	Na gënyahafo mung'ë a masigogi mweeso agamutanantya Yesu, uguhanya, “Mweeso në Mwana wa Muungu.”
44009021	Na voong'e naarë vamutegheeya mweeso vëgataka, vëuhanya “Uyui ti muntu në arë uguvakhasya avoo naarë vëurëhanyaa rina ërëi kuuko uYerusalemuna? Na mweeso wajie hafai gusoko a ndolyo ëyëë, uvatoa ëse vatungie usonge a akumbëki në aküü.”
44009022	Ëgweeso Sauli agafwaghëëra uhanga nguu nanguu, na agavahuma Ayahudi në arë vëgikhaa uDamesiki gwa uragheera mwino Yesu arë Kiristo.
44009023	Matiku maingë naarë akëa, Ayahudi vëgatenda lakuno a umuragha mweeso,
44009024	ëgweeso lakuno ao ëgamanyëka kunë Sauli. Veeso vëgaëmëa inyamwango ya unji utiku nanë mumwë, gusoko vëdahe umuragha mweeso.
44009025	Ëgweeso asëywi vakwe vëgamuhoa mweeso utiku vëgamusimya fang'ë ufuma gunto a nkhando a nyumba gwa ikaafu.
44009026	Na Sauli naarë wenda uYerusalemu na agaëghëëya ukhuëra na asëywi, na voong'e arë vamwoghofete mweeso, gusoko veeso areë vënahuvëa mpa mwino mweeso arë musëywi.
44009027	Ëgweeso Barinaba agamuhoa na umutoa gwa atumami. Mweeso agavadonea mwino chu mweeso unjëa agamwona Müküü, na varëghëëtiye inakwe, na mwino kuuko uDamesiki mweeso watanantiye gwa nguu gwa rina ramwa Yesu.
44009028	Na uvii mweeso (Sauli) arë wëitambëëmwe inao uingëa na ufuma kuuko uYerusalemu,
44009029	ugutanantya gwa nguu gwa rina ra Müküü. Na mweeso agarighëëtya na gikunguma hiya na Ayahudi nëvëurighëëtya Gëyunani. Veeso vëgafenja umuuragha.
44009030	Naarë ahuvëi vamanya uyi, vëgamuhoa Sauli faka uKaisaria, na vëgamureka ende uTariso.
44009031	Uvii Kanisa matumbë oong'e a uYudea nanë uGalilaya nanë uSamaria rëgahanga majëghana na rëgakua. Na rëgamukurya Müküü na gwa ufefeheyi wa Mwahu Mweru rëgagiongeeya.
44009032	Na mwino Fetero arë ugwenda hafai na kuuko mukhatëkhatë a veeso voong'e, mweeso agatununta gwa antu va Muungu naarë vëgikhaa uLuda.
44009033	Kuuko mweeso agamuhanga muntu rina rakwe Ainea, na gwa mëakha munana arë uguraa guurëë gusoko arë ukure ighandi.
44009034	Na Fetero agamukhanëa, “Ainea, Yesu Kiristo uguguforya veve. Uka uare urëë wako.” Na gënyahafo mweeso agauka.
44009035	Na antu voong'e va uLuda nanë Saroni naarë vamwona mweeso, na vëgamufetukëa Müküü.
44009036	Kuuko uYafa arë urëfo musëywi wa gëkhema nëuguëtaanwa Tabita. Rina rakwe gwa Gëyanani në Dorikasi (ryanayo mpaa). Mweeso arë ugutumëa mayuva akwe oong'e utenda ntendo në njija uvaarëya atuki.
44009037	Mung'ë a matiku asaa mweeso agawaa na agakuya. Na nënaa vamwoya vëgamwëka unto a nyumba a gunto.
44009038	Gusoko Yafa arë ëtikue na uLuda, uvii asëywi, gwa utegheeya mwino Fetero wë kuuko uLuda, vëgatuma antu vavëë kunë mweeso umufefeheya, “Nju kunë sese utatinye.”
44009039	Uvii Fetero agauka agaenda itambëëmwe inao. Naarë mweeso wafika, veeso vëgamutoa unto a nyumba a gunto. Ahimbë voong'e arë vaëmëkie fifë inao vëurëa, na vëgamuraghëëa nkhanju nanë masaa angëja në Dorikasi wayatumie naarë këë wëitambëëmwe inao.
44009040	Ëgweeso Fetero agavajuncha voong'e unji na agatunama fang'ë na agaromba. Uvii agaufetukëa mwëërë agahanya, “Tabita, uka.” Na mweeso agakunukua miho akwe, na nënaa wamwona Fetero agagikhaa.
44009041	Na mweeso agamufa mukhono wakwe na agamwaarëya uëmëka sëëse. Uvii agavaëtaana antu va Muungu nanë ahimbë agamwëëka usonge awe mufanga.
44009042	Na antu voong'e va uYafa vëgamanya, na antu vaingë vëgamuhuvëa Müküü.
44009043	Na Fetero agagikhaa uYafa gwa matiku maingë itambëëmwe na muntu umwedu Simioni, munya ufara mëkunja.
44010001	Kuuko uKaisaria arë urëfo muntu uguëtaanwa Korinelio, müküü wa iburi ra asikai nërëutaanwaa iburi ra Gëitalia.
44010002	Mweeso arë muntu wa dini na arë umwoghofete Muungu itambëëmwe na antu voong'e va ukhaakwe. Mweeso arë ugufunyaa dahwa nyingë gwa nkhoo ëmwe gwa antu, na uguromba tëkëtëkë kunë Muungu.
44010003	Itungo ra yuva a mpëndë saa a kenda agamwona daaji undoti malaëka wa Muungu arë ugwingëa mung'ë na agahanya, “Korinelio.”
44010004	Na mweeso agamukhamëchëya miho gwa choghofi agahanya, “Gwinantuni, Müküü.” Na mweeso agamusucha, “Marombi ako nanë dahwa yako yanatëe gunto na atendekie gëmanyëko usonge a Muungu.
44010005	Na itungwee tuma antu vende uYafa na umweeta Simioni nëuguëtaanwa Fetero.
44010006	Mweeso ufikëe u nyumba amwa Simioni, mufari mëkunja, nëëumpeo a irambo.”
44010007	Itungo në malaëka arë ugurighëëtya inakwe wenda, agavaëtana atumami vavëë mukhatë a atumami vakwe na musikai në muhuvëi tutë tuutë mukhatë a vasaa nëvëumughojaa,
44010008	naarë waadonea mantu oong'e kunë veeso, agavatuma vende uYafa.
44010009	Fadiu ayo, naarë këë vëumuhënjo na vahumbea fifë a muji, Fetero aganantëa unto a nyumba a gunto uromba itungo ra malëjanga.
44010010	Na mweeso agahumwa na njaa na agahunukwa intu ra ulya. Ëgweeso itungo nënaa veeso këë vëuning'anëya malëwa, nkhoo akwe ëgamuntëka na agagwa fang'ë.
44010011	Mweeso agaona irunde rërughukie na gëfe gëusima fang'ë, gënya mwenda në üküü, ugusimiwa fang'ë gwa mafembu ayo ane.
44010012	Mung'ë ayo arë arëfo makhakho oong'e a maimwana na nëigiutuuta nanda nanë nyonyi ya unto.
44010013	Na ruri ugamujëa uguhanya, “Fetero uka; uuraghe na ulie.”
44010014	Ëgweeso Fetero agahanya, “Veve, Müküü, gusoko kamwe ntinalia gëkaku gëntu në gëvë na mbesa giikhwe.”
44010015	Na ruri ugamujëa kangë muhënjo wa gavëë, “Në Muungu wayaoyiye, veve utinoneye uyaëtana ëikhwe.”
44010016	Gëntu ëkëë gëgadwëëra mëhënjo ëtatu, na mwenda wasuu ugasuchwa unto girunde.
44010017	Itungo në Fetero arë këë utakëte gëng'ëng'ë mwino ndoti unë arë wamëonaa ina ryana kë, rarava, antu nënaa vatumwaa na Korinelio, vëmëkie usonge a gënyamwango, vëuwëya nyumba amwa Simioni.
44010018	Vëgaëtana unji vëuwëya mbesa Simioni nëuguëtaanwa Fetero mpa ufikëë fafo.
44010019	Itungo naarë Fetero këë ugumërinkhanëya ndoti, Mwahu Mweru agamwëëra, “Rarava, antu vatatu vëugufenja veve.
44010020	Uvii uka na usime fang'ë mwende mwinao utaje wisaghasaghëe; gusoko nene navatumaa.”
44010021	Na Fetero agaenda uvahanga antu vasaa agavaëra, “Nene uu muntu wasuu në nyenye mumufënja soko kë në nyenye mwaja?”
44010022	Na veeso vëgamusucha, “Korinelio, müküü wa iburi ra asikai, muntu nëughookie nanë umwoghofete Muungu, unë ndughu oong'e a Ayahudi vëumurighëëtya vija, waraghëëywa na malaëka në mweru ugutuma sese kunë veve uje ukhaakwe na ategheeye ntuni në veve ugumukhanëa.”
44010023	Uvii mweeso agavaëtana mung'ë vëtende aghenyi vakwe. Fadiu ayo mweeso agauka na agaenda itambëëmwe inawe, na ahuvëi vëgëtunga ufuma uYafa vëgakhuvëa inawe.
44010024	Na itiku nërëhongie veeso vëgafika uKaisaria. Korinelio arë uvaindëe veeso na arë waraëka itambëëmwe anyandughu vakwe nanë anyambuya vakwe.
44010025	Naarë Fetero waingëa, Korinelio agatang'ana inakwe na agagwa fang'ë a mëghuu akwe na agamukurya mweeso.
44010026	Ëgweeso Fetero agamuhumbua gunto, uguhanya, “Imëka, nenenoo në muntu gutufu.”
44010027	Na mwino mweeso arë ugurighëëtya itambëëmwe inakwe, mweeso againgëa mung'ë na agahanga antu vaingë vihangwëëye.
44010028	Na mweeso agavakhanëa, “Nyenye aghonjo mumanyie mwino seria a Ayahudi ëghiiye Muyahudi uhangënkhana na mbesa uvasoya antu va ndughu ingëja; ëgweeso Muungu wandaghëe nene mwino taje nëmwëtaane muntu nanë umwedu atinoneye na mbesa wëikhwe.
44010029	Uvii itungo nëaja nene natumwa, najie na ntinahitaa. Uvii nene ngumuwëya, asikë në nyenye mwanjëtana nene?”
44010030	Na Korinelio agasucha. “Matiku ane nëakëa, itungo mwino ërëëre ra saa a kenda arë nguromba ukhaane. Na raava, nëgaona muntu wimëkie usonge ane uyaëte masaa nëufëmpëna,
44010031	uguhanya, ‘Korinelio, marombi ako ategheeywe na dahwa yako ikumbukiwe usonge a Muungu.
44010032	Gwa uvii tuma antu uYafa na umwëtaana Simioni unë uguëtaanwaa Fetero; mweeso ufikëe u nyumba amwa Simioni, mufari wa mëkunja. Nyumba asëë ëumpeo a irambo.’
44010033	Uvii genyahafo nene nëgatuma antu kunë veve, na veve watendaa vija uja. Gwa uvii itungwee sese soong'e gwëafaa usonge a Muungu utegheeya oong'e në veve waraghëëywe na Müküü.”
44010034	Na Fetero agarakanua momo wakwe na agahanya: “Tutë namanya mwino Muungu uguraghëëra mwino mweeso atiubaghua,
44010035	ëgweeso muu ndughu gëkaku muntu wasuu nëugumwoghoofa mweeso na utenda tutë uguyanjiwa na mweeso.
44010036	Nyenye mumanyie ukhani në mweeso waatoere va Isiraeli, utanantya sayu në njija a majëghana gwa njëa amwa Yesu Kiristo (mweeso në Müküü wa antu voong'e).
44010037	Ukhani wasuu atumami vautanantiye ung'ë oong'e a uYuda, uandëëya ufuma uGalilaya në arë ubadiso wakëa në Yohana wautanantiye:
44010038	mwino Muungu wamwirye Yesu wa uNasareti makuta a Mwahu Mweru itambëëmwe na udaho; mwino mweeso agaenda uko na uko utenda ija na uforya voong'e nëvaonewe na ibilisi gusoko Muungu arë wëitambëëmwe na mweeso.
44010039	Na sese gwë masudanga vakwe va ntendo yoong'e nëwaitendie ung'ë a Ayahudi na uYerusalemu. Veeso vamuuraghie mweeso gwa umukhoma unto a mutë.
44010040	Ëgweeso Muungu agamufëtya itiku ra gatatu na umutenda mweeso adwëëre;
44010041	tiese gwa antu voong'e ëgweeso kunë sese në Muungu waguhwaniye mwino va masudanga vakwe, në gwalile na unywa itambëëmwe na mweeso naarë wafëtya ufuma gwakuyi.
44010042	Na mweeso waguraghëëye sese utanantya sayu në njija gwa antu voong'e na uvasudangëa mwino mweeso Muungu wamuhwaniye atendeke muramwui wa antu në afanga nanë vëkure.
44010043	Kunë mweeso anyagëdaghu voong'e vasudangëe mwino mu muntu nëugumuhuvëa mweeso uguhanga iheeywa ra mahutye gwa rina rakwe.”
44010044	Itungo rasëë në Fetero arë këë urighëëtiye nkhani yasii, Mwa Mweru agavasimëa voong'e vasaa në arë vategheeya ukhani wasuu.
44010045	Na ahuvëi ufuma mukhatë a vasaa narë vatowe ihungu unë arë vaajie itambëëmwe ina Fetero vëgataka, gusoko Muungu waakununtëe antu nëti Ayahudi gëfewa ga Mwahu Mweru.
44010046	Gusoko veeso vëgategheeya vëurighëëtya gwa ndëghëtya hiya hiya na vëumukurya Muungu. Uvii Fetero agahanya,
44010047	“Anyu nëudahëte ughiiya majë gusoko antu avai vabadiswe nëvamughenyifa Mwahu Mweru mwino chu sese?”
44010048	Na mweeso agaraghëëya veeso vabadiswe gwa rina ramwa Yesu Kiristo. Uvii veeso vëgamwomba asaghe inao matiku ëgëtunga.
44011001	Atumami nanë ahuvëi kuuko uYerusalemu vëgategheeya mwino antu va ndughu ingeja noo vahuvëa ukhani wa Muungu.
44011002	Uvii Fetero naarë wenda uYerusalemu, iburi ra antu nëvëtowe ihungu vëgamukosoa
44011003	vëuhanya, “Asikë në veve wendie gwa aghosya nëvineenda ihungu na walile mwinao.”
44011004	Ëgweeso Fetero agaandya na agavadonea mpoampoa;
44011005	“Nene arë ngu muji në üküü wa u Yafa nguromba, na ngaandya utindia ngaotea ndoti, gëntu gëusima gënya mwenda në üküü, gëusima fang'ë ufuma girunde gwa mafembu ayo ane, na gëgaja fifë kunë nene.
44011006	Nëgagërarava gëntu gasëë gwa fifë na nëgaona maimwana nanë maimwana nëugulia nyama nanë maimwana nëëgiutuuta na nda nanë nyonyi ya unto.
44011007	Na ngategheeya ruri ugunkhanëa nene, ‘Fetero, uka kigita na ulie.’
44011008	Ëgweeso nene ngahanya. ‘Vee, Müküü, gusoko gëtu nëgëkwalë na mbesa nëgikhwe ginakëa kamwe u momo wane.’
44011009	Ëgweeso ruri wasuu ugasucha kangë muhënjo wa gavëë ufuma girunde, ‘Në Muungu wayaoyiye veve utinoneye uyaëtana ëkhwalë.’
44011010	Ërëë rëgadwëëra mëhënjo ëtatu, na oong'e ëgasuchwa kangë unto girunde.
44011011	Gënyahafo itungo ërëëro antu vatatu naarë vatumiwe kunë nene ufuma uKaisaria vëgafika unyumba kunë nene arë ngikhaa.
44011012	Na Mwahu Mweru agankhanë nënde itambëëmwe ginao, na ntahange wisaghasaghëi. Anyandughu avai nëvëmutandatu vëgakhuvëa nanee mu muhënjo, na gugaingëa u nyumba amwa Korinelio.
44011013	Na mweeso agagukhanëa sese mwino mweeso wamuune malaëka wimëkie unyumba akwe na agamukhanëa, ‘Tuma antu uYafa na vende umwëtaana Simioni nëugwëtaanwaa Fetero,
44011014	mweeso winjë ugukhanëa veve sayu unë injë ugutenda veve utyoeke, veve na antu voong'e va ukhaako.’
44011015	Mwino naarë naandya gutufu urighëëtya, Mwahu Mweru agavasimëa mwino chu arë wagusimëe sese hafo mwandyo.
44011016	Na nene ngakumbukwa ukhani wa Müküü, mwino mweeso arë wahanyiye, ‘Yohana wabadisiye gwa majë, ëgweeso nyenye mujie ubadiswa gwa Mwahu Mweru.’
44011017	Uvii nësa Muungu waafie veeso gëfewa ëkëëko mwino mweeso wagufee sese itungo narë sese gwahuvëa gwa rina ra Müküü Yesu Kiristo, nene në anyu nëdahe umufënga Muungu.”
44011018	Itungo naarë veeso vategheeya uyii vëgakia twë. Na veeso vëgamukurya Muungu, vëuhanya, “Uvii Muungu waafie antu va ndughu ingëja noo itungo ra ufea na uhanga ufanga wa khae na khae.”
44011019	Ahuvëi vëgafaghata gusoko a makhasëko naarë adwëëre itungo naarë Sitefano wauraghwa. Veeso vëgaenda faka uFoinike, na uKipuro, na Antiokia, vëutanantya ukhani gwa Ayahudi gutufu.
44011020	Ëgweeso gwina antu vëgëtunga mukhatë ao, ufuma uKipuro na uKirine, unë arë vafika Antiokia vëgarighëëtya na Ayahudi nënaa vëhongie ntende a Gëyunani, vëumutanantya Müküü Yesu.
44011021	Na mukhono wa Müküü arë wëitambëëmwe inao, na iburi iküü ra avoo naarë vëgahuvëa vëgamufëtukëa Müküü.
44011022	Ahuvëi va kanisa ra uYerusalemu vëgategheeya sayu iyii, na veeso vëgamutuma Barinaba Antiokia.
44011023	Mweeso naarë wafika na agaona mboto a Muungu, mweeso agayanja; na agavasusutëya veeso voong'e vasaghe gu uhuvëi kunë Müküü itambëëmwe na ndolyo nënkhamu.
44011024	Barinaba arë muntu muja wijue Mwahu Mweru nanë uhuvëi. Na iburi rikuu ra antu vëgagiongeeya kunë Müküü.
44011025	Uvii Barinaba agaenda uTariso umufenja Sauli.
44011026	Na itungo nënaa wamuhanga mweeso, agamwëta faka Antiokia. Gwa mwaka woong'e veeso vëgatang'ana itambëëmwe na ahuvëi, na vëgasëya iburi iküü ra antu. Na gu Antiokia atumami vëgaëtaanwa Akiristo gwa muhënjo wa mwandyo.
44011027	Mung'ë a matiku ayaa anyagëdaghu ufuma uYerusalemu vëgaja faka Antiokia.
44011028	Na umwedu mukhatë awe rina rakwe Agabo agaëmëka na agaraghëa gwa udaho wa Mwahu mwino gujie utendeka gwina njaa nküü gu urëmi woong'e, na ëyëë ëgadwëëra naarë Kilaudio utemie.
44011029	Na atumami vëgaramwua, mu muntu ugining'ana na nguu yakwe atoe waarëyi gwa anyandughu në vëgikhaa uYuda.
44011030	Na veeso vëgatenda uyii, vëgavatoera anyampaa ukëërëa mëkhono amwa Barinaba ina Sauli.
44012001	Itungo rasëë mutemi Hereode agaghoora mëkhono akwe uvakhasya ivë nanguu ahuvëi vëgëtunga va kanisa.
44012002	Agamuuragha Yakobo muuna wamwa Yohana gwa itemeo.
44012003	Naarë mweeso waona mwino ntendo ëyëë avayanjisya Ayahudi agafwaghëëra na agamukwata Fetero na umuutëa ujera. Ntendo ëyëë adwëëre itungo ra sigunkuu a Mëkaate nëititendee changa.
44012004	Naarë wamukwata Fetero agamuutëa ujera na agamutunga, na agamutoa gwa maburi ane a asikae vëmughoje. Herode arë ufangie umufunya unji gwa antu në Fasaka akëa.
44012005	Uvii Fetero agautëwa ujera. Kanisa rëgamurombea kunë Muungu gwa nguu na gwa nkhoo ëmwedu.
44012006	Utiku wasuu Herode arë waramwua umufunya unji gwa antu, na Fetero arë uree mukhatëkhatë a maburi avëë a asikae. Mweeso arë utungiwe na mënyororo ëvëë, na asikae vangëja arë vëughoja gënyamwango ga gunji ga ujera.
44012007	Na rarava, malaëka wa Müküü agadweera, na weru ugamwëka mu gadurumu; na mweeso agamukhua Fetero gu uvaru na agamufëtya, uguhanya, “Uka urë.” Na mënyororo ëgagwa fang'ë ufuma u mëkhono akwe.
44012008	Na malaëka agamwëëra, “Itunge mughonjo na yaa maatu ako.” Na agatenda uyi. Na mweeso agamwëëra Fetero, “Yaa nkhanjo ako na ung'onge nene.”
44012009	Na mweeso agafuma unji na Fetero agamuhonga Mweeso ainamanyaa asaa në malaëka wayatendie arë a tutë, ëgweeso agaghema arë ugoona ndoti.
44012010	Naarë veeso vakëa iburi ra mwandyo ra asikai na ra gavëë, vëgafika u gënyamwango ga chuma ga giingera umujini. Rurii wasuu ugarughuka weeso wiyene, na veeso vëgafuma unji na vëgaenda ukëërëa nyumba igëtunga: na gënyahafo malaëka agamureka mweeso.
44012011	Nënaa Fetero wasagha iyene, agahanya, “Itungwee namanyaa mwino Müküü wamutumaa malaëka wakwe na antyoe nene ufuma u mëkhono amwa Herode na ufuma u mantu oong'e në Ayahudi arë vëyaindëe.”
44012012	Naarë mweeso wamanya uyi, agaenda u nyumba amwa Mariamu, nyinya wamwa Yohana në rina rëngëja Mariko, kunë antu vaingë arë vihangwëye itambëëmwe vëuromba.
44012013	Na mweeso naarë wagonontia u gënyamwango ga gunji, muncha unë mutumami wa u nyumba rina rakwe Roda agaja urumëëya.
44012014	Naarë wamanya ruri wamwa Fetero, gwa uyanjo wakwe ainarughua gënyamwango ëgweeso agadua againgëa mung'ë na agavakhanëa mwino chu Fetero wëmëkie u gënyamwango.
44012015	Veeso vëgamwëëra, “Veve umuhari.” Ëgweeso mweeso agasusutëya në tutë. Veeso vëgahanya, “Wasuu në malaëka wakwe.”
44012016	Ëgweeso Fetero agafwaghëëra ugonontya. Na naarë veeso varughua, vëgamwona na vëgataka.
44012017	Ëgweeso agavahumbwëra mukhono wakwe gusoko vëkire, mweeso agavadonea mwino Müküü wamufunyiye unji a jera. Na mweeso agavaëra, “Mumukhanëe Yakobo nanë anyandughu vangëja sayu ëyëë.” Uvii mweeso agahegha faafo na agaenda ng'andëëngëja.
44012018	Naarë wacha, asikai vëgaingëwa na hënga hënga nküü, ntuni nëadwëëra kunë Fetero.
44012019	Naarë Herode wamufenja na ainadaha umuhanga, agavawëyënkëëya asikai na agaraghëëya mwino veeso vënoneye vauraughwe. Uvii mweeso agaenda ufuma uYuda faka u Kaisaria, na agasagha kuuko.
44012020	Na Herode arë agavahura antu va uTiro na uSidoni. Uvii veeso vëgaenda viiburi umwona Herode. Tanju veeso vëgamufefeheya Bulasto atendeke u guuvaru wao. Mweeso arë mughondanëyi wa nyumba a mutemi. Veeso vëgamuromba majëghana, gusoko ng'ë ao arë ëuhangëa malëwa ufuma u ng'ë a mutemi.
44012021	Naarë itiku ra umwona raghea Herode agayaa isaa rakwe ra utemi, agagikhaa gitumbë rakwe ra utemi, na agavatanantëya antu.
44012022	Na antu vëgakurya mukindo vëuhanya, “Urui unë ruri wa muungu, na tiëse wa muntu!”
44012023	Gënyahaafo malaëka wa Müküü agamukhua mweeso, gusoko ainamufaa Muungu iküryo, na mweeso agalëwa na mang'unyi na agakuya.
44012024	Ëgweeso ukhani wa Muungu ugafwaghëëra na ugagiongeeya.
44012025	Na Barinaba ina Sauli naarë vadaha mwëëmo wao wa utanantya Sayu Njija, vëgasuka uYerusalemu na vëgamuhoreeya Yohana unë rina rëngëja Mariko.
44013001	Na kuuko mung'ë a kanisa ra Antiokia arë varëfo anyagëdaghu nanë asëyi. Na vasaa unë Barinaba, Simioni unë rina rëngëja Nigeri, Lukio ufuma uKirene, Manaani munya chao wa ibarasa ramwa Herode unë Herode agamutenda mutemi në müküü, nanë Sauli.
44013002	Itungo naarë veeso vëumukurya Muungu nanë ufunga Mwahu Mweru agahanya, “Vabaghui gusoko ane nene Barinaba ina Sauli gusoko a mwëëmo unë nene navaëtanëe.”
44013003	Uvii naarë vafunga na uromba veeso vëgavaëkea mëkhono ao unto na vëgavatuma veeso vende kunë vinjë.
44013004	Barinaba nanë Sauli naarë vatumwa na Mwahu Mweru, vëgaenda faka uSeleukia, na ufuma kuuko vëgaenda gwa njëa a irambo faka uKipuro.
44013005	Naarë veeso vafika uSalamu vëgatanantya ukhani wa Muungu mu masunagogi a Ayahudi. Na arë inaa Yohana gwa uvaarëëya veeso.
44013006	Naarë veeso vënenda goong'e mugatumbë nëgëmukhatë a irambo faka uFafo, vëgaja u muntu umwedu muroghi, munyagëdaghu wa uregheghe, wa Gëyahudi rina rakwe Baa-Yesu.
44013007	Mweeso arë wëitambëëmwe na mutemi në müküü, Serigio Faulo, në muntu naarë wina ihaa, në agamuraghëëya Barinaba nanë Sauli na agafenja utegheeya ukhani wa Muungu.
44013008	Ëgweeso Elima unë arë (gusoko rasëë në ryana ra rina rakwe) agavafënga veeso, ugufenja umufentua mutemi në müküü ufuma mu uhuvëi.
44013009	Ëgweeso Sauli, në rina rëngëja Faulo, arë wijue Mwahu Mweru, agamuraava gwa umukhamëëchëya miho
44013010	na gahanya, “Veve mwana wamwa ibilisi, veve umurughu wa mu gëntu goong'e nëgatutë, wijue uregheghe woong'e na uhughangu, veve utiurekaa uifempua njëa ya Müküü nëighookiena?
44013011	Na itungwee, raava, mukhono wa Müküü wë unto ako, na winjë utendeka wë mufoku na utiudaha urëona yuva gwa itungo rëgëtunga.” Gënyahafo ukungu nanë kiti gëgamukunëkëa na mweeso agaandya ufenja antu va umutungata gwa umukwatëëra mukhono.
44013012	Uvii mutemi në müküü agahuvëa, naarë mweeso waona asaa në adwëëra, gusoko mweeso agataka ufuma mu ësëyo ra Müküü.
44013013	Faulo na auyavakwe vëgatenda muhënjo gwa njëa a majë ufuma uFafo, na vëgaja faka uFerige mung'ë a uFamfilia. Na Yohana agavareka veeso na agasuka uYerusalemu.
44013014	Ëgweeso veeso vëgafwaghëëra na muhënjo ufuma uFerige na vëgafika Antiokia a uFisidia. Na itiku ra sabatoveeso vëgaenda mung'ë a sunagogi vëgikhaa fang'ë.
44013015	Naarë vadaha usoma seria amwa Musa nanë Maandëko a anyagëdaghu, aküü va sinagogi vëgavatumëa veeso ukhani, vëuhanya, “Anyandughu, nësa nyenye mukweti ukhani wa uvakhomya nkhoo antu, wuhanyi.”
44013016	Uvii Faulo agaëmëka wëma, na agavahumbwëëra mëkhono akwe uguhanya, “Antu va Isiraeli, na nyenye në mumukuryaa Muungu, tegheeyi.
44013017	Muungu wa antu avai Isiraeli wavahwaniye va tata vitu na agavatenda vatendeke ndughu në nküü itungo naarë vëgikhaa ung'ë a u Misiri, na gwa mukhono nëuhumbuwe agavatongeera ufuma kuuko.
44013018	Na gwa mëakha makumi ane mweeso agavaarëëya mung'ë a mbugha.
44013019	Na mweeso naarë wadaha uruvanga ndughu ëmufungatë ya ung'ë a uKanaani, agavafa veeso ng'ë awe mwino usai, ng'ë ne veeso vamikhaire gënya mëakha maghana ane na makumi atano.
44013020	Na asaa naarë akëa agavafa veeso aramwui faka ufikëa kunë Samweli munyagëdaghu.
44013021	Uvii veeso vëgaromba vafewe mutemi. Muungu agavafa Sauli mwana wamwa Kishi, wa u ndughu amwa Benjameni, atendeke mutemi wao gwa mëakha makumi anë.
44013022	Muungu naarë wamuheya Sauli, agamwëmëcha Daudi atendeke mutemi wao; në mweeso agamusudangëa na agahanya, ‘Namwona Daudi mwana wamwa Yese muntu nëumëyanjisiye nkhoo ane, në ujie utenda mafenji ane oong'e.’
44013023	Na ufuma ufafo wa muntu uyi Muungu wavaetee antu va Isiraeli Mutyoi, Yesu, mwino mweeso arë warafie.
44013024	Naarë mweeso këë ainaja Yohana agatanantya ubadiso wa ufei gwa antu voong'e va Isiraeli.
44013025	Na mwino Yohana arë waumarëëya mwëëmo wakwe, mweeso agahanya, ‘Wurë nyenye mugheema nene nëanyuhë? Nene nti mweeso. Aa, ëgweeso muntu umwedu ujie unyuma ane, unë nene ntinoneye unyonyoa mëkhua a maatu akwe.’
44013026	“Aruna ane, vana va ugënyamwango gamwa Iburahimu, na avoo mukhatë anyu në vëumukuryaa Muungu, kunë sese sayu ëyëë a utyoi atumiwe.
44013027	Gusoko avoo unë vëgikhaa uYerusalemu nanë aküü vao, gusoko veeso vinamurekanua mweeso namba vinamanyaa matanantyo a anyagëdaghu unë ëgusomwaa mu sabato i veeso vëgatenda nkhani ya anyagëdaghu itendeke ya tutë gwa umuramwua Yesu akuye.
44013028	Na mbesa veeso vinahangaa ihutye nërënoneye mweeso akuye, këë veeso vëgamuromba Filato amuuraghe mweeso.
44013029	Naarë veeso vafichëëya oong'e në arë ëandikiwe nëëmughookee mweeso, veeso vëgamusimia fang'ë ufuma u musalaba, vëgamwëka mung'ë a mbëlëlo.
44013030	Ëgweeso Muungu agamufëtya ufuma gwakuyi.
44013031	Na gwa matiku maingë mweeso agavadwëëra vasaa naarë vaajie itambëëmwe inao ufuma uGalilaya faka uYerusalemu, unë itungwee në masudanga vakwe gwa antu.
44013032	Na sese gwamwetea nyenye sayu në njija ësëë në Muungu wamëraghanie kunë vatata.
44013033	Sayu ëyëë mweeso wamëfichërëye kunë sese në gwë vana vao gwa umufëtya Yesu; mwino noo ëandikiwe mu Saburi a gavëë, ‘Veve wë mwanane, reo nene nagufafa veve,’
44013034	Na mwino gwa tutë mweeso agamufetya ufuma gwakuyi, ataje kamwe akuye kangë na atasukëe ughora, Muungu agahanya vii, ‘Nene ninjë ugufa veve mboto në njeru na ya tutë mwino naa namurafëye Daudi.’
44013035	Gwa uvii mweeso uhanyiye noo mu saburi ëngëja, ‘Veve utiumurekea mutumami wako në Mweru aghore.’
44013036	Gusoko Daudi, naarë mweeso wëtumëkëa mafenji a Muungu mu itungo rakwe mughonjo, na agaëkwa itambëëmwe na vatata vakwe, na agaghora.
44013037	Ëgweeso mweeso në Muungu wamufëtiye mwëërë wakwe winaghoraa.
44013038	“Gwa uvii, aruna ane, reki ëmanyëke kune nyenye, mwino ukëërëa kunë muntu uyi irekewa ra mahutye rëutanantiwa kunë nyenye.
44013039	Na kunë mweeso mu muntu nëuguhuvëa ugutungwëërwa u mantu asaa oong'e në nyenye mutiudaha utungwërwa gwa seria amwa Musa.
44013040	Gwa uvii, ighoji, ëtaje mujeuhangwa na ayoo nëëhanyiywe mung'ë a maandëko a anyagëdaghu.
44013041	‘Raravi, nyenye në mwina horo. Mutake na mukuye. Gusoko nene ngutenda ntendo mung'e a matiku anyu, ntendo në nyenye mutinje umëhuvëa kamwe, nësa muntu amutanantëye nyenye.’”
44013042	Faulo nanë Barinaba naarë vafuma mwisinagogi rasëë, antu vëgavaramba vaje kangë itiku ra mwikhari nërëjie vaje uvasëya kangë nkhani yasii.
44013043	Na naarë mwirundo wa isinagogi wafaghata Ayahudi vaingë nanë ndughu ingëja naarë yafetukëe dini a Gëyahudi vëgavasambëya Faulo ina Barinaba, unë vëgarighëëtya inawe na uvasusutëya vafwaghëëre uduva u mboto a Muungu.
44013044	Itiku ra mwikhari nërëhongie fifë antu voong'e va umuji vëgagihangwëya itambëëmwe utegheeya ukhani wa Muungu.
44013045	Ëgweeso Ayahudi naarë vaona iburi ra antu, veeso vëgijua wiru, na vëgafenga nkhani në Faulo arë uguyirighëëtya na umutuka mweeso.
44013046	Na Faulo ina Barinaba vëgarighëëtya gwa nguu, vëuhanya, “Arë inoneye ukhani wa Muungu utanantiwe tanju kunë nyenye. Gusoko nyenye mwausutëya ufuma kunë nyenye, na nyenye aghonjo mwaramwua mutinoneye ufanga wa khae na khae, raavi, sese gwifetukëya gwa antu nëti Ayahudi.
44013047	Gusoko uvii Müküü waguraghëëye sese, uguhanya, ‘Nene namwëëkie nyenye mutendeke weru gusoko a antu neti Ayahudi, uvii nyenye mudahe gwëta utyoi gwa matumbë oong'e a mu urëmi.’”
44013048	Nane antu nëti Ayahudi naarë vategheeya uyi, vëgayanja na vëgaukurya ukhani wa Muungu. Vasaa naarë vahwaniywe gusoko a ufanga wa khae na khae vëgahuvëa.
44013049	Na ukhani wa Müküü uganing'anea ng'andë yoong'e ya u mukoa wasuu.
44013050	Ëgweeso Ayahudi vëgavafema akhema nëvëumukurya Muungu nanë vëna ukumu uküü nanë aghosya në atongeeri va u muji na uwuchawucha makhasëko kunë va Faulo ina Barinaba na uvafunya gunji a itumbë rawe.
44013051	Ëgweeso veeso vëgakununta ukungu naarë u gumëghu ao kunë veeso, na vëgaenda Ikonio.
44013052	Na asëywi arë vijue uyanjo na itambëëmwe na Mwahu Mweru.
44014001	Kuuko Ikonio Faulo nanë Barinaba vëgaingëa itambëëmwe mung'ë a sinagogi ra Gëyahudi, na uvii vëgarighëëtya na iburi iküü ra antu vëgahuvëa, Ayahudi nanë Ayunani.
44014002	Ëgweeso Ayahudi nëti ahuvëi vëgavasoseya antu nëti Ayahudi na vëgafëntua mahaa awe vavahitë ahuvëi.
44014003	Uvii Faulo ina Barinaba vëgasagha kuuko gwa matiku maingë, vëurighëëtya gwa nguu gusoko a Müküü, unë agaraghëëra mwino nkhani yawe nëighokee mboto akwe arë ya tutë. Mweeso agavafa veeso udaho wa utenda makua nanë mantu a utako.
44014004	Ëgweeso antu va umujini vëgatemanuka maburi avëë: antu vëgëtunga vëgatendeka vë gu uvaru wa Ayahudi, na vangëja vë gu uvaru wa atumami.
44014005	Itungo naarë Ayahudi na antu nëti Ayahudi vala nyonyi, itambëëmwe na aküü vao, uvafunduya ivë veeso na uvatua gwa magwe,
44014006	veeso vëgamanya rasëë na vëgadurëa uLisitira na uDeribe, miji nëëmung'ë a Lukaonia na miji nëëfimëye ng'ë asëë.
44014007	Na haafo vëgatanantya sayu në njija.
44014008	Kuuko uLisitira arë urëfo muntu në arë ugikhaa, në ainadaha uenenda gwa mëghuu akwe. Mweeso arë munyagëtevee ufuma ufafo, naarë kamwe ainaenenda.
44014009	Mweeso agamutegheeya Faulo nëugurighëëtya, na Faulo, agamukhamëchëya miho na agaona mwino wina uhuvëi wa uforiwa,
44014010	agahanya gwa ruri në aküü, “Ëmëka sësë gwa mëghuu ako,” Na agahumbuka gunto na agaenenda.
44014011	Na mwirundo naarë waona në Faulo watendaa, vëgahumbua nduri yao, vëuhanya gwa Gëlukanoia, “Arungu vasima fang'ë kunë sese gwa ikeru ra antu.”
44014012	Barinaba vëgamwëtaana Zeu, na Faulo, gusoko arë murëghëëtii në müküü vëgamwëtaana Herima.
44014013	Na mukumbëki wamwa Zeu, unë hekalu rakwe arë rë usonge a muji, agaeta njaghamba nanë sembe ya uruva në arë utumie gënyaa ngaa ugënyamwango na agafenja uvafunyëya ikumbëko itambëëmwe na antu.
44014014	Ëgweeso atumami Barinaba nane Faulo naarë vategheeya uyi, vëgahafua masaa ao na vëgaenda vadurie vëgaingëa mukhatëkhatë a mwirundo, vakuriye mukindo,
44014015	vëuhanya, “Antu, asikë në mutenda ayai? Sese noo gwë antu, gwikhwete na nyenye gwa ntundo, na gwamwetea nyenye sayu në njija, gusoko nyenye mudahe ufentuka ufuma u mantu ayai a ndeende muje kunë Muungu në mufanga unë watundie irunde nanë ng'ë nanë irambo na oong'e në arëfo mung'ë ayo.
44014016	Itungo ra mpafo ya khae mweeso agayirekea ndughu yoong'e yienenda u njëa yao nyeeso aghonjo.
44014017	Këe mweeso mughonjo ainadëa ureka usudangëi, gusoko mweeso watendie ija na uvaetea mbua ufuma girunde na ntënange gwa itungo rayo, nauyikutya nkhoo yanyu gwa malëwa nanë uyanjo.”
44014018	Itambëëmwe na nkhani iyii atumami vëgahanga ukaku uküü wa uvaghëëya antu vekeufunya ikumbëko kunë veeso.
44014019	Ëgweeso Ayahudi vëgaja hafo ufuma Antiokia na Ikonio. Naarë vaafema antu veeso vëgamutua Faulo na magwe na vëgamuututa umufunya unji a muji vëgaghema wakuya.
44014020	Ëgweeso itungo naarë atumami vihangwëëya vamufëmëye ng'andë yoong'e, agauka na againgëa u muji. Na fadiu ayo mweeso agaenda ina Barinaba faka uDeribe.
44014021	Naarë vatanantya sayu në njija u muji wasuu vëgahanga asëywi vaingë, vëgasuka uLisitira na faka Ikonio na faka Antiokia,
44014022	vëukhamia nkhoo ya asëywi, vëuvakhonkhomeka veeso vëfwaghëëre mu uhuvëi, na vëuhanya mwino sese inoneye gingëe gu utemi wa Muungu ukëërea makhasëko maingë.
44014023	Na naarë vahwania anyampaa gusoko awe mu kanisa, itambëëmwe na marombi nanë ufunga vëgavaëka u mëkhono a Müküü unë vamuhuvëe.
44014024	Uvii veeso vëgakëëra uFisidia, na vëgafika faka uFamfilia.
44014025	Naarë vatanantya ukhani uFerige, veeso vëgaenda faka Atalia.
44014026	Na ufuma hafo vëgenda gwa njëa a irambo faka Antiokia, fana veeso varaghëëywe gwa mboto a Muungu gusoko a mwëëmo unë veeso vautendie ukhondekeke.
44014027	Na naarë veeso vafika, vëgahangwëëya mwirundo woong'e wa kanisa itambëëmwe na utanantya oong'e në Muungu watendie itambëëmwe inao, na mwino warughue gënyamwango gwa uhuvëi gwa Anyagëlungu.
44014028	Na vëgasagha itambëëmwe na asëywi gwa itungo ririfu.
44015001	Ëgweeso vëgaja antu vëgëtunga ufuma u Yahudi faka Antiokia na arë vëuvasëya ahuvëi, “Nëmwadëa uenda ihungu ugëning'ana na ntende a seria amwa Musa mutiudaha utyoeka.”
44015002	Na Faulo ina Barinaba naarë vikunguma na gisuchanga itambëëmwe inao, ahuvëi vëgavahwania Faulo ina Barinaba nanë antu vangëja vëgëtunga gwenda faka uYerusalemu kunë atumami nanë anyampaa gusoko a ukhani urui.
44015003	Uvii, kanisa rëgavatuma veeso, vëkakëra ukëërëa ung'ë a uFoinike nanë uSamaria, vëgaadonea mwino Anyagëlungu vamufëtukëa Muungu na sayu ëyëë ëgasacha uyanjo uküü nanguu gwa ahuvëi voong'e.
44015004	Naarë vafika uYerusalemu, vëgaghenyifwa na kanisa nanë atumami na anyampaa, na vëgatanantya oong'e në Muungu wayatendie itambëëmwe inao.
44015005	Ëgweeso ahuvëi vëgëtunga në va idae ra Afarisayo vëgaëmëka, na vëgahanya, “Inoneye antu nëti Ayahudi vatowe ihungu, na uvaraghëëya uhonga seria amwa Musa.”
44015006	Atumami nanë anyampaa vëgagihangwëya itambëëmwe ughema ukhani urui.
44015007	Naarë wikungumi warifia nanguu, Fetero agaëmëka na agavakhanëa, “Aruna ane, nyenye mumanyie mwino matiku a mwaandyo Muungu wahwaniye mukhatë anyu, mwino gwa momo wane antu nëti Ayahudi vategheeye sayu në njija na uhuvëa.
44015008	Na Muungu nëumanyie nkhoo ya antu agavasudangëa veeso, uguvafa Mwahu Mweru mwino watendie kunë sese.
44015009	Na ainatendaa ubaghui mukhatë itu na kunë veeso, ëgweeso waoyiye nkhoo yao gwa uhuvëi.
44015010	Gwa uvii itungwee asike në nyenye mumwighëëya Muungu gwa uvariecha ahuvëi iyoki u nkingo yawe në mbesa vatata vitu mba sese gwinadaha urëkenka?
44015011	Ëgweeso sese guhuvëe mwino gwinjë utyoewa ukëërëa mboto a Müküü Yesu, mwino chu veeso.”
44015012	Na mwirundo woong'e ugakiatwe; na vëgavategheeya va Barinaba ina Faulo nëvëuvadonea makua nanë mantu a utacha në Muungu wayatendie ukëëra kunë veeso mukhatë a antu nëti Ayahudi.
44015013	Naarë veeso vadaha urighëëtya, Yakobo agasucha, “Aruna ane, ntegheeyi nene.
44015014	Simioni wadaha ugukhanëa mwino Muungu mwandyo waasoiye antu nëti Ayahudi, gusoko ahwanie antu mukhatë ao gusoko a rina rakwe.
44015015	Na itambëëmwe na ërëë nkhani ya anyagëdaghu irumëye, mwino ëandëkiwe,
44015016	‘Nëëhikwe ayai akëa nene ngusuka, na nene nëjie umëjenga mëkhao amwa Daudi në aiye makumuu, na nene nguyajenga kangë,
44015017	uvii antu nëvasaghie vadahe umufenja Müküü, na voong'e nëti Ayahudi në vaëtaaniwe gwa rina rane,
44015018	uguhanya Müküü, unë wayatendie mantu ayai amanyëke ufuma khae.’
44015019	Gwa uvii uramwui wanë në mwino sese gutavafunduye avoo nëti Ayahudi unë vëumufëtukëa Muungu,
44015020	ëgweeso inoneye guvaandëkëe veeso keeti na uvaraghëëya vineghe ufuma na uvaya wa arungu vawegheghe na ufuma uramatwë na ufuma ulia nyama aimwana nërënyomiye na vatanywe saghami.
44015021	Gusoko ufuma mpafo ya mwandyo Musa arë ukweti antu vasaa mu muji në vëutanantya nkhani yakwe, na nkhani yakwe yusomwaa mu sabato mung'ë a masinagogi.”
44015022	Uvii atumami nanë anyampaa, itambëëmwe na kanisa roong'e, vëgaona guja uhwania antu mukhatë ao na uvatuma Antiokia itambëëmwe ina Faulo nanë Barinaba. Vëgavatuma Yuda nëuguëtaanwa Barisaba, nanë Sila, antu në arë vëkuriywe ino mukhatë a ahuvëi,
44015023	na vëgatuma keeti itambëëmwe na, “Sese, atumami nanë anyampaa, aruna vanyu, gumuramucha nyenye antu nëti Ayahudi në muduvie Antiokia nanë uSiria nanë uKilikia.
44015024	Gusoko sese gwategheeye mwino antu vëgëtunga ufuma kunë sese vamufunduye nyenye gwa nkhani, vakhombie mahaa anyu, mbesa sese gwinavafaa maraghëëyo.
44015025	Sese gugaona vija gugihangwëëye itambëëmwe, guhwanie antu na uvatuma kunë nyenye, itambëëmwe na ayanjwi vitu Faulo ina Barinaba.
44015026	Antu avai vafunyiye uduvi wao uholota gusoko a Müküü witu Yesu Kiristo.
44015027	Gwa uvii sese gwavatuma va Yuda ina Sila, në veeso aghonjo vajie umukhanëa nyenye mantu ayaayo gwa nkhani ya umoomo.
44015028	Gusoko adwëëre guja kunë Mwahu Mweru nanë kunë sese gutamwitwëëche nyenye mwëgho në uküü nëutambukëe mantu ayaa:
44015029	mwino nyenye mwineghe ufuma u malëwa nëakumbëkëwe gwa arungu va wegheeghe na mutanywee saghami, mutalee nyama a imwana nërënyomiywe, nanë ufuma uramatwë. Nësa nyenye aghonjo mwadëa utenda mantu ayai, uvii nyenye mwinjë utenda ija. Gwa heri”
44015030	Uvii naarë vatumwa, veeso vëgaenda faka Antiokia; na naarë vaahangwëëya ahuvëi itambëëmwe vëgavafa keeti asëë.
44015031	Nanë vamësoma keeti asëë, veeso vëgayanja ino gwa ufefeheyi.
44015032	Na Yuda ina Sila, unë veeso aghonjo arë anyagëdaghu, vëgavafefeheya ahuvëi gwa nkhani nyingë na uvakhomya nkhoo.
44015033	Nanë veeso vikhaa, kuuko matiku ëgëtunga, ahuvëi vëgavareka Yuda ina Sila vende gwa majëghana gwa vasaa unë naarë vaatumie.
44015034	(Ëgweeso Sila agaona guja usagha kuuko).
44015035	Ëgweeso Faulo ina Barinaba vëgasagha Antiokia, vëusëya na utanantya ukhani wa Müküü, itambëëmwe na antu vaingë vangëja noo.
44015036	Nanë matiku ëgëtunga akëa Faulo agamukhanëa Barinaba, “Njuu, kwende gusuke na guvaseye aruna vitu mu muji kunë sese gwatanantye ukhani wa Müküü, na goone mwino vafwaghëëre.”
44015037	Na Barinaba arë usëghëte vamuhoreeye Yohana nëuguëtaanwa Mariko.
44015038	Ëgweeso Faulo agaghema ti guja umuhoreeya gusoko agavareka naarë vëkuuko uFamfilia, na agahita ufwaghëëra utenda mwëëmo itambëëmwe inao.
44015039	Na hafo gugadwëëra wikungumi ukhai, uvii veeso vëgarekanuka, mu muntu na njëa akwe. Barinaba agamuhoa Mariko vende itambëëmwe inakwe gwa njea a irambo faka uKipuro.
44015040	Ëgweeso Faulo agamuhwania Sila vëgahegha, kunu vëurombewa na ahuvëi vafewe mboto a Müküü.
44015041	Na mweeso agaenda ukëërëa uSiria nanë uKilikia, uguyakhomya makanisa.
44016001	Na Faulo agafika noo faka uDeribe na faka uLisitira. Hafo arë urëfo musëywi, rina rakwe Timoteo, mwana wa mukhema wa Gëyahudi; në arë muhuvëi ëgweeso ihe arë Muyunani.
44016002	Timoteo arë ugurighëëtiwa ija na aruna voong'e va kuuko uLisitira nanë va Ikonio.
44016003	Faulo agafenja Timoteo vakhuvëe inakwe; na agamuhora mweeso na agamutoa ihungu gusoko a Ayahudi në arë vëgikhaa kuuko, gusoko voong'e arë vëmanyie mwino ihe arë Muyunani.
44016004	Mwino veeso arë vinjë vëgakëërëa u miji, veeso vëgavafa maraghëëyo unë aramwuwe na atumami nanë anyampaa va kuuko vëkuuko uYerusalemu vayakwatëëre lii.
44016005	Uvii makanisa ëgakhoma mu uhuvëi, na isabu ra ahuvëi rëgagiongeeya mu itiku.
44016006	Na veeso vëgaenda ukëërëa mëkoa a uFirigia na uGalatia, kunu vëughiiywa na Mwahu Mweru vatatanantye ukhani mu Asia.
44016007	Naarë vafika u mëmbë a uMisia, vëgaëghëëya uenda u mukoa wa Bitinia, ëgweeso Mwahu wamwa Yesu ainavanjëyaa veeso.
44016008	Uvii gwa ukëëra uMisia, veeso vëgaenda uTuroa.
44016009	Na ndoti ëgamudwëëra Faulo utiku wasuu: agamwona muntu umwedu wa u Makedonia wëmëkie ugumunena mweeso na uguhanya, “Nju kunu uMakedonia ugwarëëye.”
44016010	Naarë mweeso waona ndoti asëë, gënyahafo sese gugafenja uenda uMakedonia, gugaramwua mwino Muungu wagwëtanie sese gutanantye Sayu në Njija gwa antu vasaa.
44016011	Gwa uvii gugaenda gwa njëa a irambo ufuma u Turoa, gugaenda gughokie faka uSamotira, na fadiu ayo gugafika uNeafoli.
44016012	Na ufuma hafo gugafika uFilifi, në arë muji në uküü wa wilaya a uMakedonia, na arë wibalëtwe na utemi wa Gërumi. Sese gugasagha mu muji wasuu gwa matiku ëgëtunga.
44016013	Na itiku ra sabato sese gugafuma unji a gënyamwango ga muji, gugafika u mpeo a mongo, fana sese gugaghema, faafo arë itumbë ra marombi. Sese gugagikhaa fang'ë na gugarighëëtya na akhema në arë vihangwëëya itambëëmwe.
44016014	Umwedu në arë wagutegheeye sese arë mukhema rina rakwe Lidia, ufuma u muji wa uTiatira, në arë ugurinjaa masaa a sambarau, në arë ugumukuryaa Muungu. Müküü agarughua nkhoo akwe ategheeyeche asaa në arë Faulo ugurighëëtya.
44016015	Na naarë mweeso wabadiswa, itambëëmwe na antu va ukhakwe, agaguromba sese uguhanya, “Nësa nyenye mwaramwua nene najaa në muhuvëi kunë Müküü, njii u nyumba ane na mwikhae.” Na agagukhonkhomeka sese gwende.
44016016	Mwino arë sese gwinjë gitumbë ra marombi, gugataana na muncha në arë mutughwa unë arë ukweti nkhoo a gënyonyinyonyi ga uraghua na arë uguvaetea aküü vakwe sao nküü.
44016017	Agamuhonga Faulo nanë sese, ukuriye mukindo, “Antu avai në atumami va Muungu në ugunto Nanguu, unë vëutanantya kunë nyenye njëa a utyoi.”
44016018	Na ërëë mweeso agarëtenda gwa matiku maingë. Ëgweeso Faulo ugahura, na agagifetukëya na ugëkhanëa gënyonyinyonyi gasëë, “Nene nguguraghëëya veve gwa rina ramwa Yesu Kiristo mufume muncha uyui.” Na gëgamufuma itungo ërëëro.
44016019	Ëgweeso naarë aküü vakwe vaona mwino nkumbu yao ya uhanga sao yauraa, vëgumukwata Faulo ina Sila vëgavautuuta veeso faka uchanya usokoni usonge a aküü va muji.
44016020	Na naarë veeso va atoa kunë aramwui vëgahanya, “Antu avai në Ayahudi na veusacha hëngahënga gwa antu va muji witu.
44016021	Vëugusëya sese ntende nëiihiya na seria yitu në sese Arumi gutiudaha uyighenyifa na uyitenda.”
44016022	Mwirundo ugakhuvëa mung'ë a uvakhua va Faulo ina Sila, na aramwui vëgavayuëya masaa ao na vëgafunya maraghëëyo vakhuwe na iboko.
44016023	Nane veeso vakhua makhui në mavë nanguu, vëgavaghumëa va Faulo ina Sila mung'ë a jera, na umuraghëëya musikai wajera avaghoje ino.
44016024	Naarë wahanga iraghëëyo erei, mweeso agavaghumëa ugësunkune ga jera na agavatungëëra mëghuu awe ugëfandwa.
44016025	Ëgweeso gënya utiku wa mukhatë Faulo ina Sila arë vëumuromba Muungu na umwëmbëa nyëmbo ya umukumajua. Na atungwa arë vavategheeye veeso.
44016026	Na gënyahafo gugadwëëra gëtetemo gëkuu ga fang'ë, gëgahingisya misingi a jera; na gënyahafo ndurii yoong'e ëgarughuka na mu muntu mëkhua ëganyonyoka.
44016027	Naarë mughoji wa jera wauka na waona mwino ndurii ya inyamwango ya jera ii mwarii, agahofoa ufanga agafenja ugiuragha mweeso mughonjo, ugughema mwino atungwa voong'e vatëja.
44016028	Ëgweeso Faulo agakurya mukindo gwa ruri në üküü, “Utagiuraghee veve mughonjo, gusoko sese soong'e gurëfo hafai.”
44016029	Na mweeso agaraghëëya imwe yietwe na agadua winjë mung'ë, ugukhakhata itambëëmwe na wova agagwa fang'ë usonge a mëghuu amwa Faulo ina Sila.
44016030	Mweeso agavafunya unji na agahanya, “Aküü vane, inoneye nëtende ntuni nëtyoeke?”
44016031	Na veeso vëgamusucha, “Muhuvëe Müküü Yesu, na veve winjë utyoeka, veve nanë antu va ukhaako.”
44016032	Uvii mughoji wa jera agavaeta veeso u nyumba akwe, na veeso vëgamukhanëa ukhani wa Müküü, mweeso nanë voong'e në arë vë unyumba akwe.
44016033	Na mweeso agaahora itungo ërëëro ra utiku, na agavaoyeya nkhomee yao, na mweeso agabadiswa gënyahafo, itambëëmwe na antu voong'e va ukhaakwe.
44016034	Mweeso aganing'anëya malëwa gusoko awe. Na mweeso agayanja itambëëmwe na antu voong'e va ukhaakwe mwino mweeso agamuhuvëa Muungu.
44016035	Ëgweeso nënaa gwacha aramwui vëgatuma aküü va asikai vende uhanya. “Varekei antu vasaa vende.”
44016036	Na mughoji wa jera agamukhanëa Faulo nkhani yasii, uguhanya, “Aramwui vatuma antu gusoko nyenye murekewe mwende, uvii itungwee fumi unji na mwende gwa majëghana,”
44016037	Ëgweesp Faulo agamukhanëa, “Veeso vagukhua sese iboko uchanya usonge a antu, na vinaguramwua na sese noo gwë Arumi, na vagughumëa sese mung'ë a jera. Na itungwee vëufenja ugufunya gwa gëmpëhë? Na heye! vareki veeso aghonjo vaje ugufunya unji?”
44016038	Musikai agavatoera aramwui nkhani yasii, na vëgaoghofa naarë vategheeya mwino veeso arë Arumi.
44016039	Uvii vegaja na vëgavaromba vavaonee uvai. Na vëgavafunya unji na vëgavaromba vaheghe u muji wasuu.
44016040	Uvii Faulo ina Sila vëgafuma unji a jera, na vëgaenda u nyumba amwa Lidia. Kuuko vëgatang'ana na aruna vao, naarë vafefeheya vëgahegha.
44017001	Naarë veeso vakëara ukëërëa Amfifoli nanë Afolinia, veeso vëgaja faka uTesalonika, fana arë rërëfo sinagogi ra Gëyahudi.
44017002	Na Faulo againgëa mukhatë, mwino arë ntende akwe. Na gwa majuma atatu arë ugusanya itambëëmwe na veeso ufuma maandëko,
44017003	uguvadonea na uvaaghëa mwino arë inoneye Kiristo ukhasiwa na ufëtya ufuma gwakauyi, na uguhanya, “Yesu uyui, në nene ngumutanantya kunë nyenye në Kiristo.”
44017004	Na vangëja mukhatë ao vëgahuvëa na vëgakhuvëa inaa Faulo nanë Sila. Na iburi iküü ra Ayunani nëvëumukuryaa Muungu nanë akhema ti akei në atongeeri vëgakhuvëa inao.
44017005	Ëgweeso Ayahudi arë vëgaona wiru, na vëgahoa antu, vëgëtunga në avë nanë vahoro, veeso vëgahangwëya mwirundo. Vëgatenda mukindo u muji, na vëgamëmankëa nyumba amwa Yasoni, vëufenja uvafunya va Faulo ina Sila unji gwa antu.
44017006	Na naarë veeso vadëa uvahanga, vëgamuutuuta Yasoni na ahuvëi vëgëtunga usonge a aküü va muji, vëkuriye mukindo, vëuhonya, “Antu avai vëukundughusya urëmi itwe fang'ë mëghuu unto vafikaa hafai noo,
44017007	na Yasoni waaghenyifa veeso. Na veeso vëutenda hiya na maraghëëyo amwa Kaisari, vëuhanya mwino gwina mutemi ungëja nëugwëtaanwa Yesu.”
44017008	Na antu vasaa nanë aküü va muji vëgahangënkhaniwa naarë vategheeya uyii.
44017009	Naarë vahoa ughoji ufuma kunë Yasoni na auyakwe, vëgavareka vende kunë vinjë.
44017010	Gënyahaafo ahuvëi vëgavatuma va Faulo ina Sila utiku uruuro vende faka uBeroya. Na naarë vafika vëgaenda usinagogi ra Ayahudi.
44017011	Na Ayahudi avai arë vëmwighuyo ukëa avoo va uTesalonika, gusoko vëgaughenyifa ukhani gwa nkhoo a winyumpii. Veeso mwitiku vëgayafeenkeya Maandëko në Maeru vëufenja vaone mpa mantu ayai arë ëuyi.
44017012	Gwa uvii vaingë mukhatë ao vëgahuvëa, itambëëmwe na akhema vaingë va Gëyunani naarë vakweti ukumu wa unto mwino wa aghosya.
44017013	Ëgweeso Ayahudi va uTesalonika naarë vamanya mwino ukhani wa Muungu ugutanantiwa na Faulo kuuko uBeroya noo, vëgaenda kuuko noo, vëuvalaghundua na uvasoseya mwirundo.
44017014	Uvii genyahafo ahuvëi vasaa vëgamutoa Faulo faka girambo, ëgweeso Sila ina Timoteo vëgasagha kuuko.
44017015	Ahuvëi vasaa naarë vamutindëkëa Faulo vëgamutoa faka Ateni. Na vëgahora maraghëëyo ufuma kunë Faulo mwino chu Sila ina Timoteo nëgwadahëka vatatinye umusambëya urë. Veeso vëgaenda kunë vijë.
44017016	Faulo naarë këë uvaindëe kuuko Ateni va Sila ina Timoteo, nkhoo akwe ëgefya ino naarë waona muji wasuu wijue sanamu ya arungu.
44017017	Uvii agagikunguma mukhatë a sinagogi na Ayahudi nanë antu nëvëumuromba Muungu. Na mwitiku arë ugikungumaa itambëëmwe na antu vasaa nëvadwëëra hafo.
44017018	Na vangëja noo nëvahongete elimu wa Efikuro na wa Asitoiko, vëgagikunguma inao. Na vangëja vëgahanya, “mufutu uyi ugufenja uhanya ntunihe?” Vangëja vëgahanya, “Mweeso wigheete mwino mutanantii wa arungu në aghenyi,” gusoko arë ugutanantya sayu amwa Yesu nanë ufëtyo.
44017019	Na veeso vëgamuhoa Faulo na vëgamweta faka usonge a barasa ra Areofago vëuhanya, “Sese gudahana umanya ntuni isëyo ërëë në ifya në veve ugurërighëëtya?
44017020	Gusoko veve ugweta mantu mafya u matwe itu. Gwa uvii sese gufenja umanya mantu ayaa ryana rayo ntuni.”
44017021	Itungwee antu voong'e va ung'ë a Atemi nanë aghenyi nëvëgikhaa kuuko vëuyaghaya matungo ao oong'e ndende gwa sang'ida na utegheeya nkhani ya mantu në mafya.
44017022	Uvii Faulo agaëmëka mukhatëkhatë a barasa ra Areofago, agahanya, “Nyee antu va Atemi, nene namwoona mwino chu nyenye gwa njëa yoong'e mwë antu va dini ino.
44017023	Gusoko mwino nëaja nëkëëre uko na uko, u muji wanyu, na nëgaona sanamu yanyu ya ikuryo, nëgaona noo masabahu ëmwë nëandëkie, ‘Kunë Muungu nëatimanyëkie.’ Gwa uvii wasuu në nyenye mumukuryaa na kunu mutimumanyie uyuu nene ngumutanantya kunë nyenye.
44017024	Muungu unë mutundi wa urëmi nanë mantu oong'e në ërëfo mung'ë ayo, në Müküü wa irunde nanë ng'ë. Mweeso atigikhaa u mahekalu nëëjengiwe na mëkhono a antu,
44017025	mbesa atiutumëkëwa na mëkhono a antu mwë munyaufenja afewe gëntu. Gusoko mweeso mughonjo në uguvafaa antu ufanga nanë nguu ya uchea na mugëntu.
44017026	Na mweeso watundie ndughu yoong'e ya antu ufuma u muntu umwedu muu ndughu ya antu yikhae mu usyu wa ng'ë, na agavaghania matungo nanë mëmbë ya mikhao.
44017027	“Uvii veeso vëufenjiwa vëmufenje Muungu, gwa uhuvëi mwino veeso vadahe umufafatia mweeso, na umuhanga mweeso. Kë mweeso atikurengi ufuma u mu muntu mukhatë itu,
44017028	gusoko, ‘Mukhatë akwe sese guduvaa na uenenda na gukweti ufanga witu,’ mwino mbesa aëmbi vanyu vëgëtunga vadahie uhanya, ‘Gusoko tutë sese soong'e gwë ufafo wakwe.’
44017029	“Uvii utendëka gwë vana va Muungu, sese itinoneye ughema mwino, Uungu wikhwetë na sahabu, nampa hela, na mbesa igwe intu nërëtianiwe gwa uremu na mahaa a antu.
44017030	Matungo a ufutu Muungu agatenda mwino atikengee, ëgweeso itungwee mweeso uguraghëëya antu voong'e matumbë oong'e vafee.
44017031	Gusoko mweeso waëkie itiku në ujie uramwua urëmi gwa tutë gwa njëa a muntu në mweeso wamuhwaniye, na kunë uyuu waaraghëëre antu voong'e gwa umufëtya mweeso ufuma gwa akuyi.”
44017032	Naarë veeso vategheeya ufëtyo wa ukuyi, vangëja vëgamuheka iheko ra horo. Ëgweeso vangëja vëgahanya, “Sese gwinjë ugutegheeya veve kangë u sayu ëyëi.”
44017033	Uvii Faulo agafuma unji mukhatë ao.
44017034	Ëgweeso antu vëgëtunga vëgakhuvëa na mweeso na vëgamuhua, mukhatë ao arë Dinisio wa Areofago nanë mukhema umwedu rina rakwe Damarisi nanë vangëja itambëëmwe inao.
44018001	Naarë asaa akëa Faulo agahegha Ateni agaenda faka uKorinto.
44018002	Na mweeso agamuhanga Muyahudi umwedu ugwëtaanwaa. Akwila, muntu wa uFonto, matiku ayaayo arë wajaa ufuma Italia itambëëmwe na mukhema wakwe Firisikila, gusoko Kilaudio arë waraghëëye Ayahudi voong'e vaheghe uRumi. Na mweeso agaenda uvaona veeso.
44018003	Na gusoko mwëëmo wakwe arë wikhwete na mwëëmo wao agikhaa itambëëmwe na veeso vëgatenda mwëëmo, gusoko mwëëmo wao arë utuma mahema.
44018004	Na mweeso agarighëëtya gwa nguu mung'ë a sinagogi mu itiku ra sabato, na agavauta Ayahudi nanë Ayunani.
44018005	Naarë Sila ina Timoteo vaja ufuma uMakedonia, Faulo agatumëa udaho wakwe voong'e gwa utanantya, uguvasudangëa Ayahudi mwino Kiristo arë Yesu.
44018006	Na naarë veeso vamufënga na vëgamutuka, mweeso agakununta ukungu wa masaa akwe na agavakhanëa, “Saghami anyu ëtendeke unto a mëtwe anyu. Nene ntikweti mahutye. Ufuma itungwee nene noka gwa antu nëti Ayahudi.”
44018007	Na mweeso agahegha hafo agaenda gikhaa u nyumba amwa Tito Yusito, muntu naarë ugumukuryaa Muungu. Nyumba akwe arë ëfifë na sinagogi.
44018008	Kirisifo, müküü wa sinagogi, agamuhuvëa Müküü, itambëëmwe na antu voong'e va ukhakwe. Na Akorinto vaingë gwa umutegheeya Faulo vëgahuvëa na vëgabadiswa.
44018009	Na itiku rëmwedu utiku Müküü agamukhanëa Faulo gwa njëa a ndoti, “Utaoghofe, ëgweeso rëghëëtya utaje ukie;
44018010	gusoko nene nëitambëëmwe na vee, na gutie muntu në winjë ugumankëa veve na uguvaarya. Gusoko nëkweti antu vaingë mung'ë a muji urui.”
44018011	Na Faulo agagikhaa uKorinto mwakha umwedu na mëëri mutandatu, ugusëya ukhani wa Muungu mukhatë ao.
44018012	Ëgweeso itungo naarë Galio müküü wa mükoa wa Akaya, Ayahudi vëgatenda nkhama ëmdwe vamumankëe Faulo na vëgamutoa usonge a barasa,
44018013	vëuhanya, “Muntu uyi uguvafema antu vamükürye Muungu hiya na seria itu.”
44018014	Ëgweeso naarë Faulo arë waurakanua momo wakwe arighëëtye, Galio agavakhanëa Ayahudi, “Nëmbesa ukhani urui aja në ntendo a ihutye mba lakuno në mbë, nene aja nënoneye giyanjëya ginanyu, Nyee Ayahudi.
44018015	Ëgweeso gusoko në mawëyo nëëghokee nkhani nanë mina nanë seria anyu, ramwui nyenye aghonjo. Nene nahita utendeka në muramwui wa antu ayai.”
44018016	Na mweeso agavajuncha ufuma ubarasa.
44018017	Na voong'e vëgamukwata Sositene, naarë mutongeeri wa sinagogi, na vëgamukhua mweeso usonge a barasa. Ëgweeso Galio ainamëkeera ntendo asëë.
44018018	Naarë asaa akëa Faulo agagikhaa matiku maingë uKorinto, na uvii agavareka ahuvëi agatenda muhënjo ukëërëa girambo faka uSiria, itambëëmwe ina Firisikia nanë Akila. Kuuko u Kenkerea mweeso agamwa njëë yakwe gusoko arë walile irafo.
44018019	Na veeso vëgafika faka Efeso, hafo Faulo agavareka Firisikila nanë Akula. Ëgweeso mweeso mughonjo agaenda mung'ë a sinagogi na agarighëëtya gwa nguu itambëëmmwe na Ayahudi.
44018020	Naarë veeso vamuromba ikhae inao gwa itungo irifu mweeso agahita.
44018021	Ëgweeso naarë mweeso wauvareka veeso, agavakhanëa, “Nene ngusuka kunë nyenye nësa Muungu wayanja.” Na ufuma Efeso mweeso agatenda mihënjo gwa njëa a irambo.
44018022	Naarë mweeso wasima uKaisaria, na agaenda faka uYerusalemu na agarëramucha kanisa, na kangë agaenda faka Antiokia.
44018023	Naarë wikhaa matungo ëgëtunga kuuko mweeso agahegha na agaenda ufuma gitümbë faka gitümbë ukëërëa u mukoa wa uGalatia nanë wa uFiligia, uguvakhamia asëywi voong'e, mu uhuvëi.
44018024	Na Muyahudi umwedu rina rakwe Afolo, munyang'ë wa Alekisanderia, agafika Efeso. Mweeso arë muntu në muremu, na umanyie ija maandëko.
44018025	Mweeso arë wasëiywe njëa a Müküü, na arë wë moto munkhoo, na agatanantya na usëya ija mantu nëëmughokee Yesu, na mbesa arë umanyie ubadiso wamwa Yohana gutufu.
44018026	Mweeso agaandya utanantya gwa nguu mung'ë a sinagogi. Ëgweeso naarë Firisikila ina Akila vamutegheeya mweeso, vëgamuhoa na vëgamusëya njëa a Muungu ija nanguu.
44018027	Nanë mweeso wasëgha utambuka uenda Akaya, ahuvëi vëgamunena, na vëgavandëkëa asëywi keeti vamughenyife mweeso. Naarë mweeso wafika, agavaarëya ino vasaa në gwa mboto a Muungu vaiye ahuvëi,
44018028	gusoko mweeso gwa udaho agavahuma Ayahudi uchanya laa, uguraghëëra gwa njëa a maandëko mwino Kiristo në Yesu.
44019001	Itungo në Afolo arë uguKorinto Faulo arë ukëëre ung'ë gëntonto na agafika Efeso. Kuuko agahanga asëywi vëgëtungo.
44019002	Agavawëya, “Nyenye mwahangie Mwahu Mweru naarë mwahuveana?” Na veeso vëgasucha, “Aa, sese gwinategheeya kamwe mba gwina Mwahu Mweru.”
44019003	Na mweeso agavawëya, “Nyenye mwabadisiwe gwa ubadisokëhe?” Veeso vëgasucha, “Gwa ubadiso wamwa Yohana.”
44019004	Na Faulo agavaëra, “Mahutye ugukhanëa antu vamuhuvëa wasuu unë ujie u nyuma akwe, na wasuu në, Yesu.”
44019005	Naarë vategheeya uyi, veeso vëgabadiswa gwa rina ra Müküü Yesu.
44019006	Na Faulo naarë wavaëkëa mëkhono akwe u mëtwe ao, Mwahu Mweru agavasimëa unto ao; na veeso vëgarighëëtya gwa ndëghëëtya në mpya na utanantya sayu a Muungu.
44019007	Hafo voong'e arë antu ikumi na vavëë.
44019008	Na Faulo againgëa mung'ë a sinagogi na gwa mëeri ëtatu agatanantya gwa nguu, na ugurighëëtya gwa nguu itambëëmwe inao na uvauta gwa nkhani ya utemi wa Muungu.
44019009	Ëgweeso vangëja arë vëgakakufia nkhoo na vëgahita uhuvëa, vëumërighëëtya ivë Njëa a usonge a mwirundo. Mweeso agahegha ufuma kunë veeso, ugavahoa asëywi vende inao, na mwitiku agarighëëtya gwa nguu u nyumba a masëyo amwa Turano.
44019010	Ntende ëyëë ëgafwaghëëra gwa mëakha ëvëë, faka antu voong'e va Asia vëgategheeya ukhani wa Müküü, Ayahudi nanë Ayunani.
44019011	Müküü agatenda makua a ukëanëya gwa mëkhono amwa Faulo,
44019012	uvii masune nanë masaa ufuma u mwëërë wakwe ëgatowa gwa arue, na marue ëgavarekea veeso nanë inyonyinyonyi në ivë igavafuma.
44019013	Ayahudi vëgëtunga naarë vëuenda kunu na kunu vëgasoya ujuncha inyonyinyonyi në ivë gwa urëhanya rina ra Müküü Yesu gwa vasaa naarë vakweti vëuhanya, “Nene ngugurafëya veve gwa rina ramwa Yesu në Faulo ugumutanantya.”
44019014	Ana vëmufungatë va mukumbëki në müküü wa Gëyahudi ugwëtaanwaa Sikewa arë vëutendaa uyii.
44019015	Ëgweeso, gënyonyinyonyi nëgëgavasucha, “Yesu nëmumanyie, na Faulo nëmumanyie; nyenye mwëvaanyanyuhe?”
44019016	Na muntu wasuu unë arë ukweti gënyonyinyonyi në gëvë agavariimëa, agavakëya nguu voong'e na agavahuma veeso voong'e, uvii vëgafuma u nyumba asëë vadurie na vëgifuyu na kunu vë nkhomee.
44019017	Na ukhani urui ugamanyëka gwa anyang'ë voong'e va Efeso, Ayahudi nanë Ayunani. Na wova ugavahanga voong'e; na rina ra Müküü Yesu rëgakuriwa ino.
44019018	Vaingë noo mu vasaa naarë vatendeka ahuvëi, vëufea na uyiëka ntendo yawe uchanya.
44019019	Na antu vaingë gu vasaa naarë vëutendaa ntendo ya uroghi vëgaeta itabu yao na uyirigha moto usonge a antu voong'e. Na veeso vëgatenda isabu ra ughuri wayo ugaghea hela maghana a njou makumi atano.
44019020	Na uvii ukhani wa Müküü ugagiongeya na uhuma gwa nguu.
44019021	Na mantu asaa naarë akëa Faulo agatongeerwa na Mwahu, agaramua ukëra uMakedonia nane Akaya na gwenda faka uYerusalemu, uguhanya, “Nene në nenda kuuko inoneye nende uRumi.”
44019022	Na nënaa wavatuma uMakedonia vavëë va asëywi vakwe, Timoteo ina Erasito, mweeso mughonjo agasagha Asia gwa itungo rëkuëi.
44019023	Itungo rasëë ugadwëëra mukindo kuuko Efeso tiunyui gusoko a Njëa.
44019024	Gusoko muntu rina rakwe Demetirio, mutyani wa hela, unë agatenda vihekalu vya hela ya muungu wa gëkhema Aritemi, mwëëmo wakwe ugaeta sao nküü gwa mafundi?
44019025	Mweeso agavahangwëya avaa itambëëmwe, na itambëëmwe na anyautenda mwëëmo në wikhwete, na agahanya, “Aghosya, nyenye mumanyie mwino ufuma u mwëëmo uruu sese gwahangie ughwarë witu.
44019026	Na nyenye muune na mutegheeye mwino tiese Efeso gutufu ëgweeso nanë Asia oong'e mwino Faulo uyuu watendie. Mweeso wavafemie antu na wafentue ufundi wa antu nëunoneye, uguhanya mwino arungu nëvëtendiwe gwa mëkhono ti arungu.
44019027	Na gwina holota a ufundi witu urui uhanga rina rivë. Na ti uyi gutufu ëgweeso noo hekalu ra muungu në müküü wa gëkhema Aritemi rëutendeka ti gëntu. Na uvii mweeso udahëte uheywa ufuma gu üküü wakwe, mweeso unë Asia oong'e nanë urëmi ugumukuryaa.”
44019028	Naarë veeso vategheeya uyi vëgahumwa na makuwo, na vëgakurya mukindo, “Aritemi wa Efeso në Müküü.”
44019029	Uvii muji woong'e ugijuwa na muhangënkhano. Na gwa itambëëmwe vëgadua dididi vëgavautuuta va Gayo ina Arisitariko, antu va uMakedonia naarë vëuenenda itambëëmwe ina Faulo na vëgavingëya unyumba a minisyo.
44019030	Faulo agafenja ukëa mukhatë a iburi ra antu, ëgweeso asëywi vakwe vëgamughëëya.
44019031	Aküü vëgëtunga va umukoa wa Asia, noo unë arë vambuyakwe vëgatuma antu kunë mweeso na umunena atasoye uenda mukhatë a nyumba a minisyo.
44019032	Na vangëja arë vëkuriye mukindo gwa intu ërëë, na vangëja gwa intu ërëo. Gusoko mwirundo arë wajaa ulaghundukie na vaingë mukhatë ao vinamanyaa sokokë në vajaa ugirunda itambëëmwe.
44019033	Antu vëgëtunga mung'ë a mwirundo vëgamwëëmwëcha Alekisanda, unë Ayahudi vëgamuvëka usonge. Na Alekisanda agahumbua mukhono, ugufenja giambëëra gwa antu.
44019034	Ëgweeso naarë veeso vamanya mwino mweeso arë Muyahudi, gwa itungo nërëfifë na saa ëvëë veeso voong'e gwa ruri rumwedu vëgakurya mukindo, vëuhanya, “Aritemi wa Efeso në Müküü!”
44019035	Na itungo naarë mwandëki wa muji wadaha uukiya mwirundo, mweeso agahanya, “Aghosya va Efeso, në muntu kë unë atimanyie mwino muji në üküü wa Efeso në mughoji wa hekalu ramwa Aritemi në müküü, na ra igwe në ryëru nërague ufuma girunde?
44019036	Goona vii mwino mantu ayai gutie muntu nëudahëte ukhana, nyenye aja imunoneye mükie twë na mutatende faghafagha.
44019037	Gusoko nyenye mwavaetaa antu avai hafai unë mbesa vinakhononta na uiva mantu aikuryo mba vinamutuka muungu witu nëwagëkhema.
44019038	Gwa uvii nëmbesa Demetirio nanë atenda mwëëmo vauya itambëëmwe na mweeso vakweti masitaaka u muntu ungëja woong'e, barasa imwaryë mwitiku, na aramwui varëfo haafo. Reki veeso veete masitaka mu muntu na muuya.
44019039	Ëgweeso nëmbesa nyenye mufenja mantu gëkaku rëngëja, rasëë rëuramwuwa na mwirundo wa antu voong'e.
44019040	Gusoko sese gwë u holota a usitaakwa gusoko a mukindo wareo, gutie mbukambukëyo në sese gudaha gierya gusoko a mukindo urui.”
44019041	Nanë mweeso warighëëtya uyi, agafaghatya mwirundo.
44020001	Naarë mukindo wasuu wafoa, Faulo agatuma asëywi vaëtaanwe na naarë wavakhomia nkhoo agavareka veeso na agaenda uMakedonia.
44020002	Naarë mweeso wenda ukëërëa matumbë ayaa, nanë wavafa veeso ufefeheyi üküü, mweeso agafika faka uYunani.
44020003	Haafo mweeso agagikhaa mëëri ëtatu, nanë wamanya mwino mufango wafangwa na Ayahudi wa umuragha itungo në wëfifë unatëa meeri ende uSiria, agaramwua usuka ukëërëa uMakedonia.
44020004	Sofatiro wa uBeroya, mwana wamwa Firiho, vagakhuvëa inakwe mu muhënjo. Antu vangëja nëvagagihonga inawe në Arisitariko nanë Sekundo antu va uTesalonika. Vangëja në Gayo wa Deribe nanë Timoteo. Vangëja në Tikiko nanë Turofimo antu va Asia.
44020005	Avaa vëgatongeera na arë vëgwindëe sese uTuroa.
44020006	Ëgweeso sese guganatëa meeri uFilifi naarë itungo ra Mëkate Nëtikhandughie changa, na gwa matiku atano sese gugavahanga veeso uTuroa. Haafo sese gugagikha gwa matiku mufungatë.
44020007	Itiku ra mwandyo ra ijuma, naarë sese gwëhangwëye itambëëmwe uvegha mukaate, Faulo agarighëëtya itambëëmwe inawe, gusoko arë usëghëte uhegha fadiu ayo. Na agafwaghëëra na matanantyo akwe faka utiku wa mukhatë.
44020008	Haafo arë irëfo imwë ingë u nyumba asëë naarë ë unto u nyumba mbuya kunë sese arë gwëhangwëye.
44020009	Na muhumba umwedu uguëtaanwaa Eutiko arë wikhee gidirisa. Tuo ëgamudidinkhania ino na Faulo arë ufwaghëëre na utanantya ukhani wa Muungu. Na agakhataywa na tuo, agagwa fang'ë ufuma unto a nyumba nëëunto a nyumba ingëja ivëë, na agahumbuwa unto na agahangwa wakuyaa.
44020010	Ëgweeso Faulo agasima fang'ë na agamwinamëëra unto akwe, na agamükümbatëa na agahanya, “Mutaoghofee, gusoko ufanga wakwe këë wë mung'ë akwe.”
44020011	Na Faulo naarë wanatëa unto na naarë waaghania mükaate na walia, mweeso agafwaghëëra agarighëëtya inao gwa itungo irifu, faka diu në nküü, na uvii agaenda kunë winjë.
44020012	Na veeso vëgamuhoa muhumba wasuu mufanga ryu, na nkhoo yao igafefeheywa ino.
44020013	Ëgweeso sese gugatongeera uenda umeeri gutambuke gwende Aso, gusëghëte umuhoreya Faulo u meeri haafo. Mweeso arë ufangie uyi, gusoko arë ughemete uenda kuuko gwa mëghuu.
44020014	Nanë mweeso waguhanga sese hafo Aso, sese gugamuhoreeya mweeso u meeri na gugaenda faka uMitilene.
44020015	Na gugaenda gwa meeri ufuma kuuko gugafika itiku ra gavëë gitumbë nëriraavie na Kio. Na fadiu ayo gugafika uSamo. Na itiku ra gatatu gugafika uMileto.
44020016	Gusoko Faulo agaramwua ukëërëa Efeso gwa meeri, gusoko ataje utinya kuuko Asia. Gusoko mweeso arë wikhakhatie ufika uYerusalemu, itiku ra Fentekoste nëmbesa yudahëka.
44020017	Na ufuma uMileto Faulo agatuma antu vende Efeso na umwëtanëya mweeso anyampaa va kanisa.
44020018	Nanë veeso vafika kunë mweeso, mweeso agavakhanëa: “Nyenye aghonjo mumanyie mwino nikhaire mukhatë anyu itungo roong'e ufuma itiku ra mwandyo naarë nafanangëa Asia.
44020019	Nene ngamutumëkëa Müküü gwa winyumpii woong'e na gwa mihori na malwe nëangwëre nene ukëërëa lakuno a Ayahudi.
44020020	Nene ntinaona mënyaa umutanantëya mu gëntu nëgëkweti sao, na umusëya nyenye uchanya na nyumba gwa nyumba,
44020021	nguvasudangëa voong'e Ayahudi nanë Ayunani vamufetukëe Muungu na umuhuvëa Müküü witu Yesu Kiristo.
44020022	Na itungwee, raavi, nene nëtungwëye ninjë uYerusalemu nëtungiwe na Mwahu, ntimanyie ninjë uhangwa na ntuni kuuko.
44020023	Ëgweeso mwino Mwahu Mweru ugunsudangëa nene mu muji mwino gëtungo nanë makhasëko anyindëe nene.
44020024	Ëgweeso nene ntivariye uduvi wane mughonjo në gëntu në gina sao nküü kunë nene, mbesa gutufu nene nëmarëye utumami wane nanë mwëëmo në nene nauhangie ufuma kunë Müküü Yesu, umësudangëa Sayu Njija a mboto a Muungu.
44020025	Na itungwee, raavi, nene nëmanyie mwino nyenye nyoong'e mukhatë anyu unë nendie umutanantëya utemi wa Muungu gutie muntu nëudahëte uwuona usyu wane kangë.
44020026	Gwa uvii nene ngumusudangëa nyenye itiku ërëë ra rëo mwino nene ntikweti ihutye u saghami a muntu nanë umwedu mukhatë anyu nyoong'e.
44020027	Gusoko nene ntinasukaa unyuma umutanantëya nyenye mufango woong'e wa Muungu.
44020028	Ighoji aghonjo nanë iburi roong'e, në Mwahu Mweru wamwëkie nyenye mutende mwë aghondanëyi, murëlësye kanisa ra Muungu në mweeso warëhangie gwa saghami a Mwana wakwe mughonjo.
44020029	Nene nëmanyie mwino nënahegha mbughi në nkhai ijie mukhatë anyu, itiusaya iburi.
44020030	Na ufuma mukhatë anyu nyenye aghonjo vëuhumbuka antu nëvëurighëëtya mantu a uregheghe, gusoko vavaute asëywi vavahonge veeso.
44020031	Gwa uvii mutarae, ëse mukumbukiwe mwino gwa mëakha ëtatu ntina rekaa utiku nanë mumwë umukenea mu muntu gwa mihori.
44020032	Na itungwee nene ngumwëka nyenye kunë Muungu nanë ukhani wa mboto akwe nëudahëte umujenga nyenye na umufa usai mukhatë avoo voong'e nëvaoyiywe.
44020033	Nene ntina fenjaa hela a muntu woong'e mba sahabu mba masaa.
44020034	Nyenye aghonjo mumanyie mwino gwa mëkhono anë ëyëë natendie mwëëmo gwa gihangëa mantu oong'e në arë nëyasëghete, itambëëmwe na voong'e vasaa naarë ginao.
44020035	Mu mantu oong'e nene namuraghëëre nyenye mwino gwa utintara utenda mwëëmo inoneye muntu uvaarëya antu nëalegheku, ëse mukumbukiwe nkhani ya Müküü Yesu mwino mweeso wahanyiye, ‘Në guja ino ufunya ukëa ughenyifa.’”
44020036	Nanë mweeso warighëëtya uyi, agatungama fang'ë na agaromba itambëëmwe inao voong'e.
44020037	Na veeso voong'e vëgarëa na vëgamukumbatëa Faulo na vëgamutomya.
44020038	Veeso vëgasimba ino nanguu gusoko a ukhani në mweeso waurighëëtiye, mwino veeso vëtinje goona usyu wakwe kangë. Na veeso vëgamutoa faka u meeri.
44021001	Nanë sese gwarekanuka ginao guganatëa meeri, gugaenda gughokie faka Kosi, na fadiu ayo gugafika uRodo, na ufuma faafo faka uFatara.
44021002	Na gugahanga meeri naarë ëgutënania faka uFoinike, guganantëa, na gugaenda muhënjo gwa njëa a irambo.
44021003	Naarë gwafika haafo fana na gudaha urëona itumbë ra uKipuro, gugamëreka nyeeso u mukhono wa gëmoho gugaenda faka uSiria, na gugasima u Tiro; gusoko haafo meeri arë injë usimia mëëgho ayo.
44021004	Na gwa uvahanga asëywi, sese gugagikhaa haafo matiku mufungatë. Ukëërëa udaho wa Mwahu Mweru veeso vëgamukhanëa Faulo ataende uYerusalemu.
44021005	Nanë matiku itu agikaa haafo ahia, gugatunguya na gugafwaghëëra na muhënjo witu. Na veeso voong'e, itambëëmwe na akhema vao nanë anao, vëgagutindëkëa faka në arë gwafika unji a muji. Haafo gugatungama fang'ë u mpeo a irambo gugaromba na gugagifa gwaheri mu muntu na muyakwe.
44021006	Uvii sese guganatëa u meeri, na veeso vëgasuka ukhaya.
44021007	Naarë sese gwamarëya muhënjo witu wa girambo, gugafika uTolemai. Haafo gugavaramucha ahuvëi na gugagikhaa itambëëmwa ginao itiku rëmwedu.
44021008	Na fadiu ayo gugahegha na gugafika faka uKaisaria. Na gugaingëa u nyumba a mutanantii Filifo, unë umwedu wa avoo në vëmufungatë, na gugagikhaa itambëëmwe ginao.
44021009	Na mweeso arë ukweti ancha vane nënaa vëtiroghowe unë arë vëurighëëtya Sayu a Muungu.
44021010	Në arë sese gwikhaa kuuko matiku ëgëtunga, munyagëdaghu rina rakwe Agabo agaja ufuma uYudea.
44021011	Na agaja kunë sese agahoa mukhua wamwa Faulo na agagitunga mëghuu akwe mughonjo nanë mëkhono, agahanya, “Uvii Mwahu Mweru uguhanya, ‘Uvii Ayahudi va uYerusalemu vinjë umutunga muntu në wina mukhua urui na vinjë umufunya u mëkhono a antu nëti Ayahudi.’”
44021012	Naarë gwategheeya uyii, sese nanë antu në arë vë haafo gugamufefeheya Faulo ataende uYerusalemu.
44021013	Uvii Faulo agasucha, “Ntuni ëyëë në nyenye mutenda, urëa na untamua nkhoo ane? Gusoko nene nighondanëye tiëse uutëwa gutufu ëgweeso na mbesa ukuya kuuko uYerusalemu gusoko a rina ra Müküü Yesu.”
44021014	Naarë mweeso wahita usëyi witu, sese gugakiatwë na gugahanya, “Mafenji a Müküü atendekë.”
44021015	Naarë matiku ayai akëa gugagining'anëya na gugaenda uYerusalemu.
44021016	Na asëywi vëgëtunga ufuma uKaisaria gugaenda itambëëmwe ginao, vëgagutoa u nyumba amwa Munasoni në arë muntu wa uKipuro, musëywi wa matiku maingë, unë sese arë gwinjë gikhaa ukhaakwe.
44021017	Naarë sese gwafika uYerusalemu, aruuna vitu në ahuvëi vëgagughenyifa gwa uyanjo üküü.
44021018	Fadiu ayo Faulo agaenda itambëëmwe nasee kunë Yakobo; na anyampaa voong'e arë vërëfo haafo.
44021019	Në arë gwavaramucha veeso, Faulo agavasanyëa sayu a intu rëmwerëmwe në Muungu watendiye mukhatë a antu nëti Ayahudi.
44021020	Nanë veeso vategheeya uyii, vëgamukurya Muungu. Na veeso vëgamwëëra Faulo, “Veve muuna witu, uune mwino arëfo maghanajëka a njou mukhatë a Ayahudi avoo unë vahuvëe; na veeso voong'e vëna wiru gusoko a seria.
44021021	Na vakhanëwe sayu yako mwino veve ugusëyaa Ayahudi voong'e nëvëgikhaa mukhatë a antu nëti Ayahudi vamuhitë Musa, uguvakhanëa vatatoe vana vao ihungu na vatahongee ntende ya Ayahudi.
44021022	Uvii ntuni nëëgufenjiwa ëtendeke? Veeso vinjë umanya tutë mwino veve wajaa.
44021023	Gwa uvii tenda vii mwino sese gugukhanëa veve. Gukweti antu vane unë valile gërafo.
44021024	Vahoe antu avai na ugioye veve mughonjo itambëëmwe na veeso na urëfe ughuri wao, gusoko veeso vëdahe umwa mëtwe ao. Uvii voong'e vinjë umanya mwino asaa ti gëntu gwa asaa në veeso vadahie ukhanëwa nëëgughokee vee ëgweeso veve mughonjo këë uguduvaa ugining'ana na seria.
44021025	Ëgweeso gusoko a antu nëti Ayahudi nëvahuvëe, sese gwavatoere keeti na uvakhanëa veeso mwino sese gwaramwue mwino veeso vatalie kamwe gëkaku ilëwa nërafunyiywe ikumbëko gwa arungu. Kangë veeso vineghe ufuma unywa saghami a imwana nërënyomiye na veeso aghonjo vineghe na uvë wa uramatwë.
44021026	Uvii Faulo agavahoa aghosya vasaa, na itiku nërëhongie mweeso mughonjo agagioya itambëëmwe na veeso. Uvii mweeso againgëa mung'ë a hekalu umanya itungo në matiku a gioya injë ukhondekeka na ufunya dahwa gwa mu muntu wa antu vasaa.”
44021027	Naarë matiku mufungatë ahumbea uhia, Ayahudi në arë vafumie u mukoa wa Asia, unë arë vamwona Faulo wë uhekalu, vëgavasoseya iburi roong'e ra antu na vëgamukwata mweeso gëfando.
44021028	Veeso vëgakurya mukindo vëuhanya, “Aghosya va Isiraeli, gwarëëyi! Uyui u muntu nëugusëya antu ng'andë yoong'e hiya na antu va Isiraeli na seria na itumbë ërëë. Gunto a asaa mweeso noo wavaetie Ayunani mung'ë a hekalu, na mweeso warëkhombie itumbë ërëë në ryëru.”
44021029	Gusoko veeso mwandyo arë vamuune Turofimo muntu wa Efeso, itambëëmwe inakwe u mujini, na veeso vëgaghema mwino urë Faulo wamutoe mweeso mung'ë a hekalu.
44021030	Uvii muji woong'e uganing'nëa muhangënkhano, na antu vëgadua itambëëmwe. Veeso vëgamukwata Faulo na vëgamutuuta mweeso unji a hekalu, na gënyahaafo ndurii igautëwa.
44021031	Na mwino veeso arë vëughema umuuragha mweeso, ukhani ugaja kunë müküü wa asikai mwino Yerusalemu aruëka muji woong'e.
44021032	Genyahaafo mweeso agahoa aküü va asikai nanë asikai, na vëgatununta fang'ë veadurie vinjë gwanya ukurya mukindo. Naarë veeso vamwona müküü wa asikai, aküü va sikai nanë asikai vëgareka umukhua Faulo.
44021033	Uvii müküü wa asikai agaja na agamukwata mweeso, na mweeso agaraghëëya Faulo atungwe na mënyororo ëvëë. Müküü wasuu agawëya mweeso unë anyu na watendie ntuni.
44021034	Vangëja u mwirundo vëgakurya mukindo vëulaunga vëuhanya intu ërëi, na vangëja intu rëngëja. Na mwino mweeso arë atiudaha umanya mantu a tutë gusoko a mukindo, mweeso agaraghëëya Faulo atowe mung'ë a nkhambë ya asikee.
44021035	Naarë Faulo wafika gunto a manatëëro a nyumba asëë gwa tutë mweeso arë wuuchiywe gentonto fanto gusoko a nguu ya mukindo wa antu.
44021036	Gusoko iburi ra antu arë vamuhongete vëurëa gwa uvai vëuhanya, “Muuraghi.”
44021037	Mwino Faulo arë wë fife gweetwa mung'ë a nkhambë ya asikee vëutëwa nweesi agamwëëra müküü wa asikai, “Nene ngudaha ugukhanëa veve gëntuna?” Na müküü wasuu agamuwëya, “Veve umanyie urighëëtya Gëyunanina?
44021038	Uvii, veve ti Mumisiri uyuo në matiku ayoo aijurijuuri waandiye yaghayagha na agavatongeera antu maghana a njou ane naarë vëutaanwa Auraghi gunji a umbughana?”
44021039	Faulo agasucha, “Nene në Muyahudi, ufuma uTariso u muji wa uKilikia, mwikhai wa u muji nëumanyëkie ija. Nguguromba unyanjëye nërighëëtye na antu avai.”
44021040	Nanë müküü wasuu wamuyanjëya, Faulo, në kunu wëmëkie unto a manatëëro, agavahumbwëëra antu mukhono wakwe. Nanë gënkie gakuua nanguu, mweeso agarighëëtya inao gwa ndëghëëtya a Gëeburania, uguhanya:
44022001	“Aruna ane na vatata, ntegheeyi nene unë ngitetea usonge anyu itungwee.”
44022002	Nanë veeso vamutegheeya mwino mweeso ugurighëëtya gwa ndëghëëtya a Gëëbrurania, veeso vëgakia twë nanguu. Na mweeso agahanya.
44022003	“Nene në Muyahudi, nëfafiwe uTariso u mukoa wa uKilikia, nanëriwe u muji urui wa uYerusalemu na musëyi wane arë Gamalieli. Ngasëywa gwa uhonga miiko a seria ya vakükü vitu, nene nëgatintaara gusoko a Muungu mwino nyenye nyoong'e itiku ërëi ra rëo.
44022004	Nene ngavakhasya antu va Njëa ëyëë na mbesa uvauragha. Nene nëgavatunga na uvautëa ujera aghosya nanë akhema,
44022005	mwino mukumbëki në müküü na ibarasa roong'e ra anyampaa vëunsudangëa nene. Veeso vëgampa keeti nëvatoere aruna, na ngaenda faka uDamesiki uvakwata vasaa noo unë arë vëkuuko na uvaeta vatungiwe na mënyororo faka uYerusalemu vaje ukuuriwa.”
44022006	“Mwino arë natenda muhënjo wane na nahumbea fifë uDamesiki, mumwëkhatë gëfaghato weru uküü ino ufuma girunde ugansama ugamwëkëa nene ngandë yoong'e.
44022007	Na nene ngagwa fangë na ngategheeya ruri ugunkhanëa nene ‘Sauli, Sauli, asikë në veve ugunkhasya nene?’
44022008	Na mweeso agansucha nene, ‘Nene në Yesu wa Nasareti unë veve ugunkhansya.’
44022009	Na vasaa naarë vëmuhënjo ginao voong'e vëgaona weru ëgweeso kamwe vinategheeya ruri wamwa wasuu në arë ugurighëëtya nanee.
44022010	Na ngahanya, ‘Nene ntende urë Müküü?’ Na Müküü agankhanëa nene, ‘Ëmëka, na wende uDamesiki, na kuuko veve winjë ukhanëwa oong'e në afangiwe në veve unoneye uyatende.’
44022011	Nanë naremwa uona gusoko a weru wa weru wasuu, ngatungatwa mëkhono na vasaa në arë gitambëëmwe ginao, na nëgaingëa uDamesiki.
44022012	Na muntu umwe Anania, muntu nëugumukuryaa Muungu tutë tuutë gwa uhonga na seria mwino ëhanyiywe, arë ugurighëëtiwa ija na Ayahudi voong'e nëvëgikhaa kuuko.
44022013	Mweeso agaja kunë nene, na agaëmëka fifë na nene agambwëra, ‘Muuna ane, Sauli, uone kangë.’ Na gwa itungo ërëëro ngaona kangë na ngamuraava mweeso.
44022014	“Na mweeso agahanya, ‘Muungu wa vatata vitu waguhwaniye veve umanye mafenji akwe na umwona uyuo Munyatutë na utegheeya ruri nëufumie u moomo wakwe.
44022015	Gusoko veve winjë utenda wë masudanga gusoko akwe kunë antu voong'e gwa asaa në veve wayaune na uyategheeya.
44022016	Na itungwee asikë në veve utinyiye? Ëmëka na ubadiswe, na uoyeywe mahutye ako, na urëëtaana rina rakwe.’”
44022017	“Naarë nene nasuka uYerusalemu na arë nguromba mung'ë a hekalu, nëgaraa na nëgaotëa ndoti,
44022018	na nëgamwona Müküü na agankhanëa nene, ‘Angufa na hegha urë hafai uYerusalemu, gusoko antu va hafai vatiufenja ughenyifa usudanga wako nëungokee nee.’
44022019	Na nene ngahanya, ‘Müküü, veeso vamanyie aghonjo mwino muu sinagogi arë nguvatungaa, na uvakhua vasaa nëvaguhuvëë vee.
44022020	Nanë saghami amwa Sitefano masudanga wako ahunuka, nene noo arë nëmëkie fifë na nëgayanja, na ngayaghoja masaa ao vasaa naarë vëumuragha mweeso.’
44022021	Na Müküü agankhanëa nene, ‘Hegha; gusoko nene ngugutuma veve kuengë gwa antu nëti Ayahudi.’”
44022022	Veeso vëgamutegheeya mweeso faka ukhani urui; uvii veeso vëgahumbua nduri yao unto nanguu na vëgahanya, “Muheyi muntu mwino uyi ufuma mu urëmi. Gusoko atinoneye uduva.”
44022023	Na Mwino veeso vakuriye mukindo na vëufutyafutya masaa ao, na vëukunkua mahau unto,
44022024	müküü wa asikai agaraghëëya Faulo atowe na autëwe mung'ë a nkhambë ya asikee. Uvii müküü wasuu agaraghëëya Faulo awëywe gwa ukhuwa na makhanda, umanya gusokokë në antu vakuriye mukindo hiya na mweeso.
44022025	Ëgweeso naarë veeso vadaha umutunga mweeso na mëkhua, Faulo agamukhanëa müküü wa asikai në munyui në arë wëmëkie fifë hafo, “Inoneyena kunë veve umukhua na mëanga muntu në Murumi, na këë ainaramwuwa?”
44022026	Müküü wa asikai në munyui naarë wategheeya uyi, agaenda kunë müküü wa asikai na agamukhanëa, “Ugufenja utenda ntuni? Gusoko muntu uyi në Murumi.”
44022027	Uvii müküü wa asikai agaenda na agamuwëya Faulo, “Nkhanëa nene veve wë Murumina?” Na Faulo agasucha “Hoo”
44022028	Müküü wasuu agasucha, “Nene naghurie unyang'ë urui gwa hela nyingë.” Faulo agahanya, “Ëgweeso nene në Murumi wa ufafwa.”
44022029	Uvii vasaa vëgahegha swee ufuma kunë mweeso; nanë müküü wa asikai noo agaoghofa, gusoko mweeso agamanya mwino Faulo arë Murumi na mwino mweeso wamutungie.
44022030	Ëgweeso fadiu ayo, gwa ufenja umanya soko a tutë asikë në Ayahudi vamusitakie mweeso, müküü wa asikai agamutungwëra Faulo. Mweeso agaraghëëya akumbëki në aküü nane ibarasa roong'e vëtang'ane, na agamweta Faulo fang'ë na umwëka usonge awe.
44023001	Na Faulo, agavakhamëëhëya miho antu vasaa va barasa, agahanya, “Aruna ane, nene naduvie usonge a Muungu gwa nkhoo oong'e në njija faka itiku ërëi ra reo.”
44023002	Na Anania, mukumbëki në müküü agaraghëëya vasaa unë naarë vimëkie fife na Faulo vamukhue mweeso na ighanja umoomo.
44023003	Uvii Faulo agamukhanëa, “Muungu winje ugukhua veve, veve në wë mwino nkhando a nyumba nëëfaihie sakaa në njeru! Veve wikhee ugunamwua nene gwa uhonga na seria, na kë veve wë hiya na seria veve uguraghëëya nene ukhuwa?”
44023004	Vasaa unë arë vëmëkie fife vëgamukhanëa, “Urë veve ugumutuka mükumbëki në müküü wa Muunguna?”
44023005	Na Faulo agahanya, “Nene ntimanyie, aruna mwino mweeso arë mükumbëki në müküü; gusoko ëandëkiwe, ‘Veve utaje urighëëtya në mavë kunë müküü wa antu vako.’”
44023006	Ëgweeso naarë Faulo wamanya mwino ikhakho rëmwedu arë Asadukayo na rëngëja arë Afarisayo, mweeso agahumbua ruri mung'ë a barasa, “Aruna anë, Nene në Farisayo, mwana wamwa Farisayo. Nene ngughemwa gusoko a ighonje nënërëkweti nërëghookee ufëtyo wa akuyi.”
44023007	Në aarë mweeso warighëëtya uyi, ubaghuki ugadwëëra mukhatë a Afarisayo nanë Asadukayo. Na mwirundo ugatemanuka.
44023008	Gusoko Asadukayo vëuhanyaa mwino gutie ufëtyo wa akuyi, mba malaëka mba nkhoo. Ëgweeso Afarisayo vahuvëe asaa oong'e.
44023009	Uvii ibobo iküü rëgakua nanguu. Aandëki vëgëtunga va uvaru wa Afarisayo vëgaëmëka wëma vëgafënga gwa nguu, “Sese gwinaona ihutye mpa rëmwe u muntu uyui, në mweeso warëtendie. Urë nësa malaëka mba nkhoo warighëëtya inakwe?”
44023010	Nanë aarë ibobo rakua nanguu, müküü wa asikai, agaoghofa mwino Faulo udahëte uhafuangwa mafegha na veeso. Mweeso agaraghëëya asikai vatununte fang'ë na vende umuhoa mweeso gwa nguu mukhatë ao na vamutoe mung'ë a nkhambë ya asikee.
44023011	Utiku nëuhongie Müküü agëmëka fifë inakwe na agamukhanëa, “Khamia nkhoo, gusoko mwino veve wansudangëa nene hafai uYerusalemu, uvii inoneye veve unsudangëe viuyi viuyi uko uRumi.”
44023012	Naarë wacha, Ayahudi vëgatenda mufango na vëgitunga aghonjo gwa girafëa mbesa vatiulia mbesa unywa gëntu faka vamuyaghe Faulo.
44023013	Arë varëfo antu makumi ane na usaghe në arë vatendie mufango.
44023014	Na veeso vëgaenda kunë akumbëki në aküü nanë anyampaa na vëgahanya, “Sese gwitungalii na girafëa mwino gutatomye malëwa faka gwamuuragha Faulo.
44023015	Gwa uvii nyenye, itambëëmwe na ibarasa, funyi irombi itungwee kunë müküü wa asikai umweta Faulo fang'ë kunë nyenye, gënya mwino nyenye mufenja umanya ija isitaaka rakwe. Na sese gwighondanëye umuragha në akë ainahumbea fifë.”
44023016	Na mwifwa wamwa Faulo agategheeya mufango wao wa umuuragha. Uvii mweeso agaenda na againgëa u nkhambë a asikee kunë arë Faulo wuutëe na agamukhanëa Faulo.
44023017	Na Faulo agamwëtaana umwedu wa aküü në anyui wa asikai na agamwëëra, “Muhoe muhumba uyi umutoe kunë müküü wa asikai; gusoko ukweti gëntu ga umukhanëa mweeso.”
44023018	Uvii mweeso agamuhoa muhumba wasuu na agamutoa kunë müküü wa asikai na agamwëra, “Faulo në mutungwa wanjëtaana nene na unomba nëmwete muhumba uyi kunë veve, gusoko mweeso ukweti gëntu ga ugukhanëa veve.”
44023019	Müküü wa asikai agamuhoa mweeso kunu umukwatëe mukhono, na vëgaenda u mpeo na agamuwëya u gëmpëhë, “Veve ukweti ntuni nëugufenja unkhanea nene?”
44023020	Na muhumba wasuu agamukhanëa, “Ayahudi virumëya vagurombe veve umwete Faulo fang'ë ubarasa fadiu, gënya mwino veeso vëufenja umanya ija nkhani nëimughokee mweeso.
44023021	Ëgweeso veve utavayanjëye veeso. Gusoko mukhatë ao varefo antu makumi ane na usaghe në vifihie na vaindëe uja umumankëa mweeso, veeso aghonjo vitungie na virafëa mwino mbesa vëtiulia mba unywa faka vamuuragha Faulo. Na itungwee veeso vighondanëya vaindëe uramwui ufuma kunë veve.”
44023022	Uvii müküü wa asikai agamurekea muhumba wasuu, ugumuraghëëya, “Utamukhanëe muntu mpa umwedu mwino veve wankhanëe nene sayu ëyëi.”
44023023	Uvii mweeso agaëtaana vavëe mukhatë a aküü va asikai në anyui na agavakhanëa, “Itungo ra saa a gatatu a utiku ghondanëyi asikai maghana avëë na anyaunatëa nyumbu makumi mufungatë na anyagihoma na mëkoha maghana avëë vende faka uKaisaria.
44023024	Kangë noo nënganëyi nyumbu gusoko Faulo adahe unatëa, mumutoe mweeso ëse mufanga ryuu faka kunë Felikisi, müküü wa mukoa.”
44023025	Na müküü wa asikai agaandëka keeti vii;
44023026	“Nene Kilaudia Lusia veve, Munya üküriwa ino Felikisi, müküü wa mükoa. Amucha.
44023027	Muntu uyi arë wakwatiwe na Ayahudi, na arë wë fifë guuraghwa na veeso. Naarë nene naghea kunë veeso itambëëmwe na asikai na umutaya mweeso, na nëgamanya mwino mweeso arë Murumi.
44023028	Na gwa ufenja umanya masitaaka në arë veeso vëmusitakie, ngamutoa mweeso u barasa ao.
44023029	Nene ngaona mwino mweeso wasitakiwe gusoko a mawëyo a seria ao, ëgweeso arë atinoneye guuraghwa mba utungwa ujera.
44023030	Nanë nafewa sayu mwino urëfo mufango wa umuuragha muntu uyi ngamweta kunë veve gënyahaafo, ngavaraghëëya anyaumusitaka vakwe noo vahanye masitaka ao usonge ako ntuni në veeso vamusitakie.”
44023031	Uvii asikai, ugining'ana na maraghëëyo në arë vayafewa, vëgamuhoa Faulo na vëgamweta mweeso utiku uruurouruuro kunë Antipari.
44023032	Na fadiu ayo, asikai nëvëuenenda na mëghuu vëgasuka u nkhambi a asikai, vëgavareka anyaunatëa nyumbu vende itambëëmwe inaa Faulo.
44023033	Naarë veeso vafika uKaisaria na vamufa müküü wa mükoa keeti asëë veeso vëgamureka Faulo noo usonge akwe.
44023034	Naarë wamësoma keeti asëë mweeso agawëya ufumie u mukoa wagufei. Naarë mweeso wamanya mwino Faulo ufumie u mükoa wa uKilikia,
44023035	müküü wa mükoa agahanya, “Nene ninjë ugutegheeya veve në anyaugusitaaka vako vafika.” Na mweeso agaraghëëya aghojwe mung'ë a nyumba a mutemi Herode.
44024001	Nanë aarë akëa matiku atano Anania mükumbëki në müküü agaja itambëëmwe na anyampaa vëgëtunga na murongi wa seria umwedu Teritulo. Vëgaëmëka usonge a müküü wa mükoa na vëgamusitaaka Faulo.
44024002	Nanë aarë Faulo waëtaanwa, Teritulo agaandya umusitaaka Faulo, uguhanya: “Gusoko ukëërëa veve sese gwahangie majëghana maküü, na gusoko a utongeeri wako, munya ukuriwa në müküü Felikisi, mantu maingë atendiwe ija gusoko a ndughu itu.
44024003	Gwa njëa yoong'e na ng'andë yoong'e sese gusëngëëya ërëi gwa uyanjo üküü.
44024004	Ëgweeso, gutayaghaye itungo rako ino, nene nguguromba veve gwa gëhe gako ugutegheeye sese gukufëi.
44024005	Gusoko sese gwaune muntu uyi në mululu, uguhangënkhania Ayahudi mu urëmi woong'e, na mweeso në mutongeeri wa ikhakho ra Anasarayo.
44024006	Mweeso mbesa uvii wasoiye urëkhomba hekalu, na sese gugamukwata.
44024007	Ëgweeso müküü wa asikai Lusia agaja na agamuhoa ufuma kunë sese gwa nguu nküü, uguraghëëya asitaaki vakwe vaje usonge ako.
44024008	Gwa umuwëye mweeso mughonjo veve ugudaha umanya ufuma kunë mweeso mu gëntu në sese gumusitaakie mweeso.”
44024009	Na Ayahudi noo vëgarumëya masitaaka asaa, vëuhanya mwino asaa oong'e në a tutë.
44024010	Na naarë müküü wa mükoa wamuhumbwëra mukhono mweeso arighëëtye, Faulo agasucha: “Gwa umanya mwino veve gwa mëakha miingë waiye umuramwui wa ndughu ëyëë, nene ngitetea mughonjo gwa uyanjo.
44024011	Mwino veve mughonjo udahëte umanya, atinankëe matiku ikumi na avëë ufuma fana nene ngaenda uYerusalemu ümükürya Muungu u hekalu.
44024012	Na veeso vinang'angaa nene ngikunguma na muntu mpa umwedu mba uvaruruja antu, mbesa mung'ë a hekalu mba mung'ë a sinagogi, mba mung'ë a muji.
44024013	Nambesa veeso vadahëte uraghëëra tutë kamwe kunë vee masitaaka nëvansitaakie nene.
44024014	Ëgweeso ukhani urui nene ngurumëya kunë veve, mwino ugining'ana na Njëa, unë veeso vëumëtaana ikhako, nene ngumukuryaa Muungu wa vatata vitu, nëhuvëe oong'e nëëraghëëywe na seria mba nëëandikiwe na anyagëdaghu.
44024015	Nene nëkweti ighonje kunë Muungu unë avaa aghonjo noo varumëye, mwino antu nëvatutë nanë tivatutë vajie ufëtya.
44024016	Uvii nëtintaare matiku oong'e ëse nina nkhoo në njija usonge a Muungu na usonge a antu.
44024017	Naarë mëakha ëgëtunga ngasuka akëa nene haafo umëtoera ndughu ane waarëyi nanë dahwa.
44024018	Mwino nene arë ngutenda uyii, veeso vëgang'anga nene nadaha gioya mung'ë a hekalu, arë gutie mwirundo mba nduvë mba mukindo. Ëgweeso Ayahudi vëgëtunga ufuma Asia arë varëfo haafo,
44024019	veeso vanoneye ëse varëfo hafoi usonge ako na veete isitaka, nëmbesa vëkweti intu kunë nene.
44024020	Mba fangëja uvareke antu avai aghonjo vahanye intu kë nënarëtendie në veeso varëune naarë nene naëmëka usonge a barasa.
44024021	Ëgweeso intu ërëi rëmwedu në arë nëgarëa usonge ao, ‘Gwa utanantya ufëtyo wa akuyi nene ngughemwa usonge ako itiku ërëë ra reo.’”
44024022	Ëgweeso Felikisi, unë arë umëmanyie Njëa vija nanguu, agavasimia veeso uguhanya, “Itungo në Lusia müküü wa asikai waja nene nëjie uramwua isitaaka ranyu.”
44024023	Uvii mweeso agafunya maraghëëyo kunë müküü në munyui wa asikai amughoje Faulo ugëtungo, ëgweeso ëse ukweti uhaghaaro, nanë vambuya vakwe vaja vataghëëywe ufuma umwarëëya nanë umufa mantu në mweeso uyas'eghëëte.
44024024	Naarë matiku ëgëtunga akëa Felikisi agaja itambëëmwe ina mukhema wakwe Durusila, unë arë Muyahudi. Na agatuma Faulo aretwe na amutegheeye mweeso nëugurighëëtya uhuvëi mung'ë amwa Kiristo Yesu.
44024025	Na mwino Faulo agarighëëtya gwa nguu nëëghookee tutë nanë wibali wa uduvi nanë uramwui nëujie, Felikisi agaoghofa na agahanya, “Enda kunë winjë, nëhikwe nahanga itungo ngugwëtaana.”
44024026	Itungo ërëëro ërëëro mweeso arë ughemete mwino Faulo udahëte umufa hela. Uvii mweeso arë ugumwëtaananga tëkëtëkë vende usanya inakwe.
44024027	Ëgweeso naarë mëakha ëvëë akëa, Forikio Fesito agahoa üküü wa mukoa gikhondo ramwa Felikisi. Felikisi gwa ufenja uvayanjisya Ayahudi agamureka Faulo ugëtungo.
44025001	Naarë Fesito waja u mukoa wakwe nënaa matiku atatu akëa agaenda uYerusalemu ufuma uKaisaria.
44025002	Na akümbëki në aküü nanë atongeeri va Ayahudi vëgamutoera mweeso masitaaka amwa Faulo. Na veeso vëgamukhonkhomeka mweeso,
44025003	vëgamuromba mwino gwa uvayanjisya veeso amutoe Faulo uYerusalemu, kunu vëna mufango wa uja umusama na umuuragha në wë munjëa.
44025004	Festo agavasucha mwino Faulo utungiwe ukoo uKaisaria, na mwino mweeso mughonjo ughemete gwenda kuuko matiku ayaaya.
44025005	Na mweeso agahanya, “Uvii, vareki atongeeri mukhatë anyu gwende itambëëmwe nanee, na nëmbesa muntu uyi watendie ihutye mba rëmwe, vareki veeso vamusitaake.”
44025006	Naarë mweeso wikhaa mukhatë awe matiku nëëtinankëe munana mba ikumi agaenda faka uKaisaria. Fadiu ayo mweeso agikheera itumbë ra uramwui na agaraghëëya Faulo aretwe.
44025007	Naarë Faulo waja, Ayahudi në are vendaa ufuma uYerusalemu vëgaëmëka vëmukungëye mweeso. Veeso vëgaeta masitaaka maingë na maito kunë mweeso unë veeso vinadaha uyaroghoisya masitaaka asaa na tutë nëërëfo.
44025008	Faulo agahanya gwa gitetea, “Nene ntinatendaa ihutye ra urua seria a Ayahudi, nambesa a hekalu, nambesa ntinamuhutya Kaisaria mbanduvë.”
44025009	Ëgweeso Fesito, gwa ufenja uvayanjisya Ayahudi, agamuwëya Faulo, “Veve uguyanjana wende uYerusalemu, na kuuko wende uramwuwa masitaaka ayai usonge ane?”
44025010	Ëgweeso Faulo agasucha, “Nene nëmëkie usonge a barasa ramwa Kaisari, kunë nene nënoneye uramwuwa. Nene ntinatendaa ihutye mba rëmwedu gwa Ayahudi, mwino veve umanyie ija ino.
44025011	Uvii nëmbesa nene nëmuhutii, na natendie intu nërënoneye nene uramwuwa ikuya, nene ntiufenja ginegha ikuya. Ëgweeso nëmbesa ti tutë u masitaaka ao nëvansitaakie nene, gutie muntu mpa umwedu nëudahëte untoa nene u mëkhono ao. Nene nguromba isitaaka rane rende uramwuwa na Kaisari.”
44025012	Uvii Festo, naarë mweeso warëghëëtya na ibarasa rakwe, agasucha, “Veve waromba wende kunë Kaisari; kunë Kaisari veve winjë.”
44025013	Naarë matiku ëgëtunga akëa, mutemi Agirifa nanë Berinike vëgafika uKaisaria umughenyifa Festo.
44025014	Na mwino veeso arë vikhaa kuuko matiku maingë, Festo agamudonea mutemi isitaaka ramwa Faulo, uguhanya, “Urëfo muntu hafai në Felikisi wamurekie ujera.
44025015	Nanë aarë nene arë nëukoo uYerusalemu, akumbëki në aküü nanë anyampaa va Gëyahudi vëgampa sayu nëëmughokee, mweeso, vëuromba mweeso aramwuwe.
44025016	Nene nëgavasucha veeso mwino arë ti ntende a Arumi umufunya muntu aramwuwe në kë munyausitaakëwa ainatang'ana usyu gwa usyu na anyaumusitaaka. Nërëufenjiwa në munyausitaakewa ahange ikhondo ra gitetea mweeso mughonjo ugining'ana na isitaaka nëusitaakiwe.
44025017	Gwa uvii naarë veeso vaja itambëëmwe hafai, nene ntinatinyaa, fadiu ayo nene ngagikha gitumbë rane ra uramwui na ngaraghëëya asikai vamwete muntu wasuu mung'ë.
44025018	Naarë asitaaki vakwe vëmëka, veeso vinaetaa isitaaka në rivë mug'ë a isitaaka rakwe nanee arë nëghemete uyui.
44025019	Ëgweeso veeso arë vakweti mawëyo angëja angëja agikunguma itambëëmwe na mweeso mantu nëëghokee dini awe, nanë sayu nëëmughokee Yesu, unë arë wakuree, ëgweeso Faulo ugususutëyo mwino mweeso mufanga.
44025020	Gwa utumba mwino nguyamanyënkëya mantu ayai, nene ngamuromba Faulo nëmbesa mweeso ugufenja uenda uYerusalemu na ende uramwuwa kuuko gwa uhonga na masitaaka awe.
44025021	Ëgweeso naarë Faulo waromba asaghe ujera faka gwa uramwui wa mutemi në müküü, nene ngaraghëëya mweeso afwaghëëre guutëwa faka në nene nëjie umutoa mweeso kunë Kaisari.”
44025022	Na Agirifa agamukhanëa Fesito, “Nene ajangufenja umutegheeya muntu uyi mughonjo.” Fesito agamukhanëa, “Fadiu veve winjë umutegheeya.”
44025023	Uvii fadiu ayo Agirifa ina Berinike vëgaja na luhëda nküü, na vëgaingëa u nyumba a wihangwëyi itambëëmwe na aküü va asikai nanë antu në aküü va muji. Uvii Fesito agaraghëëya Faulo aetwe mung'ë.
44025024	Na Fesito agahanya, “Mutemi Agirifa nanë nyenye nyoong'e nëmwë hafai itambëëmwe nasee. Nyenye mumukengee muntu uyi në Ayahudi voong'e vinenere kunë nene, avoo në va kuuko uYerusalemu nanë va hafai, vakuriye mukindo mwino mweeso atinoneye uduva mpa gunyui.
44025025	Ëgweeso nene ntinaona mwino watendie intu mpa rëmwedu nërëmunoneye mweeso uuraghwa. Na mwino mweeso mughonjo warombie nëmutoe kunë Kaisari, nene nëgaramwua umutoa mweeso.
44025026	Ëgweeso nene ntikweti ukhani në wa tutë wagwandëka kunë müküü wane nëëmughokee mweeso. Gwa uvii nene namwetaa usonge anyu, na, ino usonge ako, Mutemi Agirifa, mwino, nëwadaha umumanyënkëëya mweeso, nene nëudaha uhanga intu ragwandëka.
44025027	Gusoko ëraghëëre kunë nene ti ihaa, umutoa mutungwa, na udëa uraghëëra daaji masitaaka nëëmughokee mweeso.”
44026001	Agirifa agamukhanëa Faulo, “Veve warekewa urighëëtya gusoko ako mughonjo.” Uvii Faulo agaghoora mukhono wakwe na agagitetea:
44026002	“Nene mughonjo ngughema mwino nahanga gësyu gëkuu utendeka në usonge ako, Mutemi Agirifa. Nene ngitetea mughonjo reo masitaaka oong'e në nene nasitaakiwe na Ayahudi,
44026003	gusoko veve umanyie ija ntende yoong'e na wikungumi wa Ayahudi. Gwa uvii nene nguguromba veve untegheeye nene gwa ughimëëyi.
44026004	“Ayahudi voong'e vaminyie mwino naduvie ufuma në arë në mubalanda. Veeso vamanyie ufuma mwandyo mwino natumëe uduvi wane woong'e mukhatëkhatë a ndughu ane mughonjo na kuuko uYerusalemu.
44026005	Veeso vamanyie gwa itungo ririfu, nëmbesa veeso vëufenja usudangëa, mwino gwa uhonga ikhakho ritu ra dini nërëhongie seria ino ukëa angëja oong'e nene ngaduva mwino në Mufarisayo.
44026006	Na itungwee nene nëmëkie hafai nëramwuwe gusoko a ighonje ra iraghano në Muungu waarafëye vakuku vitu.
44026007	Ighonje ërëi unë mëango ikumi na ëvëë a vana va Isiraeli vëhuvëe vinjë ufikëa, mwino veeso vëumükürya Muungu gwa nkhoo yawe yoong'e utiku nanë mumwë. Na gusoko a ighonje ërëi Ayahudi vansitaakie nene, Veve mutemi.
44026008	Asikë mukhatë anyu nëmughema mwino në gukaku kunë Muungu ufëtya akuyi?
44026009	“Nene mughonjo arë nëhuvëe gwa ihaa rane roong'e mwino nënoneye utenda mantu maingë gwa urëfënga rina ramwa Yesu wa uNasareti.
44026010	Na natendie uyi uYerusalemu. Gwa udaho nënafiwe ufuma gwa akumbëki në aküü, ntinavatunga gutufu ahuvëi vaingë mung'ë a jera, ëgweeso nanë veeso varamwëywa ukuya nene nëgayanjisiwa na uramwui wasuu.
44026011	Na nene ngavakuurya veeso mëhënjo mingë mung'ë a masinagogi oong'e na ngaighëëya uvaumëya veeso vërighëëtye nkhani në mbë. Na ngavaonea veeso ikuwo mwë muhari, ngavakhasya veeso mbesa u miji a ung'ë në ng'enyi.
44026012	“Uvii nene ngaenda faka uDamesiki itambëëmwe na iraghëëyo ra akumbëki në aküü.
44026013	Mumwëkhatë gëfaghato, Veve mutemi, nene ngaona munjëa weru ufumie girunde, weru üküü ukëa wa yuva, umwëkie umpimëye nene nanë avoo unë naa gwëmuhënjo umwedu ginao.
44026014	Nanë aarë sese soong'e gwa fang'ë, nene ngategheeya ruri ugunkhanëa gwa ndëghëëtya a Gëëburania, ‘Sauli, Sauli, asikë në veve ugunkhasya nene? Ugivaarya veve mughonjo gwa ufanda mwanga wa mutojo?’
44026015	Na nene ngahanya, ‘Veve wë anyu, Müküü?’ Na Müküü agahanya, ‘Nene në Yesu unë veve ugunkhasya nene.
44026016	Ëgweeso uka na ëmëka gwa mëghuu ako. Gusoko nene nagudwëëra veve gusoko a ndolyo ëyee, uguëka veve utendeke u mutumwa wane na masudanga wa mantu unë veve wayaghune kunë nene na gwa mantu ayoo unë nene ninjë giraghëëra kun'e veve.
44026017	Nene ngugutyoa veve ufuma gwa antu va Isiraeli na ufuma gwa antu nëti Ayahudi unë nene ngugutuma kunë veeso.
44026018	Veve winjë urughua miho awe, uvii veeso vëdahe ufentuka ufuma u kiti gwenda u weru na ufuma u nguu yamwa setani gwenda kunë Muungu. Gwa utenda uyi, veeso vëdahe ughenyifa irekewa ra mahutye na uhanga ikhondo mung'ë a avoo unë veeriywe gwa ung'uvëa nene.’
44026019	“Gwa uvii, Veve Mutemi Agirifa, ntinafënga ndoti ufuma girunde.
44026020	Ëgweeso nene mwandyo ngavatanantëya antu va uko uDamesiki, kangë antu va uko uYerusalemu nanë ng'ë oong'e a uYuda, nanë noo gwa antu nëti Ayahudi, uvii veeso vëufenjiwa vafee na umufetukea Muungu na utenda ntendo në inoneye ufei wao.
44026021	Gusoko ëyëë Ayahudi vëgankwata nene mukhatë a hekalu na vëgaëghëëya umburagha nene.
44026022	Faka itiku ërëi ra reo nene nahangie waarëyi ufuma kunë Muungu, na uvii nene nëmëkie hafai ngufunya usudanga gwa antu në anyui nanë aküü. Nene ntiurighëëtya intu mba rëmwë, ëgweeso asaa në anyagëdaghu nanë Musa vahanyiye ajie udwëëra.
44026023	Mwino Kiristo unoneye ukhasiwa, na uvii gwa utenda wa mwandyo ufëtya ufuma gwakuyi, mweeso adahe utanantya weru gwa antu në Ayahudi nanë antu nëti Ayahudi.”
44026024	Na uvii mwino mweeso wadaha gitetea wakwe, Fesito agarighëëtya gwa ruri në üküü, “Faulo, veve wë muhari. Isoma rako ragutendie veve wë muhari.”
44026025	Ëgweeso Faulo agasucha, “Nene ntimuhari, munya ukuriwa Fesito, ëgweeso nene ngurighëëtya mantu a tutë na a ihaa.
44026026	Gusoko mutemi umanyie mantu ayai, na usonge akwe nene ngurighëëtya gwa uhaghaaro. Gusoko nene ntina ntenga mwino mantu ayai amanyëkie kunë mweeso, gusoko ërëi rinatendeka u kiti.
44026027	Mutemi Agirifa, veve uvahuvëe anyagëdaghuna? Nene nëmanyie mwino veve uhuvëe.”
44026028	Na Agirifa agamusucha Faulo, “Gwa itungo rikufëi veve ugughema ugudaha untenda në Mukiristo!”
44026029	Na Faulo agasucha, “Mbesa gwa itungo rikufëi mpa ririfu, nene ngumuromba Muungu mwino tiëse veve gutufu ëgweeso noo gwa voong'e në vantegheeye nene itiku ërëi vadahe utendeka mwino nëërë, ëgweeso ntiufenja nyenye mutendeke mwatungwa.”
44026030	Uvii mutemi agaëmëka, nanë müküü wa mükoa nanë Berinike nanë avoo unë arë vikhee itambëëmwe na veeso.
44026031	Nanë aarë veeso vahegha, vëgagikhanëa mu muntu na muuyakwe, “Muntu uyi ainatendaa intu nërenoneye ikuya mpa gëtungo.”
44026032	Agirifa agamukhanëa Fesito, “Muntu uyi aja unoneye arughuërwe nëmbesa aja mweeso ainaromba ende utegheeywa na Kaisari.”
44027001	Na naarë veeso varamwua sese gwende Italia gwa njëa a irambo, veeso vëgamwëka Faulo itambëëmwe na atungwa vangëja vëgëtunga u mëkhono amwa müküü wa asikai në munyui nëuguëtaanwa Yulio, në müküü wa iburi ra asikai nërëutaanwa Agusito.
44027002	Guyanatëa mweeri amwa Adiramito, unë arë ë muhënjo gwenda u minji në umpeompeo a irambo ra Asia. Sese gugaandya muhënjo girambo, Arisitariko muntu wa u Makedonia ufuma uTesalonike agakhuvëa nasee mung'ë a muhënjo uruu.
44027003	Fadiu ayo gugafika uSidoni. Yulio agamutenda Faulo ija, na agamurekea mweeso ende uvaona anyambuya vakwe na ende uhanga mantu në arë uyasëghëte.
44027004	Ufuma haafo guganatëa meeri gugakëërëa uKupuro, ng'ë nëëmukhatëkhatë a irambo, gusoko mpefo arë yukunka hiya na sese.
44027005	Na naarë sese gwatambuka guuvaru wa irambo ra uKilikia nane Famfulia, sese gugafika faka u Mira, muji në wëmukhatë a Lukia.
44027006	Haafo müküü në munyui wa asikai agahanga meeri ëmwedu a uAlekisanderia naarë injë Italia, na agagunatëya sese.
44027007	Gugenenda muhënjo witu mpoampoa gwa matiku maingë, na gugafika gwa makhasëko guuvaru wa uNido, na mwino nkungu ëgagughëëya sese ufwaghëëra na muhënjo, gugaenda uKirete guuvaru wa uSalimone.
44027008	Gugakëëra u mpeompeo a irambo gwa makhasëko, gugafika gitumbë nërëutaanwa Bandari në Njia, fifë haafo arë urëfo muji nëugwëtaanwa Lasea.
44027009	Mwino itungo ririfu arë rayaghaa, na muhënjo arë wajaa wina holota gusoko itungo ra ufunga arë rakëa, Faulo agavafa anyamuh'enjo usëyi urui,
44027010	uguhanya, “Aküü, naona mwino muhënjo winjë utendeka wina uruëki nanë ukhafëki wingë, tiese gwa mëëgho gutufu nanë meeri, ëgweeso noo na gwa uduvi witu.”
44027011	Ëgweeso müküü wa asikai në munyui agaghëmba gëtwë ino kunë mufotya meeri nanë mughonjo wa meeri ukëa mwino Faulo wahanyiye.
44027012	Na gusoko bandari arë itinoneye gikhaa itungo ra mpefo, antu vaingë vëgaona vija vëheghe haafo, vafwaghëëre na muhënjo nëyudahëkëka vafike faka uFoinike, bandari në a uKirete, nëëkengee mpeo a gukuma në a ukiya nanë mpeo a utaghana në a ukiya, gusoko vadahe gikhaa haafo itungo ra mpefo.
44027013	Nanë aarë mpefo nëëfumie utaghama ëgaandya ukunka mpoampoa, veeso vëgaghema mwino vahangaa ndolyo awe. Veeso vëgaheya igwe ra usimëya meeri vëgaenda vinjë uKirete, fifë na u mpeo a irambo.
44027014	Ëgweeso itungo rikufëi nkungu në nküü ino, nëëgwëtaanwa gukuma në a ukiya, ëgaandya ukunka ufuma u ng'ë në nkaku.
44027015	Nanë aarë meeri akwatwa na uremwa gihoma na nkungu, gugamërekea na gugatowa kunë meeri asëë injë.
44027016	Na gugakëa fang'ë gikëngëyo ga gatumbë në ganyui nëgëmukhatëkhatë a irambo rina rayo Kauda, gudahe urëeta ifango rasëë ra masua ëgweeso gwa ukhasëki üküü.
44027017	Veeso vëgamëuta masua unto a meeri na vëgamëtungëëra na maghavaa. Uvii, vëgaoghofa vataje veeso vaje uhoofea girundo ra mahanganga nërëutaanwa Siriti, veeso vëgasimia igwe ra uëmëchëya meeri na vëgamëreka meeri ëambamywe na nkungu.
44027018	Mwino sese arë gukhuwa gwa nguu a nkungu, fadiu ayo veeso vëgaandya ujughuta mëëgho unji.
44027019	Na itiku ra gatatu veeso gwa mëkhono ao vëgajughuta maife a meeri.
44027020	Nanë aarë mbesa yuva mba njota itinagighea gwa matiku maingë, nkungu nküü ëgafwaghëëra ukunka ino, nkumbu ya utyoeka igaguhirëa.
44027021	Mwino veeso vinalia malëwa gwa itungo ririfu, Faulo agaëmëka usonge mukhatë ao na agahanya, “Aghosya, nyenye arë mufenjiwa muntegheeye nene, na naamutiufenjiwa uandya muhënjo ufuma uKirete na uhanga nkhomee ëyëë nanë ukhafëki urui.
44027022	itungwee nene ngumuromba mukhamie nkhoo. Gusoko gutie mukhatë anyu nyenye nëukuya, ëgweeso meeri gutufu ëuruëka tukutuku.
44027023	Gusoko utiku urui wa reo waëmëkaa fifë nanee malaëka wa Muungu në nene në wakwe na nene ngumukuryaa,
44027024	na mweeso agahanya, ‘Utaoghafee, Faulo inoneye veve wëmëke usonge amwa Kaisari; na raava, Muungu wagufee veve vasaa voong'e në mwë muhënjo umwe navee.’
44027025	Uvii khamii nkhoo, aghosya, gusoko nëkweti uhuvëi kunë Muungu mwino ëutendeka viuyi mwino arë mweeso wankhanëe.
44027026	Ëgweeso sese gwinje uhunuwa gunto a itumbë rëngëja nërëmukhatëkhatë a irambo.”
44027027	Naarë utiku wa itiku ra ikumi na gane rafika, mwino sese arë gumanchiywe girambo ra Adiriano, gënya utiku wa mukhatë atendi mwëëmo va u meeri vëgaghema anju urë gwahumbea ung'ë në nkaku.
44027028	Uvii veeso vëgafiima gëjota ga majë ga girambo vëgahanga mita makumi ane; gukufëi vëgaghumëa kangë gëfimo na vëgahanga mita makumi atatu.
44027029	Na gwa goghoofa mwino fangëja meeri injë utua ng'ongo ya mung'ë a majë, veeso vëgasimia magwe ane a uëmëchëya meeri unyuma a meeri, na vegaromba uche urë.
44027030	Na mwino atendi mwëëmo va u meeri arë vëufenja utëja, na vegaghumëa masua girambo, gwa gitendya mwino vegaghumëa igwe ra umëmechëya meeri,
44027031	Faulo agamukhanëa müküü në munyui wa asikai nanë asikai, “Nëmbesa antu avai vadëa usagha mung'ë a meeri, nyenye mutiudaha utyoeka.”
44027032	Uvii asikai vëgatëna maghaava a masua, na vëgamëreka nyeeso ende.
44027033	Mwino arë gwahumbea ucha, Faulo agavanena veeso voong'e ulya malëwa, uguhanya “Reo në itiku ra ikumi na gane në nyenye mwafwaghëëra udëa ulya gëntu mbanduvë.
44027034	Gwa uvii nene ngumunena nyenye mulye malëwa; ërëi rinjë umufa nyenye nguu, gusoko gutie ujëë mpa rumwe nëuguyaghaa ufuma gitwe ra umwedu mukhatë anyu.”
44027035	Nanë aarë mweeso warighëëtya uyi, agahoa mukaate, na gwa ufunya asi kunë Muungu usonge ao voongë agauaghania na agaandya ulya.
44027036	Uvii veeso voong'e vëgakhamia nkhoo na vëgalya malëwa veeso aghonjo.
44027037	(Sese soong'e arë gwë antu maghana avëë na mutandatu mung'ë a meeri.)
44027038	Nanë aarë veeso valya vikuta, vëgakefia urito wa meeri, gwa ughumëa ngano mung'ë a irambo.
44027039	Në naarë wacha, atendi mwëëmo va u meeri vënamanyaa ng'ë asëë, ëgweeso veeso vëgaona ikungughu itambëëmwe na mahangahanga, unë veeso vëgaramwua nëmbesa yudahëka vëmëtoe meeri vende umëhaghamëya u mpeo a irambo.
44027040	Uvii veeso vëgaghumëa magwe a umëmëchëya meeri vëgareka mung'ë a irambo, na itungo ërëëro ërëëro vëganyonyoa maghaava në atungie ifoteo; uvii vëgahumbua unto mwenda në urifu wa ukënaëëya nkungu na vëgaghooka u mpeo a irambo.
44027041	Vëgafika kunë mëomo ëvëë a marambo ëtuanëye. Ëgweeso meeri ëgatua irundo ra mahangahanga na vëgaghumëa intu në irito fang'ë. Songe a meeri ëgahoofea na ëgaremwa utunguya, na nyuma a meeri ëgatamuka mafëgha gwa utuwa na nguu ya mafefe a nkungu.
44027042	Na asikai vasaa arë vina mufango wa uvauragha atungwa, muntu nanë umwedu ataje ambame na utëja.
44027043	Ëgweeso müküü në munyui wa asikai, gwa ufenja umutyoa Faulo, agavaraghëëya veeso vatatende mwino arë mufango wao urë. Mweeso agavaraghëëya vasaa nëvadahëte uambama vighumëe tanju aghonjo vakengee ung'ë në nkaku,
44027044	na vangëja nënaa vasaghaa, vangëja vëganatëa u mafango na vange vëganatëa u mafëgha a meeri. Na uvii antu voong'e vëgatyoeka vëgafika u mpeo a irambo gwa majëghana.
44028001	Narë sese gwatyoeka, uvii sese gugamanya mwino itumbë rasee nënaa rë mukhatëkhatë a irambo arë rëutaanwa Malita.
44028002	Na anyang'ë va ung'ë asëë vëgaguraghëëra sese gëhëë gëkuu, gusoko veeso vëgagufembeya moto na vëgagughenyifa sese song'e, gusoko mbua ëgaandya ukhua na arë mpefo.
44028003	Faulo agahangwëya gëringa ga nkwë na agagëghumëa u moto, njokha ëgafuma unji a gëringa gusoko a mututu wa moto na ëgamutunga Faulo u mukhono.
44028004	Naarë aghonjo va ung'ë asëë vaona njokha asëë ëning'ënie u mukhono wakwe, veeso vëgagikhanëa mu muntu na muuyakwe, “Gutie ntenga muntu uyi urë wauraghie muntu. Nambesa mweeso wafonie ufuma u hotota agirambo, tutë ëtiumurekea mweeso aduve.”
44028005	Mbesa uvii, mweeso, agamëfaghwëëra njokha u moto na ainavarywa mpa gunyui.
44028006	Veeso vëgarindëa, vëughema mwino mweeso uguimba mba ugwa fang'ë gënyahaafo na ukuya. Ëgweeso naarë vaindëa gwa itungo ririfu na vëgaona gutie intu në ivë nëramuhangaa, veeso vëgafeura masëgho ao na vëgahanya mwino mweeso arë muungu.
44028007	Na fifë na itumbë rasëë arë gwina mëghunda a mutemi wa itumbë rasëë, në rëmukhatëkhatë a irambo, rina rakwe Fubulio. Muntu uyi agagughenyifa sese na agagutendea gëhe gëkuu gwa matiku atatu.
44028008	Ëgadwëëra mwino ihe wamwa Fubulio arë uree uwaire na ugufanja saghami. Na Faulo againgëa mung'ë a nyumba na agaromba, na agaëka mëkhono akwe unto akwe na agafora.
44028009	Nanë aarë ërëë ratendeka, antu vangëja në va gitumbë rasëë unë arë vakweti arue noo vëgaja na vëgaforiwa.
44028010	Veeso vëgagufa sese zawadi nyingë. Nanë aarë sese gwauka, veeso vëgaëka unto a meeri mu gëntu në sese arë gugësëghëte.
44028011	Naarë meeri ëtatu akëa sese gugauka na meeri a Alekisanda, në arë ikhaire gitumbe rasëë itungo ra mpefo. Na gëmanyëko ga meeri arëë Aruna va Mafaha.
44028012	Gugafika u muji wa uSirakusa, sese gugagikha haafo matiku atatu.
44028013	Ufuma haafo gugafimuka na gugafika uRegio. Na nënaa rakëa itiku rëmwedu nkungu a utaghama ëgakunka, na itiku ra gavëë sese gugafika uPuteoli.
44028014	Haafo gugahanga ahuvëi, na vëgagughenyifa sese na gugagikhaa itambëëmwe na veeso gwa matiku mufungatë. Na vii sese gugafika uRumi.
44028015	Na ahuvëi va kuuko, naarë veeso vagutegheeya sese, vëgaja ugusëngëëya sese faka uSoko ra Apio, na uMëgakhawa a Etatu Aghenyi utang'ana ginao. Naarë Faulo wavaona veeso agamurumba Muungu na agahanga nguu.
44028016	Nanë aarë sese gwafika u muji wa uRumi, Faulo agayanjëywa gikhaa mweeso iyenedu, itambëëmwe na musikai umwedu wa umughoja.
44028017	Naarë matiku atatu akëa Faulo agavaëtana itambëëmwe atongeeri va Ayahudi; nanë aarë veeso vihangwëya, mweeso agavakhanëa, “Aruna ane, nambesa nene ntinatendaa gëntu nëgëhiya na antu mba ntende ya vatata vitu, kë nene ngakwatwa nëtungiwe ufuma uYerusalemu na ngaëkwa u mëkhono a aRumi.
44028018	Naarë veeso vambuënkëya nene, vëgafenja untungwëra nene, gusoko na gutie soko a umburagha gusoko a isauri rane ërëi.
44028019	Ëgweeso naarë Ayahudi vahita nene nëtungwërwe, nene nëgaumëëywa uromba nende utegheeywa na Kaisari, nambesa arë ntikweti intu ra usitaaka ndughu ane.
44028020	Gwa uvii gusoko ëyëë nene narombaa gutang'ane ginanyu na urighëëtya itambëëmwe nanee, vii në gusoko a ighonje ra Isiraeli uvii nene nëtungiwe itambëëmwe na mëkhua ëyëë.”
44028021	Na veeso vëgamukhanëa, “Sese gwinahangaa keeti ufuma u Yuda nëigughokee vee, na gutie munyandughu mba umwe nëwajie hafai ueta sayu nëmbë nëëgughokee veve.
44028022	Ëgweeso sese gwina nkumbu utegheeya ufuma kunë veve mwino masëgho ako arë; gusoko gwa uhonga na ikhakho ërëi sese gumanyie mwino ng'andë yoong'e antu vëurërighëtya ivë.”
44028023	Naarë veeso vaëka itiku ra utaana ina Faulo, vëgaja kunë mweeso fana në arë ugikhaa, iburi riküü ra antu. Na ufuma diu faka mpëndë agavadonëa daaji mantu, uguvasudangëa sayu nëëghokee utemi wa Muungu. Mweeso agaëghëëya uvafema veeso vayanje sayu nëëmughokee Yesu uguvaraghëëra ufuma seria amwa Musa nanë ufuma anyagëdaghu.
44028024	Na vangëja vëgarumëya asaa naarë mweeso ugurighëëtya, kunu vangëja vinahuvëa.
44028025	Uvii, mwino veeso vëgadëa giyanjëya mukhatë ao aghonjo, veeso vëgauka vëgaenda kunë vinjë, naarë Faulo warighëëtya ukhani rumwedu, “Mwahu Mweru ainahutya nëuguhanya kunë vatata vanyu ukëërëa munyagëdaghu Isaya:
44028026	‘Endi gwa antu avai, na uhanya, Nyenye mwinjë utegheeya tutë ëgweeso mutiumanya kamwe, na nyenye mwinjë urarava tutë ëgweeso mutiona kamwe.
44028027	Gusoko nkhoo ya antu avai yatendëkie mputu, na matwë ao maito gwa utegheeya, na miho ao akunëkiwe, mbesa veeso vëtaje uona gwa miho ao, na vataje utegheeya gwa matwë ao, na vataje umanya gwa nkhoo yawe, vafëtuke kunë nene na uvaforya veeso.’
44028028	Uvii nëëmanyëke kunë nyenye mwino utyoi urui wa Muungu watuwe gwa antu va ndughu ingëja nëti Ayahudi. Veeso vinjë utegheeya.” [
44028029	Faulo naarë wadaha urighëëtya uyi, Ayahudi vëgatunguya, kunu vëgikünguma gwa ukhai veeso gwa veeso.]
44028030	Na mweeso agagikhaa kuuko mëakha ëvëë oong'e gwa girëfeya hela ya nyumba mweeso mughonjo. Mweeso agavaghenyifa voong'e unë vajie kunë mweeso,
44028031	ugutanantya utemi wa Muungu nanë usëya sayu nëëmugokee Yesu Kiristo gwa daaji na uhaghaaro.
45001001	Faulo, mutumwa wa Yesu Kiristo, waëtaniwe atendeke mutumami, nëwahwaniywe gusoko a Sayu Njija a Muungu.
45001002	Muungu mweeso waraghanie ufuma khae ukëërëa anyagëdaghu vakwe mu maandëko në meru.
45001003	Sayu Njija nëëmughokee Mwanakwe, unë arë ufafo ufuma kunë Daudi gwa uhanga na mwëërë.
45001004	Mweeso agahwaniwa Mwana wa Muungu mung'ë a udaho gwa uhonga na Mwahu wa weru gwa ufetyo wakwe ufuma gwa kuyi, Yesu Kiristo Müküü witu.
45001005	Gwa ukëërëa kunë mweeso sese gwaghenyifie mboto nanë utumumami gwa gweeta ikuryo ra uhuvëi ra uhuvëi gusoko a rina rakwe mukhatë a ndughu yoong'e.
45001006	Gwa ukhuvëywa aghonjo unë mwaëtaniwa mutendeke antu vamwa Yesu Kiristo.
45001007	Uvii, ngumwandëkëa nyenye nyoong'e në mwëkuuko uRumi, ayanjwi va Muungu, nëmwataaniwe mutende antu vakwe: Mboto nanë majëghana ufuma kunë Muungu Tata witu nanë Müküü Yesu Kiristo ëtendeke kunë nyenye.
45001008	Mwandyo wa oong'e, ngumurumba Muungu wanë gwa njëa amwa Yesu Kiristo gusoko anyu nyoong'e, gusoko uhuvëi wanyu utegheeyeekie urëmi woong'e.
45001009	Gusoko Muungu në masudanga wane, unë nene ngumwitumëkëa itambëëmwe munkhoo ane mung'ë a Sayu Njija a Mwanakwe, uvii nene faka ntinarekaa umutaana nyenye mung'ë a marombi ane.
45001010	Nene nguromba mwino gwa mafenji a Muungu nene itungwee mwitungo ra umpeo nëdahe uja kunë nyenye.
45001011	Gusoko nëhuunukiwe ino umwona gwa mafenji a Muungu nëdahe umufa gëfewa ga munkhoo ga umukhomia,
45001012	gwa uvii, guje gëkhomia, gwa uhuvëi wa muu muntu, uhuvëi wanyu unkhomie nene, nanë wanë umukhomie nyee.
45001013	Aunaanë, ngufenja mumanye mwino mëhënjo mingë nafenjie uja umusoya (ëgweeso faka itungwee nagëëywe), gusoko a uhanga ntënange mukhatë anyu na mukhatë a antu va Ndughu ingëja.
45001014	Nene nëonyenywe kunë Ayunani nanë kunë asenji, na kunë anya mahaa nanë kunë afutu.
45001015	Uvii nëna nkumbu utanantya Sayu Njija kunë nyeenoo në mwë uRumi.
45001016	Gusoko ësëë nene ntina mënyaa gwa Sayu Njija: unë nguu ya Muungu gwa utyoi gwa muu muntu nëwina uhuvëi, gwa Muyahudi tanju kangënoo gwa Muyunani.
45001017	Gusoko mukhatë ayo weru nanë tutë a Muungu wakunukuwe gwa njëa a uhuvëi gwa uhuvëi, mwino yiandëkiwe, “Wasuu në gwa njëa a uhuvëi unë mweru na wë mututë wasuu uguduva.”
45001018	Gusoko ikuwo ra Muungu rakunukuwe ufuma girunde hiya na voong'e nëvëtiumukuryaa Muungu nanë uvaya wa antu unë gwa uvoya wawe vëumëkunëkëa tutë.
45001019	Gusoko oong'e nëëgudaha umanyëka nëëmughookee Muungu ëë daaji kunë veeso, gusoko Muungu wayakunukue.
45001020	Udua fana Muungu watundie urëmi udaho wakwe wa khae na khae nëutigoonekaa, uu nguu na urungu wakwe wa khae oong'e, wamanyëkie daaji gwa mantu në atundiwe. Gwa uvii, vëtina njëa mbanduvë a ginegha.
45001021	Gusoko, nënaavamumanya Muungu vëgadëa umukurya mwino mweeso unë Muungu mbesa umurumba, ëgweeso vëgayaghaa mu mëbëëduko awe në ti atutë, na nkhoo yawe niina ufutu ëgatendeka kiti.
45001022	Vëgitendaa mwino vina ihaa ngwë afuu.
45001023	Na veeso vëukhanëkëya üküü wa Muungu nëatiukuyaa gusoko a sanamu nëyikhwete na muntu nëugukuyaa mba nyonyi mba maimwana mba maimwana ayo në ina saghami ndyoku.
45001024	Gwa uvii Muungu agavareka munkumbu ya nkhoo yawe, vëuwuhonga uvë, nanë gëtendea mantu a mënyaa tutë mëërë awe.
45001025	Gusoko vëgakhanëkëya tutë nëëmughookëe Muungu gwa weegheeghe na vëgakurya na utumamëa ntundo hiya na Matunda, wasuu nëunoneye ukutwa khae na khae! Amina
45001026	Gusoko ëyëë Muungu agavareka vëhonge nkumbu nëtiyaikuryo. Akhema awe vëgakhanëkëëya ntendo nëinoneye na ntundo a mëërë awe gwa ësëë nëyitinoneye mu ntundo.
45001027	Aghosya noo vii uvii, vëgareka uhonga ntendo ya ntundo a mughosya na mukhema vëgihuunukwa veeso gwa veeso. Aghosya vëgitendea mantu a mënyaa veeso gwa veeso vëgahanga munkhoo yawe asaa nënaaëvagwëëre mu uyaghoo wawe.
45001028	Na gusoko antu vëgahita umumanya Muungu mu mahaa awe, Muungu agavareka vëhonge mahaa awe a futu, vëyatende nëëtivanoneye.
45001029	Veeso arë vijuwe itambëëmwe na mantu oong'e a uvë, uvayo, uhunukwi, uvaya. Vijue wiru wuraghi, wikhuvi, wegheeghe, nkhoo nëmbë, veeso në ateti antu,
45001030	atendereyi nanë vëmuhwëte Muungu. Antu në vëtina untu, anya gëdida, anya gitenda, anya utunda në mavë nanë vëtiakuriye afafi vawe.
45001031	Veeso afutu, vëtina uhuvëi, vëtina nkhoo në njija nanë antu nëvëtikeere antu.
45001032	Mbesa vëmanyie ino maragheeyo a tutë wa Muungu, mwino anya uyatenda asaa ivanoneye ikuya, veeso vëtëuyatenda asaa gutufu, ëgweeso vëgiyanjëyaa na vasaa nëvëuyatendaa.
45002001	Uvii utiudaha ginegha, vee mwaamuntu, veve mba wëë wurë nëugumuramuëya ungëja, gusoko gwa umuramuëya ugiramuëya veve mughonjo soko veve, muramui, uguyatendaa mantu ayaayo.
45002002	Gumanyie mwino uramui wa Muungu gwa vasaa nëvëutendaa mantu asaa unë uramuë wa tutë.
45002003	Vee mwaamuntu nëuguvaramuëya vasaa nëvëutendaa mantu mwino asaa në veve noo uguyatendaa, wurë, uguwinegha uramui wa Muungu na?
45002004	Mba ruvëë utiuwukeera uja wakwe në uküü na ughimëëyi wakwe? Utimanyiena mwino ufoo wa Muungu wina riana ra ugutongeera veve mu ufei?
45002005	Ëgweeso ukaku nanë gëdida ga nkhoo ako ugërundëërëya uramui në ukharë kunë veve mughonjo gwa itiku ra ikuwo ra Muungu na uramuë wakwe wa tutë në ujie ukunukuwa.
45002006	Gwa uvii ujie umurëfa muu muntu uhonga na ntendo yakwe:
45002007	Vasaa në gwa ughimëëyi vëutendaa në maja na uwufenja weru nanë ikuryo ra Muungu nanë udëaukuya, uguvafa ufanga wa khae na khae.
45002008	Ëgweeso vasaa nëvëtiumëhongaa tutë ëgweeso vëuhongaa uvë gujeutendeka gwina ikuwo ra Muungu ra uramui.
45002009	Guutendeka gwina makhasëko na siida gwa muu muntu nëugutendaa ubë. Muyahudi mwandyo na Muyunani noo.
45002010	Ëgweeso üküü, ikuryo nanë majeghana ëtendeke kunë mu muntu nanëugutendaa në maja, Muyahudi mwandyo na Muyunani noo.
45002011	Gusoko Muungu atina ubaghui.
45002012	Vasaa voong'e nëvatendie mahutye gwa udëa umëkwata Seria vasaa noo vëjohira gwa udëa umekwata Seria. Na vasaa voong'e nëvatendie mahutye gwa umëmanya seria, vëjieuramuëywa gwa seria.
45002013	Muntu atiutendwaa ayanjëke usonge a Muungu gwa utëgheeya Seria, ëgweeso gwa utenda mwino Seria eguhanyaa.
45002014	Në antu va ndugu ëngëja në vëtina Seria, ëgweeso nëvatenda mwino Seria ëguhanyaa vatendekaa Seria veeso aghonjo, mbesa vëtikweti Seria.
45002015	Vëuraghëëra mwino asaa në Seria ëguhanyaa ëtendwe ëandëkiwe munkhoo yawe, dhamiri yawe noo igusudangëa, na masëgho awe agifëngafënga ëguvasitakaa veeso na uvarëkea.
45002016	Uvii itiku rasëë Muungu ujie uyaramua mantu a gëmpihë a anantu gwa uhonga Sayu Njija nëngumëtanantyaa, gwa njëa amwa Yesu Kiristo.
45002017	Ëgweeso nësa veve mughonjo ugitaanaa Muyahudi, umëhuvëëre Seria na ugitendaa wëë wa Muungu,
45002018	na gwa njëa a Seria umanyie mafenji a Muungu na udahite uhwaania intu në ija, gusoko ugusëywaa mu Seria,
45002019	na nësa veve umanyië tutë mwino veve umutongeeri wa afoku, weru wa vasaa nëvë mukiti,
45002020	musëyi wa afutu, musëyi wa ang'ënya në anyuughuu, munya gikhwa wasuu nëwina mahaa na tutë mu Seria,
45002021	uvii veve nëuguvasëyaa vangëja, wurë utiudaha gisëya veve mughonjona? Veve nëugutanantyaa muntu ataivee, vee mughonjo ugivaa?
45002022	Veve nëuguhanyaa mwino muntu atalehadee, veve mughonjo ugulehada? Veve nëuhwëëte sanamu ya arungu, uguyafumpa mahekalu?
45002023	Veve nëugikumajuaa mu Seria, utiumukuryaa Muungu gwa udëa umëkwatëëra Seria?
45002024	Mwino chuu yiandëkiwe, “Rina ra Muungu rëuraghanëëywaa vivë mu Ndughu ingë gusoko anyu.”
45002025	Utowa ngovi gwina riana ino në mbesa muhongie mwino Seria ëguhanyaa, ëgweeso nëmwadëa umëkwatëëra Seria, ngovi anyu atendekaa mwino mwinatowaa ngovi.
45002026	Uvii nësa wasuu nëinatowaa ngovi uyakwatëëre maraghëëyo a Seria, wurë, gwa udëa utowa ngovi gwa wasuu gutiuvariwa mwino chuu watowe ngovina?
45002027	Uvii vasaa në gwa mëërë awe vinatowaa ngovi ëgweeso vëmëkwatëëre Seria vëumuramuëya nyenye në mwina rëandëko na mwatowe ngovi ëgweesogwayo mutimekwatëëre Seria.
45002028	Gusoko wasuu ti Muyahudi në Muyahudi gwa gunjë gutufu, na ëgweeso ngovi ti ësëë në agunjë gutufu mu mwëërë.
45002029	Muyahudi wa tutë në wasuu Muyahudi mung'ë a nkhoo. Ngovi a tutë unë a munkhoo. Ërëë në intu ra Nkhoo, na ti intu ra maandëko. Ikuryo rakwe rëtiufumaa gwa anantu ëgweeso rëufumaa kunë Muungu.
45003001	Uvii, Muyahudi wahangie ntuni nanguu? Mba utowa ngovi, gwina saokëhë?
45003002	Gunoneye ino gwa muu njëa. Mwandyo Ayahudi vënoneye vafewe maraghëëyo a Muungu.
45003003	Uu ntuni, uvii, nësa mukhatë awe vinahuvëaa? Wurë, intu rasëë rëuheya uhuvëi wa Muunguna?
45003004	Gutie mbanduvë! Mureki Muungu atende tutë na muu muntu atendeke mweegheeghe, mwino yiandekiwe, “Vee Muungu, fana ugurighëtya, nkhani yako unë ya tutë, nanë fana uramwui, veve uguhumaa.”
45003005	Ëgweeso, mbesa uvë witu uguraghëëra mwino Muungu ugutenda gwa tutë, guuhanya ntuni? Guudaha uhanya Muungu atiutendaa fana tutë itungo nëgwagwëwa na ikuwo rakwe? (Ngurighëtya gëuntu.)
45003006	Ti uvii mba nduvë! Gwa uvii Muungu naa ugudahawurë uwuramuëya urëmi?
45003007	Ëgweeso nësa gwa weegheeghe wanë tutë a Muungu ëfikie gu uküü wakwe, sokokë në ëkëë nguramuëywa mwino nëmunya mahutye?
45003008	Sokokë udëa utenda në mabë soko ësëë uja uje? Mwino antu vangë vëugurighëtyaa see mwino gwasëiye uvii. Uramuëywa kunë veeso unë gunoneye.
45003009	Uvii uu ntunihe? See Ayahudi gwëë aja nanguuna? Ti uvii mbanduvë! Gusoko nahanyiye antu voong'e, itambëëmwe na Ayahudi nanë Ayunani voong'e vëë fang'ë anguu ya mahutye,
45003010	mwino yiandëkiwe: “Gutie mba umwedu në wina tutë, gutie, gutie mbanduvë,
45003011	Gutie muntu neumanyie, mbesa nëugumufenjaa Muungu.
45003012	Voong'e vëhutaanëe, voong'e vina ihondo gutie nëugutendaa në maja, gutie mba umwedu.”
45003013	“Mumiro wawe uu në mbëlëlo në ëmwaarye, vëutumëaa ndëmë yawe gweegheegha,” “Ululu wa nyama wëumeomo awe.”
45003014	“Moomo wawe wijue maraghano në mavë nanë ululu.”
45003015	“Mëghuu awe ëmankie uhunua saghami,
45003016	munjëa yawe gwina uruvanga nanë makhasëko,
45003017	Mbesa njëa a majëghana vëtimemanyie.”
45003018	“Umükürya Muungu gutifo mu miho awe.”
45003019	Itungwee gumanyie mwino Seria mwino ëguhanyaa, ëguvahanyaa vasaa në vë fang'ë a Seria, uvii vëtiudaha uhanga gikwatëëya intu mbanduve, na urëmi woong'e wëë muuramui wa Muungu.
45003020	Gusoko gutie mwaamuntu woong'e nëugutendwaa ayanjëke usonge a Muungu gwa ukwatëëra Seria. Mwëmo wa Seria unë umuraghëëra gutufu muntu mwino watendie mahutye.
45003021	Ëgweeso itungwee njëa a Muungu a uvatenda antu vëyanjëke usonge akwe adahie ukunukuwa, kangë ti gwa uhaghamëa Seria. Ëgusudangëwa na Seria nanë anyagëdaghu.
45003022	Muungu uguvatendaa antu vëyanjëke usonge akwe gwa njëa a uhuvëi wawe fana Yesu Kiristo, Muungu ugutendaa uvi gwa antu voong'e nëvëuhuvëa, gutie ubaghui mbanduvë.
45003023	Antu voong'e vatendie mahutye na ukefewa na weru wa Muungu.
45003024	Ëgweeso gwa dahwa a mboto a Muungu antu voong'e vëutendwaa vëyanjëke usonge akwe gwa njëa amwa Kiristo Yesu nëwavakhomoe.
45003025	Muungu wamudwëye mweeso gusoko gwa saghami akwe, atëndeke njëa a uvahegheya antu mahutye awe gwa.Uhuvëi watëndie vii adahe uvaraghëëra mwino mweeso ughookie. Kheengë, Muungu na mughimu inakeeraa mahutye a antu,
45003026	ëgweeso itungwee ërëë, uguyasughulëkëa mahutye a antu adahe uraghëëra ughoke wakwe. Gwa uvii Muungu mughonjo uguraghëëra mwino mweeso ughokie na mwino ugumutëndaa muntu gëkaku në umuhuvëe Yesu ayanjëke usonge akwe.
45003027	Uvii, wëtëndeo witu wëgufehe? Gutie intu. Gwa seria në ëëvurë? Gwa seria a ntendona? Aa! ëgweeso gwa seria a uhuvëi.
45003028	Uvii, gugunë mwino muntu ugumanyëkaa munya tutë gwa uhuvëi na ti gwa ntendo ya seria.
45003029	Namba wurë! Muungu unë Muungu wa Ayahudi gutufuna? Ti Muungu wa ndughu yoong'ena? Nhaa, unë Muungu wa ndughu yoong'e noo.
45003030	Nësa gwa tutë Muungu unë umwedu, nëujie uvayanjëya mututë vasaa nëvëndie ngovi mu uhuvëi, na vasaa nëvinatowaa ngovi ujie uvayanjëya mututë gwa njëa ya uhuvëi uruuro uruuro.
45003031	Uvii, wurë! sese guumëtenda Seria ti intu gwa uhuvëi uruuro? Ti uvii, gënyume gayo sese guumëfa seria udaho nëukhondekie.
45004001	Guhanye ntuni, uvii, kunë Iburahimu tata witu?
45004002	Nësa Iburahimu naa watendiwe aghooke ufuma na wikunkunyayi wakwe, uvii ukweti intu ra gikumajua. Ëgweeso atiudaha gikumajua usonge a Muungu.
45004003	Maandëko në Meru ëguhanyaa, wurë? “Iburahimu agamuhuvëa Muungu, rësëë rëgamutenda atendeke wa tutë na ughookie kunë Muungu.”
45004004	Munya utenda mwëmo ugurëfwaa, gënyamwëmo gakwe ti dahwa ëgweeso në tutë akwe.
45004005	Gwa wasuu në atihaghamëa ntendo yakwe mughonjo ëgweeso umuhuvëe Muungu në uguvarekea në mavë, uvii Muungu ugukeera uhuvëi wa muntu wasuu na ugughemwaa ayanjëke usonge akwe.
45004006	Gwa uvii noo Daudi uguhanyaa aforiwe muntu wasuu në Muungu ugumwonaa wa tutë na ughookie ti gwa ntendo.
45004007	“Vëforiwe vasaa nevarekewe mahutye awe, na vasaa në mahutye awe akunëkëwe,
45004008	Aforiwe muntu në Müküü urëkumbukwa ihutye rakwe.”
45004009	Iforiwa ërëë nërëuhanyiwa uu gwa anya utowa ngovi gutufu namba noo gwa anya udëa utowa ngovi? Guhanya vii mwino uhuvëi ugamutenda Iburahimu atendeke wa tutë na ughookie.
45004010	Rasëë naa rëgamanyëka wurë kunë mweeso? Rëgatendeka nënaa akëë namba nënaa akëë namba nenaa watowa ngovi? Ti ësa yuu watowe, ëgweeso nënaa akëë aina towa ngovi.
45004011	Agatowa ngovi ëtendeke ughookie intu nëwarëhangie gwa uhuvëi nënaa akëë aina towa ngovi. Soko ayo unë naaumutenda mweeso tata wa vasaa voong'e nëvëhuvëe nanë vinatowaa ngovi na gwa uvii vëmanyëke anya tutë na vëghookie.
45004012	Na uvii uvii atende tata wa anya utowa ngovi tisa në vëtowe ngovi gutufu ëgweeso në vëhongie nyinkhori a uhuvëi në tata witu Iburahimu naa ukweti nënaa akëë aina towa ngovi.
45004013	Iraghano kunë Iburahimu nanë ufafo wakwe, mwino urëmi ugutendeka wawe, rinadwëëraa gwa njëa a seria ëgweeso gosoko naa wahuvëe, agayanjiwa mwino wa tutë na ughokie.
45004014	Gusoko mbesa avoo gutufu nëvëmëkwatëëre seria vëufewa ayoo nënaa vë vëkëywe iraghano na Muungu, uvii uhuvëi utina riana mbanduvë, riëso iraghano ra Muungu ti gëntu.
45004015	Seria ëgweetaa ikuwo, ëgweeso fana gutie seria gutie ihutye.
45004016	Gusoko ësëë iraghano ërëë rëhaghamëe uhuvëi mwino chuu rëdwëëre ufuma u mboto a Muungu, na uvii në tutë mwino iraghano rasëë në gusoko a woong'e: Ti gwa avoo gutufu nëvëmëkwatëëre seria, ëgweeso noo gwa avoo nëvëduvie gwa uhuvëi mwino Iburahimu. Mweeso unë tata witu sese soong'e.
45004017	Mwino Maandëko në Meru ëhanyiye, “Nagutendie utende tata wa ndughu nyingë usonge amwa Muungu wasuu në mweeso umuhuvëe, nëuguvafaa ufanga akuyi, na gwa iragheyo rakwe, mantu nënaa ëtifo ëtendeke ërëfo.”
45004018	Iburahimu agahuvëa na uhaghamëa mbesa naagutie wëhaghamëyi, uvii watendekie tata wa ndughu nyingë mwino Maandëko në Meru egahanya: “Ufafo wako ugutendeka wingë mwino njota.”
45004019	Na munyampaa wa mëakha ighana rëmwedu vii, ëgweeso uhuvëi winanyumpaa mbesa naa umanyie mwino mwëërë wakwe naa waye mwino ukure, mukhema wakwe Sara noo naa mughumba.
45004020	Iburahimu inahangaa wisaghasaghëi na iraghano rasëë ra Muungu, agahanga nguu ufuma uhuvëi agamukuta Muungu.
45004021	Naa umanyie tutë mwino Muungu ugudaha utenda ayoo nëwayaraghanie.
45004022	Gwa soko uhuvëi wakwe Muungu agamwoona munya tutë na ughookie.
45004023	Ëgweeso nkhani naa yiandekiwe ti gusoko akwe mweeso gutufu,
45004024	ëgweeso gusoko itu noo. Ërëë nëgughookee sese noo nëgumuhuvëe Muungu nëwamufëtiye Yesu, Müküü witu, ufuma gwa akuyi.
45004025	Mweeso nëagauraghwa gusoko a mahutye itu na agafëtiwa sese gudahe utendeka anya tutë.
45005001	Itungwee, gusoko gwatëndiwe gwanyatutë usonge akwe Muungu gwa uhuvëi, uvii gwina majëghana na Muungu gwa njëa a Müküü witu Yesu Kiristo.
45005002	Gusoko a mweeso gwa njëa a uhuvëi gwamëhangie mboto ëyëë në chuu gwimëkie mukhatë ayo, na uyanja mu ndolyo a uküü wa Muungu.
45005003	Nhaa, tiuvii gutufu, ëgweeso guyanjëtë noo mu malwe itu gwa umanya mwino malwe ëgweetaa ughimu,
45005004	weeso ughimu ugweetaa ukhamu na ukhamu ugweetaa ihaghamëyo.
45005005	Ihaghamëyo rasëë rëtiudaha ugukhonga, gusoko Muungu wadahie ukununtëa munkhoo yitu uyanjo wakwe gwa njëa a Mwahu Mweru nëwagufee.
45005006	Nënaa ëkëë gwalegheku, itungo nëna ranoneya, Kiristo agakuya gusoko a antu nëabe.
45005007	Ti goro muntu ukuya gusoko a muntu nëughokie, ruvëë muntu ugudaha usoya ukuya gusoko a muntu në muja.
45005008	Ëgweeso Muungu waraghëëre daaji mwino uguyanjëte, gusoko itungo nënaa ëkëë gwanyamahutye, Kiristo agakuya gusoko itu.
45005009	Gusoko itungwee gwatendiwe guyanjëke usonge akwe Muungu gwa saghami amwa Kiristo, nanguu ukëra gujie utyowa na mweeso mwikuwo ra Muungu.
45005010	Gusoko, nënaa ëkëë gwarughu vakwe, Muungu agagukhuvëya na mweeso gwa ikuya ra Mwanakwe. Gusoko itungwee gukhuvëywe na mweeso, në daaji nanguu mwino gutyowa gwa ufanga wamwa Kiristo.
45005011	Mbesa ti uvii gutufu, ëgweeso guyanjëte noo mwino Muungu gwa njëa a Müküü witu Yesu Kiristo, itungwee gwahangie ukhuvëi.
45005012	Gwa njëa a muntu umwedu ihutye regingëa muurëmi, ryeso rëgasacha ikuya. Uvii ikuya rëganing'anëa mu ufafo woong'e wa anaantu, gusoko voong'e vatendie mahutye.
45005013	Nënaa Seria ëkëë inadwëëra ihutye naa rërëfo muurëmi, ëgweeso ihutye rinavariwa fana gutie seria.
45005014	Ëgweeso ikuya rëgibala ufuma Adamu faka Musa, ryeso rëgavibala nanë avoo nënaa vinatendaa ihutye nërikhwete mwino ramwa Adamu, wasuu nëuna nyinkhori mwino wasuu nëujie.
45005015	Ëgweeso gëfëwa gasëë naa gëti mwino ihutye rasëë. Gusoko nësa gwa uhutya wasuu umwedu vingë vëgakuya, nërëkëaniye ino uu mboto a Muungu, na gëfëwa nëgëë mu mboto akwe mwaamuntu umwedu Yesu Kiristo gëkëanëye gusoko a vasaa në vingë.
45005016	Na gëfewa gësëë goosoo gëë hiya na ihutye ra muntu uyoo umwedu. Gusoko gwa uhonga ihutye rasëë rëgaja iramuëyo, rëgaja gwa njëa a ihutye rasëë, ëgweeso gëfewa goosoo ëgahonga gëgaja gusoko a mahutye mingë vëtendeke vatutë na vëghookie.
45005017	Tutë, gwa ihutye ra muntu umwedu, ikuya rëgibala gusoko a muntu uyoo umwedu ukëanëya ino vasaa nëvëughenyifaa mboto nyingë, na gëfewa gësëë ga tutë, vëjegibala mu ufanga gwa njëa amwa uyoo umwedu, Yesu Kiristo.
45005018	Uvii kangë nësa gusoko a ihutye rëmwedu antu voong'e vëgahanga uramui, uvii uvii gwa ntendo imwedu a tutë antu voong'e vëutendeka va tutë na vëghookie mu ufanga.
45005019	Gusoko mwino gwa utenda ihutye muntu umwedu antu vingë vëgatendeka anyamahutye, uvii uvii gwa tutë a muntu umwedu antu vingë vëgatendeka anya tutë.
45005020	Ëgweeso Seria ëgingëa gusoko ihutye rësëë ëgaongeeya mahutye. Na mahutye nënaa akëanëya, mboto ëgakëanëya nanguu.
45005021	Gusoko, mwino chuu ihutye rëgibala mu ikuya, uvii uvii gwa njëa a tutë mboto ibale faka ufanga wa khae na khae kunë Yesu Kiristo Müküü witu.
45006001	Uvii, guhanye ntunihe? Wurë, gufwaghëëre uduva mu mahutye uvii mboto a Muungu iongeeyena?
45006002	Ti uvii mbanduvë! Guudaha wurë sese nëgwakure gwa mahutye ufwaghëëra uduva mu mahutye?
45006003	Mutimanyiena mwino sese soong'e nëgwabadisiwe mukhatë amwa Kiristo Yesu gwabadisiwe mukhatë a ikuya rakwe?
45006004	Gwa uvii gugavëkwa itambëëmwe na mweeso gwa ubadiso mukhatë a ikuya, uvii mwino Kiristo agafëtiwa ufuma gwa akuyi gwa uküü wamwa Tata, seenoo noo ëgunoneye uduva uduvi në ufya.
45006005	Nësa sese gwakhuvëywe itambëëmwe na mweeso muikuya mwino rakwe, gwa uvii gujie ukhuvëa na mweeso mukhatë a ufëtyo në wëë mwino wakwe.
45006006	Gumanyie mwino untu witu wa khae wakhomiwe u mutë itambëëmwe na Kiristo gusoko ntende a mahutye ëruvangwe, na gutatendekee kangë atughwa va mahutye.
45006007	Gusoko muntu nëwakure waye munya uhaghaaro ufuma mu mahutye.
45006008	Ëgweeso nësa gwakure itambëëmwe na Kiristo, guhuvëe mwino guuduva noo itambëëmwe na mweeso.
45006009	Gusoko gumanyie mwino Kiristo wadahie ufëtiwa ufuma gwa akuyi, atiukuya kangë, ikuya rëtimwibalëte kangë.
45006010	Ikuya nëwakure wakure muhënjo rumwedu gutufu, mahutye ëtina nguu kangë gunto akwe, ëgweeso uduva, nëuguduvaa uguduvaa kunë Muungu.
45006011	Viuyi viuyi nyeenoo inoneye mwino mwakure mu mahutye ëgweeso mwino muduvie mu ukhuvëi na Muungu gwa njëa amwa Yesu Kiristo.
45006012	Gwa uvii, mahutye ëtagibale kangë mëërë anyu në ëgukuyaa, na uvii uyikurya nkumbu yakwe.
45006013	Mbesa mutaduye mba nongo ëmwedu a mëërë anyu ëtendeke gëfe ga utenda uvaya nanë mahutye. Bahu iduyi nyenye aghonjo kunë Muungu mwino antu nëvafëtiywe ufuma gwa akuyi, duyi mayoma anyu oong'e kunë Muungu gusoko a ughooke.
45006014	Gusoko mahutye ëtiumwibala nyenye kangë, gusoko mutifo mu Seria ëgweeso mwëmu mboto.
45006015	Uvii, guhanye ntunihe? Wurë, gutende mahutye atëë gusoko gutifo mu Seria ëgweeso gwëë mu mbotona? Ti uvuu mbanduvë!
45006016	Mutimanyiena mwino nëmwiduya nyenye aghonjo atughwa nanë umutegheeya muntu ungëja mutenda tutë mwatughwa vakwe wasuumba atughwa va mahutye na gënyamwëmo gayo unë ikuya mba ikuryo na gënyamwëmo gayo unë utendwa guyanjëke usonge akwe Muungu?
45006017	Ëgweeso Muungu na arumbwe, gusoko nyenye naa mwaatughwa va mahutye, ëgweeso mugakwatëëra gwa nkhoo yanyu masëyo nënaa mwayafewe,
45006018	na nënaa mwatendwa mwina uhaghaaro sya na mahutye, mugatendeka atughwa va ughooke na tutë.
45006019	Nene ngurighëëtya mwino në mwamuntu gusoko a ulegheku wa mbukamënë a mëërë. Gusoko mwino afoo mwandyo wafunyiye nongo ya mëërë anyu gwa khwalë na gwa kwalë nëënankëe, uvii itungwee funyi nongo ya mëërë anyu gwa tutë gusoko mudahe gweriwa.
45006020	Gusoko nënaa mwaatughwa va mahutye, naa mutifo mututë na ughoke.
45006021	Mwahangie gënyamwëmokë matiku asaa ufuma na mantu ayoo në muuyaonëa mënyaa? Gusoko mpeo a mantu asaa unë ikuya.
45006022	Ëgweeso itungwee nëmwatendwa mwë muuhaghaaro, ufuma u mahutye, na utendwa atumwa va Muungu, mukweti gëhabanga ganyu, unë geriwa, na mpeoayo unë ufanga wa khae na khae.
45006023	Gusoko gënyamwëmo ga mahutye unë ikuya ëgweeso gëfewa ga Muungu unë ufanga wa khae na khae fana Kiristo Yesu Müküü witu.
45007001	Mutimanyiena vaunaane mwino ngurëghëtya navasaa nëvëmëmanyie seria mwino seria ëmutungëëre muntu mu uduvi uruu gutufu?
45007002	Uvii mukhema nëwina mughosya utungiwe na seria kunë mughosya wasuu itungo nëëkëë mufanga, ëgweeso në mughosya wasuu wakuya, watungwëërwaa seria ësëë a mughosya.
45007003	Uvii itungo në mughosya wakwe mufanga, nësa wina mughosya ungëja ugutaanwa mulehadi. Ëgweeso në mughosya wakwe wakuya, watendaa wëë muuhaghaaro, atitungiwe na seria ëyoo, mbesa mweeso ti mulehadi, nëmbaa aroghowe na mughosya ungëja.
45007004	Uvii uvii, vaunaanë, nyeenoo noo mwamëkuiye seria, gwa njëa a mwëërë wamwa Kiristo, mudahe utendeka mwëë mari amwa ungeja, mweeso nëagafëtya ufuma gwa akuyi, gudahe umudwëëya Muungu nkhari.
45007005	Gusoko nënaa gwëë mu mwëërë, nkumbu ya mahutye, nënaa ërëfo gusoko a seria, ëgatenda mwëmo mu mëërë itu faka gugarëdwëëya ikuya nkhari.
45007006	Uvii itungwee gwatungwëërwe mu seria, gwarëkuëye rasëë nënaa rëugufëngaa, gusoko sese gudahe utumama mu ufya wa nkhoo, ti uhonga ntende ëyoo akhae, a rëandëko.
45007007	Uvii, guhanye wurëhe? Seria unë ihutyena? Ti uvii mbanduvë! Ëgweeso naantiudaha urëmanya ihutye ëgweeso gwa seria gusoko naantiumanya uhuunukwa nësa seria inahanyaa, “Utahuunukwee.”
45007008	Ëgweeso ihutye rëgahanga iyoma gwa iraghëëyo rësëë, ëgatenda mukhatë anë, ihuunukwa ra hiya hiya. Gusoko ihutye në seria ëtifo rëkure.
45007009	Neenoo naa nëëmufanga afoo mwandyo nënaa seria ëtifo, ëgweeso nënaa iraghëëyo rasëë raja, ihutye rëgafëtya, nanee ngakuya.
45007010	Ngoona iraghëëyo rasëë nërëgweetaa ufanga kunë nene rëgëëta ikuya.
45007011	Gusoko ihutye gwa uhanga iyoma gwa iraghëëyo rasëë, rëgankhonga, na gwa uvii rëgamburagha.
45007012	Uvii seria unë njeru, na iraghëëyo rasëë unë ryeru, na ra tutë na ija.
45007013	Uvii wurë! rasëë nënaa ija rëgatenda ikuya kunë nene? Ti uwuu mbanduvë ëgweeso ihutye, gusoko ëmanyëke mwino ihutye tutë, regatenda ikuya mukhatë anë gwa njëa a ëroo në ija, gusoko gwa iraghëëyo ëroo ihutye rëkëanëye utendeka ibë ino.
45007014	Gusoko gumanyie mwino seria a munkhoo, ëgweeso nene uu në muntu wa mumwëërë, narinjiwe muihutye.
45007015	Gusoko ntigune nënëurëtenda, gusoko rasëë nënërëanjëte, ntiurëtenda, ëgweeso rasëë nënërëhuite uu ngurëtendaa.
45007016	Ëgweeso nënaarëtenda rasëë nëntirëanjëte ngumësudangëaa seria ëyoo mwino uu njija.
45007017	Uvii itungwee ti nene nkhoo anë nëngurëtendaa rasëë, ëgweeso uu ihutye ëroo nërëgëkhaa mukhatë anë.
45007018	Gusoko nëmanyie mwino mukhatë a mwëërë wanë, utigëkhaa ukhani në uja, gusoko ufenja ngufenja, ëgweeso utenda ne ija ntiutenda.
45007019	Gusoko rasëë në ija nënërëanjëte, ntiurëtenda, ëgweeso rasëë në ibë nëntirëanjëte unë ngurëtendaa.
45007020	Uvii nësa rasëë nëntirëanjëte uunë ngurëtendaa, ëgweeso unë ihutye ëroo nërëgëkhaa mukhatë anë.
45007021	Uvii namëona seria ëyëë, mwino kunë nene nëngufenjaa utenda në ija rërëfo rasëë nëibe.
45007022	Gusoko nëmëanjëte seria a Muungu gwa untu wa ukhatë,
45007023	ëgweeso mumwëëre wanë nëmëgune seria në ëëkure, ëgukhuva fëta na seria ëyoo a ihaa ranë, na untenda mutungwa wa seria ëyoo a ihutye në ëmukhatë a mwëërë wane.
45007024	Hëhëë anë, mutuki nene! uu anyu nëuje untyoa na mwëërë waneë uruu wa ikuya?
45007025	Ngumurumba Muungu, gwa njëa amwa Yesu Kiristo Müküü witu. Uvii, nësa unë uvii, nene mughonjo gwa ihaa ranë ngumëtumamëaa Seria amwa Muungu ëgweeso gwa mwëërë wanë seria a ihutye.
45008001	Gwa uvii, itungwee gutie iramwuwa ra mahuttye gwa avoo në vee mukhatë amwa Kiristo Yesu.
45008002	Gusoko seria amwa Mwahu wa ufanga uroo nëwëë mukhatë amwa Kiristo Yesu ampee uhaghaaro, sya na seria a ihutye na ikuya.
45008003	Soko asaa nëëtiudahëka gwa seria, gusoko mwino naa a ulegheku wa mwëërë, Muungu, gwa umutuma Mwanakwe mughonjo gwa nyinkhori a mwëërë në wa ihutye, na gwa gusoko a ihutye, agarëramuëya ihutye mukhatë a mwëërë,
45008004	gusoko maraghëëyo nëënoneye a seria ëkhondeke mukhatë itu sese, nëgutigweenendaa gwa uhonga mantu a mwëërë ëgweeso mantu në ankhoo.
45008005	Gusoko vasaa nëvëuhongie mwëërë vëuyasëghanëyaa mantu a mwëërë, ëgweeso vasaa nëvëmëhongie nkhoo vëuyasëghanëyaa mantu a nkhoo.
45008006	Gusoko mafenji a mwëërë unë ukuya, ëgweeso mafenji a nkhoo unë ufanga nanë majëghana.
45008007	Gusoko mafenji asaa a mwëërë unë urughu kunë Muungu, gusoko ëtiumëhongaa seria a Muungu, kangë ëtiudaha umëhonga.
45008008	Vasaa nëvëuwuhongaa mwëërë vëtiudaha umuyanjisya Muungu.
45008009	Ëgweeso nësa Mwahu wa Muungu ugëkhaa mukhatë anyu, nyee mutiuwuhonga mwëërë, ëgweeso mumëhongie nkhoo. Ëgweeso muntu gëkaku nëatikweti Mwahu wamwa Kiristo, wasuu ti wakwe.
45008010	Na Kiristo nëwaa wë mukhatë anyu mwëërë wanyu ukure gusoko a ihutye, ëgweeso nkhoo anyu uunëmpanga, gusoko a tutë.
45008011	Ëgweeso nësa Mwahu wakwe wasuu nëagamufëtya Yesu mukhatë a akuyi ugikhaa mukhatë anyu, mweeso nëwamufëtiye Kiristo Yesu mukhatë a akuyi ugumëtenda mëfanga na mëërë anyu në ëmuikuya, gwa Mwahu wakwe nëugikhaa mukhatë anyu.
45008012	Uvii, nësa uunë uvii, mbuyane, gwanya hirë, ti wa mwëërë guduva gwa uhonga mantu a mwëërë,
45008013	gusoko nësa muuduva gwa uhonga mantu a mwëërë muufenja ukuya, ëgweeso nësa muuyiuragha ntendo ya mwëërë gwa Mwahu muuduva.
45008014	Gusoko voong'e nëvëutongeerwaa na Mwahu wa Muungu, vasaa unë vana va Muungu.
45008015	Gusoko mwinaghenyifaa kangë nkhoo a utugwa nëëgeetaa choghofi, ëgweeso mwaghenyifiee nkhoo autendwa vana, në gwa ësëë gugëëra, Tata Matunda.
45008016	Mwahu mweeso ugusudangëaa itambëëmwe na nkhoo yitu, mwino chu sese gwë vana va Muungu,
45008017	na nësa gwë vana, uvii, gwë asai, asai va Muungu, nëvëusaa itambëëmwe na Kiristo, nhaa, nëgwakhasiwa itambëëmwe na mweeso gusoko gudahe na ukuriwa itambëëmwe na mweeso.
45008018	Gusoko nguyoonaa makhasëko a itungo ërëë mwino ti gëntu mwino weru nëküü wasuu nëujie ukunukuwa kunë see.
45008019	Gusoko ntundo yoong'e noo yiindëe gwa nkumbu ino ukunukwëëywa gwa vana va Muungu.
45008020	Gusoko ntundo oong'e noo yatendewe mu ufaghato, ti gwa iyanje rakwe, ëgweeso gusoko akwe mweeso nëagayitendea mu tutë nëërëfo,
45008021	gusoko ntundo ayo njeesoo nooëjie utendwa muuhaghaaro na udwëëywa mukhatë a utughwa wa ufaghato, faka vingëe mu uhaghaaro wa weru nëukuu wa vana va Muungu.
45008022	Sese gumanyie ntundo yoong'e yiurëa gwa uvavi mu uhungu itambëëmwe faka fanoi ukharë itambëëmwe faka itungwee.
45008023	Ëgweeso noo ti uvii gutufu, ë ngwë nanë sese aghonjo nëgukweti nkhari ya mwandyo Mwahu, guurua munkhoo yitu, guraraavie mwino gwëndëë utendwa vana unë ukhomoi wa mëërë witu.
45008024	Gusoko gwatyowe gwa ndolyo, ëgweeso intu nënaa rëë mundolyo nëradwëëra gutie ndolyo kangë. Gusoko anyu nëuguriindëëraa intu rasëë nëurëgunehe?
45008025	Ëgweeso intu nëgwina ndolyo aurëona nëëkëë gwinaaurëona, gurindëëre gwa ughimëëyi.
45008026	Viuyi viuyi Mwahu mweeso ugugwaarëëya mu ulegheku witu. Gusoko gutimanyie uromba mwino ënoneye, ëgweeso Mwahu mughonjo ugugurombeaa gwa gëëro ga uvavi nëutiudaha ugëdona.
45008027	Na mweeso nëugoona faka mukhatë a nkhoo ya antu umanyie isëgho ra Mwahu mwino rërë, gusoko uguvarombeaa antu va Muungu gwa uhonga mafenji a Muungu.
45008028	Seenoo gumanyie mwino mukhatë a mantu oong'e Muungu ugutendaa mwëmo itambëëmwe na vasaa nëvëmwanjëte gwa uvafa në maja, uunë vasaa nëvataaniwe gwa mafenji akwe.
45008029	Gusoko vasaa nënaa uvamanyie ufuma mwandyo, agavahwaania ufuma mwandyo vëdahe gëkhwa na Mwanakwe, uvii Mwana atende mufafwa wa mwandyo mukhatë a aruna vingë.
45008030	Na vasaa nëagavahwaania udua mwandyo, vasaa agavataana, na vasaa nënaawaatanie, vasaa agavatenda vëtendeke vëë fana tutë, na vasaa nënaa vëë fana tutë, vasaa agavakurya.
45008031	Uvii, guhanye ntunihe gwa asaa? Muungu nësa wëëguuvaru witu, uu anyu në wëë gunto itu?
45008032	Mweeso nëinamurekeaa Mwanakwe mughonjo, ëgweeso agamuduya gusoko itu sese soong'e, ugudëa wurë ugufa mantu oong'e itambëëmwe na mweeso?
45008033	Uu anyu nëuguvasitaaka ahwaaniwa va Muunguhe? Muungu unë uguvoonaa mwino antu va tutë.
45008034	Uu anyu nëugumusitaaka gwa iramuëyo? Kiristo Yesu uunëagakuya, nhaa, na kangë ukëra asaa, wafëtiye mukhatë a akuyi, mweeso wëë umukhono wa gëlëlo wa Muungu, kangënoo mweeso unë ugugurombea.
45008035	Uu anyu nëugugurekanua na uyanjo wamwa Kiristo? Wurë! unë malwe namba siida, namba makhasëko, namba njaa, namba gëfuyu, namba holota, namba ifaanga?
45008036	Mwino ëandekiwe ëtë, “Gusoko ako guguuraghua mumwë woong'e, gutendiwe mwino nkhoo yookigitwa.”
45008037	Ëgweeso mukhatë a mantu asaa oong'e guuhuma, na ukëra uhuma, gusoko akwe mweeso nëwaguyanjie.
45008038	Gusoko nadahie umanyaa gwa tutë tutë mwino, mbesa nkuya mbesa ufanga, mbesa vamalaëka, mbesa anyagëbala, mbesa mantu nëërëfo, mbesa nëëjie, mbesa anya nguu,
45008039	mbesa nëëgunto, mbesa nëëëfang'ë, mbesa ntundo ëngëja gëkaku ëtiudaha ugurekanua na uyanjo wa Muungu Mukuu witu.
45009001	Ngurëghëtya tutë mukhatë amwa Kiristo, ntiurëghetya weegheghe dhamiri anë ëgunsudangëa mukhatë a Mwahu Mweru,
45009002	mwino nëna simba ino na mauvavi nëëtiuhiraa munkhoo ane.
45009003	Gusoko naangudaha uromba nene mughonjo nëtendwe ntinoneye na utamanuwa na Kiristo gusoko a vaunaanë, antu va umwaango wanë gwa njëa a untu,
45009004	na vasaa unë Vaisiraeli, nëvatendiwe vana, na uküü wasuu, na maraghano, na ufewa Seria, na ikuryo ra Muungu, na maraghano akwe,
45009005	vasaa vakuku unë vawe, na mukhatë a vasaa agadua Kiristo gwa njëa a mwëërë. Wasuu unë wëë gunto a mantu oong'e, Muungu nëugukuriwaa khae na khae. Amina.
45009006	Ti mwino ukhani wa Muungu wakhaanëkëkaa. Gusoko vëtiutendeka voong'e Vaisiraeli nëva ufafo wa Isiraeli.
45009007	Ëgweeso noo vëtiutendeka voong'e vana gusoko va ufafo wamwa Iburahimu, ëgweeso, Mukhatë amwa Isaki ufafo wako ugutaanwa,
45009008	uvii, ti vana va mwëërë nëvaye vana va Muungu, ëgweeso vana va iraghano ëroo vaye mwino chuu ufafo.
45009009	Gusoko ukhani wa iraghano uu në tuuru, Gwa itungo ërëë nëjie, na Sara ugutendeka wina mwana.
45009010	Na tëësa uvii gutufu, ëgweeso Rebeka noo, nëwawucha wiito gwa mughosya umwe, mweeso unë Isaki, tata witu.
45009011	Gusoko nënaa ëkëë vinafafwa vana vasaa, na nënaa ëkëë vinatenda ukhani në uja mbesa në ubë, gusoko ëmëke ndolyo a Muungu a uhwaania, ti gusoko a ntendo, ëgweeso gusoko a mafenji akwe nëugutaana.
45009012	Agakhanëwa vii, “Në müküü ugumutumamëa në munyuughuu.”
45009013	Mwino gwandëkiwe, “Namuyanjaa Yakobo, ëgweeso Esau namusidaa.”
45009014	Uvii guhanye wurëhe? Gutina tutë kunë Muungu nahë? Ti uvii!
45009015	Gusoko ugumwëëra Musa, “Naumufa majëghana wasuu nëngumufa majëghana, ngumwoonëa uvavi wasuu nëngumwoonëa uvavi.”
45009016	Uvii, nësa në uvii, ti mu udaho wa wasuu nëugufenja, na ti gwa wasuu nëugikunkunyaayaa, ëgweeso gwa wasuu nëuguforyaa, unë Muungu.
45009017	Gusoko maandëko ëgumuhanya Farao, mwino, “Naangagwimëcha gusoko ëyëë, gusoko nëraghëëre daaji nguu yanë kunë vee, rina ranë rëtanantiwe mung'e oong'e.”
45009018	Uvii, nësa chu uwuu, wasuu në Muungu wayanjaa umwoonëa uvavi ugumwoonëa uvavi, na wasuu nëwayanjaa umutenda atende wëë gëdëda, ugumutenda atende wina nkhoo nkaku.
45009019	Nyenye mwinjë uhanya kunë nene vii. Gusokokë këë mweeso ugufenja ihondo? Gusoko u nyanyu nëugudaha uyahita mafenji akwe?
45009020	Aa! ti uvii, vee Mwaamuntu, veve uu wëë nyanyuhe nëugikunguma na Muungu?
45009021	Namba muumbi wurë? atina udaho wa utumëa irongo mwino uyanjëte, gwa irundo rëmwe ra irongo na guumba gëfë gëmwe gëtende ga ukumu, na gëmwe getende sa gëtina ukumu?
45009022	Uu ntunihe uvii, nësa Muungu gwa ufenja uraghëëra ikuwo rakwe, na uwudwëëya udaho wakwe, gwa ughimëëya avoo unë naa ilengo ra ikuwo rakwe, nënaa vënoneye guuraghwa.
45009023	Kangë agafenja noo ukunukua wingë wa uküü wakwe unë wagufee sese në gwë ilengo ra gëhe gakwe sese unë, wadahie uguning'anëya uwughenyifa uküü wakwe.
45009024	Uunë sese avoo nëwaataanie ti ufuma mukhatë a Ayahudi gutufu, ëgweeso ufuma gwa antu va Ndughu ingëja noo?
45009025	Uu mwino chuu agahanya mukhatë amwa Hosea, “Nguvataana antu vanë vasaa në ti antu vanë, Na muyanjwi wanë wasuu në ti muyanjwi wanë.”
45009026	“Kangë ëgutendeka afoo nëvëgëërwa, ‘Nyenye muti antu vanë,’ Faafo vëutaanwa ‘vana va Muungu në mufanga.’”
45009027	Isaya noo uguduya ruri wakwe kunë Isiraeli, uguhanya, “Uvaryo va vana va Isiraeli, mbesa wëë mwino mahangahanga a irambo, uunë usagho wawe gutufu nëvëutywewa.
45009028	Gusoko Müküü ugutenda mwino ukhani wakwe gunto a ng'ë. uguudaha na uramua.”
45009029	Kangë mwino Isaya agatongeera uhanya, “Nësa Müküü wa maumbë ainagurekeaa ufafao, Sa gwëë mwino Sodoma, naagugikhoriwa na Gomora.”
45009030	Uvii, guhanye ntunihe? Mwino antu va Ndughu, nëvëtiumëhongaa tutë vamëhangie tutë, ëgweeso unë tutë ëyoo në a uhuvëi,
45009031	ëgweeso Isiraeli nëvamëhonga seria a tutë vinamëfikëaa seria ëyoo.
45009032	Gusokokëhe? Gusoko vinamëhongaa gwa njëa a uhuvëi, ëgweeso mwino gwa njëa a ntendo. Vëgakuumëa gunto a igwe ëroo ra ugwësya,
45009033	mwino yiandëkiwe, “Raraava, nguvëka mu Sayuni igwe ra ugwësya, na italaghwe nërëuvatendaa antu vëgwe! Na muu muntu nëumuhuvëe atiuviriwa mënyaa.”
45010001	Vaunaanë, nëngufenja nanguu munkhoo anë, na irombi ranë nëngumurombaa Muungu, unë gusoko Ayahudi, vëdahe utyowa.
45010002	Gusoko ngumusudangëa mwino vina wikunkunyayi wa umufenja Muungu, ëgweeso wikunkunyayi usuu utijengiwe mwihaa.
45010003	Gusoko, vëtimëmanyie tutë a Muungu, na gwa ufenja uraghëëra daaji tutë awe veeso aghonjo, vinagetoa fana tutë a Muungu.
45010004	Gusoko Kiristo unë mpeo a Seria, gusoko mu muntu nëuhuvëe avarëywe mwino munya tutë.
45010005	Gwa uyanjëka usonge akwe Muungu gwa umëkwatëëra seria, Musa agaandëka mwino, “Muntu nëugutendaa uvii uguduva gwa njëa ësëë.”
45010006	Ëgweeso tutë ëyoo nëëguhangëkaa gwa uhuvëi ëguhanya vii, “Utahanyee munkhoo ako, Uu anyu nëugunatëa gwenda girunde? (uvii, unë umusimia Kiristo fang'ë),
45010007	mbesa, Uu anyu nëugutununtu faka gwa arungu? (uvii unë umweeta Kiristo gunto ufuma gwa akuyi.)”
45010008	Ëgweeso Maandëko në Meru ëguhanya wurëhe? Ukhani uroo wëë fifë navee mu moomo wako, na munkhoo ako, unë ukhani uroo wa uhuvëi nëguuwutanantyaa.
45010009	Gusoko, nëwamukumua Yesu gwa moomo wako mwino unë Müküü, na uhuvëa munkhoo ako mwino Muungu agamufëtya mu akuyi, ugutyoeka.
45010010	Gusoko gwa nkhoo muntu uguhuvëa nautendwa ayanjëke usonge a Muungu, gwa moomo ugukumua na uhanga utyoi.
45010011	Gusoko andëko rëuhanya, “Mu muntu nëumuhuvëe atiuviriwa mënyaa.”
45010012	Gusoko gutie utemanui mukhatë a Muyahudi na Muyunani, gusoko mweeso uyuuyo unë Müküü wa voong'e, munya ughwarë gwa voong'e nëvëumutaanaa,
45010013	Gusoko, “Mu wasuu nëuguromba gwa rina ra Müküü ugutyoeka.”
45010014	Uvii, antu vëumuromba wurëhe wasuu nëvëtimuhuvëe? Kangë vëumuhuvëa wurë wasuu nëvina mutegheeyaa? Kangë vëumutegheeya wurë nëgutie mutanantii?
45010015	Kangë vëutanantya wurë, nëvadëa utowa? Mwino yiandekiwe, “Uu mëja mwino ntuni mëghuu awe nëvëutanantyaa Sayu Njija!”
45010016	Ëgweeso ti voong'e nëvëgamëghenyifa Sayu Njija ëyoo. Gusoko Isaya uguhanya “Mukuu, u anyu nëagayihuvëa sayu yitu?”
45010017	Uvii uhuvëi, gëandëyo gayo unë utegheeya na utegheeya gujaa gwa ukhani wamwa Kiristo.
45010018	Ëgweeso nene nguweya, Wurë! Veeso vinategheeyana? Nhaa, vategheeye, “Ruri wawe wakundanëe mu urëmi woong'e, Na nkhani yawe yafikie faka mpëo a urëmi.”
45010019	Ëgweeso nene nguwëëya, Wurë! Vaisiraeli vënamanyaana? Mwandyo Musa uguhanya: “Nene ngumutenda muvaonëe wiru antu në ti ndughu, ngumutenda mutende mwina ikuwo gwa ndughu ra antu në afutu.”
45010020	Na Isaya ugusoya mbesa uhanya, “Avoo nënaa vëtiumpenjaa nene, vëgang'anga, Nëgadwëëra kunë vasaa nënaa vëtiguurëyaa sayu yanë.”
45010021	Ëgweeso gwa Isiraeli uguhanya, “Mumwë woong'e nëgavaghoorëa mëkhono anë antu nëvandekie na në vëë matwe makaku.”
45011001	Uvii, nene nguwëëya, Wurë! Muungu waajughutye kureengë antu vakwena? Mba nduvë! Gusoko nene mughonjo në Mwisiraeli, umwe wa ufafo wamwa Iburahimu, na muntu wa ndughu akwe Benjameni.
45011002	Muungu inavasusutëëyaa kureengë antu vakwe nëwaamanyie ufuma mwandyo. Namba mutimanyie ayoo nëahanyiwe na maandëko nëëgumuhanyaa Eliya? Mwino agamunena Muungu hiya na Vaisraeli,
45011003	“Müküü, vavooraghie anyagëdaghu vako, vayakhonontie masabahu ako, nene nasaghaa nëmwenedu, veeso noo vëufenja nkhoo anë.”
45011004	Ëgweeso Muungu agamusucha wurë? “Nivëkëye antu maghana a njou ëmufungatë nëvëtiutungamaa usonge amwa Baali.”
45011005	Uvii, gwë vii gwa itungo ërëë, rërëfo isabu ra avoo nëvësighai në Muungu wavahwaaniye gwa mboto akwe.
45011006	Ëgweeso nësa gwa mboto, ëtiutendeka gwa ntendo kangë, nësa uvii mboto ëtiutendeka mboto.
45011007	Itungwee wurë? Antu va Isiraeli vinagëhangaa ëkoo nënaa vëugëfenja, ëgweeso avoo nëvahwaaniywe vëgagehanga. Vangëja vëgatuatëywa.
45011008	Mwino ëandëkiwe, “Muungu agavafa nkhoo ya gitunëkëa, nanguu na miho mbesa vëdëe goona, na matwë mbesa vëdëë utegheeya, faka itiku ërëë ra rëo.”
45011009	Na Daudi uguhanya: “Mesa yawe na itende mpëto na muteegho, Na intu ra ukhankukwa, na marëfo awe.
45011010	Miho awe ëtendwe kiti gusoko vëdëe goona, Uvabeda mëghongo awe matiku oong'e.”
45011011	Uvii nee nguhanya, Wurë! vakhankukiwe faka ugwa chookuuna? Mba nduvë! Ëgweeso gwa ihutye rawe utyoi wawafikëe antu va ndughu ingëja, gusoko veeso aghonjo vëdahe uvaonëa wiru.
45011012	Uvii, nësa ihutye rawe ratendekie ughwarë wa urëmi, na utuki wawe watendekie ughwarë wa ndughu, wurë? ti daaji nanguu ukhamu wawena?
45011013	Uvii, itungwee nene gurighëëtya na nyenye antu va Anarëmi vangëja. Itungo në nene natendekie në mutumwa wa antu va ndughu ingëja, nguukuryaa utumami në wanena?
45011014	Fangëja ngudaha uvatenda vitende vina wiru vasaa në vëë saghami ëmwedu na nee na uvatyoa vangëja mukhatë awe.
45011015	Gusoko nësa uhitwa kunë veeso gwasachiye urëmi ukhuvëywe na Muungu, wurë! guutendeka wurë itungo nëvayanjwa nësa ti ufanga nëvakuya.
45011016	Nësa utu nëuhangënkhaniwe na majë itambëëmwe na changa nëwadwëëywe mwino nkhari ya mwandyo në weruchwë, uvii në ibumu roong'e ryeruchwe. Na nësa murie në weruchwë, uvii në masanja meruchwë.
45011017	Ëgweeso nësa makhanja angëja atemiwe, na veve museituni wa gihaka naa waghombewe mukhatë ayo, watendeka wina ukhuvëi na itina ra museituni na ughinu wakwe,
45011018	Utaje wikuryee gusoko a makhanja asaa, mba ugikurya, ti veve nëurëkweti itina, ëgweeso unë itina nërëgukweti veve.
45011019	Uvii uguhanya, “Makhanja ayoo atemiwe gusoko nene nëhembekwe.”
45011020	Vija: Atemiwe gusoko inahuvëaa, na veve wimëkie gwa uhuvëi wako. Utagitendee, ëgweeso wooghofe.
45011021	Gusoko në chu Muungu inayaonëa uvavi makhanja a ntundo, wurë, ugughema uguguonea uvavi vevena!
45011022	Uvii, raraava, uja na ukharë wa Muungu, Mweeso unë mukharë gwa avoo në vëugwa nanë muja kunë veve nësa ugufwaghëëra mu uja wakwe, nësa ti uvii, veve noo ugutemwa.
45011023	Na vasaa noo, nëvadëa gëkhaa gwa udëa uhuvëa vëuhembekwa, gusoko Muungu udahëte uvahembeka kangë.
45011024	Gusoko nësa veve ugatemwa waheyiwa mu museituni, në museituni wa gihaka gwa ntundo ayo, na wahembekwa, ti mwino ntundo, mu museituni në uja, ti ukëra nanguu ino vasaa në vantundo udaha uhembekwa mu museituni veeso aghonjo.
45011025	Gwa uvii, vaunaanë, ntiufenja mudëe umanya gëmpihë ëkëë, gusoko mutaionee mwino mwanya mahaa, gwëë vii gwa uvaru rumwe ukaku waahangie Isiraeli, faka antu va ndughu ingëja vëdahe umufikëa Muungu.
45011026	Uvii Isiraeli voong'e vëutyoeka, mwino yiandëkiwe, “Mutyoi ujie ufuma u Sayuni, uguuheya uvë wamwa Yakobo.
45011027	Na ërëë unë iraghano ranë gënaawe, Itungo nënguaheya mahutye awe.”
45011028	Uvii, gwa Sayu Njija vatendekie arughu gusoko anyu, ëgweeso gwa sayu a uhwaaniwa vatendekie ayanjwi gusoko a vaa tata vitu.
45011029	Gusoko vifewa vya Muungu vitikweti wighondi, mbesa utaanwa.
45011030	Gusoko nësa nyenye khae mugamureka Muungu, ëgweeso itungwee mwahangie gëhe gakwe ufuma na ureki wawe.
45011031	Vii uvii avoo vamurekaa Muungu itungwee, gusoko gwa nyenye goonewa uvavi veeso noo vëonewe uvavi.
45011032	Gusoko Muungu wavatungie voong'e itambëëmwe mu uwurya ikuryo vii adahe uvaonea uvavi voong'e.
45011033	Ughwarë, ihaa nanë umanyi wa Muungu unë uküü ino! Uramui wake utiumanyëkaa, mbesa njëa yakwe itiuhangëka!
45011034	Gusoko uu anyu nëumanyie isëgho ra Mukuu? Mba uu anyu nëagatenda musëyi wakwe?
45011035	Mba u anyu nëagamufa mweeso intu mwandyo, na mweeso noo ujie urëfwa kangë?
45011036	Gusoko mantu oong'e ëfumie kunë mweeso, ërëfo gwa udaho wakwe, kangë ëgusuka kunë mweeso. Weru utende wëë kunë mweeso khae na khae! Amina.
45012001	Gwa uvii, arunaane, nene ngumunena nyenye, gwa gëhe ga Muungu, vëki mëërë anyu, mwino ikumbëko nëifanga, ryëru na raunjisya kunë Muungu, unë ikuryo ra nkhoo.
45012002	Mutakhuvëywe na urëmi uruu ëgweeso mufëntuwe gwa ufya wa ihaa ranyu. Uvii nyenye mudahe uraghëëra tutë ntuni në mafenji a Muungu, ntuni në njija nanë auyanjisya nanë ëkhondekekie.
45012003	Gusoko gwa mboto në nene nafewe nene ngumunena mu muntu mukhatë anyu atagighemee mughonjo ukëanëya ukëra mwino unoneye gighema. Ëgweeso ighemi itambëëmwe na uramwui në wë moomo, mu muntu gwa uhonga na ngeero a uhuvëi unë Muungu wamufee mweeso.
45012004	Gusoko mwino chu mu mwëërë rumwe gwina nongo nyingë, na nongo yoong'e itiutendaa mwëmo rumwedu.
45012005	Vii uvii na nësese në gwëë vingë gwë mwëërë rumwedu mukhatë amwa Kiristo, na nongo, muu nongo gwa muuyakwe.
45012006	Gwa utenda gwina vifewa në vihiya gwa uhonga na mboto në sese gwafewe reki sese guvittumëe viesi; nësa unyagëdaghu, gwa uning'anëya mu uhuvëi witu.
45012007	Nësa utumami, mung'ë a utumami witu; mweeso unë ugusëyaa, mung'ë a usëyi wakwe.
45012008	Mweeso unë ugufunyaa, ufunye gwa uhaghaaro. Mweeso unë ugufunyaa waarëëyi, gwa nguu yoong'e. Mweeso unë ugutendaa ntendo ya gëhe, atende uvii gwa uyanjo.
45012009	Uyanjo utatendeke una lakuno. Rëhuri rasëë në ivë, samwikwatëëre na rasëë në ija.
45012010	Iyanji mu muntu na muyakwe gwa uyanjo wa gënyandughu; ikerii mu muntu na muyakwe mung'ë a uraghëëra ikuryo.
45012011	Kamwe mutaleghekee, mung'ë a gikunkunyaya, mubankare itambëëmwe na Mwahu, mutumëkëi Müküü.
45012012	Gwa ndolyo, muyanje, mu makhasëko, mugiindëëra, mu marombi, muhinëntëe.
45012013	Vafi aruna woyanyu mantu nëvëuyafenja nëvëtiyakweti, tendi samwina gëhe, gwa ughenyifa aghenyi, samwikunkunyaye.
45012014	Vaforii nëvëumuhurisyaa, forii, taja mujumane.
45012015	Yanji itambëëmwe na avoo nëvanjëte, rëi itambëëmwe na avoo nëvëurëa.
45012016	Mwiyanjëëye masëgho anyu nyenye gwa nyenye. Mutasëghee në makuu nanguu, ëgweeso muyanje uhweetiwa na mantu në malegheku. Mutatendee antu va gëdida gusoko a mahaa anyu.
45012017	Mutamurëfee muntu uvë gwa ubë. Raraavi në maja u miho a antu voong'e.
45012018	Nësa ëgudahëka, gwa uvaru wanyu, mwikhee mu majeghana na antu voong'e.
45012019	Ayanjwi, mutairëfisye ubë, ëgweeso ineghi na ukharë wa Muungu, gusoko yiandekiwe, “Urefisye unë nene, nene ngurëfisya,” uguhanya Müküü.
45012020	Ëgweeso, murughu wako nësa wina njaa, mulësye, nësa wina nyweta, munywesye gusoko nëwatenda uvii, ugumutenda mweeso one mënyaa.
45012021	Utahumwe na uvë, ëgweeso uwuhume uvë gwa uja.
45013001	Mu muntu na akwatëëre na uhonga në a wibali në aküü, gusoko gutie wibali nëutifumie kunë Muungu na uroo nëurëfo uraghëëywe na Muungu.
45013002	Uvii nëugutendaa sya na munya gëbala uguhita rasëë në Muungu warëhwaniye, na vasaa nëvëuhita vëuhanga iramuëyo.
45013003	Gusoko nëvibalie vëtiuvooghofyaa antu gwa ntendo në njija, ëgweeso gwa ntendo në mbë. Uvii, ugufenja uke umwooghofa në wina wibalina? Tenda në maja veenoo uguhanga ikuryo kunë mweeso.
45013004	Gusoko mweeso unë mutumami wa Muungu kunë veve gwa uhange në maja. Ëgweeso nëwatenda në mavë ooghofa, gusoko atiurëhoraa ifanga noosoo, gusoko mutumami wa Muungu, nëugumurëfisya gwa uvë mutenda në mavë gusoko a ukharë.
45013005	Gwa uvii inoneye utegheeya na ukwateera ti gusoko a ukharë uroo gutufu, ëgweeso noo na soko a dhamiri.
45013006	Gusoko ësëë kangë muurefaa khotë, gusoko veeso unë atumami va Muungu, vëutenda mwëmo uruuro uruuro.
45013007	Vafi voong'e tutë awe, muntu wa khotë, khotë, muntu wa usuru, usuru, nëunoneye googhofwa, ooghofwe, nëunoneye ukumu, ukumu.
45013008	Mutatendee mwina hirë na muntu mba umwe, ëgweeso giyanja, gusoko nëumwaanjëte muuyakwe ugumëtenda seria.
45013009	Seria eguuhanya, “Utalehadee, Utauraghee, Utaivee, Utahuunukwee,” na nësa rërëfo iraghëëyo gëkaku, rëukhuvëywa mu ukhani uruu, mwino, “Muyanje munya fifë wako mwino nkhoo ako.”
45013010	Uyanjo utiumutendea munya fifë ukhani në ubë. Uvii uyanjo unë ukhamu wa Seria.
45013011	Nhaa, nëgwarëmanya itungo, mwino itungo ra ufëtya mu too radaa ufika, gusoko itungwee utyoi witu wëë fifë nasee nanguu ukëra nënaa gwandya uhuvëa.
45013012	Utiku wafwaaya ino, mumwë wahumbeeraa, uvii na guyirue ntendo ya kiti, ne guyaria mata a weru.
45013013	Mwino chu na gurë gwa mumwë në gweendeende gwa ginyumpya, ti gwa uraku na ughai, ti gwa uvë wa ufumba na ulehadi, ti gwa wikhuvi na wiru.
45013014	Ëgweeso muyai Müküü Yesu Kiristo, tajee muuraraave mwëërë, mbesa uyiacha nkumbu yayo.
45014001	Wasuu nëmulegheeku wa uhuvëi, mughenyifi, ëgweeso mutaramuëyee masëgho akwe.
45014002	Muntu umwe wina uhuvëi, ugula mantu oong'e, ëgweeso wasuu nëmulegheeku mu huvëi nyanyi ya ikhonda,
45014003	Wasuu nëugulaa atamuhoryee wasuu nëatiulaa, gweesonoo wasuu nëatiulaa atamuramuëyee wasuu nëugulaa, gusoko Muungu wamuyanjëye.
45014004	Veve wëë anyu nëugumuramuëya mutumami wa muntu ungëjahe? Kunë müküü wakwe mughonjo mweeso ugimëkaa mbesa ugugwaa.
45014005	Muntu umwe ugutendaa hiya mukhatë a itiku na itiku, ungëja uguoonaa matiku oong'e mwino ikhwete. Mu muntu na imanye vija mu mahaa akwe mughonjo.
45014006	Wasuu nëugurëkuryaa itiku, ugurëkuryaa kunë Müküü, na wasuu nëugulaa ugulaa kunë Müküü, gusoko ugumurumba Muungu, kangë nëatiulaa, atiulaa kunë Müküü, mweeso noo ugumurumba Muungu.
45014007	Gusoko gutie muntu mukhatë anyu nëuguduvaa gwa nkhoo akwe, ëgweeso noo gutie nëugukuyaa gwa nkhoo akwe.
45014008	Gusoko mbesa guunduva, guudura kunë Müküü, mbesa guukuya, guukuya kunë Müküü. Uvii mbesa guuduva namba gwakuya, gwëë mari a Müküü.
45014009	Gusoko Kiristo agakuya agatenda mufanga kangë gusoko ëyëë, avibale nëvakure nanë afanga noo.
45014010	Ëgweeso veve wurëhe? asikë nëugumuramuëya munyandughu wako? Mbesa veve wurëhe! njuuchuu ugumuhorya munyandughu wako? Gusoko sese soong'e gujie gimëka usonge a itumbë ra iramuëyo ra Muungu.
45014011	Gusoko yiandëkiwe: “Mwino nguduvaa, uguhanya Müküü, mu iru rëutungama usonge anë, Na mu urëmë ugumukumua Muungu,”
45014012	Gwa uvii, mu muntu mukhatë itu ujie uduya sayu yakwe mughonjo usonge a Muungu.
45014013	Uvii gutafwaghëëree giramuëya, ëgweeso bahu duyi iramuëya ërëë, muntu atatendëë intu ra umusacha munyandughu wakwe mbesa ra umugwësya.
45014014	Nene nëmanyie, kangë nene nëraghëërwe tuutë tutë mukhatë a Müküü Yesu, mwino gutie intu në ivaya gwa ntundo akwe, ëgweeso gwa wasuu nëugurëonaa intu ivaya, gwa muntu wasuu intu rasëë ivaya.
45014015	Na munyadughu wako nëwahangwa na uvavi gusoko a malëwa warekaa gwenda mu uyanjo. Gwa malëwa ako utamuruvangee muntu uyoo në Kiristo agakuya gusoko akwe.
45014016	Uvii, uja wanyu wasuu utarighëtiwee gwa ubë.
45014017	Gusoko utemi wa Muungu tiësa ula na unywa, ëgweeso unë tutë na majëghana na uyanjo mu Mwahu Mweru.
45014018	Gusoko wasuu nëugumutumëa Kiristo mu mantu asaa ugumuyanjisyaa Muungu, kangë uguyanjwa na anaantu.
45014019	Uvii nësa chuu gwëë vii, nëguahonge mantu a majëghana na mantu nëënoneye gwa gijenga.
45014020	Gusoko a ilëwa utauruvangee mwëmo wa Muungu. Tutë oong'e maja, ëgweeso uu gubë gwa muntu nëugulaa na gisacha.
45014021	Në guja udëa ula nyama mbesa unywa divai mbesa utenda intu gëkaku gwa rasëë në munyandughu wako ugugwësiwa.
45014022	Uhuvëi wasuu nëuwukweti sauwukweti munkhoo ako usonge a Muungu. Aforiwe muntu wasuu nëatiumëramuëyaa nkhoo akwe mu ukhani wasuu nëuguurumëëya.
45014023	Ëgweeso nëwina wisaghasaghëi, mbesa ale, waramuëywaa wina ihutye, gusoko inala gwa uhuvëi. Na muu rasëë nërëtendie nërëtidwëëre mu uhuvëi unë ihutye.
45015001	Uvii igunoneye sese nëgwina nguu uwuhora ulegheeku wawe nëvëtina nguu, mbesa itigunoneye gëyanjisya aghonjo.
45015002	Mu muntu mukhatë itu na amuyanjisye munyafifë wakwe, ahange uja, ajengwe.
45015003	Gusoko Kiristo noo naa iniyanjisya mughonjo, ëgweeso mwino yiandëkiwe, “Mahondo aawe nëvëgaguhonda veve ëgang'anga nene.”
45015004	Gusoko oong'e nënaa atongeere gwandëkwa ëgandëkwa ëdahe ugusëya sese, gusoko gwa ughimëëyi na ufefeheeyi wa maandëko gudahe uhanga ndolyo.
45015005	Na Muungu munya ughimëëyi na ufefeheeyi amutende mwina masëgho a itambëëmwe nyenye gwa nyenye, gwa nyinkhori amwa Kiristo Yesu,
45015006	gusoko gwa nkhoo ëmwedu na gwa moomo rumwedu mudahe umukurya Muungu, Tata wamwa Müküü witu Yesu Kiristo.
45015007	Uvii mwighenyife nyenye gwa nyenye, mwino Kiristo noo nënaa agagughenyifa, gusoko Muungu akuriwe.
45015008	Gusoko nguhanya, mwino Kiristo watendekie mutumami wa iraghano ra utowa ngovi gusoko a tutë a Muungu, adahe uyaraghëëra daaji maraghano nëvëgafewa vaa tata vitu.
45015009	Kangë gusoko Ndughu yimukurye Muungu gusoko a mboto yakwe, mwino yiandëkiwe: “Gwa uvii ngugurumba mukhatë a Ndughu, Nëënoo ngurëëmbëa rina rako.”
45015010	Na kangë uguhanya, “Yanji, Ndughu, itambëëmwe na antu vayo,”
45015011	Na kangë, “Nyee Ndughu yoong'e, mukuri Müküü, Nyee antu voong'e, müküri.”
45015012	Na kangë Isaya uguhanya, “Rëutendeka rërëfo itina ramwa Yese, Na mweeso nëuguwukaa uyibala Ndughu, Uu nëmweeso në Ndughu ijie umuhuvëa.”
45015013	Uvii Muungu në musingi wa uhuvëi na amwijuye nyenye uyanjo woong'e na majëghana gwa uhuvëa, mudahe ufwaghëëra nanguu utenda mwina uhuvëi, mu nguu ya Mwahu Mweru.
45015014	Vaunaanë, nëmanyie nene mughonjo sayu yanyu mwino nyenye noo mwijue uja, mwijuywe mahaa oong'e, kangë muudaha gionya.
45015015	Ëgweeso ngumwandëkëa, gwa ukhankhamaa nanguu mukeeti ëyëë, gwa umukumbukëya, gwa mboto ëyoo nënafewe na Muungu,
45015016	gusoko nëtende në mutumami wamwa Yesu Kiristo mukhatë a antu va Ndughu, nëmëtendëe Sayu Nija a Muungu mwëmo wa ikumbëko, gusoko Ndughu yitendeke dahwa nëëgurumëëywa, tanju nëeriwa na Mwahu Mweru.
45015017	Uvii, nina soko a gighooghonja fana Yesu Kiristo usonge a Muungu.
45015018	Gusoko ntiusoya uhanya ukhani nëinaautendaa Kiristo gwa mwëmo wanë, Ndughu idahe ukwatëëra, gwa ukhani mbesa gwa ntendo.
45015019	Gwa nguu ya ndolyo na matako, mu nguu ya Mwahu Mweru, faka ëgatendeka ufuma uYerusalemu, na umpeo umpeo ayo, faka Iliriko nadahie umëtanantyaa Sayu Njija amwa Kiristo gwa tutë tuutë.
45015020	Uvii uvii ngikunkunyaya umëtanantya Sayu në Njija, tajëë nëtanantyee afoo fana rina ramwa Kiristo radahie uhanyiwaa, tajee nije ujenga gunto a musingi wa muntu ugëja,
45015021	ëgweeso mwino yiandëkiwe: “Vasaa nëvadëa utanantëywa sayu yakwe vëgoona, Na vasaa nëvina tegheeyaa Sayu yakwe vëumanya.”
45015022	Gusoko ësëë ngaghiiywa mëhënjo mingë nëkeuja kunë nyee.
45015023	Ëgweeso itungwee gusoko ntikweti iyoma kangë ng'andë iyii, kangë udua mëakha mingë nëna nkumbu uja kunë nyee,
45015024	itungo gëkaku nënguhanga muhënjo gwenda uHispania [nëjie kunë nyee]. Gusoko nëna ilengo ra umwoona nyenye mu muhënjo wane, nanë gwarëywa na nyenye mu muhënjo wasuu, nkhoo anë ikute kunë nyee nduvëëngë.
45015025	Ëgweeso gwayo itungwee nooka uYerusalemu, sanguvatumamëa nëveeriywe,
45015026	gusoko vayanjaa antu va uMakedonia na uAkaya uduya dahwa gusoko a antu va Muungu nëatuki ukoo uYerusalemu.
45015027	Nhaa, vayanjie, kangë vatendie anya hirë vawe. Gusoko nësa Ndughu vakhuvëe itambëëmwe mantu awe a munkhoo, ivanoneye uvatumamëa gwa mantu awe a mwëërë.
45015028	Uvii nënaudaha mwëmo wasuu, na uvarümba gwa ng'angu ësëë, ngukëëra kunë nyee, në ninjë uHispania.
45015029	Neenoo nëmanyie mwino nënaja kunë nyee nëjie gwa mboto nëëkhondekie amwa Kiristo.
45015030	Vaunaanë, ngumunena gusoko a Müküü witu Yesu Kiristo, na gwa uyanjo wa Mwahu, ikunkunyayi itambëëmwe nanëë mu marombi anyu kunë Muungu gusoko ane.
45015031	Nombei nëtyowe ufuma guvasaa nëvëtihuvëe mu uYahudi, na kangë utumami wanë ukoo uYerusalemu urumëëyëke kunë aruna vitu,
45015032	nëdahe ufika kunë nyee gwa uyanjo, mwino uyanjëte Muungu, nëdahe utuya itambëëmwe na nyee.
45015033	Muungu wa majëghana na atendeke itambëëmwe na nyee nyoong'e. Amina.
45016001	Namweeta kunë nyee Fibi, muhaja witu, në mutumami wa kanisa nërë uKenkrea,
45016002	mumughenyife fana Müküü, mwino ivanoneye nëveeriywe, mumwaarëëye mu ukhani gëkaku nëugufenja kunë nyee, gusoko mweeso noo watendekie mwaarëëyi wa antu vingë, aganjarëëya në neenoo noo.
45016003	Varamuchi Friska nanë Akila, atenda mwëmo itambëëmwe na nee fana Kiristo Yesu,
45016004	nënaa vighondanëëye mbesa ukigitwa matwe gusoko a uduvi wane. Nguvarumba, ëgweeso gwayo ti nene gutufu, ëgweeso nanë makanisa a Ndughu yoong'e noo, rëramuchi kanisa nërë mu nyumba awe.
45016005	Muramuchi Efaineto, muyanjwë wanë, në muhuvëi wa mwandyo wamwa Kiristo ukoo Asia.
45016006	Muramuchi Mariamu, nëagatenda mwëmo ino mukhatë anyu.
45016007	Varamuchi Androniko nanë Yunia, antu va umwango wanë, nëvatungiwe itambëëmwe na nee, nëvëkumukie ino mukhatë a atumami, na veeso nënaa vëntogeere nee songe.
45016008	Muramuchi Amfliato, muyanjwi wanë fana Müküü.
45016009	Muramuchi Urbano, mutenda mwëmo itambëëmwe na nee fana Kiristo, nanë Sitakisi, muyanjwi wanë.
45016010	Muramuchi Afele, munya uyanjëywa fana Kiristo. Varamuchi antu va khaya amwa Aristobulo.
45016011	Muramuchi Herodioni, mwaango wanë. Varamuchi antu va khaya amwa Narkiso, nëvëë fana Müküü.
45016012	Varamuchi Tirifaina nanë Tirifosa, nëvikunkuunyaye fana Müküü. Muramuchi Ferisiri, muyanjwi nëwikunkuunyaye ino fana Müküü.
45016013	Muramuchi Rufo, muhwaaniwa fana Müküü nanë nyinya, në yiu wanë noo.
45016014	Varamuchi Asinkirito, Filegon, Herme, Futiroba, Herma, nane ayanjwi në viitambëëmwe na veeso.
45016015	Varamuchi Filologo nanë Yulia, Nerea nanë muhajaakwe, nanë Olimpa, nanë veeriwe voong'e në viitambëëmwe na veeso.
45016016	Iramuchi mu muntu gwa uyanjo wa gënyandughu. Makanisa oong'e amwa Kiristo ëgumuramucha.
45016017	Vaunaane, ngumunena, vararaavi vasaa nëvëutendaa simbë nanë mantu oogwësya në ihiya na masëyo nëmwisëiye. Vasaa taja mukhuvëe mwinaawe.
45016018	Gusoko vasaa nëvë uvii vëtiumutumamëaa Müküü witu Kiristo, ëgweeso nda yawe aghonjo, na gwa nkhani ntotu na yagiyanjisya vëyikhonge nkhoo ya antu në aja në vëghookie.
45016019	Gusoko utegheeyi wanyu në uja waafikëe antu voong'e, uvii nëanjëte gusoko anyu, ëgweeso ngufenja nyenye mutende mwanya mahaa mu mantu në maja, na mwafutu mu mantu në mavë.
45016020	Muungu wa majëghana mweesonoo ugumukhalanga nyinyunyinyu Setani fang'ë a mëghuu anyu. Mboto a Müküü witu Yesu Kiristo ëtende kunë nyee. Amina.
45016021	Timoteo, mutendi mwëmo itambëëmwe na nee, ugumuramucha, nanë Lukio, nanë Yasoni, nanë Sosipatiro, antu va mwaango wanë.
45016022	Nene Teritio, mwandëki wa keeti ëyëë, ngumuramucha fana Müküü.
45016023	Gayo, munya unghenyifa nee nanë Kanisa roong'e noo ugumuramucha. Erasito, munyauvëka hela wa muji, ugumuramucha, nanë Kwarito muuna witu.
45016024	Mboto a Müküü witu Yesu Kiristo ëtende kunë nyee nyoong'e. Amina.
45016025	Itungwee në akuriwe mweeso nëudahëte umutenda mwimëke sësë, gwa uhonga sayu anë na gwa utanantiwa kunë Yesu Kiristo, gwa uhonga ukunukuo wa gëmpihë ëkoo nënaa gëfihëkie ufuma khae na khae,
45016026	gëgakunukuwa iyoma ërëë gwa maandëko a anyagedaghu, ëgamanyëka na Ndughu yoong'e mwino naa iraghëëyo Muungu wa khae na khae, gusoko uhuvëi wa tutë.
45016027	Wasuu unë Muungu në wina ihaa imwenedu. üküü wina mweeso kunë Yesu Kiristo, khae na khae. Amina.
46001001	Paulo, në Muungu wamwëtanie gwa mafenji akwe atende mutumami wamwa Yesu Kiristo, na Sostenes muuna muyitu muyanjwi.
46001002	Gwa Kanisa ra Muungu në rë uKorinto, gwa avoo në veeriywe mung'ë amwa Kiristo Yesu. Veeso vaëtaniwe vëtende veru itambëëmwe na voong'e avoo në vë mu itumbë vëurëtaana rina ra Müküü witu Yesu Kiristo, Müküü wawe nanë Müküü witu.
46001003	Mboto kunë nyenye nanë majëghana ufuma kunë Muungu Tata witu nanë Müküü Yesu Kiristo.
46001004	Nene ngumurumba Muungu faka gusoko anyu, gusoko a mboto në Muungu wamufee nyee ukëërëa kunë Yesu Kiristo.
46001005	Gwa njëa yoong'e nyenye arë mugaghwefiwa mukhatë akwe itambëëmwe na utanantya nanë umanyi woong'e.
46001006	Mbesa mwino sayu neimughokee Kiristo adahie utenda mërie mukhatë a uduvi wanyu gwa nguu.
46001007	Gusoko ësëë nyenye mwadahie ughenyifa vifewa vyoong'e vya gënkhoo, mwino nyenye mumwindëe Muungu umuraghëëra Müküü wiiu Yesu Kiristo.
46001008	Mweeso noo winjë umughoja nyenye ësë mutina ihutye mu itiku në ikwe Yesu Kiristo ugusuka.
46001009	Muungu në muhuvëi, unë kunë nyenye mweeso wendie umwëtana nyenye mung'ë a ukhuvëi wa Mwanakwe, Yesu Kiristo Müküü witu.
46001010	Nene ngumunena nyenye, mukhate a rina ra Müküü witu Yesu Kiristo mutayanje mutemanuko mukhatë anyu. Ëgweeso nyenye mudahe ukhuvëa mung'ë a ihaa rëmwedu na uramwui rumwedu.
46001011	Antu vëgëtunga ufuma antu mwa Kuloe vandetëë sayu mwino nyenye mwina wikungumi uküü mukhatë anyu nyenye gwa nyenye, anaune.
46001012	Nina ryana mwino mu muntu mukhatë anyu uguhanya, “Nene në wamwa Faulo,” mba “Nene në wamwa Afolo,” mba “Nene në wamwa Kefa,” mba “Nene në wamwa Kiristo.”
46001013	Tutë Kiristo atitëmanukie. Mbesa Faulo inakuya gusoko anyu. Na nyenye mwinabadisiwa gwa rina ramwa Faulo.
46001014	Nene ngumurumba Muungu mwino nene ntinabadisya muntu mba umwe ëgweeso Kirispo nanë Gayo;
46001015	gusoko muntu umwedu ataje uhanya mwino nyenye mwabadisiwe gwa rina rane.
46001016	(Nene nabadisiye noo antu va unyumba amwa Sitefana. Gunji a vasaa, nene ntimanyie mba nene nabadisiye muntu ungëja.)
46001017	Gusoko Kiristo inantuma nene ubadisa ëgweeso utanantya Sayu Njija, na ti gwa ihaa ra gëuntu, uvii ikuya ramwa Kiristo u musalaba rëtendeke ti gëntu.
46001018	Vasaa unë vëuyaghaa vëughema mwino sayu neemughokee ikuya ramwa Kiristo umusalaba në intu gutië, ëgweeso sese unë gutuewa gugona mwino udaho wa Muungu.
46001019	Mung'ë gusoko ëandëkiwe vii, “Nene nguruvanga ihaa ra anya mahaa, na uremu wa aremu nene nguubëda.”
46001020	Gwa uvii, wëfe muntu në wihaa? Wëfe mwandëki wa seria? Wëfe muremu wa urëgheetye wa urëmi uruu? Tutë në ërëfo, Muungu waraghëëre mwino ihaa ra anya mahaa në ufutu wa urëmi uruu.
46001021	Gusoko mung'ë a ihaa ra Muungu, urëmi winamumanyaa Muungu ukëërëa ihaa rasëë. Hiya ayo, Muungu waramue mwino mweeso ugudaha utumëa ëroo nëifutu gusoko sese gutanantie gusoko avoo nëvëumuhuvëa mweeso vëtueke.
46001022	Gusoko Ayahudi vëufenja goona ndolyo Ayunai veufenja goona umanyi në üküü.
46001023	Ëgweeso sese gumutanantya Kiristo nëwakure na ikuya ramwa Yesu në ihikë gwa Ayahudi na gwa Ndughu ingëja vëgoona në ufutu.
46001024	Ëgweeso gwa avoo në Muungu wavaëtanie, voong'e Ayahudi nanë Ayunani, Kiristo në udaho wa Muungu, nanë ihaa ra Muungu.
46001025	Gusoko ufutu wa Muungu në ihaa iküü ukëra ra antu, na ulegheku wa Muungu wina nguu nanguu ukëra nguu ya antu.
46001026	Gusoko ghemi iëtaanwa ranyu, arunaane. Antu akeevu mukhatë anyu naa vina ihaa gwa gëfimo ga gëuntu. Ti vingë mukhatë anyu nënaa vina nguu, ti vingë në vina ufafo wa gëtemi.
46001027	Muungu wahwaniye mantu në mafutu gusoko adahe uvavirya mënyaa anya ihaa. Na mweeso wahwaniye mantu në malegheku gwa uvavirya mënyaa anya nguu.
46001028	Muungu wahwaniye asaa nëëfang'ë gwa ufafo nanë ëhoriywe mung'ë a urëmi uruu. Muungu waramue uvatenda antu nëvëkumukie usonge a antu vëtënde vëtinaukumu mbanduvë,
46001029	gusoko muntu woong'e atendee gëjaghumbua usonge a Muungu.
46001030	Muungu në mwandyo wa ufanga witu mukhatë amwa Yesu Kiristo, Muungu wamutendie iha rakwe mughonjo, na tutë itu, na weryo witu nanë ukhomwoi witu.
46001031	Gwa uvii, mwino ëandëkiwe, “Mureki mweeso unë ugijaghumbua, ijaghumbue gusoko a Müküü.”
46002001	Itungo nënaa nene najie kunë nyenye, arunaane, nene ntinaja utanantya gëmpëhe ga Muungu gwa nkhani ni ilombe nanë ya ihaa në ikuu.
46002002	Gusoko naramue ntamanye intu roong'e, kunë nyee ëgweeso Yesu Kiristo newakhomiwe u musalaba.
46002003	Mwëërë wane arë ulegheku nanguu, na nene nangukhakhata gwa wova.
46002004	Nene ntinatanantya na usëya gwa utumëa uremu në uküü wa nkhani ya ihaa në iküü ra gëuntu. Ëgweeso gwa uraghëëra gwa Mwahu Mweru na gwa udaho.
46002005	Uvii uhuvëi wanyu utagikhee gunto a ihaa në iküü ra antu ëgweeso mung'ë a udaho wa Muungu.
46002006	Kë mukhatë a vasaa nëvëkhomie mu uhuvëi sese gutendea ihaa në ikuu, mbesa ti ihaa në iküü ra mu urëmi uruu, mba ra atëmi va mu urëmi uruu, unë vëuruvëka gwa ukëra.
46002007	Ëgweeso sese gutëndea mukhatë a nkhoo yanyu gëmpëhe nanë ihaa në iküü ra Muungu nëradahie ufihwa gwa anantu. Ëgweeso Muungu wadahie uramwua nënaa kë inautunda urëmi mwino ihaa ërëë rëdahe ugwetea sese ikuryo.
46002008	Gutië mukhatë a atëmi va mu urëmi uruu nëwamanyie ërëë. Gusoko nësa naa vamanyie, veeso naa vëtinjë umukhoma u musalaba Yesu Kiristo.
46002009	Ëgweeso mwino ëandëkiwe, “Rasëë në gutië riho nëraghune mba ikutwë nëratëgheeye, rasëë në gutië nkhoo a muntu nëaghemie në intu ërëro në Muungu wendie uning'anëya gusoko a vasaa unë mweeso uvayanjëtë.”
46002010	Muungu wakunukue ërëë ukëërëa Mwahu Mweru. Mwahu Mweru nëugusëmbuya mu gëntu, mbesa ayoo nëëugërungu ga Muungu.
46002011	Gutië muntu nëumanyie masëgho a muntu ëgweeso nkhoo a muntu nëëmukhatë akwe. Uvii noo gutië muntu nëumanyie masëgho a Muungu ëgweeso Mwahu Mweru.
46002012	Itungwee sese gwinaghenyifaa nkhoo a mu urëmi, unë Mwahu nëufumie kunë Muungu, gusoko gudahe umanya vifëwa në Muungu wavivëkie kunë sese.
46002013	Na sese gutendea ërëë ti gwa nkhani nëyiusëywaa gwa ihaa ra anantu, ëgweeso yiusëywaa gwa Mwahu Mweru. Gutënda wuu gwa gëkhwanëya mantu a gënkhoo na avoo nëvemukwete Mwahu Mweru nëuguduvaa mukhatë awe.
46002014	Gwa muntu wa gëmwëërë atiudaha ughenyifa vifewa vya Mwahu Mweru, gusoko kunë muntu wasuu ayaa në ufutu. Kangë mweeso atiudaha umanya gusoko vyeeso viuraghëërwa gwa antu vagënkhoo.
46002015	Muntu në wina Mwahu Mweru wina udaho wa uramwua mu gëntu nëgeja, ëgweeso gutië muntu nëugumuramwua mweeso.
46002016	Mwino sese gusomaa mu Maandëko në Meru, “Anyu nëumanyie ihaa ra Müküü uvii adahe umusëya? Ëgweeso sese gughemaa mwino Kiristo ugughemaa.”
46003001	Ëgweeso, arunaane nene ajantiudaha urighëëtya nanyee mwino ajangudaha urighëëtya na antu unë vëkwëtë Mwahu Mweru. Ëgweeso, nene ngudaha urighëëtya nanyee mwino na antu va gëmwëëre, mwino na antu unë vikhwetë na ang'ënya mung'ë amwa Kiristo.
46003002	Nene namufee nyenye maya munywe, ntinamufaa ughee mule, gusoko nyenye naa kë mutidahëtë umëra ughee. Nanëitungwee nyenye mutiudaha umëra ughee,
46003003	gusoko nyenye kë mwë vagëmwëëre. Gusoko nyenye mugëlwera wiru na mugëkungumaa nyenye gwa nyenye. Ëyëë ëraghëëre daaji mwino nyenye mu va gëmwëërë na muduvie mwino antu va mu urëmi uruu.
46003004	Gusoko itungo në muntu umwe mukhatë anyu uguhanya, “Nene në wamwa Faulo,” na ungëja uguhanya, “Nene në wamwa Afolo,” ëyëë ëuraghëëra mwino nyenye tutë mwë antu vagëmwëre.
46003005	Uvii Afolo në anyuhe? Faulo në anyuhe? Muungu wavatumëe veeso umwarëya nyenye umuhuvëa Yesu Kiristo. Mu muntu mukhatë itu ugutëndaa mwëmo në Müküü wagufee gutënde.
46003006	Nene nafandëe mbeyu, Afolo wayikununtëa majë. Uvii Muungu wendie uyitënda ikure.
46003007	Uvii mbesa mweeso unë ugufandëa mbeyu na mbesa mweeso unë uguyikununtëa majë në intu në rina ryana rëkuu. Ëgweeso gutufu Muungu nëuguyitendaa mbeyu ikure.
46003008	Wasuu nëugufandëa mbeyu na wasuu nëuguyikununtëa majë vikwetë gwa üküü. Muungu winje umufa mu muntu gënyamwëmo gwa uhonga na mwëmo wakwe.
46003009	Gusoko sese gwanya utënda mwëmo itambëëmwe na Muungu. Nyenye mwë muunda wa Muungu, nyumba a Muungu.
46003010	Gwa uhonga na mboto në Muungu wampee nene, mwino mujengi në muremu nene nëgavëka musingi, na muntu ungëja ugujenga gunto ayo. Ti mu muntu nëararave mwino mweeso ugujenga gunto ayo.
46003011	Gusoko Muungu wadahie umuvëka Yesu Kiristo mwino musingi rumwedu gutufu. Uvii gutëe muntu nëugudaha uvëka musingi ungëja.
46003012	Itungwee nësa muntu ugujenga musingi gwa utumëa musaru mba magwe në maja nanguu na ina ughuri ukuu. Antu vangëja vëujenga gwa utumëa mëtë mba mahwa.
46003013	Mu mwëmo wa muntu winjë ukunukuwa. Gusoko Itiku ra uramwui rëjie ukunukua mwëmo usuu, gusoko injë ukunukuwa gwa moto. Mwitiku rasëë mwëmo wa mu muntu ujie ufimwa gwa moto.
46003014	Nesa mwëmo wa muntu gëkaku në ugujenga gunto a musingi uroo ugikhaa, Mungu winjë umufa muntu wasuu gënyamwëmo.
46003015	Ëgweeso mbesa moto ugufësya mwëmo wa muntu woong'ë, uvii mweeso atiinje uhanga gënyamwëmo. Mbesa mweeso mughonjo winjë utyoewa, mwino muntu unë antu veumuuta ufuma u moto.
46003016	Nyenye mumanyie vija mwino nyenye mwë hekalu ra Muungu na Mwahu Mweru ugikhaa mukhatë anyu.
46003017	Nësa muntu gëkaku winjë uruvanga hekalu ra Muungu, Muungu winjë umuruvanga muntu wasuu. Gusoko hekalu ra Muungu në ryeru, na hekalu rasëë në nyenye.
46003018	Muntu woong'e në ëkë gikhonga mughonjo. Muntu gëkaku unë ugughema mweeso wë ihaa mung'ë a urëmi uruu, reki mweeso atendeke mufutu uvii adahe utenda wë ihaa.
46003019	Gusoko ihaa ra mu urëmi uruu në ufutu kunë Muungu. Mwino ëandëkiwe, “Muungu ugwakwatya anya ihaa mung'ë a uhughu wawe.”
46003020	Na kangë ëandëkiwe, “Muungu umanyie mwino masëghoo a anya mahaa ti gëntu.”
46003021	Uvii muntu woong'e ataje gëjaghumbua usonge a antu. Gusoko mantu oong'e në anyu,
46003022	mbesa Paulo mba Afolo mba Fetero mba urëmi mba ufanga mba ikuya mba itungo nërërefo mba itungo nërëjie, oong'e në anyu.
46003023	Na nyenye mwë vamwa Kiristo; na Kiristo në wa Muungu.
46004001	Ëyëë në mwino muntu winjë ugughema sese, mwino atumwa vamwa Kiristo nanë aghondanëyi va gëmpëhë ga Muungu.
46004002	Nërëufenjiwa ino gwa aghondanëyi në veeso vëtende ahuvëi.
46004003	Ëgweeso kunë nene në intu inyui nanguu në nene ninjë uramwuwa na nyenye mba na barasa gëkaku a gëuntu. Mbesa nene ntinjë giramwua mughonjo.
46004004	Nene ntimanyie intu ra untenda nigione në muhutii mughonjo; ëgweeso ntigivarëya tutë. Në Müküü unë unoneye undamwua nene.
46004005	Uvii mutaje uramwua në itungo kë rinafika, në këë Mukuu inaja. Mweeso winjë uyavëka mantu mu weru në itungwee ifihie mu kitë na ujie uraghëëra daaji ndolyo ya nkhoo ya antu. Uvii Muungu winjë umufa mu muntu asi në mweeso unoneye.
46004006	Nene nendie uyakengeya oong'e ayaa kunë nene mughonjo nanë kunë Afolo gwa sao anyu aruna ane, uvii mudahe gisëya gwa nyinkhori itu ti gunji gwa ayoo nëëandëkiwe, atadwëëre muntu mukhatë anyu nëwinjë gitenda gusoko amwa uyuu hiya na ungëja.
46004007	Gusoko anyu nëugonaa gëntu në gë hiya mukhatë anyu? Ntuni në nyenye mukhwete në mwinaghenyifaa? Gusoko Muungu wamufee nyenye mantu ayaa, nyenye mutina soko a gitenda.
46004008	Nyenye mwadahie gijuywa! Nyenye mwadahie utendeka mwi aghwarë! Nyenye mwatendekie mwë atemi ti gusoko itu. Nene ngufenja mwende utema gusoko sese gudahe utema itambëëmwe nanyee.
46004009	Nene ngughema mwino Muungu wadahie uguhwania sese atumami antu va mpeo mu Kanisa, gwikhwetë na antu nëvaramwueywe ukuya. Gusoko urëmi woong'e wa va malaëka nanë wa anantu veugurarava sese intu ra uhecha mba giisëywa.
46004010	Sese gwë afutu gusoko amwa Kiristo, ëgweeso nyenye mwë ihaa mukhatë amwa Kiristo. Sese gwe alegheku, ëgweeso nyenye mwinanguu. Antu vëmukuriye nyee, ëgweeso veeso vëguhoriye see.
46004011	Gwa itungo nërërefo sese gutëgheeye njaa nanë nyweta, sese gwëgëfuyu nanë ukhuwa nkundë. Sese gutina wikhoo nëudwëëre,
46004012	na sese gutenda mwëëmo, gutenda mwëmo gwa mëkhono itu. Itungo në antu vëugutuka sese, sese guvaforya veeso; itungo në veeso vëugukhasya sese, sese gudaha ughimëëya makhasëko ayaa.
46004013	Itungo në sese gutonerwa, sese gusucha gwa nkhani ni mpoo. Sese gwatëndekie, na gwe uwu itungwee, mwino antu nëvëuhitwaa mu urëmi, mwino mpaara nëyauhunuwa gëkhandë.
46004014	Nene nti gwandëka vii umuvirya nyenye mënyaa, ëgweeso umusëya nyenye mwino anaane në ayanjwi.
46004015	Gusoko mbesa nyenye mukwetë atongeeri maghana a njou na maghana a njou mung'ë amwa Kiristo, kë nyenye mutikwetë va tata vingë. Nene natëndekie mwino tata kunë nyenye mung'ë amwa Yesu Kiristo ukëërëa Sayu Njija.
46004016	Uvii, nene ngumunena nyenye, mwino muhonge nyinkhori në nene nadahie uvëka gusoko anyu.
46004017	Uvii nene ngumutuma Timoteo, muyanjwi wane na mwanane në muhuvëi mung'ë a Müküü. Mweeso ugumusacha nyenye ukumbukwa ntende ëyoo në nene niihongie mung'ë a ukhuvëi itambëëmwe na Kiristo. Ntende iyii unë nene nguisëëya mu maburi oong'e a Akiristo ng'andë yoong'e.
46004018	Antu vëgëtunga vatendie vëgëdida mwino mbesa nene ntiudaha uja umusoya nyenye.
46004019	Ëgweeso nene nëjie kunë nyenye matiku ayaya, nesa Müküü wayanja. Nene nëjie umanya gwa tutë ti murighëtyo wa anyagëdëda avaa gutufu ëgweeso udaho wawe.
46004020	Utëmi wa Muungu uguraghëërwa mung'ë a uduvi wa antu gwa asaa nëvëuyatënda ukëëra gwa ayo në veeso vëuhanya.
46004021	Nyenye mufenja ntuni? Nene nëje kunë nyenye na mwanga, inoneye nëje umuhutua mba nene nëje na uyanjo na nkhoo a ufoo?
46005001	Itungwee, në tutë mwino antu vëunkhanëa nene mwino muntu umwedu mukhatë a iburi ranyu ugutang'ana gëmwëëre na mukhema ungëja wamwa ihe. Mbesa anyagëlungu vëtirekee ihutye mwino rasëë.
46005002	Na nyenye kë mugëjaghumbua! Naa ëtinoneye nyenye uhongeyana? Muntu wasuu nëwatëndie vii muheyi ufuma mukhatë anyu.
46005003	Gusoko mbesa nene ntifo kuuko gëmwëëre nene nërëfo gwa masëgho. Na mwino nesa nërëfo kuuko gwa masëgho, nene nadahie utanantya uramwui
46005004	gwa rina ra Mukuu Yesu kunë muntu wasuu nëwadahie utënda uwuu. Itungo në nyenye mutang'ana itambëëmwe, na nene ngutang'ana gënaanyu gwa masëgho, ukëërëa udaho në uküü wa Mukuu witu Yesu.
46005005	Nyenye muduyi muntu wasuu kunë Setani gusoko uruvanga mwëërë, uvii nkhoo akwe ëdahe utyoewa itiku nëikwë Müküü Yesu wasuka.
46005006	Nyenye aja mutinoneye gëjaghumbua. Nyenye mumanyie gwa tutë mwino hamira nkyevuu ëguhufya ntonge oong'e a utu wa ngano.
46005007	Ioyi, muduye changa ga khae, mutendeke ntonge në mpya, mwino arë mwinatendewa changa. Gusoko mwankhoo witu wa Fasaka, wadwëëywe mwino dahwa, unë Kiristo.
46005008	Sese nëgule sigunkuu a Fasaka, ti gwa gëlulëyo ga khae, gëlulëyo ga uvaya nane uvë, ëgweeso itambëëmwe na mukaate nëutigëlulëyo ga winyumpii nanë tutë.
46005009	Nene namwandëkëe nyee mung'ë a keeti ëyoo në nene namwandëkëë nyee mwino mutakhuvëë na antu në avaya.
46005010	Nene naa ntina ryana murekanuke na uvaya wa mu urëmi uruu, mba uraku nanë ufumpa, mba ukurya arungu nëti Muungu wa tutë, gusoko gwa utënda uvii nyenye imunoneye muheghe mu urëmi.
46005011	Ëgweeso nene naa nina ryana mwino nyenye mutakhuvëe na muntu nëugëëtaanwa mweeso muhuvëi wamwa Yesu Kiristo nësa ugutënda uramatwë mba muntu në muraku mba muntu nëugukurya arungu nëti Muungu wa tutë mba muntu në mwegheghe mba muntu në mughai mba mufumpi. Nyenye mutakhuvëe malëwa na muntu mwino wasuu.
46005012	Tutë nëërëfo në chëëye: nene ntidahëtë uvaramwua antu nëvëgunji ngwë antu nëvënoneye në avoo nëvëmukhatë a kanisa unë nyenye.
46005013	Muungu uguvaramwua antu nëvëgunji. “Muduyi gunji muntu në muvë ufuma mukhatë anyu.”
46006001	Itungo në umwedu mukhatë anyu wina isitaka na Mukiristo ungëja, ugudaha wurë gwenda useria usonge a antu nëtivatutë ukëra gwenda gwa antu va Muungu?
46006002	Nyenye mutimanyie mwino antu a Muungu vëjie uwuramwua urëmina? Na nësa nyenye mujie uwuramwua urëmi, mutumba wurë uramwua mantu në manyughuu?
46006003	Nyenye mutimanyie mwino sese gujie uvaramwua va malaëkana? Nesa gwë uvii, sese gwina udaho uküü nanguu wa uramwua mantu a mwitiku.
46006004	Uvii nesa nyenye mukwetë makesi mwino asaa, asikë në nyenye muyavëka usonge a antu nëti Akiristo?
46006005	Nene nguhanya vii gusoko a mënyaa anyu. Tutë nëghune atiuwura muntu në wina ihaa mukhatë a ukhuvëi wanyu nëudahëtë uramwua makesi a Akiristo.
46006006	Hiya ayo Mukiristo umwedu winjë umusitaka Mukiristo muuya gwa antu nëvëtimuhuvëe Yesu Kriisto!
46006007	Gisitaka nyenye gwa nyenye ubarasa në ndolyo a uhumwa mug'ë a uhuvëi. Aja guja go kunë nyenye uvareka antu vangëja vëmuhutye nyee. Na aja guja go kunë nyenye uvareka antu vangëja vëhore mantu anyu.
46006008	Ëgweeso nyenye aghonjo muntu umwedu ugumuhutya muntu ungëja na muntu umwedu ugumuhegheya muntu ungëja. Na gubë nanguu muntu ugumutëndea vii mbesa Mukiristo muuyakwe.
46006009	Nyenye mutimanyiena mwino antu nëti va tutë vëtinje uwusaa utemi wa Muungu? Nyenye mudaha umanya tutë ëyëë; mbesa muntu në muvaya mbesa antu nëvëukurya arungu va wegheghe, mbesa antu në aramatwë, nambesa aghosya nëvëgifiraa veeso gwa veeso, Muungu atiuvafa antu mwino avaa tutë a utëma itambëëmwe na mweeso.
46006010	Antu vangëja në Muungu ati uvarekea vëtëme itambëëmwe na mweeso në ahëmbi, mbesa araku, mbesa aghai, mbesa vegheghe, mbesa a fumpi.
46006011	Antu vëgëtunga mukhatë anyu naa vë uwuu. Ëgweeso Müküü Yesu Kiristo nanë Mwahu Mweru wendie umooya nyenye ufuma u mahutye, wamwerya nyenye, wamutenda muyanjwe na Muungu.
46006012	“Në ruksa kunë nene utënda mantu oong'e,” ëgweeso ti mantu oong'e në ënoneye. “Në ruksa kunë nene utënda mantu oong'e,” ëgweeso nene ntiudaha gibalwa na intu roong'e.
46006013	Malëwa në gusoko a nda na nda në gusoko a malëwa. Na Muungu winjë uyaruvanga oong'e në avëë nda nanë malëwa. Muungu inautundaa mwëërë gusoko a uvaya, ëgweeso gusoko a Müküü na Müküü gusoko a mwëërë.
46006014	Na Muungu wamufëtitye Yesu Kiristo ufuma gwakuyi, mweeso noo winjë ugufëtya sese gwa nguu yakwe.
46006015	Nyenye mumanyie vija mwino mëërë anyu ëkhuvëywe na nongo yamwa Kiristo. Uvii ti vija mbanduve nene uvahora nongo yamwa Kiristo na uyikhuvëya na nongo ya afumbu! Mbanduve!
46006016	Nyenye mumanyie vija mwino muntu wasuu nëugukhuvëa mweeso na mufumbu ugutëndeka mwëërë rumwedu na mufumbu. Gusoko mwino ëandëkiwe, “Antu vavëë vëutëndeka mwëërë rumwedu.”
46006017	Ëgweeso muntu wasuu nëugukhuvëywa kunë Müküü ugutëndeka itambëëmwe na mweeso mung'e a nkhoo akwe.
46006018	Mutatënde uvaya. Ihutye gëkaku në muntu ugurëtënda në gunji a mwëërë wakwe. Ëgweeso ulehadi wa gebwabwa në muntu wasuu ugutënda wë mukhatë a mwëërë wakwe.
46006019	Nyenye mumanyie vija mwino mwëërë wanyu në hekalu ra Mwahu Mweru në wë mukhatë anyu unë Muungu wamufee nyee. Nyenye muti nyenye aghonjo, ëgweeso nyenye muti maari anyu aghonjo.
46006020	Muungu wamughurye nyenye gwa hela nkuu. Uvii mukurii Muungu mung'ë a mwëërë wanyu.
46007001	Uhonga mantu në nyenye mwanyandëkëe nee, në vija gwa mughosya vëkeutang'ana gwëërë na mukhema.
46007002	Ëgweeso gusoko a iëghëëyo ra ulehadi wa gëbwabwa, mu mughosya inoneye atënde wina mukhema wakwe mughonjo na mu mukhema atende wina mughonsya wakwe mughonjo.
46007003	Mughosya imunoneye arekee mwëërë wakwe wa gëghosya kunë mukhema wakwe, na mukhema noo arekee mwëërë wakwe wa gëkhema kunë mughosya wakwe.
46007004	Gusoko mukhema atiwibalëtë mwëërë wakwe mughonjo, ëgweeso mughosya uwëbalëtë. Viuyi viuyi mughosya atiwibalëtë mwëërë wakwe mughonjo, ëgweeso mukhema wibalëte.
46007005	Mutareke utang'ana gëmwëërë ëgweeso ruvë në nyenye mwirumëyaa nyoong'e ureka utënda uwuu gusoko a itungo ra marombi. Ëgweeso në itungo rasëë rakëra nyenye munoneye ufwaghëëra utang'ana gëmwëëre kangë. Gwa njëa ëyëë Setani atinjë udaha umughema nyenye mutënde ihutye gusoko a nyenye udëa gëbala itang'ana ranyu ra gëmwëëre.
46007006	Nene ntiumuraghëëya nyenye mureke utënda wuu, ëgweeso në umurekea nyenye mutënde mwino mufenja.
46007007	Nene ngufenja mwino voongë samwë mwino nene. Ëgweeso mu muntu wafewe gëfëwe nëgësya ufuma kunë Muungu. Umwedu wafewe gëfewa ëkëë na ungëja wafewe gëfewa gëngëja.
46007008	Itungwee, nene nguvasëya aghosya avoo mukhatë anyu nëkëë vëtëroghoe nanë ahimbë mwino në vija nanguu kunë nyenye mufwaghëëre usigha mutiroghoe mwino nene mughonjo.
46007009	Ëgweeso nesa veeso vëtiudaha gibala veeso aghonjo, inoneye veeso vëroghoe. Gusoko në vija nanguu uroghoa ukëra ufësiwa na nkumbu a utang'ana gëmwëërë.
46007010	Gwa avoo nëviroghoe nene guvafa iraghëëyo, ti nene ëgweeso Müküü, mwino mukhema atinoneye utëmanuka ufuma kunë mughosya wakwe.
46007011	(Ëgweeso nësa mweeso ugutenda wuu, bahu mweeso asighe imwene në ti uvii bahu amusukëe mughosya wakwe). Na uvii mughosya atinoneye umureka mukhema wakwe.
46007012	Gwa avoo nëvësigie nene nguhanya, ti Müküü, mwino nesa mughosya gëkaku Mukiristo wina mukhema unë atihuvëe, na mweeso urumëyë uduva vinakwe, mughosya atinoneye umureka mukhema wakwe.
46007013	Nesa mukhema gëkaku wina mughosya unë atihuvëe, na mughosya urumëye uduva vinakwe, mukhema atinoneye amureke mughosya wakwe.
46007014	Gusoko mughosya në atihuvëe ugukhuvëywa kunë Muungu ukëërëa kunë mukhema wakwe, na mukhema në ti Mukiristo ugukhuvëywa kunë Muungu ukëërëa mughosya wakwe. Mbesa ti uwuu, vana vanyu sa vëkhombekie, ëgweeso mwino chu gwë uwuu veeso veru.
46007015	Ëgweeso nesa umwedu wa anyagiroghoa në atihuvëe wahunukwa utëmanuka, mureki mweeso atënde uwuu. Mung'ë a ihanyo mwino ërëë mughosya në muhuvëi mba mukhema në muhuvëi ugutënda atitungiwe mu maroghoe. Gusoko Muungu wamwëtaanie nyenye muduve gwa majëghana.
46007016	Mukhëma në Mukiristo, ugumanyawure fangëja veve udahëtë umutyoa mughosya wako? Mughosya në Mukiristo, ugumanya wurë fangëja veve udahëtë umutyoa mukhema wako?
46007017	Mu muntu nëaduve uduvo unë Müküü wamuvaghaniye mweeso, na unë Muungu wamwëtanie mweeso. Ërëë në iraghëëyo rane gwa makanisa oong'e.
46007018	Urëfo muntu anyu nënaa utowe ngovi itungo nënaa Muungu wamwëtaanie nyenye? Muntu mwino wasuu ataheyee mavamba a utowa ngovi, urëfo muntu mukhatë anyu naatitowe ngovi itungo nënaa Muungu wamwëtaanie nyenye? Muntu mwino wasuu atafenje mavamba a utowa ngovi.
46007019	Gusoko ti gëntu mba mughosya watowa ngovi mba inatowa ngovi, ëgweeso në rina ryana nëutënda asaa në Muungu uguyaraghëëya.
46007020	Mu muntu inoneye asighe uwuu mwino naa urë itungo nënaa Muungu wamwëtaanie mweeso.
46007021	Veve naa umutughwa itungo nënaa Muungu wagwëtanie vevena? A, utakeere mbanduvë. Ëgweeso nesa veve ukwetë iyoma ra utëndeka muntu në winauhaghaaro, rëtumëe iyoma rasëë.
46007022	Gusoko mweeso unë arë Müküü wamwëtanie mwino mutughwa në muntu nëwafewe uhaghaaro wa Müküü. Viuyi viuyi mweeso unë arë wina uhaghaaro itungo në arë waëtaniwe në mutughwa wamwa Kiristo.
46007023	Muungu wamughurye nyenye; uvii utatëndeke umutughwa, wa muntu ungëja.
46007024	Uvii arunaane, itungo nënaa Muungu wamwëtaanie nyenye, mu muntu mukhatë anyu naa wë uwuu mwino naa urë. Uvii mweeso nëasighe uvii usonge a Muungu.
46007025	Itungwee gwa uhonga avoo nëvëtiroghoe mba uroghowa, Müküü inampaa nene iraghëëyo roomg'e. Ëgweeso nene nguduya masëgho ane mwino umwedu unë gwa gëhe ga Müküü nene në muhuvëi.
46007026	Nene ngughema gwa gihenga makhasëko nëërëfo, në vija nanguu gwa muntu usigha mwino urë.
46007027	Kunë veve neuroghoe utungiwe na mukhemana? Utafenje utënda wina uhaghaaro. Veve wina uhagharo ufuma kunë mukhemana? Kunë veve nëutiroghoe utafenje uroghoa.
46007028	Ëgweeso nësa uguroghoa, utiutenda ihutye, na nesa muncha uguroghowa mweeso atiutënda ihutye. Kë nyenye nëmuroghoe mba uroghowa mwinjë uhanga mampënga a mu urëmi, na nene ngumughoja nyenye na mampënga asaa.
46007029	Nene nina ryana tëërë arunaane, itungo në sese guduvie rëtiurifëcha nanguu. Ufuma itungwee na gwenda usonge, avoo në vina akhema nëvëduve mwino antu nëvinaroghoa.
46007030	Na avoo unë vëuhongeya nëvëtënde mwino antu nëvinahongeeya. Na avoo unë vëgiririsya nëvëtënde mwino antu vëvinagiririsya. Na avoo nëvëughura nëvëtënde mwino antu nëvëtikweti mantu.
46007031	Na avoo unë nëvëunyomekaa na mantu a mu urëmi nëvëtënde mwino antu nëvëtiunyomekaa na urëmi. Gusoko urëmi uruu ugukëra na mantu ayo.
46007032	Nene ngufenja nyenye mutënde mwë veru ufuma nkumbu yoong'e. Mughosya në atiroghoe wë nkumbu na mantu a Mukhuu, mwino ugumuyanjisya Müküü.
46007033	Ëgweeso mughosya nëuroghoe wina nkumbu na mantu a mu urëmi, mwino ugumuyanjisya mukhema,
46007034	na mafenji ina nkhoo ivëë. Na mukhema në atiroghowe mba muncha wë nkumbu na mantu a Müküü, mwino ugutëndeka mweru mu mwëërë nanë mu nkhoo. Ëgweeso mukhema në uroghowe wë nkumbu na mantu a mu urëmi mwino ugumuyanjisya mughosya wakwe.
46007035	Nene ngurighëëtya vii gusoko a sao anyu, nene ntiumughiya nyenye gwa njëa oong'e. Ëgweeso nene ngufenja nyenye muduve uduvi në uja na mudahe giduya nyee mwë woong'e mung'ë a umwitumëkëa Müküü.
46007036	Nesa muntu gëkaku ugoona mwino mweeso atiudaha uduva vija usonge a muchumba wakwe, nësa nkumbu ya utang'ana gëmwëërë ina muchumba wakwe yina nguu, na mweeso ugitëgheeya mwino inoneye veeso viroghoe, uvii inoneye veeso viroghoe mwino mweeso ugufenja. Gutie ihutye gwa utënda uwuu.
46007037	Ëgweeso muntu woong'e nëugumëtukanëya nkhoo akwe, gutië muntu nëugumwonyeya atënde uwuu. Ëgweeso nesa wina udaho wa gibala nkumbu yakwe, na waramwue utënda uwuu munkhoo akwe, afwaghëëre umutënda muchumba wakwe, uvii ugutënda vija gwa udëa umuroghoa muncha wasuu.
46007038	Uvii mughosya wasuu nëugumuroghoa muncha nëutureywe ikhomo ugutenda vija; na mweeso unë ugighiya umuroghoa muncha nëuturëywe ikhomo winjë utënda vija nanguu.
46007039	Mukhema utungiwe na mughosya wakwe itungo nëvëuduva vinakwe. Nësa mughosya wakuya mweeso wë mwarye uroghowa na muntu unë mweeso wamuyanjaa, ëgweeso inoneye maroghoe ëtende a Gëkitisto.
46007040	Ëgweeso gwa uramwui wane mukhema uguyanjëcha nësa winjë usagha mwino mweeso urë. Na nene ngughema mwino Mwahu Mweru untongeere nene.
46008001	Itungwee gwa uhonga na ilëwa nëradwëëywe gwa arungu va wegheghe sese gumanyie mwino, “Sese soong'e gwina umanyi.” “Umanyi” ugweeta gëdida, ëgweeso uyanjo ugujengaa.
46008002	Nësa muntu gëgaku uguhemaa mwino umanyie gëntu, mweeso kë atimanyie mwino mweeso ugufenjiwa umanya.
46008003	Ëgweeso nesa muntu umuyanjëtë Muungu, Muungu umumanyie muntu wasuu.
46008004	Uvii, gwa sayu a ula ilëwa nëradwëëywe gwa arungu va wegheghe, sese gumanyie mwino “murungu wa uregheghe atina ufanga mbanduvë.” Na gutëe muungu ungëja gunji a Muungu wa tutë.
46008005	Gusoko mbesa vërëfo nëvëutaanwa arungu girunde mba fang'ë; mwino chu tutë gwina “arungu” vingë na “akuu” vingë.
46008006	Gusoko gwa sese, kë, gwina Muungu umwedu na Tata umwedu. Mweeso watundie mantu oong'e na gwa mweeso sese guduvie. Na gwina Müküü umwedu, Yesu Kiristo, kunë mweeso mantu oong'e ëduvie. Na sese guduvie gusoko a mweeso.
46008007	Mbesa uvii, ti voong'e nëvëkweti umanyi uruu. Ëgweeso mbesa uvii vijëvëe arungu va wegheeghe, vëula tutë ilëwa nëradwëëywe gwa arungu va wegheeghe. Na gusoko a dhamiri yawe ndegheku, veeso vëughema mwino veeso vakhombekie gwa ula ilëwa nëradwëëywe gwa arungu va wegheghe.
46008008	Ilëwa rëtinjë ugutënda sese guwurye ukhuvëi në uja nanguu itambëëmwe na Muungu. Sese gutiuwurya intu nesa gudëe ula, mbesa gutiuhanga intu nesa sese gula.
46008009	Ghedi, uhaghaaro wanyu uruu utaje umutënda mutënde ihikë ra uvagwësya antu në vina uhuvëi unyughuu.
46008010	Gusoko nesa muntu gëkaku ugugoona veve, muntu në wina umanyi, ugula ilëwa mung'ë a hekalu ra arungu va wegheghe, mweeso atiudaha gëkhomia nkhoo, nesa dhamiri akwe ndegheku, gwa ula ilëwa nëradwëëywe gwa arungu va wegheghe?
46008011	Na uvii gwa umanyi wako, uyuu në wina uhuvëi unyughuu uguruvangwa, Mukiristo unë Kiristo wakure gunto a musalaba gusoko akwe.
46008012	Uvii, utënda ihutye kunë aruna voyako na ugutumwua dhamiri yawe në ndegheku, veve ugutënda ihutye kunë Kiristo.
46008013	Gwa uvii, nësa ilëwa ne soko a umugwësya mung'ë a uhuvëi, muunaane, nene ntiuja nële nyama kamwe, taje nëje umusacha muyane ugwa gwa uhuvëi.
46009001	Nene ntina uhaghaarona? Nene nti mutumamina? Nene ntina mwoona Müküü Yesuna? Nyenye muti atenda mwëëmo woyane mung'ë a Müküüna?
46009002	Nësa gwa antu vangëja nene nti mutumami, ëgweeso kunë nyenye nene në mutumami. Gusoko nyenye mwë gëmanyëko ga utumami wane mung'ë a Müküü.
46009003	Uruu në witëtei wane mughonjo gwa antu në vëunkosoa
46009004	Kunë sese inoneye ughenyifa ilëwa na intu ra unywa gusoko a mwëmo witu.
46009005	Sese gutinoneyena ukhuvëa na akhema mwino atumami vangëja nanë aruna va Müküü, nanë Kefa?
46009006	Mba sese, Barinaba nanë nene në atumami gutufu nëvëghiywe gwa gihangëa hela gwa gëtuma mwemona?
46009007	Musikee woong'e kamwe atigërëfaa ufuma mantu akwe mughonjo. Na muntu unë ugufandëa musabibu uraravie ula nkhari nkeevu ufuma u musabibu. Na muntu nëutugie mëtugho uraravie unywa maya ufuma u mëtugho akwe.
46009008	Nene ntiuhanya vii gwa udaho wa gëuntuna? Seria noo ëtihanyiye viina?
46009009	Gusoko ëandëkiwe vivi mu Seria amwa Musa, “Veve utamëtunge njiku momo nëëgufura ngano.” Itungwee mung'ë a wikhori uroo Muungu atiurighëëtya sayu a njiku.
46009010	Gwa tutë mweeso ugurighëëtya wuu gusoko itu. Ayaa aandëkiwe gusoko itu, gusoko munyaurëma ugurëma gwa uhuvëi wa uja uhanga intu nanë munya ufura ugufura gwa uhuvëi wa uja uhanga ntënange.
46009011	Sese gwadahie ufandëa mbeyu ya gënkhoo mukhatë anyu, gwa uvii ti vivë kunë sese urarava mwino gudaha utënanga ntënange nküü ufuma u mantu në nyenye muyakwetë.
46009012	Nësa vangëja vënoneye uhanga ufuma kunë nyenye, sese ti nanguuna? Mbesa uvii, sese gwinamëtumëa tutë ëyëë, ëgweeso sese gwadahie ughimëëya mu intu gusoko gutavëke gëtungo mung'ë a njëa a Sayu Njija amwa Kiristo.
46009013	Nyenye mumanyie tutë ëyëë, mwino avoo nëvëfewe mwemo mung'ë a utumami wa hekalu vëuhangaa ilëwa rawe ufuma u hekalu. Na itungo në veeso vëufunya dahwa gëkumbëkëo veeso vëuhanga gëhabanga ga dahwa yasii.
46009014	Viuyi viuyi, Müküü waraghëëye mwino avoo unë vëutanantya Sayu Njija inoneye uhanga malëwa awe ufuma u mwëmo wa utanantya Sayu Njija.
46009015	Ëgweeso nene ntinatumëa haki mba ëmwe mukhatë a iyii, mba ngwandëka vii gusoko nëfenje haki mwino yasii nene mughonjo. Gusoko naa guja nanguu kunë nene ukuya ukera muntu gëkaku ung'egheya soko ane a gëtënda.
46009016	Gusoko nësa nene ngutanantya Sayu Njija, ësëë ëtiumpa nene soko a gëtënda. Gusoko Muungu wendie undaghëëya nene utënda uwuu. Hëhe kunë nene nësa ntiinje utanantya Sayu Njija.
46009017	Gusoko nësa nene ngutënda vii gwa iyanjë rane ra tutë, nene nguhanga gënyamwëmo. Ëgweeso nësa ti gwa iyanjë rane ra tutë, Muungu wong'waniye nene mu mwëmo uruu.
46009018	Uvii gënyamwëmo u ntunihe? Në chëëkë mwino nene nëtanantye Sayu Njija ndeende, nene ntafenjee haki yane mung'ë a utanantya Sayu Njija.
46009019	Gusoko mbesa nene nti mutughwa wa antu voong'e, nene nitëndie mughonjo mutughwa wa antu voong'e gusoko nene nedahe uvahanga antu vingë nanguu.
46009020	Gwa Ayahudi nene ngatendeka mwino Muyahudi gusoko nëvahange Ayahudi. Kunë avoo në vë fangë a seria nene ngatendeka në fang'ë a seria (mbesa nene mughonjo nti fang'ë a seria) uvii nëdahe uvahanga avoo në vë fang'ë a seria.
46009021	Kunë avoo nëvëgunji a seria nene ngatendeka mwino muntu në wë gunji a seria (tiese ntina seria usonge a Muungu ëgweeso fang'ë a seria amwa Kiristo) uvii nene nëdahe uvahanga avoo në vë gunji a seria.
46009022	Gwa alegheku nene ngatendeka në mulegheku uvii nene nëdahe uvahanga alegheku. Nene natëndekie në mantu oong'e gwa antu voong'e, gusoko nene nëdahe gwa njëa yoong'e uvatyoa antu vëgëtunga.
46009023	Nene ngutënda mantu oong'e gusoko a Sayu Njija nëdahe ukhuvëa mung'ë a mboto nëifumie u sayu ësëë.
46009024	Nyenye mumanyie tutë ëyëë mwino mung'ë a anyaumanka voong'e munya umanka umwedu gutufu uguhangaa gënyamwëmo gakwe. Uvii nyenye noo mufenjiwa mumanke gosoko nyenye mudahe uhanga gënyamwëmo.
46009025	Mu munya umanka woong'e uginegha na mantu oong'e. Veeso vëutënda wuu vëhange ngaa nëëguruvëkaa, ëgweeso sese gutënda vii gusoko guhange ngaa nëëtiuruvëkaa.
46009026	Vija, nene ngumankaa nëghokie gusoko a umarëya mukëërë. Nene në mwino munya gëtura nkundë në atiuyaghayaa nkundë yakwe.
46009027	Nene nguutura mwëërë wane utënde ukhomie na nëwuhume weeso, gusoko Muungu ëke unjughuta nene në nene nadaha uvatanantëya antu vangëja.
46010001	Nene ngufenja nyenye mukumbukwe, aruna ane, mwino va kükü vitu voong'e vëgaghojwa na gëfandwa ga irunde (mu mbugha në njeru) na voong'e vëganankëa irambo në Ëkhoku gwa mëghuu.
46010002	Veeso voong'e, vëgabadiswa gwa ukhuvëa na Musa mung'ë a irunde na mung'ë a irambo.
46010003	Na voong'e vëgala ilëwa ërëëro ërëëro ra ngënkhoo.
46010004	Na voong'e vëganywa majë ayaayo ayaayo a genkhoo. Gusoko veeso vëganywa ufuma majë a gënkhoo, italaghwe nërëgëndekhania na veeso. Italaghwe rasëë arë Kiristo.
46010005	Mbesa nënaa ayaa oong'e atëndeka, Muungu inayanjisiwa na va kükü vitu në vingë; gusoko asëë Muungu agavauragha veeso na umëfaghatia mëërë awe u mbugha në njeru.
46010006	Itungwee, mantu ayaa oong'e në makeneo gusoko itu, sese gutahunukwe uvë mwino antu vasaa.
46010007	Mbesa itigunoneye sese ukurya arungu va wegheghe mwino antu avoo vëgëtunga vëgatënda. Gusoko mwino ëandëkiwe, “Antu vëgikhaa fang'ë vëgala na unywa na kangë vëgaandya giisa.”
46010008	Sese igunoneye gwekegighumëa muulehadi wa gëbwabwa mwino antu vëgëtunga mukhatë awe vëgatënda. Na antu maghana a njou makumi avëë na vatatu vëgakuya itiku rëmwedu.
46010009	Sese igunoneye gweke umwingëya Müküü mu iëgheeyo, mwino antu vëgëtunga mukhatë awe vëgatënda na vëgaruvangwa na njokha.
46010010	Mbesa sese gutanang'ane, mwino antu vëgëtunga mukhatë awe vëgatënda na malaëka wa ikuya agavaruvanga.
46010011	Mantu ayaa oong'e adwëëre kunë va Isiraeli mwino makeneo, ëgweeso meeso aandëkie gusoko a ugukenea sese, sese në guduva mwitungo në rëfifë na mpeo.
46010012	Mukiristo gëkaku unë ugughema mwino mweeso ukhomie në bahu nanguu ighoje ëkeugwa.
46010013	Gutie iëghëëyo nërëumuhanga nyenye nërësya na ra antu vangëja. Muungu nëmuhuvëi, na mweeso atinje umureka nyenye mwëëghëëywe ukëra udaho wanyu. Ëgweeso itungo në iëghëëyo raja mweeso winjë gwa itungo rasëë ugufa njëa a udwëëra gunji, na uvii nyenye mudahe ughimëëya.
46010014	Gwa uvii, Akiristo woyane rekanuki na ikuryo ra arungu va wegheghe.
46010015	Nene ngurëghëëtya na nyenye mwino gwa antu në vina ihaa. Ramwui gusoko anyu aghonjo asaa në nene nguhaya.
46010016	Itungo në sese gunywa (muvinyo) ufuma ugakuu akoo në sese gugatumëa mung'ë a ilëwa ra Müküü unë sese gumufunyiya Muungu asi; Në tutë sese gukhuvëa mung'ë a saghami amwa Kiristo. Na itungo në sese guvegha mukhatë na uwula, në tutë gukhuvëa mung'ë a mwëërë wamwa Kiristo.
46010017	Gusoko gwina mukaatë rumwedu, sese soong'e, mbesa gwë vingë gutëndeka mwëërë rumwedu. Gusoko sese soong'e gukhuvëa ula mukaatë rumwedu.
46010018	Ghemi antu va Gëyahudi, avoo unë vëula sadaka vëukhuvëa itambëëmwe mung'ë a dahwa kunë Muungu nëatëndiwe gunto a ikumbëkëo.
46010019	Nene nina ryana tëërë: ilëwa rasëë nërëudwëëywa gwa arungu va wegheghe në intu, arungu va uregheghe në gëntuna?.
46010020	Ti uwuu! Rasëë në nene nguhanya në mwino anyagëlungu vëufunya dahwa gunto a ikumbëkëo ra masetani, na ti kunë Muungu. Na nene ntiufenja nyenye mutënde mwë akhuvëi itambëëmwe na masetani.
46010021	Nyenye mutiudaha unywee (muvinyo) ufuma mu gakuu nëgëutumëwa mwilëwa ra Müküü na itungo ërëëro ërëëro munywea ufuma mu gakuu akoo nëgëutumëwa mu sigunkuu ya masetani. Nyenye mutiudaha ukhuvëa malëwa u mesa a Müküü na itungo ërëëro ërëëro ula malëwa u mesa a masetani.
46010022	Nesa nyenye mutënda vii, në gusoko nyenye mumuhumia Müküü makuwo. Sese gughema mwino sese gwina nguu nanguu umukëra Müküü na umutenda ëke ugukhuva?
46010023	“Mantu oong'e në ruksa” ëgweeso mantu oong'e ëtinoneye. “Mantu oong'e në ruksa,” ëgweeso mantu oong'e ëtiukhomia.
46010024	Muntu woong'e atafenje sao akwe mughojo, ëgweeso a antu vangëja.
46010025	Li roong'e rasëë në veeso vëurinja u sokoni. Ula nyama mwino asëë ëtinoneye gweta ifoto munkhoo ako.
46010026	Gusoko ëandëkiwe mu Maandëko në Meru, “Fang'ë në a Müküü, nanë oong'e në ëmukhatë ayo.”
46010027	Nësa muntu mukhatë a antu nëvëtihuvëe wamusambëa nyenye ula malëwa na nyenye mufenja utënda uwuu, endi. Li roong'e nërëuvëkwa usonge anyu mutawëye ëwëyo roong'e gwa musingi wa dhamiri.
46010028	(Ëgweeso nesa muntu ugahanya kunë nyenye, “Ëyëë adwëëywe sadaka,” uvii gwa umughema muntu wasuu, mutalee, ti gusoko a dhamiri anyu ëgweeso gusoko a dhamiri a muntu ungëja unë wamukhanëa nyeye nëëghokoe nyama.
46010029	Nene nina ryana a dhamiri akwe, ti anyu, uvii mutalee nyama ësëë.) Gusoko uhaghaaro wanë utinoneye ufiimwa gwa dhamiri a muntu ungëja.
46010030	Nësa nene ngula gwa irumbi, gutëë soko a muntu unkosoa nene, gusoko a ilëwa unë nene ngufunya asi.
46010031	Uvii mbesa nyenye mula mba munywa tëndi oong'e gwa umufa Muungu ikuryo.
46010032	Duvi uduvo nëutigweta ifoto mbesa gwa Ayahudi mba gwa Ayunani mba gwa Kanisa ra Muungu.
46010033	mwino nene ngusoya uvayanjisya antu voong'e mung'ë a gëntu goonge në nene ngugëtënda. Nene ntiufenja sao ane mughonjo, ëgweeso sao a antu në vingë, gusoko veeso vedahe utyowa.
46011001	Hongi wikhori wane, mwino nene nëhongie wikhori wamwa Kiristo.
46011002	Nene ngumurumba nyenye gusoko nyenye munkumbukiwe nee mung'ë a mu gëntu. Na nyenye muhongie ntende në nene nayihangie ufuma gwa antu vangëja na nene nadahie umufa nyenye.
46011003	Ëgweeso nene ngufenja nyenye mumanye mwino itwe(udaho) ra mughosya në Kiristo, na itwe ra mu mukhema në mughosya, na itwe (udaho) ramwa Kiristo në Muungu.
46011004	Mughosya woong'e unë uguromba mba ugutanantya sayu a Muungu kunu itwe rakwe rëkumbiwe ugumuhorya Kiristo unë itwe.
46011005	Mukhema woong'e unë uguromba mbesa ugutanantya sayu a Muungu kunu itwe rakwe rëtikumbie ugumuvirya mënyaa mughosya wakwe. Në mwino itwe rakwe nësa aja rëjurwe.
46011006	Nësa mukhema atinjë gikumba sela uvii imunoneye mweeso ujura ntuka. Ëgweeso nësanëmënyaa gwa mukhema ujura ntuka, bahu mweeso arie sela.
46011007	Gusoko mughosya atinoneye akumbe itwe, gusoko mweeso në nyinkhori a üküü wa Muungu. Ëgweeso mukhema në üküü wa mughosya.
46011008	(Gusoko Muungu ina mutundaa mughosya ufuma kunë mukhema, ëgweeso wamutundie mukhema ufuma kunë mughosya.
46011009	Mbesa Muungu ina mutundaa mughosya gusoko a mukhema, ëgweeso Muungu wamutundie mukhema gusoko a mughosya.)
46011010	Gusoko ëyëë mukhema inoneye arye gëtambaa gitwe rakwe gëmanyëko (ndolyo) mwino mweeso wafiwe udaho wa uromba na utanantya sayu a Muungu, gusoko va malaëka vëdahe umanya mwino mweeso wina udaho.
46011011	(Kë mung'ë a ukhuvëi wa Müküü mukhema atiudaha uduva gunji a mughosya mba mughosya gunji a mukhema.
46011012	Gusoko mwino mukhema watendiwe ufuma u mughosya, uvii mu mughosya wafafiwe na mukhema. Na mantu oong'e ëfumie kunë Muungu.)
46011013	Nyenye ramwui aghonjo; inoneye gwa mukhema uromba Muungu kunu gutie intu nërëkumbie itwe rakwena?.
46011014	Gusoko ntundo ëumusëya nyenye mwino gwa mughosya utuga ntunka në ndifu në mënyaa kunë mweeso.
46011015	Ëgweeso nësa mukhema wina ntuka ndifu, në intu ra gitëndea kunë mweeso. Gusoko Muungu wamufee mweeso ntuka gusoko a ukunëkëa itwe rakwe.
46011016	Ëgweeso nësa muntu woong'e ugufenja gëkunguma gwa ërëë, oong'e në nene nguhanya, sese gutimanyie ntende ëngëja, mba kanisa a Muungu.
46011017	Ëgweeso mung'ë a maraghëëyo nëëhongie nene ntiufenja umukuta nyenye, itungo në nyenye mutang'ana itambëëmwe mung'ë a ikuryo mutiutang'ana utënda në maja ëgweeso gwa utënda në mavë.
46011018	Intu ra mwandyo, itungo në nyenye mutang'ana itambëëmwe mwino kanisa, nene ntegheeye mwino nyenye mutemamukie mukhatë anyu nyenye gwa nyenye. Nene nguhuvëa mwino gwina tutë nyughuu mu ërëë.
46011019	Gusoko inoneye gwina mutëmanuko mukhatë anyu gusoko vasaa unë vë ihaa mukhatë anyu vëdahe umanyëka.
46011020	Itungo në nyenye mutang'ana itambëëmwe, ti ilëwa ra Müküü në nyenye mulaa.
46011021	Gusoko në mula, mu muntu wikhakhatie ula malëwa akwe. Na uyuu wë njaa na ungëja ugheete.
46011022	Ntuni! Nyenye mutina nyumba fana mudaha ula malëwa na unywa muvinyona? Mba nyenye muhorya kanisa ra Muungu na uvirya mënyaa avoo nëvëtikwetë intu? Nene nguhanya ntuni kunë nyenye? Nene nëmukutë nyenye gwa ërëëna? Ti uwu! Nene ntiutënda uwuu.
46011023	Gusoko nene naghenyifie ufuma kunë Müküü rasëë në nene noo namufee nyee, mwino Müküü Yesu utiku wasuu nënaa mweeso wadwëëywa agahora mukhatë,
46011024	na nënaa mweeso wadaha ufunya asi kunë Muungu, mweeso agauvegha mukaatë na agahanya, “Uruu unë mwëërë wane në wadweiywe gusoko anyu. Tendi vii sa kunu nyee munkumbukiwe nene.”
46011025	Viuyi viuyi noo agahora gakuu, nënaa vadaha ula, uguhanya, “Gakuu akaa në iraghano në ifya mung'ë a saghami ane. Matungo oong'e në nyenye munywa muvinyo ufuma mu gakuu akaa, inoneye nyenye mutënde vii gwa unkumbukwa nene.”
46011026	Gusoko faka fana Müküü ujie kangë, mu itungo në nyenye mula mukatë uruu na munywa muvinyo ufuma gakuu akaa nyenye mutanantya ikuya rakwe.
46011027	Gwa uvii, muntu woong'e, nëugula mukaatë mba unywa muvinyo mu gakuu ga Müküü gwa njëa nëëtinoneye winjë utënda ihutye ra uwukhomba mwëërë na saghami a Müküü.
46011028	Muntu nëagifime mughonjo, na uvii ale mukaatë na unywa muvinyo mu gakuu.
46011029	Gusoko nesa veve utimanyie ryana ra mwëërë wa Müküü itungo nëugula mukaatë na unywa muvinyo ufuma mu gakuu, Muungu winjë uguruvanga mwino ugula na unywa.
46011030	Ëyëë në soko antu vingë mukaatë anyu vëroe na vëugiëka, na antu vëgëtunga vëree(vëkure).
46011031	Nësa gugifiima sese aghonjo, Kiristo atinjë uguramwua sese.
46011032	Ëgweeso itungo në Müküü uguguramwua na ugugughora sese, gusoko mpeo Muungu atinjë uguruvanga sese itambëëmwe na urëmi.
46011033	Uvii kangë, aruna ane itungo në mutang'ana itambëëmwe gwa ilëwa ra Müküü, giindëi nyenye nyoong'e.
46011034	Nësa muntu woong'e wë njaa inoneye ale intu ukhaya tanju; mutaje utang'ana itambëëmwe gwa uramwuwa. Gwa mantu angëja nene nëjieumufa maraghëëyo itungo në nene naja.
46012001	Itungwee gwa uhonga vifewa nëviujaa ufuma kunë Mwahu Mweru, arunaane, nene ntiufenja nyenye mwekeumanya.
46012002	Nyenye mumanyie mwino itungo në nyenye na kë mwa antu nëvëtiumukuryaa Muungu, nyenye mwendie uyaghaywa gwa ukurya arungu në vëtina ufanga. Gwa njëa imwedu mba ëngëja nyenye mwadahie uheywa kuuko.
46012003	Gwa uvii nene ngufenja nyenye mumanye mwino gutie muntu mba umwedu nëugurighëëtya gwa Mwahu Mweru uguhanya “Yesu në ajumwe!” na gutie muntu mba umwedu nëugudaha uhanya “Yesu në Müküü” ëgweeso gwa Mwahu Mweru.
46012004	Gwina makhakho hiya hiya a vifewa vya unkho, ëgweeso Mwahu Mweru në uyuuyo.
46012005	Gwina njëa hiya hiya ya utumami, ëgweeso Müküü në uyuuyo.
46012006	Gwina makako hiya hiya a utenda mwëmo, ëgweeso Muungu në uyuuyo në ugufunya meeso oong'e gwa mu muntu.
46012007	Muungu ugumufaa mu muntu ukunukuo wa Mwahu Mweru udahe utumëka gwa gyarëëya.
46012008	Mwahu Mweru ugumufaa muntu umwedu udaho wa urighëëtya sayu në ijue ihaa në ikuu, na Mwahu uyuyo ugumufaa muntu ungëja udaho wa urighëëtya sayu në ijue umanyi.
46012009	Mwahu Mweru ugumufaa muntu ungëja udaho wa umuhuvëa Kiristo gwa nguu, na Mwahu uyuyo ugumufaa muntu ungëja udaho wa uforya.
46012010	Mwahu Mweru ugumufaa muntu ungëja ntendo ya makura, gwa muntu ungëja ugumufa urighëëtya sayu a Muungu. Mwahu Mweru uyuyo ugumufaa muntu ungëja udaho wa urekanua mukhatë a nkhoo, gwa muntu ungëja ugumufa makhakho hiya hiya a mërighëëtyo në mëghenyi, gwa muntu ungëja ugumufa udaho wa ukunukua ryana ra mërighëtyo në mëghenyi.
46012011	Ayaa oong'e ëgutëndewa nguu na Mwahu Mweru umwedu, na uyuuyo, unë ugufunya udaho hiya hiya gwa mu muntu umwemwe mwino mweeso ugufenjaa.
46012012	Gusoko mwino mwëërë rumwedu ukwetë nongo nyinge, na nongo yasëë yoong'e kë mwëërë rumwedu. Mbesa chu gwina nongo nyingë mung'ë a mwëërë rumwedu, uvii Kiristo wë mwino mwëërë rumwedu në wina nongo nyingë.
46012013	Gusoko gwa Mwahu umwedu sese soong'e gwabadisiwe mung'ë a mwërë, rumwedu (Ayahudi mba Ayunani, atughwa mba në vina uhaaragho). Na sese soong'e Muungu wagufee gënywewa ga Mwahu umwedu.
46012014	Gusoko mwëërë utitëndiwe gwa nongo ëmwedu ëgweeso utëndiwe gwa nongo nyingë.
46012015	Nesa mughuu ugudaha uhanya, “Gusoko nene nti mukhono, nene nti wa mwëërë.” Gwa utënda uwuu utiudaha giheya mu nongo a mwëërë.
46012016	Na nesa ikutwë rëudaha uhanya, “Gusoko nene nti riho, nene nti wa mwëërë. Gwa utënda uwuu ritiudaha giheya mu nongo a mwëërë.”
46012017	Nësa na mwëërë woong'e arë riho, ëse na gutie udaho wa utëgheeya. Nësaa na mwëërë woong'e wë ikutwë, naa sa gutëe udaho wa unyuncha.
46012018	Ëgweeso mwino chu gurë, Muungu wafangie nongo mung'ë a mwëërë, mu emwedu mu yasii, mwino mweeso wahwaniye.
46012019	Nësa nongo yoong'e arë nongo ëmwedu, gwa uvii na sa gutië mwëërë.
46012020	Mwino chu gwë uwuu, gwina nongo nyingë, kë mwëërë në rumwedu.
46012021	Riho rëtiudaha uhanya kunë mukhono, “Nene ntiugufenja veve.” Mbesa kangë itwe rëtiudaha uhanya kunë mëghuu, “Nene ntiugufenja veve.”
46012022	Hiya na asaa, nongo ya mwëërë në antu vëuyighemaa mwino itina nguu, nongo mwino yasii isëghëtwe nanguu.
46012023	Na nongo ëyoo ya mwëërë unë sese gughemaa itina ikuryo sese guyifaa ikuryo ikuu. Na nongo yitu niitidwëëre gwa antu voong'e sese guvifaa uja uküü nanguu,
46012024	në nongo yitu niidwëëre itina uja wasuu. Ëgweeso Muungu wa ukhuvëye mwëërë, gwa uyifa ikuryo në iküü nanguu kunë nongo iyo në ihoriywe.
46012025	Muungu watëndie wuu gusoko nongo yoong'e ya mwëërë yeke gëkhuva nongo ëmwe na mbuya. Ëgweeso njeeso idahe gikeera nongo gwa nongo mbuya.
46012026	Nësa nongo ëmwedu ëguvaara, nongo ëngenja yoong'e yuvaara itambëëmwe. Nesa nongo ëmwedu ëgukuriwa, nongo ëngeja yoong'e yinjë gëririsya itambëëmwe.
46012027	Nyenye nyoong'e mwë mwëërë wamwa Kiristo, na mu muntu mukhatë anyu në nongo a mwëërë wasuu.
46012028	Na Muungu wadahie uhwania mungë a kanisa mwandyo atumami, gavëë anyagëdaghu, gatatu aseyi, kangë avoo nëvëutëndaa makura, kangë avoo nëvëuforya, kangë avoo nëvëgwarëëya atuki. Vangëja në avoo nëvëutongeera antu, kangë avoo nëvëurighëëtya gwa mërighëtyo në mëghenyi.
46012029	Mu muntu në mutumamina? Mu muntu në munyagëdaghuna? Mu muntu në musëyina? Voong'e vëutënda makurana?
46012030	Voong'e vëkwetë udaho wa uforyana? Voong'e vëurëghëëtya na mërëghëtyo në mëghenyina? Voong'e vëukunukuana?
46012031	Ëgweeso hunukwi nanguu uhanga vifewa në vikuu. Na nene ninjë umuraghëëra nyenye vifewa nëvikëriye vyoonge gwa ukuu.
46013001	Nësa nene ngurighëëtya gwa mërighetyo a anantu, nanë a va malaëka, ëgweeso në ntikwetë uyanjo, nene në mukindo wa ityeka mba mwëro wa nkënda.
46013002	Na nësa nene nëna udaho wa udwëëya mantu nëëjieudwëëra usonge, na umanya gëmpëhe goong'e na umanyi woong'e, na nësa nëkwetë uhuvëi, mwino wa uheya vitanto, ëgweeso ntikwetë uyanjo, nene ntigëntu mbanduvë.
46013003	Na nësa nene nguvaghania mantu oong'e në nene nëkwetë, na nesa nene nguvarekea antu vërighe mwëërë wane, ëgweeso në ntikwetë uyanjo, gutie intu në nene nguhanga.
46013004	Uyanjo ugughimëëya na wina gëhe Uyanjo utina wiru mba utigikumajua.
46013005	Uyanjo utigikumajua, na uyanjo utigihengaa mantu akwe. Uyanjo utigoona uvavi, mba utiuvarya mahutye.
46013006	Uyanjo utigiririsya gusoko a uvë, ëgweeso ugiririsya ngunto a tutë.
46013007	Uyanjo ugughimëëya mu gëntu; uguhuvëa mantu oong'e. Uyanjo ugugufa sese maghonje kunë Muungu, uguhimëëya ti gëntu ntuni nëënjë ugudwëëra sese.
46013008	Uyanjo ugikhaa khae na khae. Mwino gwa sayu ufuma kunë Muungu, ëgweeso isii yina itungo ikufë. Mwino gwa mërighëtyo në mëghënyi, ëgweeso mëëso inje usima. Mwino gwa umanyi, ëgweeso weeso winjë ukëra.
46013009	Gusoko umanyi witu nanë udaho wa utanantya sayu a Muungu ëtikhondekekie.
46013010	Ëgweeso unë ëroo nërëkhondekekie raja, uvii ëroo nërëtikhondekie rinjë ukëra.
46013011	Nene nënaa nëkëë në mung'ënya, nene naa ngurighëëtya mwino mung'ënya, nene naa ngughemaa mwino mung'ënya. Itungo nënaa nene natëndeka në muntu müküü nëgasima utënda mantu a gëng'inya.
46013012	Gusoko itungwee sese gugoona miti miti mwino mung'ë a gërore, ëgweeso usonge sese gwinjë goona usyu gwa usyu. Nene itungwee nëmanyie nduvëngë; usonge nene ninjë umanya nanguu, mbesa mwino nene nadahie umanya nanguu.
46013013	Uvii usighie uhuvëi, ighonje, uyanjo, ayaa atatu. Ëgweeso nërikuu nanguu gwa ayaa në uyanjo.
46014001	Utendi uyanjo utëndeke ndolyo anyu, na nanguu hunukwi vifewa vya gënkhoo, ino nanguu nyenye mudahe uhanga udaho wa utanantya sayu a Muungu.
46014002	Gusoko muntu unë ugurighëëtya gwa mërighëtyo në mëghenyi atiurighëëtya gwa antu ëgweeso kunë Muungu. Gusoko gutië muntu nëugumumanya mweeso, ëgweeso ugurighëtya gëmpëhe mung'ë a Mwahu Mweru.
46014003	Gwa uvaru ungëja, mweeso unë ugurighëëtya sayu a Muungu ugurighëëtya na antu gwa uvajënga mu uhuvëi na uvakhomia nkhoo na uvafefeheya.
46014004	Mweeso unë uguriighëëtya gwa mërighëëtyo në mëghenyi ugijenga mughonjo, ëgweeso mweeso unë ugurighëëtya sayu a Muungu ugujenga kanisa.
46014005	Nene ngufenja nyenye nyoong'e murighëëtye gwa mërighëëtyo në mëghenyi, ëgweeso nanguu nangu muhange gëfewa ga utanantya sayu a Muungu. Mweeso unë ugurighëëtya sayu a Muungu në müküü nanguu ukëra mweeso unë ugurighëëtya gwa mërighëëtyo në mëghenyi, ëgweeso nësa urëfo muntu nëugukunukua, uvii kanisa rëdahe ujengwa.
46014006	Itungwee, aruna ane, nësa nene nëjie kunë nyenye ngurighëëtya gwa mërighëëtyo në mëghenyi, nene nguhanga ntuni kunë nyenye, ëgweeso nene ngumwetea ukunukuo mba umanyi mba utanantya sayu a Muungu mba usëya?
46014007	Mbesa vifee nëvitana ufanga, mwino mbiringë mba ginubë vitiuduya nduri niidwëre, gutië muntu mba umwe në winjë umanya në mwinisyo kë nëuginisiwa.
46014008	Na nësa ifembe rëufunya ruri nëutimanyikie, uvii gutië muntu mba umwe nëugighondanëya gwa fëta.
46014009	Viuyi viuyi në kunë nyenye. Nësa nyenye murighëëtya gwa mërighëtyo në mëghenyi në etimanyikie, uvii gutië muntu mba umwe në winjë umanya intu nërëuhanywa. Gusoko nkhani yanyu yiuhiëra u mpefo.
46014010	Gwina mërighëëtyo mingë mu urëmi, kë oong'e a asëë ëkwetë ryana.
46014011	Nësa nene ntiumanya murighëëtyo në muntu ugurighëëtya, nene ngutënda në mughenyi kunë munya urighëëtya na munya urighëëtya ugutënda mughenyi kunë nene.
46014012	Uvii kunë nyenye aghonjo. Gusoko nyenye mwina nkumbu gusoko a makunukuo a Mwahu Mweru, tintaari nanguu mung'ë a urëjenga kanisa.
46014013	Gwa uvii, mweeso unë ugurighëëtya gwa mërighëëtyo në mëghenyi ugufenjiwa arombe gusoko afewe udaho wa ukunukua.
46014014	Gusoko nesa nene nguromba gwa mërighëëtyo në mëghenyi, nkhoo ane ëguromba ëgweeso ihaa rane rëtiuhanga intu.
46014015	Nësa mantu ë uwuu, nene inoneye nëtënde ntuni? Nene ninjë uromba gwa nkhoo na nene ninjë uromba gwa ihaa noo. Kangë nene ninjë gwëmba gwa nkhoo na nene ninjë gwëmba gwa ihaa noo.
46014016	Gusoko, nësa nyenye mufunya asi kunë Muungu gwa nkhoo, gutië muntu mba umwe në atikwetë gëfewa ga umanyi uhanya “Amini” gwa irumbi ranyu itungo në mweeso atimanyie nyenye muhanya ntuni.
46014017	Gusoko nyenye mudaha uduya asi vija nanguu ëgweeso muntu ungëja atiudaha ujengwa.
46014018	Nene ngumurumba Muungu gusoko ngurighëëtya gwa mërighëëtyo në mëghenyi nanguu ukëra nyenye nyoong'e.
46014019	Ëgweeso mung'e a kanisa nene ngufenjaa bahu urighëëtya nkhani itano gwa umanyi wane, gusoko nëdahe uvasëya vangëja, ukëra nkhani maghana a njou ikumi gwa mërighëëtyo në mëghenyi.
46014020	Aruna ane, mutatënde mwë ang'ënya mung'ë a magheme anyu. Nyenye inoneye mutënde mutina ihutye mwino ang'ënya, ëgweeso mwino antu unë aküü gwa ughema.
46014021	Gwandëkie vii mung'ë a seria, “Nene ninjë utumëa antu unë vëurighëëtya mërighëëtyo në mëghëënyi gwa urighëëtya na antu vane na mbesa uvii veeso vëtinjë untegheeya nene, uguhanya Müküü.”
46014022	Uvii mërighëëtyo në mëghenyi në gëmanyëko (ndolyo) ti gusoko avoo nëvëmuhuvëe ëgweeso gwa avoo nëvëtihuvëë. Utanantya sayu a Muungu ti gusoko a voo në ti ahuvëe ëgweeso gusoko avoo nëvëhuvëe.
46014023	Gwa uvii, nësa Kanisa roong'e gutang'ana itambëëmwe na voong'e vëurighëëtya gwa mërighëëtyo në mëghenyi, na antu në vëtina vifewa mba antu në vëtihuvëe vingëa, veeso vëtinjë uhanya mwino nyenye mwaharina?
46014024	Ëgweeso nesa voong'e vëurighëëtya sayu a Muungu, na muntu në ti huvëe mba muntu në atina vifewa wingëa, mweeso winjë uraghëërwa mahutye gwa oong'e nëuguyatëgheeya. Na mweeso winjë uramwuwa gwa oong'e nëuguyatëgheeya.
46014025	Vimpihë vya nkhoo akwe vinjë ukunukuwa na uvii mweeso winjë ugwa uumbama, mweeso winjë umukurya Muungu na utanantya mwino Muungu tutë wë mukhatë anyu.
46014026	Ntuni kangë, aruna ane? Në nyenye mutang'ana itambëëmwe muntu umwedu ukwetë wëmbo, isëyo, ukunukuo, mërighëëtyo në mëghënyi, mba muntu nëugukunukua. Nyenye inoneye mutënde mantu oong'e gusoko a uvajenga ahuvëi vamwa Kiristo.
46014027	Nësa muntu gëkaku ugurighëëtya gwa mërighëëtyo në mëghenyi, në vëtende vavëë gutufu mba vatatu, na mu muntu gwa intu rakwe; na muntu atënde urëfo nëugukunukua rasëë nërëurighëëtiwa.
46014028	Ëgweeso nesa gutië muntu mba umwe nëugukunukua, uvii muntu nëugurighëëtya gwa mërighëëtyo në mëghenyi akire twë mu kanisa na arighëëtye kunë mweeso na kunë Muungu.
46014029	Në vëtëndeke anyagëdaghu vavëë mba vatatu, na antu vangëja vëhunguhëe rasëë në rëurighëëtiwa.
46014030	Nësa ukunukuo ugudwëëywa na muntu në mwikhee mwitandee, munya urighëëtya wa mwandyo akire.
46014031	Gusoko nyee nyoong'e mudaha urighëëtya sayu a Muungu muntu umwe umwe gusoko nyenye nyoong'e mudaha gësëya na nyoong'e muujengwa.
46014032	Nkhoo ya anyagëdaghu yiuyikuryaa nkhoo ya anyagëdaghu.
46014033	Gusoko Muungu ti Muungu wa yaghayagha ëgweeso wa majëghana.
46014034	akhema vëufenjiwa vëkire twë mung'ë a kanisa. Gusoko veeso vëtirekerewe urighëëtya, ëgweeso vëtiudaha uhora iyoma ra utongeeri, mwino gusoma mu seria.
46014035	Nësa gwina intu në veeso vina nkumbu umanya, nëvëvawëëye aghohi vawe u ukhaya. Gusoko në mënyaa gwa mukhema urighëëtya mung'ë a kanisa.
46014036	Ntuni! wurë ukhani wa Muungu wajie kunë nyenye mba wafikie kunë nyenye mwiyenena?
46014037	Nësa muntu gëkaku ugughema mwino mweeso në munyagëdaghu, mba muntu nëukwetë gëfewa ga nkhoo, mweeso inoneye amanye mwino rasëë në nene ngurëandëka kunë nyenye në iraghëëyo ra Müküü.
46014038	Nësa muntu gëkaku atinjë umanya iraghëëyo ërëë, ukhuvëi wa Akiristo vëtinjë umumanya mweeso.
46014039	Uvii, aruna ane, hangi nkumbü a utanantya sayu a Muungu, na mutavaghiiye ahuvëi urighëëtya gwa mërighëëtyo në mëghenyi.
46014040	Ëgweeso mantu oong'e ëgufenjiwa ëtendeke gwa njëa nëënoneye na gwa witegheeyi.
46015001	Itungwee nene ngufenja umukumbukëya nyenye, aruna ane, Sayu Njija në nene namëtanantiye kunë nyenye, unë nyenye mwamëghenyifie, gusoko ësëë uhuvëi wanyu wimëkie.
46015002	Gwa ësëë nyenye mutyowa nesa mwinjë ukwatëëra gii rasëë në nyenye mwarëfewe. Ëgweeso nyenye mwahuvëe intu gutië.
46015003	Nene namëghenyifie sayu a udaho në uküü nanguu na nene namëkërëye sayu ësëë kunë nyenye. Në mwino Kiristo wakuree gusoko a mahutye itu gwa uhonga maandëko.
46015004	Na veeso vëgamuvëka, Muungu wa mufëtya ufuma gwakuyi itiku ra gatatu mwino gwa uhonga na maandëko.
46015005	Na mwino mweeso agamudwëëra Kefa, kangë avoo në viikumi na umwe.
46015006	Kangë mweeso wendie uvadwëëra antu vingë nanguu ukëra anyandughu maghana atano gwa itungo rëmwedu. Në vingë mukhatë a vasaa kë afanga, mbesa vangënja vakuree.
46015007	Kangë mweeso wendie gëdwëëya kunë Yakobo, kangë gwa atumami voong'e.
46015008	Gwa itungo ra mpeo, mwino gwa muntu nëwafafiwe ti gwa itungo, mweeso wendie gëdwëëya kunë nene noo.
46015009	Gusoko nene në munyughuu mwa atumami, ntinoneye utaanwa mutumami, gusoko nene nendie urëkhasya Kanisa ra Muungu.
46015010	Ëgweeso mwino nene nërë reo, nene nëuwu gusoko a mboto a Muungu, na mboto ya Muungu kunë nene yinatëndeka ya usoo. Hiyo na asaa, nene nitumie mwëëmo gwa nguu ukera veeso voong'e, mbesa na ti nene, ëgweeso mboto a Muungu naarë itambëëmwe na nene.
46015011	Mbesa uvii arë nene mba veeso, uvii sese gwatanantiye na uvii nyenye mwahuvëe.
46015012	Itungwee nësa Kiristo ugutanantiwa mwino Muungu wamufëtëye ufuma gwakuyi, wure antu vangëja mukhatë anyu vëuhanyaa mwino gutie ufëtyo wa akuyi?
46015013	Ëgweeso nësa gutië ufëtyo wa akuyi, uvii Muungu inadaha umufëtya Kiristo ufuma gwakuyi.
46015014	Na nësa Kiristo inadaha ufëtëwa ufuma gwakuyi, uvii itanantya ritu në ndeende nanë uhuvëi wanyu në ndeende.
46015015	Sese gwendie udwëëra mwino gwevegheghe usonge a Muungu, gusoko sese gwasudangëe mwino Muungu mweeso wamufëtëye Kiristo ufuma gwakuyi. Ëgweeso nesa në tutë mwino akuyi vëtiufëtëwa, uvii Muungu inamufëtëa Yesu.
46015016	Gusoko nesa akuyi vëtiufëtëwa, uvii Muungu inamufëtëa Kiristo.
46015017	Nësa Muungu inamufëtëa Kiristo, uhuvëi wanyu kunë Kiristo në ndeende, na mahutye anyu kë inarekewa.
46015018	Uvii avoo noo unë varee mung'ë amwa Kiristo vendie gwa arungu va makhaa.
46015019	Nësa gusoko a ufanga uruu sese gwina ighonje mung'ë amwa Kiristo, sese igunoneye gonewa uvavi ukëra muntu woong'e mu urëmi.
46015020	Ëgweeso tutë në chëëyë Muungu wamufëtëye Kiristo ufuma gwakuyi, nkhari ya mwandyo avoo nëvaree tuo.
46015021	Gusoko mwino gwa muntu umwedu ikuya rajie, viuyi antu gwa muntu umwedu ufëtyo wa akuyi wajie noo.
46015022	Gusoko mwino antu voong'e unë vë mung'ë amwa Adamu vëukuya, viuyi noo antu voong'e unë vë mung'ë amwa Kiristo vinjë gwetëwa ufanga.
46015023	Ëgweeso Muungu winjë umufëtëa mu muntu gwa ntende akwe, Kiristo winjë utënda wa songe gwa voong'e. Uvii itungo nëikwe mweeso wasuka veeso vëjie utënda vamwa Kiristo.
46015024	Uvii mpeo a urëmi ëjie; Kiristo winjë uhuma nkhoo yoong'e nëyitemie, wibali woong'e, na nguu yoong'e, na winjë umufa Muungu Tata utëmi.
46015025	Gusoko Kiristo inoneye atëme faka fana Muungu uguvahuma arughu voong'e na uvavëka fang'ë a mëghuu akwe.
46015026	Na murughu wa mpeo nëujie guuraghwa në ikuya.
46015027	“Gusoko Muungu wadahie uvëka mantu oong'e fang'ë a mëghuu akwe.” Ëgweeso fana guhanya, “Mantu oong'e ahumiwe na ëvëkiwe fang'ë a mweeso,” në daaji, mwino nkhani yiërë, mantu oong'e ëtimwingëye Muungu mukhatë unë uguvëkaa mantu oong'e fang'ë amwa Kiristo.
46015028	Itungo në Muungu wadahie uvëka mantu oong'e fang'ë a Mwana, mweeso winjë noo umuvëka Mwana kunë mweeso mughonjo. Uvii Muungu winjë uvëka mantu oong'e fang'ë a Mwana, uvii Muungu adahe utënda wë mu gëntu gwa mu muntu.
46015029	Ëgweeso gwina ryana kë gwa antu ubadiswa gusoko a antu nëvakure? Nesa akuyi vëtiufëtëwa mbanduvë, gusoko kë antu vëubadiswa gusoko awe (avoo nevakure).
46015030	Nësa gutëe ufëtëo, gusoko kë në sese gwë mu makasëko mu itungo?
46015031	Nene ngutanantya gwa nguu, aruna ane, gwa gëkumwua mukhatë anyu unë nene nëkwetë mukhatë a Müküü, nene ngukuyaa mu itiku!
46015032	Nene nguhanga ntuni nësa, urighëëtya gëuntu nene nihomie itambëëmwe na maimwana a gihaka ra Efeso? Nesa akuyi vëtiufëtëa, “Reki sese gule na unywa, gusoko fadiu gukuya.”
46015033	Antu vëtamukhongee nyenye; “Ukhuvëi na antu në uvë uguruvangaa uduvi në uja.”
46015034	Vëki ihaa ranyu mwino ëufenjiwa, na mutatëndee mahutye kangë. Gusoko vangëja mukhatë anyu vëtina umanyi wa uja wa Muungu. Nene nguhanya wuu gwa mënyaa anyu.
46015035	Ëgweeso muntu umwedu winjë uwëya, “Muungu ugufëtëa wurë akuyi? Vëutënda vina mwëërë wë wurë?”
46015036	Veve muntu nëumufutu! Mbeyu në veve ugumëfandëa ëtiutëndaa mpanga faka ëkuye tanju.
46015037	Na mbeyu në veve ugumëfandëa ti mwëërë nëukhomie wa muti. Ëgweeso në mbeyu gutufu, fangëja mbeyu a ngano mba mbeyu ëngëja a gëviyo.
46015038	Ëgweeso Muungu ugumëfaa mbeyu ësëë mwëërë mwino mweeso wadahie uhwania, na mu ikhakho ra mbeyu mwëërë wayo.
46015039	Gusoko mwëërë wa mantu në mafanga utiikhwetë gwa ikhakho ra mwëërë. Ëgweeso gwina ikhakho ra mwëërë gusoko a antu, na ikhakho rëngëja gwa maimwana, ikhakho rëngëja gusoko a nyonyi, na ikhakho rëngëja gusoko a somba.
46015040	Gwina mëërë në a gunto na gwina mëërë në a fang'ë. Ëgweeso uja wa mëërë a gunto ë hiya, na uja wa mëërë a fang'ë ëhiya.
46015041	Gwina uja wa yuva, na uja ungëja wa mweri, na uja ungëja wa njota; gusoko njota i hiya hiya ufuma njota na njota gwa uja.
46015042	Në viuyi mwino Muungu ugufëtëa akuyi. Mwëërë wasuu nëuguvëkwa fang'ë ugukuya, mwëërë wasuu nëugufëtëwa utiukuya.
46015043	Itungo në mwëërë uguvëkwa në usuu nëutina ikuryo, winjë ufëtëwa mwëërë në wa uja. Itungo në mwëërë uguvëkwa në usuu nëulegheku, winjë utendeka uja na wina nguu.
46015044	Nëuguvëkwa në mwëërë wa irongo; nëugufëtëwa në mwëërë wa gënkhoo. Nesa gwina mwëërë wa irongo, urëfo noo mwëërë wa gënkhoo.
46015045	Uvii mwino ëandëkiwe, “Muntu wa mwandyo Adamu agatëndeka wina ufanga wa gëmwëërë.” Adamu wa gavëë. agatënda wina ufanga wa gënkhoo.
46015046	Ëgweeso ti mwëërë wa gënkhoo në wa songe ëgweeso wa irongo, na uvii wa gënkhoo.
46015047	Muungu wamutundie muntu wa mwandyo wa irongo ufuma fang'ë; na muntu wagavëë ufuma girunde.
46015048	Mwino naa muntu wa irongo, viuyi në avoo unë vëfumie u muntu wa irongo vikhwetë na muntu wa irongo. Na mwino në muntu wa girunde, viuyi në avoo unë va muntu wa girunde vikhwetë na muntu wa girunde.
46015049	Itungwee mwino sese gwikhwetë na muntu nëwatundiwe ufuma fang'ë, sese gujie noo gikhwa na muntu unë wajie ufuma girunde.
46015050	Nene ngumukhanëa nyenye aruna ane, mwëërë na saghami vitiudaha uwusaa utëmi wa Muungu, mba mwëërë wa ikuya usaa mwëërë nëutikuya.
46015051	Rarava! Nene ngumukhanëa nyenye gëmpëhë. Sese soong'e gutinjë ukuya, ëgweeso sese soong'e gwinjë ukhanëkëywa,
46015052	gwa itungo ikufi, ututya na urangua, itungo në antu vinjë utëgheeya ruri wa ifembe ra mpeo. Gusoko itungo në ifembe rinjë uduya ruri, akuyi vinjë ufëtëwa gwa ufanga wa khae na khae. Ëgweeso sese në kë gwa afanga (gwinjë) ughenyifa mwëëre në ufya.
46015053	Gusoko ntundo ëyëë në itu unë injë ughora ënoneye ëkhanëkëywe mung'ë a ntundo ëyoo në inje uduva khae na khae, na ëyëë në a ikuya ënoneye ëkhanëkëywe ëyoo nëëti ukuya.
46015054	Itungo në mwëërë wa ughora winjë urya mwëërë nëutiughoraa, nanë wa ikuya winjë uryaa nëutiukuyaa, uvii inje udwëëra mwino ëandëkiwe: “Ikuya ramiriwe gwa uhumi.”
46015055	“Veve ikuya wëfe uhumi wako? Veve ikuya, wëfe uvavi wako?”
46015056	Uvavi wa ikuya në mahutye, na udaho wa mahutye në seria.
46015057	Ëgweeso sese gumurumba Muungu, unë wagufee sese uhumi ukëërëa Müküü witu Yesu Kiristo.
46015058	Gwa uvii, aruna ane ayanjwi, imëki sësë, mutahingëhëke, fwaghëëri ino utënda mwëmo wa Müküü matiku oong'e, saa mumanyie mwino mung'ë a Müküü mwëëmo wanyu utiutendeka wa ndende.
46016001	Nene ngufenja uhanya nëëghokee ifunya ra ng'angu gusoko a antu në vëru në vë Guyahudi mwino nene naraghëëye makanisa a uGalatia uvii nyenye noo mufenjiwa mutënde uyui.
46016002	Itiku ra mwandyo ra Ijuma, mu muntu nëahute gëntu, mwino mweeso uguhanga hela, gusoko ng'angu ëtiufenjiwa ëtëndeke në nene naja.
46016003	Na në nene nafika kuuko, nene nëjie uvatuma avoo unë nyenye mwahuvëe gwa keeti uhora vifewa vyanyu uYerusalemu.
46016004	Nësa inoneye nene noo ngudaha gwenda, veeso vinjë ukhuvëa na nee mung'ë a muhënjo.
46016005	Nene ninjë umusoya nyenye nënëfumie uMakedonia. Gusoko nëramwue ukëërëa uMakedonia.
46016006	Na fangëja nene nëjie gikhaa itambëëmwe ginanyu mbesa gikhaa ginaanyu gënyinga ga mpefo, gusoko nyenye mudahe unjarëya nene ufwaghëëra na muhënjo, itungo roong'e nënaufenja gwenda.
46016007	Nene ntiufenja nëmusoye nyenye matiku a fifë na uja gikhaa itambëëmwe ginaanyu itungo ikufë. Nene nëhuvëëre nëjie gikhaa itambëëmwe ginaanyu gwa itungo irëfu, nesa Müküü wayanja.
46016008	Ëgweeso nene ninjë gikhaa Efeso faka sigunkuu a Fentekoste ëkërë,
46016009	gusoko gënyamwango gëruguwe gusoko ane gwa utënda mwëmo nëunoneye na mbesa gwina antu vingë nëvëumpënga.
46016010	Në Timoteo waja, oni mwino mweeso atiuhanga intu raghoghofa itungo në wë itambëëmwe nanyee. Gusoko mweeso ugutëndaa mwëëmo wa Müküü, mwino nene ngutëndaa.
46016011	Muntu woong'e atamuhorye mweeso. Nyenye inoneye mumwarëëye ufwaghëëra na muhënjo wakwe gwa majëghana, gusoko mweeso adahe usuka ruvë kunë nene. Gusoko nene itambëëmwe na aruna ane gumwindëe mweeso.
46016012	Mwino gusoko a muna witu Afolo, nene namunenie gwa nguu aje umusoya nyenye itambëëmwe na aruna vangëja, ëgweeso ti mafenji a Muungu mweeso uja itungwee. Mweeso ujie nëwahanga iyoma.
46016013	Irii utiku nanë mumwë, ëmëki sësë mung'ë a uhuvëi wanyu, tendi gëghosya, khomi du.
46016014	Oong'e në nyenye muyatënda tëndi gwa uyanjo.
46016015	Itungwee, aruna ane, nyenye mumanyie nyumba amwa Stefana arë a mwandyo utëndeka Akiristo u mukoa wa Akaya. Na veeso vëndie gifunya aghonjo gwa utumami gusoko a antu në vëru.
46016016	Nene ngumunena nyenye muvakurye atongeeri mwino antu avaa, nanë muntu ungëja nëugitumaa mwëmo itambëëmwe na veeso.
46016017	Nene nina uyanjo uküü gusoko Setefano, Foritunato, nanë Akaiko vajie afaa ufuma uKorinto, gusoko veeso vadahie ugufaa asaa nënaa nyenye mutiudaha utënda gusoko ane.
46016018	Gusoko veeso vendie uryucha nkhoo ane viuyi viuyi mwino nyenye. Inoneye nyenye muvatëgheeye nanguu gwa asaa në antu avaa vëuhanya.
46016019	Makanisa a Asia ëgumuracha. Afolo nanë Firiskila itambëëmwe nanë kanisa nëvëutang'ana unyumba awe vëumuramucha ino mung'ë a Müküü.
46016020	Aruna voong'e vëumuramucha. Iramuchi gwa iramuchëyo ra Gëkiristo muntu na muntu muyakwe.
46016021	Nene, Faulo, ngwandëka gwa mukhono wane mughonjo.
46016022	Nësa muntu atina uyanjo kunë Müküü në ajumwe. Müküü witu waja.
46016023	Mboto ya Müküü Yesu itendeke itambëëmwe na nyee.
46016024	Uyanjo wane utënde itambëëmwe na nyee nyoong'e mung'ë amwa Kiristo Yesu, Amini.
47001001	Faulo, mutumami wamwa Kiristo Yesu, gwa mafenji a Muungu nanë Timoteo muuna witu. Kunë Kanisa ra Muungu në rë uKorinto, nagwa antu në veru voong'e në vëuAkaya oong'e.
47001002	Mboto kunë nyenye nane majëghana ufuma kunë Muungu witu nane Müküü Yesu Kiristo.
47001003	Akuriwe Muungu Tata wa Müküü witu Yesu Kiristo. Mweeso në Tata në uguguonea uvavi sese; Muungu wa ufefeheyi woong'e.
47001004	Mweeso ugugufefeheya sese mung'ë a malwe itu oong'e. Gusoko ëyëë sese gudahe uvafefeheya antu vangëja mung'e a malwe awe na mbesa ë wurë, itambëëmwe na ufefecheyi në Muungu ugugufefeheya sese aghonjo.
47001005	Gusoko mwino gukhuvëa mung'ë a makhasëko amwa Kiristo në nanguu, uvii noo gukhuvëa mung'ë a ufefeheyi witu në uküü nanguu ukëërëa kunë Kiristo.
47001006	Itungo në sese gukhasiwa, në gusoko a ufefeheyi wanyu nanë ughoji wanyu wa munkhoo, na itungo në sese gufefeheywa në gusoko a ufefeheyi wanyu, në nyenye muhanga itungo në nyenye mughimëëya makhasëko ayayo në sese guyahanga.
47001007	Ighonjë ritu kunë nyenye në ikhamu. Gusoko sese gumanyie mwino nyenye mukhuvëa mung'ë a makhasëko itu, nyenye noo mwinjë ukhuvëa mung'ë a ufefeheyi witu.
47001008	Sese gutiufenja nyenye mudëe umanya aruna vitu, makhasiko nëgwayahangie Asia. Gusoko sese guganempewa nanguu ukëra udaho witu, uvii gugatëna nkumbu a uduva.
47001009	Tutë sese aghonjo gwendie ughema mwino itungo ra sese ukuya rafikaa. Ëgweeso ërëë rëgagutënda sese gweke uvëka wihaghamëyi kunë sese ëgweeso kunë Muungu nëugufëtya antu ufuma mwakuyi.
47001010	Mweeso wagutyoe sese ufuma u momo wa ikuya, na mweeso winjë ugutyoa sese. Gunto akwe sese gwinjë uvëka ighonje ritu mwino mweeso winjë ugutyoa sese kangë.
47001011	Nyenye noo imunoneye mugwarëëye sese gwa marombi, gusoko antu vingë vëdahe ufunya asi kunë Muungu gusoko itu, gusoko a iforyo unë Muungu winjë ugufa sese, mung'ë a usucha marombi itu ming'ë.
47001012	Gusoko witëndeo witu nëturu, usudanga wa dhamiri yitu wasuu në wagutendie sese guduvë mung'ë a urëmi, na ino nanguu usonge a miho anyu. Sese gwatendie uwuu itambëëmwe na weru nanë weru wa nkhoo në Muungu wagufee. Ëgweeso gwatendie uwuu gwa mboto a Muungu na ti gwa ihaa ra gëuntu.
47001013	Keeti yitu kunë nyenye itikweti kiti mukhatë ayo, ëgweeso rasëë në nyenye mudaha usoma na umanya. Nene nëhuvëëre nyenye mwinjë umanya vija.
47001014	Mwino nyenye mwagumanyie sese gwa ifëgha, mwino nyenye mwinjë ukuriwa gusoko itu, viuyi mwino sese gwinjë ukuriwa gusoko anyu, itungo ëroo nëikwë Müküü witu wasuka.
47001015	Gusoko nene naa nemanyie tutë ërëë. Nene naangufenja uja kunë nyenye mwandyo, gusoko nyenye mudahe uhanga mboto gwa mëhënjo ane në ëvëë ufuma kunë nene.
47001016	Nene naangufenja umusoya nyenye mung'ë a muhënjo wane gwenda u Makedonia, na uja kangë kunë nyenye ufuma uMakedonia. Gwa njëa ëyëë nyenye mudahe unjarëya mung'ë a muhënjo wane gwenda uYudea.
47001017	Nene naa ntigavëë mwino ibi ra nkunku gwa ufanga uja umusoya nyenye. Na nene naa ntinatëndaa mëfango gënya antu va mu urëmi uruu, gwa urumëëya na uhita oong'e gwa itungo rëmwedu.
47001018	Tutë Muungu në wa uhuvëwa, na mweeso winjë uduya usudanga mwino ukhani witu kunë nyenye ti uyanja na uhita gwa muhënjo rumwedu.
47001019	Gusoko Yesu Kiristo, Mwana wa Muungu unë ugutanantiwa na nene, nanë Silwano nanë Timoteo, arë ti Nha nanë Ee. Ëgweeso kunë mweeso faka në Nha.
47001020	Gusoko maraghano oong'e a Muungu nëëkunë mweeso në Nha. Ëyëë në soko kunë sese uhanya Amina ukëërëa kunë mweeso, gwa uküü wa Muungu.
47001021	Ëgweeso në Muungu unë wendie ugutënda sese gwë akhamu itambëëmwe na nyenye gwa ukhuvëa na Kiristo, na mweeso waguhwaniye sese.
47001022	Muungu wendie uvëka gëmanyëko kunë sese ga uraghëëra mwino sese gwë vakwe. Na mweeso wagufee sese Mwahu Mweru mu nkhoo a mu muntu mwino dhamana.
47001023	Ëgweeso Muungu adahe ung'utua nene mbesa nene ntiurighëëtya tutë, mwino nene nahitëe usuka uKorinto gusoko nene ntinafenja utenda nyenye muhange makhasëko angëja gunto a ayoo nimwayahangie.
47001024	Sese gutiufenja gibala uhuvëi wanyu. Sese gutënda mwëmo itambëëmwe na nyenye umutenda nyee mwina uyanjo. Nyenye mwimëkie sësë gusoko uhuvëi wanyu ukhomie.
47002001	Nene naramue munkhoo ane ntanje kunë nyenye kangë gwa umutenda nyenye muhange uvavi ungëja munkhoo.
47002002	Gusoko nesa nene naa ngumusacha nyenye muhange uvavi, naa uguwura muntu mba umwe wa untenda nene neyanje, gusoko ne nene në namutëndie nyee muhure.
47002003	Soko në antendie nene nëandëke keeti asëë naa gusoko itungo në nene naja umusoya kangë ntahange uvavi ufuma gwa avoo unë naa veudaha untenda nene neyanje. Gusoko nene nëmanyie vija mwino në nene nayanja, uvii nyee nyoong'e muyanja noo.
47002004	Nënaa nene ngwandëka keeti asë, nene naa nina makhasëko makuu na naa nitegheeye uvavi uküü munkhoo. Na itungo nënaa nene ngwandëka naa nëkutie ino. Naa ti umutenda nyenye muside, ëgweeso na umutenda nyenye mumanye mwino nene arë nëmuyanjëtë ino.
47002005	Ëgweeso nësa muntu woong'e mukhatë anyu wendie umutënda nyenye muside, mweeso inatendaa wuu kunë nene, ëgweeso gwa uvaru ungëja wamuhurisiye nyenye nyoong'e.
47002006	Ikuurëo në vaingë mukhatë anyu mwaramwue gusoko a muntu wasuu ëgutëndeka rëkhondie kunë mweeso.
47002007	Uvii nyenye imunoneye bahu mwisuche gwa umwonea uvavi muntu wasuu na umufefeheya, gusoko mweeso atajeunempewa na uvavi ukuu.
47002008	Nene ngumunena nyenye mumufe muntu wasuu umanyi wa tutë wa uyanjo wanyu kunë mweeso.
47002009	Nene namwandëkëe nyee keeti asëë gusoko nene nedahe umuhunguhëa nyenye na umanya mbesa nyenye mwina ikuryo gwa mantu oong'e.
47002010	Nene mughonjo ninjë umwonea uvavi muntu gëkaku në nyenye mwinje umwonea uvavi. Rasëë në nene ngurërekea, nesa nene narekea intu gëkaku, ëgutëndeka gusoko anyu itambëëmwe na Kiristo mwino masudanga wane.
47002011	Nene ngutënda wuu gusoko umughiya Setani ëkëugutëghea sese mutëgho. Gusoko sese gumanyie uhughu wakwe.
47002012	Nënaa nene nafika uTroa gwa utanantya sayu në njija në amwa Kiristo, Müküü Yesu Kiristo naa wadaha urughua gënyamwango gusoko ane fana Müküü.
47002013	Ëgweeso nene ntinahanga majëghana mwitwe rane gusoko nene arë ntinamuhanga Tito munane. Uvii nene nëgatunguya ufuma uTroa nëgaenda faka uMakedonia.
47002014	Ëgweeso sese nëgumufe Muungu asi, unë mung'ë amwa Kiristo faka ugugutongeera mu uhumi. Muungu ugugutumëa sese gwa utënda umanyi nëumughokee Kiristo uning'anëa ng'andë yoong'e mwino münyünkü në uja wa makuta a musalaka.
47002015	Gusoko sese gwikhwetë na münyünkü në uja wa makuta në Kiristo wadwëëye kunë Muungu, mukhatë a avoo në Muungu uguvatyoa na avoo në vëuyaghaa.
47002016	Gwa avoo në va mwandyo münyünkü wa ikuya, nëugwetaa ikuya ëgweeso gwa avoo vangëja munyuku wa ufanga nëugwetaa ufanga. Gutië muntu mba umwe nëukhondekie gwa mwëmo uruu.
47002017	Gusoko sese gutiikhweti, mwino antu vingë unë vëutanantya ukhani wa Muungu gusoko a uwukhomba. Ëgweeso gwë mwino antu në ahuvëi unë Muungu waatumie, usonge a Muungu në sese gukhuvëe gwina Kiristo.
47003001	Sese gwandya kangë ugikumajua aghonjona? Mba sese gufenja, mwino antu vëgëtunga vëutendaa, keeti ya ukumwu kunë sese mba ufuma kunë nyenye?
47003002	Nyenye aghonjo mwë keeti itu a ukumu, nëyiandëkiwe munkhoo yitu, gwa antu voong'e umanya na usoma.
47003003	Na nyenye muraghëëra mwino mwë keeti ufuma kunë Kiristo në sese gwamëtumie, në sese gwamëdwëëye. Kiristo wamëandëkie gwa Mwahu wa Muungu në mufanga, ti gwa wino. Mweeso wamëandëkie munkhoo ya antu, ti gunto a mbao ya magwe.
47003004	Uruu në udaho në sese guukweti ukëërëa kunë Kiristo usonge a miho a Muungu.
47003005	Ti ëse sese gwina udaho aghonjo wa uhanya intu gëkaku, mwino ufumie kunë sese. Udaho witu ufumie kunë Muungu.
47003006	Në mweeso [Muungu] unë wagufie sese udaho wa utënda gwë atumami va iraghano në ifya. Ëyëë ëtiandëkiwe mu keeti ëgweeso gwa Mwahu Mweru. Gusoko andëko rëgwetaa ikuya, ëgweeso Mwahu Mweru ugwetaa ufanga.
47003007	Itungwee nesa iramwuwa ra ukuya, nënaa rëandëkiwe gunto a magwe, rajie gwa weru üküü uvii va Isiraeli vinadaha uwurarava usyu wamwa Musa gusoko a weru wayo nëugufimpëna, weru nënaa ugukëra,
47003008	uvii mwëmo wa Mwahu wa Muungu winjë gweta weru në uküü nanguu.
47003009	Gusoko nësa naa gwina weru mung'e a mwëmo wa ikuya, mwëmo wa tutë ugunankëa uroo gwa weru.
47003010	Tutë, gwa ërëë, ëroo unë khae arë rina weru rajie utendeka rëtina weru mba nduvë, gusoko a weru uroo nëunankëe.
47003011	Gusoko nësa ëroo nërëukëra rajie itambëëmwe na weru, ëroo nërëtiukëra inoneye rëhange weru nanguu.
47003012	Sese gutigoghofa urighëëtya gusoko gwina ighonje.
47003013	Na sese gutiutënda mwino Musa unë naa ugurya sela gusyu wakwe gusoko va Isiraeli vëtadahe goona mpeo a weru nënaa ugukëra.
47003014	Ëgweeso Muungu watendie mahaa awe ëtënde mafutu; gusoko faka rëo ëyëë, itungo në veeso vëmutegheeye muntu ugusoma iraghano ra khae, intu rërëfo në kee rëuvaghiiya veeso vëkegona. Gusoko gwa ukhuvëa itambëëmwe na Kiristo intu ëroo nërëuvaghiiya vëkegoona rëuheywaa.
47003015	Nhaa, faka rëo ëyëë, itungo në veeso vëtëgheeye muntu ugusoma Seria amwa Musa sela kë ëkunëkëe mahaa awe.
47003016	Ëgweeso në gwa muntu umwifetukëya Muungu nëëgutëndaa sela ësëë ëhëywe.
47003017	Itungwee Müküü në Mwahu. Na fana Mwahu wa Muungu urëfo, faafo gwina uhaghaaro.
47003018	Na sese soong'e, itambëëmwe na usyu nëutina sela, antu vangëja vëudaha goona mukhatë itu weru wa Mukuu. Mwahu wa Muungu ugugukhanëkëya sese gutënde mwino mweeso. Sese gutëndeka gwë veru nanguu. Gusoko uruu unë mwëmo wa Mwahu wa Müküü.
47004001	Gwa uvii, sese gutiutëna nkumbu mung'ë a utënda mwëmo uruu gusoko në Muungu unë gwa gëhe gakwe wagufee sese mwëmo uruu.
47004002	Sese guhita gëmpihe goong'e na ntendo yoong'e ya mënyaa. Sese guhita utënda wegheghe mba utënda lakuno gwa ukhani wa Muungu. Gwa urighëëtya tutë në a tutë sese gwendie udwëëra mwino gwina ukumu uja, kunu dhamiri ya antu yiugusudangëa usonge a Muungu.
47004003	Na mbesa Sayu Njija ne sese gumëtanantya ëtimanyëkie, ëtimanyëkie gutufu gwa avoo nëvëmunjëa a uyaghao.
47004004	Gwa uvaru wawe, Setani, mungu wa urëmi uruu wendie ufokuya mahaa a avoo nëvëtihuvëe. Veeso vëtinje goona weru, wasuu unë Sayu Njija nëëmughokee üküü wamwa Kiristo, unë vining'anëre viina Muungu.
47004005	Gusoko sese gutiutanantya nëëgughokee sese aghonjo. Ëgweeso sese gumutanantya Yesu Kiristo mwino Müküü itambëëmwe na sese aghonjo mwino atumami vanyu gusoko amwa Yesu.
47004006	Gusoko në Muungu agahanya, “Weru në werye mukiti.” Në Muungu uyuyo unë wendie umwëka munkhoo yitu gwa ugufa weru wa umanyi wa weru wa Muungu usonge a miho amwa Kiristo.
47004007	Ëgweeso sese gukweti mpamba ëyëë a gënkhoo mung'ë a maifee a irongo. Ëyëë ëguraghëëra mwino tutë udaho në üküü ufumie kunë Muungu ti kunë sese.
47004008	Sese gugasëka gwa njëa yoong'e, ëgweeso gutiusyekaa. Mbesa itungo në sese gutimanyie gutënde wurë, ëgweeso gutiutëna khumbu kamwe.
47004009	Arunghu vitu vëugukhasya sese, ëgweeso Muungu atëugurekaa, veeso vëugusacha sese gugwe, ëgweeso sese gutiukuyaa.
47004010	Mwitiku sese gutigineghaa holota a utëndewa mwikuya mwino Yesu, gusoko antu vangëja vëdahe goona ufanga wamwa Yesu mung'ë a mëërë itu.
47004011	Gusoko itungo në sese guduva mwitiku sese guhangaa uvavi wa ikuya gusoko amwa Yesu gusoko antu vangëja vëdahe goona ufanga wamwa Yesu mung'ë a Mëërë itu në a ikuya.
47004012	Uvii ikuya rëutendaa mwëmo mukhatë itu, ëgweeso ufanga mukatë anyu.
47004013	Gusoko sese gwina nkhoo ëyëëyo në a uhuvëi mwino muntu umwedu wadahie gwandëka, “Nene nahuvëe na uvii ngahanya.” Sese noo guhuvëa, na uvii guhanya.
47004014	Umanya mwino mweeso [Muungu] unë wendie umufëtya Müküü Yesu ufuma mwikuya winjë ugufëtya në sese itambëëmwe na Yesu. Na mweeso [Muungu] uguguhora itambëëmwe na nyee faafo fana mweeso urëfo.
47004015	Uvii ëyëë në gusoko anyu. Gusoko mwino mboto a Muungu ëdahe uvafikëa antu vingë, ëdahe gongeeya asi kunë Muungu. Na ëyëë injë gweeta uküü në uküü kunë Muungu.
47004016	Uvii sese gutiutëna nkumbu. Mbesa mëërë itu ëgukhombifa, ufanga witu wa mukhatë ugutëndwaa ukhamu nanguu mwitiku.
47004017	Gusoko makhasëko manyughu nëëguguhanga sese itungwee ëgugughondanëya gusoko a weru wa khae na khae uroo nëutiudaha gikhwanëywa.
47004018	Uvii sese gutigihenga mantu nëëdwëëre ëgweeso mantu nëëtidwëëre. Gusoko mantu asaa nëëdwëëre ëgukëra, ëgweeso mantu asaa nëëtidwëëre ëtiukëra.
47005001	Gusoko sese gumanyie mwino mëërë itu afaa mu urëmi ë mwino mahema. Na nësa mëeso aruvëka, sese gukweti nyumba ufuma kunë Muungu, nyumba nëinajengwa gwa mëkhono a anantu. Ëgweeso anjëngiwe na Muungu mughonjo, na ësëë ëgikhaa khae na khae gunto girunde.
47005002	Mung'ë a mwëërë uruu në urëfo tutë sese gukutie, na uhunukwa mwino Muungu winjë ugufa khaya itu ëyëo nëëfumie girunde.
47005003	Gusoko a urya mwëërë urui në wa girunde sese gutiudaha utenda gwë gëfuyu.
47005004	Gusoko itungo në sese gwë mung'ë a mwëërë uru, sese gukutie gwa nkumbu; tiëse sese gutiufenja gwekeuriechwa, ëgweeso sese gufenja uriechwa, gusoko rasëë nërëukuya rëmirwe na ufanga.
47005005	Mweeso në wadahie uning'anëya gusoko itu gëntu ëkëë në Muungu mughonjo wagufie. Mweeso [Muungu] wagufee sese Mwahu wakwe mwino dhamana.
47005006	Gwa uvii sese mwitiku gukhomie gi gutiuhingëhëka. Matungo oong'e ne sese gwë mung'ë a mwëërë urui sese gufwaghëëra utënda gwëkurengë fana Müküü.
47005007	Sese guduvie gwa uhuvëi, ti gwa goona.
47005008	Sese gwina uhuvëi aküü, na sese gufenja bahu gureke mwëërë urui wa gëuntu gusoko gufike fana Müküü urë.
47005009	Uvii mbesa sese gwë ukhaya mba gwëkurengi, ndolyo itu sese nëumuyanjisya mweeso.
47005010	Tutë inoneye sese soong'e gwinjë udwëëra usonge a itumbë ra uramwui ramwa Kiristo, gusoko mu muntu adahe uhanga nanë maja nanë mavë, gwa uhonga na asaa në mweeso wayatendie mung'ë a mwëërë.
47005011	Gwa uvii, umanya choghofi ga Müküü Yesu Kiristo, sese guvafema antu voong'e. Ëgweeso mwino sese gurë Muungu umanyie, na nene nëhuvëe dhamiri yanyu imanyie ërëë.
47005012	Sese gutigikumwua aghonjo kunë nyenye kangë ëgweeso gumufa nyenye soko a gitënda gusoko itu. Gwa utënda uwuu nyenye mudaha uhanga udaho wa uvasucha avoo unë vëgitëndaa aghonjo gwa mantu a gëmwëërë na në ti mantu në ankhoo yawe.
47005013	Gusoko nesa sese gwahari, në gusoko a Muungu; nesa sese gwina ihaa rija, në gusoko anyu.
47005014	Gusoko uyanjo wamwa Kiristo ugwibalëtë see, gusoko sese gwendie uramwua mwino muntu umwedu wakure gusoko a antu voong'e. Gwa uvii sese soong'e gwakure.
47005015	Ëyëë në uhanya mwino mweeso wakure gusoko a antu voong'e. Wakure gusoko avoo unë vëuduva vëdahe uduva ti gusoko awe aghonjo. Ëgweeso gusoko a mweeso unë gusoko awe mweeso wakure na unë Muungu wamufëtëye ufuma gwakuyi.
47005016	Gwa uvii, ufuma itungwee faka itungo nërëjie, sese gutiumughemaa muntu woong'e gwa ihaa ra gëuntu. Mbesa afoo mwandyo sese gwendie umughema Kiristo gwa magheme a gëuntu, itungwee gutiumuramwua gwa ngeero ya gëuntu.
47005017	Gwa uvii, nesa muntu wë mung'ë amwa Kristo, mweeso në ntundo në mpya; mantu akheengë akëire, rarava, ntundo në mpya adahie ujaa.
47005018	Në Muungu unë watëndie ayaa oong'e ukëërëa ikuya ramwa Kiristo. Mung'ë a ntendo ëyëë mweeso wendie ugukhanëkëya sese gutënde gwë anyambuya vakwe mughonjo. Na mweeso wendie ugufa mwëmo wa utënda majëghana mukhatë akwe na antu vangëja.
47005019	Ëyëë në uhanya Muungu mung'ë amwa Kiristo waatëndie antu va mu urëmi vëtënde anyambuya vakwe, inaavariya mahutye awe. Na watendee kunë sese sayu ëyëë a ukhuvëi.
47005020	Uvii sese gwatumiwe urighëëtya gusoko amwa Kiristo, Muungu ugwanena antu ukëërëa sese. Sese gurighëëtya gusoko amwa Kiristo na sese gumunena nyenye gusoko amwa Kiristo.
47005021	Gusoko Muungu wamusachiye mweeso aingëe giburi ra anya mahutye mwi yoma ritu. Kiristo mweeso kamwe inatëndaa ihutye, gusoko gwa ukhuvëa itambëëmwe na mweeso Muungu wagutëndie sese gwingëe giburi ra antu nëvëghokie.
47006001	Utënda mwëmo itambëëmwe na mweeso, uvii sese gumunena nyenye gwa nguu mutaghenyifee mboto ya Muungu ndeende.
47006002	Gusoko Muungu mweeso uguhanya, “Gwa itungo nërënoneye nene ngamusucha nyenye marombi anyu, naarë itiku rafika ra nene umutyoa nyenye, nene ngamwarëëya nyenye.” Rarava, itungwee në itungo nërënoneye; rarava, itungwee në itiku ra utyoi.
47006003	Sese gutiufenja uvëka impënga u muntu mba umwe, gusoko ihutye rëtadahe udwëëra mung'ë a mwëmo witu.
47006004	Ëgweeso mwino atumami va Muungu sese mwitiku gwendie uraghëëra aghongjo gwa njëa yoong'e ughiimu, mbesa sese gwendie uhanga malwe maküü, mantu mingë a uvarya na matungo nëmakaku.
47006005	Veeso vëugukhuvaa sese, veeso vëugughumëa sese ujera. Veeso vëugutënda sese gwingëe ufitina. Veeso vëugutënda sese gutënde mwëmo nanguu, na sese gulaa nduvëngë mba guraa too nyughuu.
47006006	Gwa nkhoo në njeru, gwa umanyi, gwa ughiimu, gwa gëhe, gwa Mwahu Mweru nëurëfo mukhatë itu, gwa uyanjo wa tutë,
47006007	gwa ukhani wa tutë gwa udaho wa Muungu, gwa mafënë, mata, nanë mëkoha a tutë a umukhono wa gëlëlo na wa gëmoho.
47006008	Matungo angëja antu vëugukurya sese na matungo angëja veeso vëuguvirya mënyaa. Mutungo angëja veeso vëugukuna sese na matungo angëja vëugukuta sese. Antu vëugutenda sese gwëvegheghe, ëgweeso mwitiku sese gurighëëtya tutë,
47006009	mwino gutimanyëkie, na kë sese, gumanyëkie vija nanguu, mwino gukuya na rarava, kë sese guduva, mwino anyaukuuriwa, ëgweeso sese gutiukuya.
47006010	Sese mwitiku gwina uyanjo, mbesa gwë mung'ë a matungo a uvavi. Mwino antu në atuki, kë sese guvatëndaa antu vingë vëghwefe. Mwino antu nëgutina intu, na kë sese gukwetë mantu oong'e.
47006011	Sese gwendie urighëëtya daaji kunë nyee antu va uKorinto. Sese gumuyanjëtë nyee gwa nkhoo yitu yoong'e.
47006012	Sese gutiughiiya uyanjo witu kunë nyenye, ëgweeso nyenye mughiiya uyanjo wanyu kunë sese.
47006013	Gusoko sese kë gumuyanjëtë nyee, nene ngumuromba nyenye mufumbujëëre uyanjo wanyu kunë sese (nene ngurighëëtya na nyee itungwee gënya mwino nyenye mwë anane).
47006014	Mutakhuvëe itambëëmwe na antu nëvëtimuhuvëe Kiristo. Muntu nëwatutë na muntu nëti watutë vëtiudaha ukhuvëa itambëëmwe. Na weru utiudaha ukhuvëa itambëëmwe na kiti. Ti tutëna?
47006015	Gutie witegheeyi mukhatë amwa Kiristo na Beliari. Na gutie intu nërikhwetë mukhatë a muntu nëumuhuvëe Kiristo nanë muntu nëatimuhuvëe Kiristo.
47006016	Gutie ukhuvëi mukhatë a hekalu ra Muungu na hekalu ra arungu nëti arungu va tutë. Gusoko sese gwë hekalu ra Muungu nëuduvie khae na khae, mwino Muungu wahanyiye, “Nene ninjë uduva mukhatë awe nangwenenda mukhatëkhatë awe, na nene ninjë utënda Muungu wawe, na veeso vinjë utënda antu vane.”
47006017	Gwa uvii Müküü noo uguhanya “Dui ufuma mukhatë awe, na ibaghui ufuma veeso, na mutatënie gëntu në gevaya gusoko a mahutye; na nene ngumughenyifa nyenye.
47006018	Na nene ngutënda në tata kunë nyenye, na nyenye mutënda mwë anane va gëghosya na va gëkhema, uguhanya Müküü Muungu unë wina udaho woong'e.”
47007001	Ayanjwi, gusoko a maraghano ayaa nëgukweti, uvii sese aghonjo nëgwioye ufuma uvaya woong'e wa mwëërë na wa gënkhoo. Gwa uvii sese nëgumukurye Muungu na giduya sese gwe voong'e kunë mweeso.
47007002	Gufi iyoma munkhoo yanyu. Sese gwinamuhutya muntu mba umwe, sese gwinamukhombaa muntu mba umwe, sese gwinahoraa intu ra muntu mba umwe gwa uregheghe.
47007003	Itungo në nene ngurighëëtya vii nene ntiumuramwëya në mavë. Gusoko nadahie urëghëëtya songe mwino sese gumuyanjëtë nyee nanguu, sese gutiurekanuka gwinanyu mbesa gwafanga mba gwakuyi.
47007004	Nene nëkweti uhuvëi üküü kunë nyenye. Nyenye mutëndaa nkhoo ane ëyanje. Nyenye mumpaa nene ufefeheyi ukuu. Itambëëmwe na makhasëko itu oong'e, nkhoo ane ijue uyanjo kunu ugulafuka.
47007005	Gusoko mbesa itungo nënaa sese gwaja uMakedonia, mëërë itu inahangaa ituyo. Ëgweeso sese arë gukungëëywe na malwe mbaru yoong'e. Sese na gugihoma itambëëmwe na antu vangëja, sese noo naa gugihoma itambëëmwe na choghofi gëküü munkhoo yitu.
47007006	Ëgweeso Muungu, në ugufefeheya antu nëvinyumpiye munkhoo, agagufefeheya sese itungo nëarë mweeso [Muungu] wamutuma Tito kunë sese.
47007007	Na ti gutufu gwa uja kunë mweeso ëgweeso gwa ufefeheyi në mweeso wendie uhanga ufuma kunë nyenye. Mweeso agagukhanëa mwino nyenye arë mufenja unyona nene, mwino nyenye arë mwina uvavi gusoko a asaa nëadahie udwëëra, arë mwino nyenye arë mwina nkumbu a unjarëëya nene. Gusoko ësëë nene nëgayanja nanguu.
47007008	Gusoko mbesa keeti ane ëndie utumua masëgho anyu, nene ntinahuraa gusoko ësëë (mbesa nene nëgahura). Gusoko nene ngoona mwino keeti ane endie umuhurisya nyenye, mbesa gwa itungo ikufi gutufu.
47007009	Mwino ëtë ërë, nene ngayanja, ti gusoko nyenye mugahura, ëgweeso gusoko nyenye mugahura mung'ë a ufea. Gusoko nyenye mwitëgheeye uvavi mwino naa Muungu ugufenja. Uvii sese gwina muvaarya nyenye gwa njëa oong'e gusoko a rasëë nëgwarëtëndie.
47007010	Gusoko uvavi në Muungu ugumusacha nyenye muhange ugwetaa ëfëntuwa ra nkhoo yanyu. Ëyëë ëgumutëndaa nyenye muhange utyoi wanyu na sese gutigona uvavi gusoko ësëë. Ëgweeso uvavi wa mu urëmi ugwetaa ikuya.
47007011	Gusoko ihengi rasëë në uvavi wa gëmuungu wamufee nyenye. Amutëndee uvavi në ukuu. Amutëndie nyenye ufenja umanya mwino naa mwinahutya. Amutëndie nyenye mukwatwe makuwo na goghofa. Amutëndie nyenye ufenja unyona nene. Amutëndie nyenye mukeere. Amutëndie nyenye ufenja intu ra tutë ra utënda.
47007012	Uvii mbesa keeti në nene namwandëkëe nyee, na ti gusoko a muntu uyoo unë watëndie ihutye, mbesa gusoko amwa uyoo nëwatumuwe. Ëgweeso gusoko Muungu adahe umuraghëëra nyenye wure nyenye mudaha ugukeera sese usonge a miho a Muungu.
47007013	Gwa uvii sese gugafefeheywa. Gunto a ufefeheyi witu sese gugatenda gwina uyanjo uküü nënaa sese gwatëgheeya mwino nyenye mwamutëndie Tito ayanje na mwino nyenye mwamëtëndie nkhoo akwe ëree fang'ë.
47007014	Gusoko nesa nene naa ngamukhanëa mweeso witendeo wane kunë nyenye, nyenye mwina nsachaa nene neone mënyaa. Ëgweeso mwino sese naa gurighëëtya faka kunë nyenye në tutë. Uvii witendeo witu usonge amwa Tito watendekie në tutë.
47007015	Na nkhoo akwe ëgayanja nanguu mwino nyenye wamukuriye mweeso na mwino nyenye mwamughenyifie mweeso gwa ikuryo ikuu.
47007016	Wurë nene nina uyanjo itungwee, gusoko ngudaha umuhuvëa nyenye tutë tuutë.
47008001	Sese gufënja nyenye mumanye, aruna vitu, mboto ya Muungu nëyaraghëërwe u makanisa a uMakedonia.
47008002	Gusoko veeso vëgakëërëa matungo makaku, matiku oong'e veeso naa vëyanjëtë mbesa veeso naa atuki. Mbesa uvii veeso vëgaduya gwa wingë nanguu.
47008003	Nene ngumukhanëa tutë, veeso vëgafunya mantu awe na vëganankëya gwa mafenji awe aghonjo.
47008004	Veeso vinakhondya uguromba sese ukhuvëa mung'ë a utumami uruu wa gëhe gwa uvarëëya antu në veru nëvë uYerusalemu.
47008005	Na ëyëë, na ti mwino sese gwaghemie vii, ëgweeso mwandyo wa oong'e veeso aghonjo vëgiduya kunë Müküü nanë kunë sese gusoko Muungu naa ugufenja vii.
47008006	Sese gugamuraghëëya Tito mwino arë mweeso waandiye mwemo uruu, mweeso are ugufenjiwa noo amarëëye mwëmo uruu në ufoo mukhatë anyu.
47008007	Itungwee nyenye mukweti mantu gwa wingë nanguu: uhuvëi, murighëëtyo, umanyi, utintaari woong'e na uyanjo wanyu gusoko itu. Uvii sese gufenja nyenye mutënde vija noo mung'ë a mwëmo uruu wa uduya gwa gëhe.
47008008	Nene nguhanya vii ti umwonyeya nyenye mutënde vii. Ëgweeso gwa uraghëëra wurë antu vangëja vina nkumbu a gwarëëya mwino uyanjo wanyu gwa antu vangëja utënde wa tutë.
47008009	Gusoko nyenye mumanyie mboto a Müküü witu Yesu Kiristo, mbesa naa mughware usonge a Muungu, kë gusoko anyu agareka ughwarë, gusoko gwa utuki wakwe nyenye mudahe utënda mwaghware.
47008010	Gwa ërëë nene ngufunya usëyi wane, në guja nanguu kunë nyenye itungwee umarëëya rasëë nëmwarëandiye mwaka nëwakëëre ti gutufu gwa ëtenda ëgweeso gwa ufenja.
47008011	Itungwee në itungo ra umarëëya rasëë në nyenye mwarëandiye gwa utumëa rasëë në nyenye mukwetë itungwee. Raghëëri mwino nyenye mudahëtë umarëya mwëmo gwa nkumbu ëyëëyo në naa mwaandiye nayo.
47008012	Gusoko nësa ifenji rërëfo, rëuyanjiwa gwa uhonga na rasëë në muntu ukweti, tiëse gwa uhonga na rasëë nëati kweti.
47008013	Nene ntina ryana umwitwëcha murigho në urito gunto anyu gusoko antu vangëja vëdahe ukenka murigho në ufüfu.
47008014	Nene ngufenja mantu ëtënde ikhwete gwa mu muntu në wëmukhatë. Wingë wa ng'angu yanyu gwa itungwee ërëë aja inoneye uvavaghania mu mafenji awe. Gusoko wingë wa mantu awe ëdahe umufa mu mafenji anyu, uvii mantu ende utendeka ikhwëtë.
47008015	Mwino ëandëkiwe, “Antu unë vëgahangwëëya manna nyingë vinasighëywa, na antu në vëgahangwëëya në nkievuu vinakefewa.”
47008016	Ëgweeso nene ngumurumba Muungu gusoko mweeso wamufie Tito uyanjo ururoo kunë nyenye në nene nëukweti.
47008017	Gusoko mweeso inayanjaa gutufu irombi ritu, ëgweeso, mweeso mughonjo arë wighondanëye uja kunë nyenye gwa iyanjë rakwe.
47008018	Itambëëmwe na mweeso sese gumutuma muuna witu ungëja unë umanyëkie u makanisa oong'e gusoko a mwëmo wakwe wa utanantya sayu në njija.
47008019	Gunto a asaa, makanisa adahie umuhwania mweeso akhuvëe itambëëmwe nanee mung'ë a mwëmo urui në ufoo. Mwëëmo urui në sese nguwutënda në gusoko üküü wa Müküü nanë uraghëëra ifënji itu në ija.
47008020	Sese gugaramwua mwino gutahondwe na muntu mba umwedu gwa gëfëwa ëkë ga ndende në sese gugëfunya.
47008021	Gusoko sese gughema rasëë në rija në ti usonge a miho a Müküü gutufu ëgweeso noo usonge a miho a antu.
47008022	Itambëëmwe na veeso sese gumutuma muuna witu ungëja unë sese faka gwamufimie na umwona winyumpiye gwa mantu oong'ë. Mweeso itungwee winyumpiye nanguu ukëra matiku oong'ë gusoko a uhuvëi wakwe në üküü kunë nyenye.
47008023	Mwino gusoko amwa Tito, mweeso në mukhuvëi itambëëmwe nanee na mutëndi mwëmo muyane mung'ë a utumami wanyu. Na mwino gusoko a aruna vitu vavëë, veeso në atumami va makanisa, nëvëgwetaa üküü kunë Kiristo.
47008024	Uvii raghëëri tutë, usonge a makanisa, uyanjo wanyu na soko a sese gëtënda gwa nyenye kunë antu avaa.
47009001	Itungwee nene ntiudaha goona soko kunë nene umwandëkëa nyenye ifunya ra ng'angu gwa antu va Muungu,
47009002	gusoko nene nëmanyie utayari wanyu. Na nene ngitenda kunë nyenye gwa Akiristo va uMakedonia mwino nyenye Akiristo va Akaya mwadahie gëghondanëya gwa mwakha woong'ë. Itungwee nkumbu anyu a ufunya avatëndie veeso vëfenje ufunya.
47009003	Ëgweeso nene ngamutuma Tito na aruna vitu vavëë, ëyëë në uraghëëra witendeo witu kunë nyenye arë ti wa ndeende. Uvii nyenye mudaha gighondanëya uduya, mwino naa nahanyiye gwa antu vangëja mwino muduya.
47009004	Nësa antu vëgëtunga ufuma uMakedonia vajaa itambëëmwe nanee na uhanga mwino nyenye mutiighondaneye, sese gutendeka gwina mënyaa (guwurya ra uhanya) gusoko a ërëë në sese arë gurëhuvëe.
47009005	Nene ngughema inoneye uvasusutëya aruna vitu uja kunë nyenye usonge ane, na utenda mantu ëghoke vija. Gusoko gifewa ëkëë në nyenye mwaraghanie nëgëtënde gakhondaa gusoko nene ntaje udwëëra mwino ngumwonyeya nyenye uduya.
47009006	Intu në nene ngufenja uhanya në tëërë: antu unë vëufandëa mbeyu nkeevu vinjë uhangwëëya ntënange nyughuu. Na antu avoo unë vëufandëa mbeyu nyingë vinjë uhangwëëya ntënange nkuu.
47009007	Mu muntu mukhatë anyu inoneye aduye mwino mweeso wadahie uramwua munkhoo akwe. Mweeso në aduye gwa uyanjo na ti gusoko muntu ungëja ugumwonyeya nyenye utënda uwuu, gusoko Muungu uyanjëtë antu unë vëyanjëtë uduya gwa uyanjo.
47009008	Na Muungu wina udaho wa umukununtya mboto nyingë gusoko anyu, gusoko nyenye mudahe utënda mukweti mantu mingë mwitiku. Na mweeso udahëtë umufa mboto në nyingë gusoko a uvarëëya antu nëvëtikweti.
47009009	Mwino ëandëkiwe, “Mweeso wafaghatiye, na uguvafaa antu në atuki; tutë akwe ëtina mpeo.”
47009010	Mweeso [Muungu] në ugufuyaa mbeyu gwa mufandëi na winjë ufunya mukaatë gusoko a ilëwa. Na mweeso winjë umufa mbeyu nyingë, na mweeso winjë gongeeya rasëë në nyenye mukweti gusoko nyenye mudaha uvafa avoo nëvëtikweti intu.
47009011	Nyenye mwinjë ughwëfiwa gwa njëa yoong'e gusoko muhange gëhe gëkuu ga ufunya. Uvii antu vingë vinjë umurumba Muungu ukëërëa kunë sese.
47009012	Itungo në sese gutënda utumami uruu në weru, nyenye mufunya ti gutufu gwa Akiristo va Gëyahudi nëvë uYerusalemu në atuki. Ëgweeso noo antu vaingë vinjë umufa Muungu irumbi në ikuu.
47009013	Gwa gëfiimo ga utumami urui, veeso vinjë umufa Muungu ikuryo gwa ikuryo ranyu mung'ë a umanyi wa Sayu Njija amwa Kiristo, na gwa gihenga ng'angu anyu gusoko awe na gusoko a antu vangëja.
47009014	Itungo në veeso vëufenja umwona nyenye na uromba gusoko anyu, gusoko a mboto në inankëe mëmbë në Muungu ugumufa nyenye.
47009015	Sese gumurumba Muungu gusoko a mboto akwe në gutië nkhani ya udona.
47010001	Nene, Faulo, mughonjo ngumunena nyenye gwa ufoo na gëhe gamwa Kiristo muntegheeye nene. Antu vëgëtunga vëunsitaaka nene, atë nene në mulegheku në nëitambëëmwe nanyee, ëgweeso në mukharë itungo në nëëkurengë na nyenye.
47010002	Nene ngumunena nyenye itungo në nërëfo, nene ntadahe uraghëëra ukharë, mwino nene naramwue uraghëëra hiya na avoo në vëusëghaa nene ngutenda mwino antu va mu urëmi.
47010003	Gusoko mbesa sese guduva mu urëmi sese gutiutenda fëta gwa njëa a gëuntu.
47010004	Gusoko mataa a fëta itu ti a mu urëmi ëgweeso ina nguu ya kimungu gwa uruvanga nguu ya murughu.
47010005	Sese guruvanga mahaa nanë gëdida goong'ë nëgëufënga umanyi wa Muungu, na guhora mu isëgho rende umukurya Kiristo.
47010006	Sese gwighondanëye umukuurya mu muntu unë ugutënda gwa gëdida, itungo në sese gugoona mwino nyenye mwina ikuryo kunë Kiristo tutë tuutë.
47010007	Nyenye ihengi rasëë në rëusonge a miho anyu. Nësa muntu woong'e uhuvëe mwino mweeso në wamwa Kiristo, mweeso nëakumbukwe mughonjo mwino mweeso në wamwa Kiristo, uvii sese noo gwë wamwa Kiristo.
47010008	Mbesa nene naa ngijaghumbua nanguu nëëghokee udaho uroo në Müküü wagufee sese, nene ntigitegheeya mënyaa. Soko në mweeso në wampie nene udaho urui në ti umuruvanga nyenye ëgweeso gusoko na nyenye mudahe ukhoma.
47010009	Nene ntiufenja uraghëëra genya mwino nene ngufenja umwoghofya nyenye gwa keeti yane.
47010010	Muntu umwedu wahanyiye, “Keeti yakwe në ndito na yina nguu, ëgweeso mweeso në urëfo gëmwërë në mulegheku, na nkhani yakwe itina ryana.”
47010011	Nene ngufenja muntu mwino wasuu amanye mwino rasëë në sese gugwandëka mung'ë a keeti yitu itungo në gwëkureng'ë na nyenye, sese gutenda uwuu nanë gwitambëëmwe na nyee.
47010012	Ti mwino sese gudaha givëka gikaafu rëmwedu na gikhwanëya sese aghonjo na antu vëgëtunga mung'ë avoo unë vëgikumwua aghonjo. Ëgweeso itungo në veeso vëgifimaa aghonjo muntu umwe umwe, na gikhwanëya aghonjo itambëëmwe na muntu umwe umwe, veeso vëtina umanyi.
47010013	Ëgweeso sese gutinjë gijaghumbua gwa mantu nëëgunji a mwëmo në sese gwafewe guwutënde. Sese gwinjë uvëka mëmbe mu wijaghumbui witu gwa mwëmo në Muungu wagufee sese. Na mwëmo uruu ukhuvëye mwëmo witu itambëëmwe na nyee.
47010014	Gusoko sese aghonjo gutinjë unankëa mëmbë mung'ë a wijaghumbui witu, gënya mwino sese gwinajaa kunë nyenye. Sese na gwëvasonge uja nanë kunë nyenye itambëëmwe na Sayu Njija nëëmughokee Kiristo.
47010015	Sese gutigijaghumbua ukëanëya, mung'ë a mwëmo nëwatëndiwe fana antu vangëja vadahie utënda. Ëgweeso uhuvëi witu në mwino uhuvëi wanyu wiongeeye. Uvii mwëëmo witu mukhatë anyu udahe ukura na ugharëmpa.
47010016	Gusoko ësëë sese gudahe utanantya Sayu Njija u matumbë nëëkurungë anyu. Sese gutinjë gikumwua aghonjo gwa mwëmo në antu vangëja vadahie utënda mung'ë a matumbë ayoo fana Muungu waafee veeso mwëmo vëtënde.
47010017	Mwino maandëko ëguhanya, “Mweeso nëugikumajua, nëikumajue soko a Müküü Kiristo.”
47010018	Gusoko ti muntu unë ugikumwua mughonjo unë uguyanjiwaa, ëgweeso muntu unë Müküü ugumukumwua unë ukweti ukumwu wa tutë.
47011001	Nene ngufenja nyenye arë mudahe ughëëmëya itambëëmwe nanee mung'ë a ufutu në unyughu. Ghëmëëyë itambëëmwe na nee.
47011002	Nene nitegheeye wiru wa gëmungu gusoko anyu. Nene ngumwona nyenye mwino muncha nëkëë inatang'ana gëmwëëre na mughosya. Na nene nadahie ufanga gusoko anyu maraghoe na muntu umwedu unë Kiristo.
47011003	Ëgweeso nene nina choghofi mwino, njokha ëgamukhonga Eva gwa wegheeghe wakwe, uvii muntu umwedu winjë umukhonga nyenye mureke uyanjo wa tutë nanë ukhomie gusoko amwa Kiristo.
47011004	Gusoko nësa muntu umwedu ugujaa na umutanantëya nyenye Yesu ëngëja ti uyoo në sese gwamutanantëye nyee, mba nësa nyenye mwaghenyifie nkhoo në hiya ufuma ëyoo në nyenye mwamëghenyifie mba nyenye mwaghenyifie Sayu Njija në ëhiya na ëyoo në nyenye mwamëghenyifie, nyenye mughimëëya gwa uyanjo.
47011005	Nene ngughema antu vasaa në nyenye muvatana “atumami në akuu” tutë ti aküü nanguu ukëra nene mba nduvë.
47011006	Mbesa nene nti muremu wa urighëëtya, nene ntina umanyi, gwa njëa yong'e sese gwadahie uraghëëra daaji kunë nyenye mantu oong'e.
47011007	Nene ntina mutëënda nyenye mumpe nee gënyamwëmo gusoko a Sayu Njija a Muungu në nene namëtanantiye kunë nyenye. Nene ninyumpiye mughonjo gusoko umutënda nyenye muhumbuke. Ërëë naa ihutye kunë nenena?
47011008	Nene nafumpie makanisa angëja gwa ughenyifa waarëyi, gusoko nene nëmwitumëkëe nyenye.
47011009	Na itungo nënaa nene nëitambëëmwe na nyenye nene naa nina mantu nënangufenja. Nene ntinamunempea muntu woong'e, gusoko na aruna ane unë navajie ufuma uMakedonia veeso vampee nee mantu nangufenja. Uvii nene nineghie na ninjë ginegha ntamunempee nyenye gwa njëa oong'e.
47011010	Mwino tutë amwa Kiristo nëëmukhatë ane, gutië muntu mba umwe mu mukoa woong'e wa Akaya në winjë umuntya ukumwui wane.
47011011	Na soko kë? Gusoko nene ntimuyanjëtë nyenyena? Muungu umanyie nene nëmuyanjëtë nyee.
47011012	Na rasëë në nene ngutënda ninjë ufwagheera urëtënda. Nene ngufenja uvafënga antu avoo nevëufenja soko a gitënda. Veeso vëgitendaa, mwino mwëmo në veeso vëuwutendaa wikhwetë na mwëmo në sese guwutëndaa.
47011013	Gusoko antu avaa ti atumami mba nduvë, mbesa veeso vegitenda uwuu. Veeso nëatendi mwëmo në afutu. Veeso vëufenja gitënda aghonjo vëdwëëre mwino atumami vamwa Kiristo.
47011014	Na ti utako, gusoko mbesa Setani ugitënda mughonjo adwëëre mwino malaëka wa weru.
47011015	Uvii ti intu në ighenyi nëmbesa atumami vakwe noo vighee aghonjo vëdwëëre mwino atumami va tutë. Mpeo awe inje gining'ana na ntëndo yawe.
47011016	Nene ngurighëëtya kangë, muntu woong'ë nëang'eme nene nëmufutu. Ëgweeso mbesa nyenye munyona nene në mufutü, ng'enyifi nene mwino në mufutü, gusoko nene noo nëdahe gikumwua nduvëngë.
47011017	(Rasëë në nene nguhanya, ti gwa udaho wa Müküü ëgweeso mwino në mufutu. Gwa njëa ëyëë nene ngijaghumbua nanguu.
47011018	Gusoko vingë va avoo në nyee muvaëtana “atumami në aküü” vëgitëndea mantu a mu urëmi. Nee noo ninjë gitënda.)
47011019	Mbesa nyenye aghonjo mwihaa, kë nyenye gwa uyanjo muvaghëmëëya afutu.
47011020	Gusoko nyenye mughimëëya mbesa muntu ugumutënda nyenye mwë atughwa vakwe. Nyenye mudaha ughimëëya mbesa muntu ugumhëmba nyenye mba uguhoa mantu në maja ufuma kunë nyenye, mba givëka gunto anyu, mba umukhuva nyenyu mu usyu.
47011021	Nene nguhanya gwa mënyaa anyu. Nene inoneye uhanya, sese noo naa gwëalegheku gusoko asëë. Ëgweeso gwa roong'e në muntu woong'e ugudaha gitëndea nene noo ngitëndea rasëë. Nene ngurighëëtya vii mwino në mufutü.
47011022	Gwa uhonga na ndughu, veeso vëuhanyaa veeso në Vaebrania? Uvii në nene. Gwa uhonga na dini, veeso vëuhanyaa veeso në va Isiraelina? Uvii në nene. Gwa uhonga na mwango, veeso vëuhanyaa veeso në ufafo wamwa Iburahimuna? Uvii në nene.
47011023	Veeso në atumami vamwa Kiristona? Nene në mutumami muja nanguu wamwa Kiristo. Itungwee nene tutë ngurighëëtya mwino në mufutü. Nene natëndie mwëmo gwa nguu nanguu, ukëra veeso. Nene nutëërwe ujera mëhenjo mingë ukëra veeso. Nene nakhuviwe makhuvi në ëtina isabu, ukëra veeso. Na mëhënjo mingë nafonie nkuya, ukëra veeso.
47011024	Mëhënjo ëtano hiya hiya nakhuviwe viboko na Ayahudi. Mu muhënjo vankhuvie viboko makumi atatu na kenda.
47011025	Mëhënjo ëtatu Arumi vankhuvie nene na mëanga. Muhënjo rumwedu antu vëgëtunga vanturie na magwe gusoko nëkuye. Nene naa në mung'ë a meli itatu hiya hiya në yiuruvëka mwirambo. Itungo rëmwedu nene naa nëgagikhaa mumwë nanë utiku mung'ë a majë.
47011026	Mung'ë a mëhenjo ane mingë natang'anie na holota hiya hiya: holota ya umayongo, holota ufuma gwaafumpi, holota ufuma gwa antu va ndughu ane. Holota ingëja në natang'anie nayo në ufuma gwa antu vë ndughu ingëja, holota ya u miji në mëkuu, holota ya girambo, holota ufuma gwa Akiristo va wegheghe.
47011027	Nene nahangie uvavi gwa ukaku wa mwëmo. Mëhënjo mingë ntinaraa. Nene nareere na ntinanywaa majë, faka ntinalaa malëwa. Nene nadahie gitëgheeya mpefo gwa udëa utënda nina masaa mingë në a untendeya mututu.
47011028	Na, gunji a mantu angëja, në ukaku wa mwëmo në nene nguwuhangaa mwitiku ufuma u makanisa oong'e.
47011029	Itungo në muntu umwedu mulegheku, uvii nene noo ngitëgheeya në mulegheku. Itungo në muntu umwedu ugutenda ihutye, nene ngijuwa na uvavi.
47011030	Nesa inoneye nene gitënda ninjë gitënda gwa mantu nëëguraghëëra ulegheku wane.
47011031	Muungu nanë Tata wa Müküü witu Yesu akuriwe khae na khae, gusoko mweeso umanyie mwino nene ngurighëëtya tutë.
47011032	uDamesiki, mutëmi nëutëmie fang'ë a mutëmi Areta agavëka aghoji mu vinyamwango vya muji gusoko unkwata nene.
47011033	Uvii aruna ane vëgansimia fang'ë mung'ë a ikaafu ukëërëa giboyo, na nëgatëja ufuma u mëkhono a arughu vane.
47012001	Nene inoneye nikumajue. Gutie muntu nëuguhanga sao gwa nene utënda uyi. Egweeso nene ninjë ufwaghëëra urighëëtya mantu në Müküü Yesu wandaghëëre nene gënya ndoti na vimpihe në mweeso wantendie nene nëmanye munkhoo ane.
47012002	Mëakha ikumi na ëne nëakëire Muungu agamuhumbua gunto Mukiristo ungëja në nene nëmumanyie, na agamuhora mweeso faka girunde nërëgunto nanguu. (Nene tutë ntimanyie nesa mwëëre wakwe tutë wendie girunde mba nkhoo akwe; ëgweeso tutë Muungu umanyie.)
47012003	Na nene nëmanyie mwino Muungu agamuhora muntu uyi faka girunde në Muungu ugikhaa. (Nene ntimanyie mbesa ëyëë atëndekie gëmwëërë na mba munkhoo, Muungu umanyie.)
47012004	Na mweeso watëgheeye mantu a utako nanguu në gutie muntu nëudahëtë urighëëtya gwa nkhani.
47012005	Giyoma ra muntu uyi nene ninjë gitenda, ëgweeso nene mughonjo ntije gitënda, ëgweeso gusoko a ulegheku wane.
47012006	Mbesa nene ninjë gitënda, nene ntinjë utënda në mufutü, gusoko nene aja sa ngurighëëtya tutë. Ëgweeso nene nginegha utënda uyi, gusoko muntu mba umwe mukhatë anyu adahe ughema mantu mingë nanguu në ane ukëra asaa në mweeso uguonaa mukhatë ane mba ugutëgheeya ufuma kunë nene.
47012007	Na untenda nene nëkë gitenda nanguu gusoko a wingë wa makunukuuo, nene ngafewa mughuya mung'ë a mwëërë wane, mutumwa wamwa Setani, gwa untumwua nene, untenda nene neke gitenda nanguu.
47012008	Nene nëgamunena Müküü [Yesu] mëhënjo ëtatu ang'eeye nene ighemwa ërëi ufuma kunë nene.
47012009	Ëgweeso mweeso agahanya kunë nene, “Mboto ane ëkhondie gwa mantu oong'e në veve ugufenja, gusoko udaho wane në ugukhondeka mung'ë a ulegheku.” Nene gwa uyanjo në üküü ninjë gitëndea ulegheku wane, gusoko udaho wamwa Kiristo udahe gikhaa gunto ane.
47012010	Nene nëyanjëtë itungo në nene ntina nguu, itungo në antu vëuntuka nene, itungo në nene ntikweti intu, itungo në antu vëunkhasya na itungo në nene nguvaara gusoko amwa Kiristo. Gusoko në nene nëmulegheku, nene nëkweti nguu.
47012011	Nene arë ngatënda mwino mufutü. Nyenye unë mwantendie nee nëtënde uyi [mwino mufutu]. Gusoko nyenye në antu unë naa mudahëtë unkumwua nene. Gusoko nene naa nti muntu wa horo mba nduvë gwa avaa në nyenye muvataana “atumami në akuu,” mbesa nene nti gëntu.
47012012	Itungo nënaa nene nëitambëëmwe ginayu, nene naa nëmughimu na mung'ë a mwëmo wane nëgatënda makura anguu nanë ndolyo nanë mantu a utako a uraghëëra mutumami në wa tutë.
47012013	Në gwa njëa kë në nene namutëndee nyee vivë nanguu ukëra makanisa angëja, ëgweeso nene ntinamunempea nyenye? Nyonei uvavi gusoko a utënda ihutye kunë nyenye.
47012014	Raravi! Gwa muhënjo wa gatatu nene nighondanëye uja kunë nyenye. Na nene ntinjë utënda në murigho kunë nyenye. Nene nëjie umwarëëya nyenye; nene ntijie ufenja hela yanyu. Gusoko ang'ënya vëtinoneye uvëka mpamba gusoko a afafi vawe, ëgweeso afafi inoneye uvëka mpamba gusoko a ang'ënya vawe.
47012015	Nene gwa uyanjo ninjë ufunya oong'e në nene nëkweti na nene në woong'e gusoko a uduvi wanyu. Nësa nene nëmunyanjëtë nanguu vii, nyenye mwinjë unyanja nene nduvëngë viina?
47012016	Nyenye mwinjë uyanja, kangë mwino nene naa nti murigho kunë nyenye. Ëgweeso muntu umwedu winjë uhanya nene naa nëmuhughu, na namukwatiye nyenye gwa wegheghe.
47012017	Nene tutë ntinatendaa muntu mba umwe wa va saa në nene namutumie uhora sao kunë nyenye.
47012018	Nene ngamuromba Tito uja umusoya nyenye, na ngamutuma muuna witu ungëja në nyenye mumumanyie, Tito tutë inahoraa sao anyu. Mweeso na nene gwatëndie intu ërëëro na gwa nkhoo ëyëëyo.
47012019	Ayanjwi nyenye mwaghemie oong'e mwino sese naa gugitetea aghonjo usonge anyuna? Në usonge a Muungu mwino sese naa gurighëëtya gwa ukhuvëi na Kiristo, na oong'e na gusoko a umwarëëya nyenye.
47012020	Gusoko nene nëoghofetë mwino fangëja nene ngudaha uja na umuhanga nyenye ti mwino nene ngufenja, na viuyi nyenye mudaha ung'anga nene ti mwino nyenye mufenja. Fangëja ëdahëtë sa gwina wikhuvi, wiru, makuo, muntu ufenja mantu akwe mughonjo, witëti, nkhani ya ureegheghe, gëdida, na mukhombeko wa mantu.
47012021	Nene nëoghofetë itungo në nene naja kangë Muungu në nene ngumwitumëkëa ujie untenda nene ninyumpie usonge anyu gusoko a uvavi. Në nene naja nëdahëtë uhanga uvavi gwa antu vingë mu avoo nëvatëndie mahutye songe na vinadaha ufea. Veeso vinafea uvaya, uramatwë na uramatwë wa gëbwabwa, në veeso vawutendie.
47013001	Urui winjë utënda muhënjo wane wa gatatu umusoya nyenye. Uhora fangë masudanga vavëë mba vatatu Ufunya usudanga mwë sitaka roong'e.
47013002	Mu muhënjo wane wa gavëë nënaa nene namusoya nyenye nene ngavakenea avoo në arë vatëndie muhutyë songe nanë vangëja voong'e. Itungwee në nene nëkurengi ufuma kunë nyenye, nene ngumufa nyenye ionyo ërëro. Itungo në nene naja kangë gutië muntu mba umwe në ugutëndaa mahutyë nëatinjë ginegha ikuureo.
47013003	Gusoko nyenye mufenja umanya tutë mwino Kiristo ugurighëëtya ukëërëa kunë nene. Mweeso ti mulegheku gwa umunyomekëa nyenye, ëgweeso mweeso uguraghëëra udaho wakwe mukhatë anyu.
47013004	Gusoko mweeso agakhomwa u musalaba mung'ë a ulegheku, ëgweeso mweeso itungwee uduvie gwa nguu ya Muungu. Gusoko nene në mulegheku mwino Kiristo naarë mulegheku, ëgweeso gwa umunyomekea nyenye nene ninjë ufwaghëëra uduva itambëëmwe na mweeso gwa udaho wa Muungu.
47013005	Ighemi nyenye aghonjo, gwa goona mbesa mwina uhuvëi. Ihunguhëi aghonjo. Nyenye mutimanyie mwino Yesu Kiristo wë mukhatë anyuna? Ëgweeso nyenye mwatumba tumbi ufikëa ngëëro.
47013006	Nene nëhuvëe nyenye mwinjë uhanga mwino nene ntinafeera mu ngëëro asëë.
47013007	Ëgweeso nene ngumuromba Muungu mwino nyenye mutatende ihutye. Nene ntiufenja mughonjo nëdwëëre në muja, ëgweeso nene nguromba mwino nyenye mwinjë utënda rasëë nërënoneye mbesa antu vëughema mwino nene ntinafikëa gëfiimo.
47013008	Gusoko nene ntiutëudaha utënda intu nërëhiya na tutë, ëgweeso nene ngutënda në a tutë gutufu.
47013009	Gusoko nene nina uyanjo itungo në nene në mulegheku na nyenye mwina nguu. Irombi rane kunë nyenye në Muungu amutënde mujëfe mwino na khaengë.
47013010	Nene ngwandëka keeti ëyëë itungo në nene nëkurengi ufuma kunë nyenye gusoko në nene naja ntadahe utënda në mukharë kunë nyenye gwa utumëa udaho unë Müküü wadahie umpaa nene gusoko a umujenga nyenye ti umuruvanga.
47013011	Mpeo, aruna ane, va gëghosya na vagëkhema, yanjëchi. Tendi uduvi wanyu ujëfe na tegheeyi asaa në nene nadahie umwëëraa. Duvi gwa ukhuvëi itambëëmwe mu muntu na muyakwe. Duvi gwa majëghana itambëëmwe nyenye gwa nyenye. Na Muungu unë ugufunyaa uyanjo nanë majëghana atënde witambëëmwe na nyee.
47013012	Iramuchi mu muntu gwa iramuchëyo ra gë Kiristo.
47013013	Antu voong'e va Muungu në vë afaa vëumuramucha nyenye.
47013014	Mboto ya Müküü Yesu Kiristo nanë uyanjo wa Muungu nanë ukhuvëi wa Mwahu Mweru utendeke itambëëmwe nanyee nyoong'e.
48001001	Faulo mutumami (ti ufuma gwa antu mba ukërëëa u muntu. Ëgweeso ukëërëa kunë Yesu Kiristo nanë Muungu Tata unë mweeso wamufëtiye ufuma gwa akuyi)
48001002	na gwa anyandughu në vëitambëëmwe nanee na gwa makanisa a uGalatia.
48001003	Mboto kunë nyenye nanë majëghana ufuma kunë Muungu Tata nanë Müküü witu Yesu Kiristo.
48001004	Kiristo wifunyiye mughonjo gusoko a mahutye itu na ugutyoa sese ufuma mu urëmi urui në uvë, gwa uhonga në mafenji a Muungu witu unë Tata witu.
48001005	Mweeso nëakuriwe khae na khae.
48001006	Nene natakie mwino nyenye mwamureka ruvë vii mweeso në wamwëtanie nyenye mung'ë a mboto amwa Kiristo nanë ufentukëa Sayu Njija nëëhiya.
48001007	Tiësa gwina Sayu Njija ëngëja, ëgweeso gwina antu vërëfo në vëumururuja nyenye na vëufenja ufeura Sayu Njija nëëmughokee Kiristo.
48001008	Ëgweeso mbesa sese namba malaëka ufuma girunde, unoneye utanantya Sayu Njija kunë nyenye në ëhiya na ëyoo në sese gwamënatantiye, Muungu ugumujuma mweeso.
48001009	Mwino sese gwadahie urighëëtya songe, uvii itungwee nene nguhanya kangë. Nësa muntu woong'e ugutanantya Sayu Njija kunë nyenye në ëhiya na ëyoo unë nyenye mwamëghenyifie, Muungu ugumuruvanga mweeso.
48001010	Nene ntiufenja uvatenda antu vënkumwue nee. Nene ngufenja umuyanjisya Muungu. Nene ntiufenja uvayanjisya antu. Nësa nene naakhë nguvayanjisya antu, nene aja ntinoneye utënda në mutughwa wamwa Kiristo.
48001011	Gusoko nene ngufenja nyenye mumanye, aruna ane, mwino Sayu Njija në nene namëtanantiye kunë nyenye, ti a antu.
48001012	Gusoko nene ntinamëghenyifa ufuma gwa antu, mba antu vinansëya nene. Ëgweeso Yesu Kiristo wamëndaghëëre nene.
48001013	Gusoko nyenye mwategheeye itungo nënaa nene nguduva mukhatë a dini a Gëyahudi, mwino nene ngarëkhasya kanisa ra Muungu gwa nguu. Nene ngasoya urëruvanga.
48001014	Na ngafwaghëëra mung'ë a dini a Gëyahudi ukëra vaingë va irika rane mukhatë a antu vane. Nene ngafenja gwa nguu yane yoong'e utenda asaa në vakuku vitu vagurekee sese.
48001015	Ëgweeso narë mweeso unë wang'waniye nene nënaa nene kë ntinafafwa, na wantanie nene ukëërëa mboto akwe,
48001016	arë agayanja umuraghëëra Mwana wakwe mukhatë ane, gusoko nene nëdahë umutanantya mweeso mukhatë a antu va ndughu ingëja. Nene ntinendaa urighëëtya itambëëmwe na antu në vëna mwëërë nanë saghami.
48001017	Mba nene ntinendaa uYerusalemu gwa atumami avoo nënavëntongeere nee. Ëgweeso nene ngaenda ung'ë a guArabu; na nëgasuka kangë umuji wa uDamesiki.
48001018	Nënaa mëakha ëtatu akëra, nene ngaenda uYerusalemu umusoya Kefa. Na nikhaire ginakwe matiku ikumi na atano.
48001019	Gunto asaa nene ntinaona atumami vangëja, ëgweeso Yakobo muuna wa Müküü witu.
48001020	(Mung'ë a asaa nene ngwandëka kunë nyenye, usonge a Muungu në tutë. Nene ntigweghegha.)
48001021	Uvii, nene ngaenda umikoa a uSiria nanë uKilikia.
48001022	Na antu arë vëmuhuvëe Kiristo unë naa vë gu Yahudi naa vëntimanyie nene.
48001023	Veeso vatëgheeye në antu vëurighëëtya, “Mweeso në naa ugugukhasya sese itungwee uguutanantya uhuvëi në kheengë mweeso agasoya uwuruvanga.”
48001024	Na veeso vëgamurumba Muungu gusoko anë.
48002001	Uvii mëakha ikumi na ëne nënaa akëra nëgaenda kangë uYerusalemu itambëëmwe gwina Barinaba, nanë Tito agaenda itambëëmwe nasee.
48002002	Nene nëgaenda gwa ukunukuo, na nëgavëka usonge awe (ëgweeso gwa gëmpëhë usonge a avoo naarë vamanyekie) gusoko Sayu Njija ëyoo nëngumëtanantya gwa antu në ti Ayahudi, ëtatendeke sa namankie ndeende mba nëmankie ndeende.
48002003	Tito, nënaa gwaja itambëëmwe ginakwe, mbesa naa Muyunani, inaonyeywa utowa ngovi,
48002004	Ëgweeso gusoko a ahuvëi va aregheghe nëvëgingëa gwa gëmpëhë; vëgingëa gwa gëmpëhe mwino anyaula nyonyi, gusoko vëdahe umanya uhaghaaro nëguukwëëtë gwa ukhuvëi na Kiristo Yesu. Veeso vëgafenja sese gutënde mwino atughwa.
48002005	Sese gwinavayanjëya mafenji awe mbanduvë, gusoko tutë a nkhani ya Sayu njija ësage kunë nyee matiku oong'e.
48002006	Na ufuma gwa avoo nënaa vëmanyëkië gwa antu vangëja mwino atongeeri; mwino vërë, ti gëntu kunë nee; gusoko Muungu atiubaghua. Avoo, unë arë vëkumukie vinahangaa intu kunë nene.
48002007	Ëgweeso hiya nayo veeso vëgamanya mwino Muungu wantumie nene nëtanantye Sayu Njija gwa antu nëvëtitowe ihungu, viuyi mwino Fetero wadahie utumwa utanantya Sayu njija gwa antu nëvëtowe ihungu.
48002008	(Gusoko Muungu nëwadahie utënda mwëmo üküü ukëërëa utumami wamwa Fetero gwa antu nëvëtowe ihungu, viuyi watëndie uvii ukëërëa utumami wane gwa antu nëva ndughu ingëja.)
48002009	Yakobo nanë Fetero nanë Yohana nënaa vëkumukie mwino vifandwa vya kanisa, vëgamanya mboto në Muungu wampie nene. Veeso nene gwina Barinaba mwino ndolyo a akhuvëi. Gugagërumëya mwino sese, inoneye gwende gwa antu va ndughu ingëja na veeso gwa antu nëvëtowe ngovi.
48002010	Veeso vëgaguromba sese intu rëmwedu; gufwaghëëre uvaghema antu në atuki. Intu rasëë nene naa ninakumbu a urëtënda.
48002011	Ëgweeso Kefa naarë waja Antiokia, nëgamufënga daaji usonge a ahuvëi voong'e, gusoko agahutia.
48002012	Yakobo naa agatuma aghosya vëgëtunga Antiokia. Ëgweeso nënaa kë vinaja fafo, mweeso arë ugulya itambëëmwe na antu nëti Ayahudi. Ëgweeso naarë veeso vafika mweeso agasuka unyuma na agagibaghua mughonjo. Mweeso agatenda uwuu gwa goghofa ikhako ra antu nëvëtowe ihungu.
48002013	Ahuvëi vangë në Ayahudi noo vëgamuhonga Fetero mung'ë a ntendo asëë. Na Barinaba agahoreywa na gëlëmbëda gasëë.
48002014	Naarë naona mwino vëutenda hiya na tutë a Sayu njija, nëgamukhanëa Kefa usonge a antu voong'e nënaa vë fafo, “Veve uMuyahudi, aja wajaa uhongie ntende a antu va ndughu ingëja, na ti mwino Muyahudi. Wurë kangë uguvaonyeeya antu va ndughu ingëja vëduve mwino Ayahudi?”
48002015	Sese aghonjo, unë gwa Ayahudi gwa ifafwa na ti antu va ndughu ingëja, në anyamahutye,
48002016	kë, sese gumanyie mwino Muungu atiudaha umuyanja muntu gwa utenda mwino Seria ëguhanya. Ëgweeso gutufu gwa umuhuvëa Yesu Kiristo. Sese mbesa gwamuhuvëe Yesu Kiristo, Muungu wadahie uguyanja ukëërëa mu uhuvëi kunë Kiristo na ti gwa utënda mwino Seria ëguhanya. Gusoko gutie muntu mba umwe në Muungu udahëtë umuyanja gwa utënda Seria në Musa wamëfiwe.
48002017	Sese gugëkunkunyaya ufenja Muungu aguvëke vija usonge akwe gwa ukhuvëa gwinaa Kiristo. Ëgweeso mbesa mwino gutëndaa vii kë gudwëëre gwë anyamahutye. Wurë, ëyëë ina ryana mwino Kiristo watendekie mutumami wa mahutyena? Mbanduvë!
48002018	Ëgweeso nësa ngujenga kangë u mantu ayoo në nene nayakhonontye, uvii nene nguraghëëra mughonjo nëmuhuti.
48002019	Gusoko nene ukëërëa seria namëkwëëye seria uvii nëdahe uduva kunë Muungu.
48002020	Nene nakhomiwe u musalaba itambëëmwe na Kiristo. Gwa uvii ti nene në nëfwaghëëre uduva, ëgweeso Kiristo unë ufwaghëëre uduva mukhatë ane. Uduvi urui në nëduvie itungwee ërërë, nëduvie gwa umuhuvëa Mwana wa Muungu, në wayanjie nene na agayanja ukuya gusoko ane.
48002021	Nene ntiujughuta kurengë mboto a Muungu. Gusoko nësa muntu ugudaha uyanjëka usonge a Muungu gwa utënda mwino Seria ehanyiye, ëyëë ina ryana mwino Kiristo wakure ndeende.
48003001	Nyenye Agalatia mwafutu! Anyu nëwamuroghëe nyenye. Usonge a miho anyu Yesu Kiristo waraghëërwe daaji mwino antu vamuuraghie gwa umukhoma u mutë!
48003002	Nene ngufenja umanya intu rëmwedu ufuma kunë nyenye: Wurë, nyenye mwaghenyifie Nkhoo a Muungu gusoko a utënda mafenji a Seria, namba gusoko a umëhuvëa Sayu Njija?
48003003	Nyenye mutiudaha utënda mwafutu uyi! Nyenye mwaandiye uduvi wanyu në ufya gwa njëa a Mwahu wa Muungu; wurë, itungwee nyenye mufenja umarëya gwa nguu ya mëërë anyuna?
48003004	Wurë, mantu oong'e në a uvavi nëamuhangie nyenye atëndekie a ndendena? Nësa vii tutë në ndeende.
48003005	Mweeso unë ugufunyaa Mwahu kunë nyenye na utenda ntendo ya makura mukhatë anyu ugutenda vii gwa ntendo ya seria, namba gwa utegheeya itambëëmwe na uhuvëi?
48003006	Uvii Iburahimu “agamuhuvëa Muungu, na ëgavariwa kunë mweeso mwino wa tutë.”
48003007	Uvii nyenye raravi mwino antu në vina uhuvëi në vana vamwa Iburahimu tutë.
48003008	Na maandëko, gwa goona usonge mwino Muungu unoneye uvavëka vija antu va ndughu ingëja gwa uhuvëi. Na uvii mwino Sayu njija në arë arighëëtiywe kunë Iburahimu khaeng'ë në asaa në arë ahanyiywe ëkëë inadwëëra, ëuhanya, “Mukhatë ako veve ndughu yoong'e injë uforiwa.”
48003009	Uvii kangë avoo në antu va uhuvëi Muungu uguvaforya itambëëmwe na Iburahimu unë wahuvëe.
48003010	Gusoko voong'e unë vëhaghamëe ntendo ya seria vë fang'ë a ijumi, mwino ëandëkiwe “Muungu ugumuruvanga muntu gëkaku në matungo oong'e atëutendaa oong'e nëiandëkiwe mu gëtabu ga Seria.”
48003011	Itungwee në daaji mwino Muungu atëuvëkaa muntu woong'e vija usonge akwe gwa njëa a Seria; gusoko, “Muntu wasuu në wa tutë uguduva gwa uhuvëi.”
48003012	Ëgweeso seria ëtigikhaa gunto a uhuvëi, gusoko, “Muntu woong'e nëugutenda në ëmu Seria matungo oong'e uguduvaa.”
48003013	Kiristo wagutyoe sese ufuma mwëjumi ra Seria gwa urëhora ijumi rasëë gusoko itu. Gusoko ëandëkiwe, “Muntu woong'e nëugukhomwa u mutë ujumiwe.”
48003014	Uvii mung'ë amwa Kiristo Yesu mboto yamwa Iburahimu, idahe uja gunto a antu va ndughu ingëja, uvii sese gudahe ughenyifa iraghano ra Mwahu ukëërëa uhuvëi.
48003015	Aruna ane, nene ngumufa nyenye nyinkhori, Itungo në antu vavëe venda gërumëya mung'ë a intu na gëandëkëa mukataba, gutie muntu nëugudaha uwufangajëya mba gongeeya ukhani.
48003016	Muungu, mëhënjo mingë wendie uvëka iraghano kunë Iburahimu ra umuforya mweeso nanë mpafo yakwe. Maandëko ëtihanyiye “Nanë ufafo wakwe” kunë antu vingë, ëgweeso gwa muntu umwedu, “Nanë ufafo wako,” unë Kiristo.
48003017	Nene nina ryana tëërë, Muungu wadwëëye Seria mëakha maghana ane na makumi atatu usonge. Ëgweeso seria ëtiudaha gunanga iraghano mba ufangajëya iraghano ra Muungu, uvii mwino utënda iraghano ra Muungu mwino ti gëntu.
48003018	Gusoko nësa usai uguhangëka gwa njëa a seria, uvii kangë utiudwëëywa gwa njëa a iraghano. Ëgweeso Muungu wamufie Iburahimu maforyo gwa njëa a iraghano.
48003019	Ëgweeso seria naa ina ndolyo. Seria adwëëywe gwa guongeeya gunto a iraghano gusoko uraghëëra antu mahutye u ntuni. Na naa ina ryana a gikhaa faka fana ufafo ujie uja, kunë wasuu në iraghano ratëndiwe. Seria ëtiwe gwa njëa a vamalaëka, itambëëmwe na muntu në wëmukhatëkhatë a antu na Muungu.
48003020	Muntu në wë mukhatë-khatë ugufenjiwa itungo në gwina mpande ëvëë. Ëgweeso Muungu në umwedu.
48003021	Gwa tutë Seria ëti hiya na maraghano a Muungu. Ti uvii kamwe. Gusoko nësa seria nëadahie ufunyiwa unë ëgudaha uvafa ufanga wa khae na khae uvii Muungu naa uguvaghenyifa antu mung'ë a ukhuvëi wakwe gwa utënda mwino Seria ëgufenja antu vëtende.
48003022	Ëgweeso maandëko ëguhanya, mwino mu muntu mung'ë a urëmi wendie gibalwa na nkumbu nküü ya utënda mahutye. Gusoko asëë Muungu uguvafa vasaa nësa vamuhuvëa Yesu Kiristo gwa rasëë nëwarëraghanie.
48003023	Itungwee naarë uhuvëi kë winaja sese na gwë fang'ë a seria arë gutungiwe faka uhuvëi uje ukunukuwa.
48003024	Uvii, Seria ëyoo naa ëë mwino murei witu faka afoo fana Kiristo waja, uvii sese gudahe utendwa gwë va tutë gwa uhuvëi.
48003025	Ëgweeso, gusoko uhuvëi waajie, uvii, Seria ti murei witu kangë.
48003026	Gusoko mung'ë amwa Kiristo Yesu nyenye mwatëndie vana va Muungu ukëëra uhuvëi.
48003027	Gusoko mwino vaingë mukhatë anyu arë vabadisiwe mukhatë amwa Kiristo, nyenye mwatëndie mwino Kiristo mughonjo.
48003028	Uvii gutië hiya mukhatë a Muyahudi mba Muyunani, mutughwa mba muntu në ti mutughwa, mughosya mba mukhema. Nyoong'e mwatëndie mwino muntu umwedu mung'ë a ukhuvëa mwina Kiristo Yesu.
48003029	Na gusoko nyenye mwë vamwa Kiristo, uvii nyenye mwe ufafo wamwa Iburahimu. Uvii nyenye mwë asai gwa uhonga na iraghano.
48004001	Nëna ryana mwino musai, matungo oong'e në mung'ënya wë mwino mutughwa, mbesa mweeso në mughonjo wa ughwarë woong'e.
48004002	Ëgweeso we fang'ë a antu në vëumurea faka itungo në ihe urëëkie.
48004003	Uvii nanë see. Itungo narë sese gwë ang'ënya, sese arë gwa atughwa va vinyonyinyonyi vya mu urëmi.
48004004	Naarë itungo ranoneya, Muungu agamutuma Mwana wakwe mu urëmi. Mweeso wafafiwe na mukhema, na wafafiwe fang'ë a Seria a Gëyahudi.
48004005	Mweeso wajie ugukhomoa sese soong'e nënaa guduvie gwa gibalwa na Seria, gusoko sese soong'e gudahe utenda vana va Muungu.
48004006	Na gusoko nyenye mwë vana vakwe, Muungu wamutumie Mwahu Mweru mukhatë a nkhoo yanyu, nëugurëa “Abba! Tata!”
48004007	Uvii ukëërëa kunë Muungu, nyenye mutiatughwa kangë, ëgweeso gwë vana. Na nesa nyenye mwë vana vakwe, nyenye mwë asai.
48004008	Khae yasiyo në nyenye naakë mwinamumanya Muungu, nyenye arë mwë atughwa va vinyonyinyonyi në gwa ntundo ti arungu va tutë.
48004009	Ëgweeso itungwee nyenye mwamumanyie Muungu mwino Muungu wanyu. Nene nëdahëtë uhanya, Muungu wadahie umumanya nyenye. Wurë, nyenye mufenja uvisukëa vinyonyinyonyi ivoo në vilegheku na vitina ryana roong'e? Gusoko kë mufenja utënda atughwa va vinyonyinyonyi iyo kangë?
48004010	Nyenye mugihengaa matiku nanë mëeri nanë vinyinga nanë mëakha!
48004011	Nene nina choghofi gusoko anyu. Mwëëmo nënawutendie watendekie wa ndende.
48004012	Auna ane, nene ngumunena tendeki mwino nene, gusoko nene noo natendekie mwino nyenye. Nyenye mwinang'utya nene matungo nëakëëre, ëgweeso itungwee mung'utya.
48004013	Nyenye mumanyie gusoko nene arë nëwaire uvii nëgatanantya Sayu njija kunë nyenye muhënjo wa mwandyo.
48004014	Gusoko nene arë nëwaire, nyenye mwendie uhanga maëghëëyo makuu. Nyenye mwinendaa ung'orya nene mba unjughuta. Hiya nayo, nyenye mwendie ung'enyifa mwino malaëka wa Muungu, mwino Kiristo Yesu.
48004015	Ntuni nëëgadwëëra nëakhanëkëya ayaa oong'e? Gusoko nene ngusudangëa mwino në mbesa goro itungo rasëë nyenye na mudaha mbesa ukuura miho anyu na umpa nene.
48004016	Uvii nene natendeka në murughu wanyu gwa umukhanëa tutëna?
48004017	Antu vasaa vëuraghëëra nkumbu nküü kunë nyenye, ëgweeso nkumbu yawe në mbë. Veeso vëufenja umuutëa nyenye gunji, uvii nyenye mutënde mwino veeso.
48004018	Gusoko ndolyo në njija matungo oong'e në njija utendeka, ti gutufu itungo në nene nëitambëëmwe na nyee.
48004019	Anaane në anyui, nene nitegheeye uhungu gusoko anyu faka fana Kiristo uguumbëka mukhatë anyu.
48004020	Nene nina nkumbu nküü utënda nërëfo itambëëmwe na nyee itungwee na ukhanëkëya ruri wane. Gusoko nene namutakaa nyenye.
48004021	Nene ngufenja umuwëya nyenye në mwë fang'ë a seria, mumanyie tutë mwino Seria ëguhanyana?
48004022	Gusoko ëandëkiwe mwino Iburahimu arë wina vana vavëë. Mwana umwedu ufuma u mukhema unë arë mutughwa, mwana ungëja ufuma u mukhema wa urumba.
48004023	Ëgweeso mwana wa mukhema nënaa mutughwa agafafwa gwa mwëërë. Na mwana wa mukhema wakwe në wa urumba arë wa iraghano.
48004024	Itungwee urui në wikhori. Akhema vavëë vëgikhwanëywa na maraghano avëë. Rëmwedu ra maraghano ayaa rajie ufuma u gëtanto ga uSinai. Iraghano ërëë rëmughokee Hajiri në anaakwe vendie ufafwa atughwa mwino mweeso.
48004025	Hajiri wikhwetë na gëtanto ga uSinai në gëgu Arabia. Urui në wikhori wa muji wa uYerusalemu wa itungwee, në utughwa itambëëmwe na antu vayo.
48004026	Ëgweeso Yerusalemu në ëgunto ti ntughwa. Na Yerusalemu ëyëë ë mwino yiu witu.
48004027	Gusoko ëandëkiwe, “Yanjëcha, veve mughumba në winahangaa vana mba khae; yanjëcha na wiririsye, veve në winahangaa uhungu mba khae, Gusoko vana va mukhema nëwarekiwe na mughohi në vaingë nanguu ukëra vana va mukhema nëroghowe.”
48004028	Gwa uvii, nyenye mwino Isaki, mwë vana va iraghano.
48004029	Ëgweeso mwino mwitungo rasëë mweeso në arë wafafiwe uhonga ufafo wagëmwëërë agaandya umukhasya mwana në arë wafafiwe gwa uhonga na Mwahu wa Muungu. Na makhasëko ayayo ëgudwëëra itungwee.
48004030	Ëgweeso, maandëko ëguhanya ntunihe? “Mujunche mutughwa wa gëkhema na mwanakwe. Gusoko mwana wa mutughwa wa gëkhema atiusaa itambëëmwe na mwana wa mukhema në ti mutughwa.”
48004031	Uvii, ahuvëi woyane, gwa urighëëtya tutë, sese guti vana va mutughwa wa gëkhema, ëgweeso gwë vana va mukhema në ti mutughwa.
48005001	Kiristo wagufee sese uhaghaaro. Uvii sese gwina uhagharo wa tutë, Gusoko ësëë imëki sese, na mutatende mwë atughwa mba duvë!
48005002	Nene, Faulo ngumukhanëa nyenye. Nësa nyenye muyanja antu vangë vamutoe ihungu, ëyëë ina ryana mwino Kiristo ugutendeka atina sao.
48005003	Nene ngurighëëtya kangë intu ërëi. Muntu gekaku në wenda uyanja antu vangë vëmutoe ihungu, uvii imunoneye atende mu intu nërëraghëëywe mung'ë a Seria.
48005004	Nyenye mwabaghuwe ufuma kunë Kiristo nyenye në mufenja utendeka mwë aja gwa seria. Nyenye mwagwe ufuma u mboto.
48005005	Gusoko ukëërëa Mwahu Mweru gwa njëa a uhuvëi witu kunë Kiristo, sese gwindëe ighonje ra tutë nërëjie.
48005006	Gusoko muntu nëwakhuvëa itambëëmwe na Kiristo mbesa muntu atowe ihungu, mba atatowe ihungu oong'e ikhwëtë. Ëgweeso në rina ryana në uhuvëi nëugutëndaa mwëmo ukëërëa uyanjo kunë Muungu.
48005007	Nyenye naa mufwaghëëre vija mung'ë ukhuvëi wanyu mwinaa Kiristo! Anyu në wamughiiya nyenye mweke umëkurya tutë?
48005008	Ufëmi urui utifumie kunë mweeso unë wamwëtaanie nyenye.
48005009	Gëlulëyo gëkevuu gëululia ntonge oong'ë.
48005010	Nene nëna uhuvëi üküü mung'ë a Müküü mwino nyenye mutinje uhora isëgho rëngëja ukëra në rane. Na muntu në ugumururuja nyenye, mba atende anyu, Muungu ugumukuurya muntu wasuu.
48005011	Ëgweeso, nësa nene, ahuvëi woyane, kë ngutanantya mwino aghosya inoneye vëtowe ihungu, gusoko kë në antu kë vëunkhasya nene? Gwa ryana ërëi impënga nërëghokee ikuya ramwa Yesu u musalaba radahie uheywaa.
48005012	Nene ngufenja antu vasaa nëvëumufutyafutya nyenye ivanoneye vëtatowe ihungu gutufu ëgweeso vëhoorwe.
48005013	Gusoko nyenye ahuvëi woyane, Muungu wamusambëe nyenye mutende mwina uhaghaaro. Ëgweeso nyenye mutautumëa uhaghaaro urui, mwino iyoma ra utenda mantu a gëmwëërë. Ëgweeso ukëërëa uyanjo itumëkëi nyenye gwa nyenye.
48005014	Gusoko Seria yoong'e ikhondekie gwa ukhani rumwedu, “Nyenye nyoong'e imunoneye muvayanje antu woyanyu mwino nyenye mwiyanjëtë aghonjo.”
48005015	Ëgweeso mbesa nyenye mwinjë giruma na gilya mu muntu na muuyakwe ihengi nyenye mutagimarëye mu muntu na muuyakwe.
48005016	Nene nina ryana tëërë; duvi gwa Mwahu na mutatënde gwa uhonga nkumbu ya mwëërë.
48005017	Gusoko nkumbu ya mwëërë i haya na ya Mwahu, na nkumbu ya Mwahu i hiya na ya mwëërë. Gusoko ëyëë, iyii igifënga nyeeso gwa nyeeso, gwa umughëëya nyenye mweke utenda rasëë në mu rëfenja.
48005018	Ëgweeso nesa nyenye mutongeerwe na Mwahu Mweru nyenye mutiutendeka mwë fang'ë seria.
48005019	Itungwee ntendo ya mwëërë ii daaji: uramatwë, ulehadi, na ntendo yawe yi mwino ya mbwa.
48005020	Ukurya arungu në ti arungu, uroghi, urughu mukhatë a muntu na muntu. Giihoma gwa ikhuo, ufenja uvaonyatëëya vangëja, wikungumi nanë marekanuko.
48005021	Wiru, ughaa nanë ughaa mung'ë a sigunkuu yawe ya gëdini. Na utendaa mantu angëja mwino ayaa. Nene ngumwonya mwino namwonyiye songe; voong'e në vëutendaa mantu ayaa, vëtiuwasaa utemi wa Muungu.
48005022	Mwahu Mweru uguvatendaa antu vëtende vina uyanjo uküü munkhoo, vëduve gwa majëghana mukhatë a muntu na muntu muuyakwe. Mweeso uguvafaa ughëmëëyi wa mantu në makaku, gëarëya veeso gwa veeso, gitendea vija veeso gwa veeso, utenda ahuvëi.
48005023	Mweeso uguvatendaa vëkegikheefea veeso gwa veeso na uhita utenda nkumbu yoong'e ya mwëërë. Gutie seria yoong'e në yiumwibalaa muntu nëuguduva uduvi urui.
48005024	Vasaa voong'e unë vëmuhongie Kiristo vakhomiwe u mutë, mwëërë itambëëmwe na nkumbu yayo.
48005025	Nësa guduva gwa Mwahu Mweru, uvii noo enoneye gwenende gwa Mwahu Mweru.
48005026	Uvii, gutagitendee, gutagikenee sese gwa sese mbesa gutagionee wiru.
48006001	Ahuvëi woyane, nësa mukhatë anyu muntu wenda unempewa na ihutye, vasaa në uduvi wawe utongeerwe na Mwahu Mweru vëmwarëëye muntu wasuu akhondie utenda mahutye. Ëgweeso imunoneye mutende mwina gëhe kunë muntu wasuu. Na imunoneye mwighoje, gusoko nyeno noo mutaje uhutya ihutye ërëëro.
48006002	Gikenkeyi mërigho nyenye gwa nyenye. Gwa utenda uwuu mwinjë utenda iraghëëyo në Kiristo warësëiye nërëkhondekekie.
48006003	Muntu woong'e nëugughema mweeso në gëntu u ngwë ti gëntu, uvii ugikhonga mweeso mughonjo.
48006004	Ëgweeso mu muntu inoneye ifiime nëëghokee ntendo yakwe mughonjo, na uvii mweeso winjë uhanga soko a gijaghumbua mukhatë akwe mughonjo, gutufu na ti mukhatë a munyafife wakwe.
48006005	Gusoko mu muntu uguukenka murigho wakwe mughonjo.
48006006	Muntu në wasëyiwe ukhani wa Muungu imunoneye amukhuvëye itambëëmwe mantu ne maja na musëyi wakwe.
48006007	Khondii gikhonga nyenye gwa nyenye. Nyenye mutiudaha umukhonga Muungu. Intu roong'e në muntu ugufandëa umughunda wakwe, winjë utënanga ërëëro nëwarëfandëe.
48006008	Gusoko mweeso në ugufandëa mung'ë a mwëërë wakwe mughonjo ufuma mwëërë wakwe ugutenanga ikuya. Ëgweeso mweeso unë ugufandëa gwa Mwahu winjë ufuma u Mwahu utenanga ufanga wa khae na khae.
48006009	Uvii nëgweke ukhataa utenda në maja. Ëgweeso nesa sese gutiinjë uurya nkhumbu, itiku rëjie nëgujie uhanga ntënange njija.
48006010	Gwa uvii, faka sese nëgutende në maja gwa muntu gëkaku, na ino gwa awoo në va umwango witu, ahuvëi voyitu fana Kiristo.
48006011	Nyenye mudaha goona mwino nene ngumwandëkëa nyenye gwa maandëko makuu. Ëyëë ëguraghëëra mwino nene mughonjo itungwee ngwandëka gwa mukhono wane.
48006012	Në antu avoo unë vëufenja giyanjisya mung'ë a mwëërë uvii vëumwonyeeya nyenye mutowe ihungu. Na uvii gutufu veeso vëtadahe ukhasiwa gusoko a musalaba wamwa Kiristo.
48006013	Nanë avoo në vëutowa ihungu, vëtiutenda aghonjo nëëmu seria. Ëgweeso veeso vëufenja umutenda nyenye mutowe ihungu uvii veeso vëdahe gikurya mung'ë a mëërë anyu.
48006014	Ëgweeso gwa uvaru wane nene, ntina intu ra ukurya ëgweeso mungë a musalaba wa Müküü witu Yesu Kiristo. Gwa urui urëmi wadahie ukhomwa kunë nene, na nene gwa urëmi.
48006015	Gusoko mbesa muntu atowe ihungu mba muntu inatowa ihungu ësëë ëtina ryana mbanduvë. Në rina ryana në utendwa muntu në mufya na Muungu.
48006016	Majëghana nanë gëhe ëtendeke gunto a voong'e në vëhongie seria ëyëë. Nene ntiuvarombea vasaa gutufu ëgweeso noo gwa antu voong'e va Muungu.
48006017	Gwa uvii, nene ntiufenja muntu woong'e anyome. Gusoko nina mavamba u mwëërë wane mavamba amwa Yesu.
48006018	Mboto a Müküü witu Yesu Kiristo ëtendeke itambëëmwe na nkhoo yanyu, arunaane. Amina.
49001001	Faulo, mutumami wamwa Kiristo, Yesu gwa mafenji a Muungu, gwa antu va Muungu, nëvëmuhuvëe Kiristo Yesu noo.
49001002	Mboto ëtende kunë nyee na majëghana ufuma kunë Muungu Tata witu na kunë Müküü Yesu Kiristo.
49001003	Akuriwe Muungu, Tata wa Müküü witu Yesu Kiristo, nëwaguforiye gwa mboto yoong'e ya munkhoo, mu urëmi wa nkhoo, mukhatë akwe Kiristo.
49001004	Mwino chuu waguhwaaniye mukhatë akwe nënaa ëkëë inavëkwa mësingi a urëmi, gutendeke gwë veru, antu nëvëtina ihondo usonge akwe mu uyanjo.
49001005	Gusoko watongeere uguhwaania, gutendeke vana vakwe gwa njëa amwa Yesu Kiristo, gwa uramui wa mafenji akwe.
49001006	Na ukuriwe üküü wa mboto yakwe, nëwagufee mboto mukhatë a Muyanjwi wasuu.
49001007	Mukhatë akwe wasuu, gwa saghami akwe gukweti utyoi witu, urekewa wa mahutye, gining'anëëra na mboto yakwe në nyingë.
49001008	Mweeso noo agagoongeeya nanguu rasëë mu ihaa roong'e na umanyi,
49001009	Nënaa wadaha uguraghëëra gëmpihë ga mafenji akwe, gining'anëëra na iyanje rakwe, nënaa warëghemie mukhatë akwe wasuu.
49001010	Unë gweeta utemi gwa itungo nërëkhondekie uguyakhuvëya mantu oong'e fana Kiristo, mantu a girunde na mantu a mu urëmi uruunoo.
49001011	Mukhatë akwe sese noo gwatendiwe asai, gwa uhwaaniwa ufuma mwandyo gwa gwining'anëëra na ighonje rakwe, nëugutendaa mantu oong'e gwa mafenji akwe.
49001012	Seenoo mukhatë a wasuu gudahe utenda iküryo ra üküü wakwe, sese në gwatongeere umuvëkëya Kiristo ighonje ritu.
49001013	Nyeenoo noo mukhatë a wasuu mwadahie uwutegheeya, ukhani wa tutë, Sayu Njija ya utyoi wanyu, kangë mwadahie umuhuvëaa mweeso, na urighwa motojo wa Mwahu Mweru uyoo në wa iraghano.
49001014	Mwahu uyuu unë iraghano ra uyahanga asaa oong'e në Muungu wadahie uvafa iraghano antu vakwe, na ihanyo ërëë rëuguraghëëraa daaji mwino Muungu uvakhomoa tutë voong'e në antu vakwe. Guukürye üküü wake!
49001015	Gusoko ësëë, ufuma nënaa nategheeya uhuvëi wanyu kunë Müküü Yesu, nanë uyanjo wanyu gwa antu va Muungu,
49001016	ntinarekaa mbanduvë ümürümba Muungu gusoko anyu. Nëmükümbukiwe, mu marombi ane,
49001017	Muungu wa Müküü witu Yesu Kiristo Tata në mweru, amufe Mwahu wakwe nëugumufa ihaa ra uramui në uja na wa tutë nëugumükunukuëra mudahe umumanya Muungu.
49001018	Miho a nkhoo yanyu ëtendeywe weru, mumanye ighonje autaanwa kunë nyenye mwino ërë, na ughware wa üküü wa usai wakwe mu antu nëveeriwe mwino urë,
49001019	na uja wa üküü wa udaho wakwe mukhatë itu nëguhuvëe uvii, gwa mwino ntendo a nguu ya udaho wakwe,
49001020	nëagautenda mukhatë amwa Kiristo nëagamufëtya muakuyi, agamwikheecha umukhono wakwe wa gëlëlo mu urëmi wa nkhoo.
49001021	Kuuko gunto nanguu ukëra muu utemi, na utemi na nguu, na usulutani, na muu rina nërëuhanyiwaa, na mbesa ti mu urëmi uruu gutufu, ëgweeso mu wasuu nëujie noo.
49001022	Muungu agayavëka mantu oong'e fangë a mëghuu akwe, agamuvëka atendeke itwe gunto a mantu oong'e gusoko a kanisa.
49001023	Kanisa në mwëërë wakwe Kiristo, na uning'anëi wakwe mweeso nëuguyaning'anëëya mantu oong'e.
49002001	Nyenye naa mwaakuyi gusoko a ntendo në itinoneye ya mahutye anyu.
49002002	Itungo rasëë naamuuduvaa gwa uhonga uduvi në uvë wa urëmi uruu. Mugamutegheeya mutemi wa vinyonyinyonyi nëvinanguu ya gunto, gënyonyinyonyi gasëë nëgëutendaa mwëmo itungwee mu vana va utenda në mavë.
49002003	Nanë sese soong'e na gwëë mwino vasaa, gugaduva gwa uhonga nkumbu yitu, nëgugayatenda mafenji a mëërë, gugatendeka gwa ntendo yitu vana va ikuwo mwino avoo vangëja.
49002004	Gweeso Muungu uu në munya gëhe giküü, agaguyanja gwa uyanjo në üküü.
49002005	Mbesa naagwakure gusoko a mahutye itu, agagutenda gwaafanga itambëëmwe na Kiristo. Mwatyowe gwa mboto ya Muungu.
49002006	Gwa ukhuvëa na Kiristo Yesu, Muungu agagufëtya itambëëmwe na mweeso, gwibale itambëëmwe na mweeso girunde.
49002007	Uvii naauyanjëte uraghëëra gwa antu matungo nëëjie üküü wa mboto yakwe nëwagufee gwa gëhe gwa ukhuvëa itambëëmwe na Kiristo Yesu.
49002008	Gusoko gwa mboto ya Muungu mwakhomowe gwa uhuvëi. Ihanyo ërëë tiesa në gwa nguu yanyu, ëgweeso unë gëfewa ga Muungu.
49002009	Ëgweeso noo ti gwa ntendo yanyu aghonjo, tajee muntu ëkürye.
49002010	Gusoko sese gwë mwëmo wakwe, gwatundiwe mukhatë amwa Kiristo Yesu, gutende ntendo në njija, yasii nëufuma mwandyo Muungu agayining'anëëya guyitende.
49002011	Gusoko asaa kümbükwi mwino nyenye khae, naa mwë mwantu nëti Ayahudi gwa njëa a mwëërë nëmuutaanwaa Nëvëtiendie ngovi na avoo nëvëutaanwaa Nëvendie ngovi, ësëë unë ngovi a mu mwëërë nëatendekie gwa mëkhono,
49002012	Nkümbükwi mwino khae ësëë naamutimukweti Kiristo, naamwëësyaa na vana va Isiraeli, aghenyi nëvëtikweti maraghano a iraghano rasëë. Naamutikweti ighonjë, mutimukeere Muungu afaa muurëmi.
49002013	Gweeso itungwee, mukhatë amwa Yesu Kiristo, nyenye nënaa afo mwandyo naa mwëëküre mwaretiwe fifë gwa saghami akwe Kiristo.
49002014	Gusoko mweeso unë majëghana itu, nëwagutendie sese soong'e nënaa gwëvavëë utendeka umwedu, agarëkhononta ifufa rawihuri nënaarigubaghue.
49002015	Mweeso nënaa wadaha uwuheya uvë gwa mwëërë wakwe, unë seria a maraghëyo nanë maraghëëyo, adahe uvatenda vasaa nëvavëë vëtendeke muntu në mufya umwe mukhatë a nkhoo akwe, agatenda majëghana.
49002016	Agavakhuvëya voong'e vavëë na Muungu mukhatë a mwëërë rumwe, gwa njëa a musalaba, nënaa wavuuragha urughu uroo gwa musalaba wasuu.
49002017	Uvii, Kiristo agaja agatanantya majëghana kunë nyee nënaa mwëëkurë, na majëghana kunë vasaa nënaa vëëfifë.
49002018	Uvii, gwa njëa akwe, sese soong'e gwahangie njëa a umuhumbeera Tata mu Mwahu umwe.
49002019	Uvii, ufuma itungwee nyenye mutiaghenyi mbesa antu nëvëkëaniye, ëgweeso nyenye mwanya ng'ë itambëëmwe na antu va Muungu, na mwëë antu va mwango wa Muungu.
49002020	Mujengiwe gunto a musingi nëwavëkiwe na atumami na anyagëdaghu, na Kiristo Yesu mweeso mughonjo unë igwe iküü ra musingi.
49002021	Mweeso unë munya umëkhomya nyumba oong'e na umëkürya faka ëtendeke hekalu nëryeru mukhatë a Müküü.
49002022	Mukhatë akwe nyenyenoo muujengwa itambëëmwe na voong'e vangëja mutendeke mëkhao a Muungu gwa njëa a Mwahu wakwe.
49003001	Gusoko ësëë nene Faulo uu nëëmutungwa wakwe Kiristo Yesu gusoko anyu nyenye antu nëti Ayahudi,
49003002	nësa mwateghëëye sayu a ughondanëëyi wa mboto a Muungu nënafewe gusoko anyu.
49003003	Nene gwa ukunukwëërwa ngaraghëërwa gëmpihë gësëë, mwino ëtë nadahie gwandëkaa gwa nkhani nkeevuu.
49003004	Gwa asaa, nëmwayasoma, mudaha umanya mwino nëgëmanyie gëmpihë ëkoo gamwa Kiristo.
49003005	Gëmpihë gësëë antu vinafewaa sayu ayo mu ntundo ingëja, mwino vakunukwëërwe atumami vakwe në veru nanë anyagëdaghu gwa njëa a Mwahu.
49003006	Gëmpihë gësëë uu chëëkë: Antu në ti Ayahudi asai itambëëmwe nasee në gwë va iraghano rakwe fana Kiristo Yesu gwa njëa a Sayu Njija.
49003007	Nene natendiwe mutumami wa Sayu Njija gwa mboto në Muungu wampee gwa udaho wakwe në üküü.
49003008	Nene unë në munyuughuu ukëra antu voong'e va Muungu, ëgweeso wampee mboto akwe ëyëë, nëvatanantëye antu nëti Ayahudi ughwarë wakwe Kiristo nëutiufiimëkaa,
49003009	na uvamwëëkëa antu voong'e vëmanye sayu a udaho wa gëmpihë gësëë, mwino ufuma mwandyo khae oong'e naa gëë fana Muungu nëwayatundie mantu oong'e,
49003010	gusoko itungwee, gwa njëa a kanisa ihaa ra Muungu nërëë hiya hiya rëmanyëke na ntemi na wibali mu urëmi wa nkhoo,
49003011	gwa mwino ighonje ra khae na khae unë mweeso wamëmarëye fana Kiristo Yesu Müküü witu.
49003012	Uvii, mukhatë a ukhuvëa na Kiristo, na gwa njëa a uhuvëi fana Kiristo, sese guusoya umuhumbeera Muungu gwa udëa googhofa.
49003013	Gwa uvii, ngumuromba nkhoo itasukee gënyuma gusoko a makhasëko nënguyahanga gusoko anyu, gusoko asaa unë gwa weru wanyu.
49003014	Gwa uvii ngutungama usonge amwa Tata,
49003015	wasuu në nëwaifee ndughu yoong'e mu urëmi nanë girunde rina rakwe.
49003016	Amufe, gwa mwino urë ughwarë wa weru wakwe, utendwa mwimëkie gwa nguu, gwa mwëmo wa Mwahu wakwe, mukhatë anyu.
49003017	Kiristo ëkhae munkhoo yanyu gwa uhuvëi sa mwina itina na musingi mu uyanjo,
49003018	gusoko mudahe umanya itambëëmwe na antu voong'e va Muungu mwino uyanjo amwa Kiristo ugharë, na urifu, na wining'anëëri, na genda fang'ë,
49003019	na uwumanya uyanjo wakwe Kiristo mwino ukëire mahaa oong'e gwa mwino wingë, mudahe gijuywa sufu ukhondekeki woong'e wa Muungu.
49003020	Uvii akuriwe mweeso nëudahite utenda mantu a utako ino ukëra oong'e nëguuyarombaa mbesa uyariinkanëëya, gwa mwino nguu nëëgutendaa mwëmo mukhatë itu.
49003021	Nhaa, akuriwe mu kanisa na fana Kiristo Yesu faka mpafo yoong'e ya khae na khae. Amina.
49004001	Gwa uvii ngumunena, nene në nëëmutungwa gusoko ngumwitumamëa Müküü, muduve uduvi nëunoneye mwino nëmwautaanëwe.
49004002	Gwa ginyumpya ino na gwa utenda mwaafoo, gwa ughimëëyi, ighimëëyi nyenye gwa nyenye gwa uyanjo.
49004003	Jindami gwa uwughondanëëya ukhuvëi wa Mwahu mu gëtungo ga majëghana.
49004004	Mwëërë rumwe, na Mwahu umwe, mwino ighonje nëmwataanëwe na Muungu uu rumwe.
49004005	Müküü umwe, uhuvëi rumwe, ubadiso rimwe.
49004006	Muungu umwe, mweeso noo Tata wa voong'e në wëë gunto a oong'e na mu oong'e na mukhatë a oong'e.
49004007	Gweeso mu muntu mukhatë itu wafewe mboto gwa gining'anëëra gwa ngeero a gëfewa gakwe Kiristo.
49004008	Uvii uguhanyaa, “Nënaawanatëa girunde gunto agahora ahumwa, Agavafa anaantu vifëwa.”
49004009	Uvii, nëguuhanya aganatëa gunto, ëna rianakëhe? rianaayo uu mwino mwandyo agatununta fang'ë mu urëmi.
49004010	Uvii, wasuu nëwatununtie afaa mu urëmi, uu wasuu nëaganatëa gunto ino ukëra maunde oong'e, adahe uyijuya mantu oong'e.
49004011	Mweeso uu wasuu nëagavafa antu vifewa: vangëja agavafa vëtendeke atumami, vangëja agavafa anyagëdaghu, vangëja vëtendeke atanantii, vangëja adëmi na asëyi.
49004012	Agatenda uvii adahe uvakhamya antu voong'e va Muungu gusoko a mwëmo, wamwa Kiristo uwujenga mwëërë wamwa Kiristo,
49004013	na uvii soong'e guufikëe ukhuvëi wa uhuvëi na umumanya ino Mwana wa Muungu, gutendeke antu nëvëkhomie na ufikëa uning'anëëyi wakwe Kiristo mughonjo.
49004014	Uvii, gutiutendeka kangë mwino gwa ang'ënya, guujughutwa na ujunjwajunjwa ukoo nanë ukoo gwa mu mpefo a masëyo nëvëyakenkete antu në veegheeghee gwa uvayaghaya vangëja gwa lakuno.
49004015	Gweeso gumëkwatëëre tutë mu uyanjo na üküra faka gumufikëe mweeso mukhatë a oong'e, mweeso unë mutongeeri, Kiristo.
49004016	Gwa utongeeri wakwe, mwëërë woong'e ukhuvëywe itambëëmwe na gikwatëëra gwa waarëëyi wa muu nongo, gwa udaho wa muu nongo ëmwe ëmwe mwino ëgutendaa mwëmo, mwëërë woong'e ugüküraa na gijenga mu uyanjo.
49004017	Uvii, ngurëghëtya ukhani uruu, kangë ngusudangëa fana Müküü, udua itungwee mutaduvee mwino antu nëti Ayahudi mwino vëuduvaa, vasaa në masëgho awe aye ti intu mbanduvë,
49004018	na mahaa awe ëëmukiti. Veeso noo vëëkure na vëtikweti ufanga wa Muungu, gusoko a ufutu në wëë mukhatë awe, gusoko a ukaku wa nkhoo yawe.
49004019	Vasaa nënaa vakuya ighandi vëgighumëaa mu mantu në mavë vëdahe utenda muu uvaya hiyahiya gwa ukwatwa na nkumbu ya mantu.
49004020	Ëgweeso nyenye, mwinësëyaa uwuu kunë Kiristo,
49004021	nësa mugamutegheeya mugisëya kunë mweeso, mwino tutë ëtë ërë fana Yesu.
49004022	Murue sayu a mweenendo wanyu wa mwandyo untu wa khae, nëuguruvëkaa gwa uyihonga nkumbu ya ukhonga,
49004023	na mutendwe mwë vafya mu nkhoo na masëgho anyu.
49004024	Ryai untu në ufya, nëwaumbiwe gwa nyinkhori a Muungu nëugidwëëyaa mu uduvi wa tutë nëughookie nanë weru wa tutë.
49004025	Gwa uvii, ureki weegheeghe, murighitye tutë mu muntu na munyafifë wakwe, gusoko gwë nongo mu muntu nongo a vooyakwe.
49004026	Mutende mwina ukharë, ëgweeso mutatendee mahutye, yuva taja rëhaarëe në uvavi wanyu ëkëë winamudua.
49004027	Mutamufee Ibilisi iyoma.
49004028	Mwivi ataivee kangë, ëgweeso bahu ikunkunyaye, atende mwëmo në uja gwa mëkhono akwe mughonjo adahe utenda wina intu ra umufa wasuu nëugufenja waarëëyi.
49004029	Ukhani gëkaku në uvë utadwëërë mu mëomo anyu, ëgweeso në uja nëumunoneye nëugufenja waarëëyi, udahe uvafa mboto nëvëutegheeya.
49004030	Ëgweeso mutamuhurisyee Mwahu Mweru wa Muungu, gusoko akwe nyenye mwatendewe mutojo faka itiku ra ukhomoi.
49004031	Uvavi woong'e na simbë në mbë ino na ukharë na mukindo na matuki ëheghe kunë nyee itambëëmwe na muu uvë hiyahiya.
49004032	Kangë tendi anya gifa mantu nyenye gwa nyenye, anyagionëa uvavi, mugirekëa mahutye mwino Muungu mukhatë amwa Kiristo nëwamurekëe nyee mahutye.
49005001	Uvii mwikhwanëëyi Muungu, mwino ang'ënya nëvëanjëtwe.
49005002	Muduve mu uyanjo, mwino Kiristo mweeso nëagamuyanja nyee, kangë agiduya gusoko anyu, dahwa nanë ikumbëko kunë Muungu, në rina munyunku në uja.
49005003	Gweeso ulehadi utahanyiwe kunë nyee mbanduvë, mbesa uvaya mbesa nkumbu në mbë, mwino ivanoneye në veeriwe.
49005004	Kangë mënyaa namba nkhani ya ufutu namba wikungumi, asaa ëtinoneye ëgweeso bahu ürümba.
49005005	Gusoko ukhani uruu muumanyie tutë, mwino gutie mulehadi mbesa muvaya mbesa munya nkumbu, wasuu nëuguküryaa sanamu nëuguhanga usai mu utemi wamwa Kiristo na Muungu.
49005006	Muntu atamukhongee gwa nkhani në itina ryana, gusoko a asaa ikuwo ra Muungu rëuvahangaa vana va mahutye.
49005007	Uvii mutatendee mwina ukhuvëi na vasaa.
49005008	Gusoko khae nyenye naa mwëë kiti, ëgweeso itungwee mwaye mwëë veru fana Müküü, duvi mwino vana va weru,
49005009	gusoko nkhari a weru uu ëë mufana uja woong'e na utenda në ënoneye na tutë.
49005010	Manyi ntuni në ëgumuyanjisyaa Müküü.
49005011	Mutakhuvëe muntendo nëyitinoneye ya kiti në itiuduyaa nkhari, ëgweeso ikenei
49005012	gusoko nëëgutendwaa kunë veeso gwa gëmpihë, unë mënyaa gwa uyarighiitya.
49005013	Gweeso oong'e nëakenewe ëgumanyisiwaa na weru, gusoko mu intu nërëmanyëkie uu weru.
49005014	Uvii uguhanya, “Fëtya, veve nëugutindia, Ufëtye, mwa akuyi, Na Kiristo mweesonoo ugugumwëëkëa.”
49005015	Uvii raraavi ino mwino mugeenenda, ti mwino antu nëvëtina ihaa, ëgweeso mwino antu nëvina ihaa,
49005016	sa muurëtumëa vija iyoma, gusoko matiku ayaa uu mavë.
49005017	Gusoko ësëë mutatendee mwaafutu, ëgweeso mumanye u ntuni mafënji a Müküü.
49005018	Kangë mutaghae gwa muvinyo, nëuna ntendo mbë, ëgweeso mwijuywe Mwahu.
49005019	Ikhanëi gwa nkhani ya saburi, mëëmbo nanë nduri në njija ya munkhoo, sa muumwëmbëa na umükürya Müküü munkhoo yanyu.
49005020	Murumbi Muungu Tata matiku oong'e gwa mantu oong'e, mu rina rakwe Müküü witu Yesu Kiristo.
49005021	Mu muntu amukeere muuyakwe gusoko a ümükürya Kiristo.
49005022	Nyee akhema, vategheeyi aghosya vanyu mwino umutegheeya Müküü witu.
49005023	Gusoko mughosya unë itwe ra mukhemaakwe, mwino Kiristo unë itwe ra kanisa, mweesonoo unë mutyoi wa mwëërë.
49005024	Gweeso mwino chuu kanisa rëumutegheeyaa Kiristo, vii uvii akhema noo vëategheeye aghosya vawe gwa mu ihanyo.
49005025	Nyee aghosya ayanji akhemaanyu, mwino Kiristo nëagarëyanja kanisa. Mweeso agiduya gusoko a ryëeso,
49005026	soko arëerye na urëteerya gwa majë mu ukhani,
49005027	adahe gihangëa kanisa në ryeru, nërëtikweti ihada në rivë mbesa gahondo mbesa gëkaku intu nërëë mwino rasëë, ëgweeso rëtendeke ryeru rëtikweti uvë.
49005028	Vii uvii ivanoneye aghosya noo uvayanja akhema vawe mwino mëërë awe aghonjo. Nëumuyanjëte mukhemaakwe ugiyanjaa mweeso mughonjo.
49005029	Gusoko gutie muntu nëwusidie mwëërë wakwe mba gahada, ëgweeso uguwulësyaa na uwughondanëëya, mwino Kiristo noo në ugurëtendëaa kanisa.
49005030	Gusoko gwë nongo ya mwëërë wakwe.
49005031	Gusoko ësëë muntu ugumureka tata wakwe nanë yiu wakwe, ugukhuvëa itambëëmwe na mukhemaakwe na vasaa vavëë vëutendeka mwëërë rumwe.
49005032	Gëmpihë gasëë uu gëkuu, ëgweeso nene ngurighitya sayu amwa Kiristo na kanisa.
49005033	Gweeso muu muntu amuyanje mukhema wakwe mwino nkhoo akwe mweeso mughonjo, mukhema noo inoneye umukeera mughosyaakwe.
49006001	Nyee ang'ënya, vategheeyi afafi vanyu fana Müküü, gusoko ërëë ija na tutë.
49006002	“Vakürye va ho vina nyokwe” (iraghëëyo ërëë unë iraghëëyo ra mwandyo nërina iraghano).
49006003	“Uvii uhange mboto wikhee matiku mingë mu urëmi.”
49006004	Nyeenoo vaa tata, mutavahurisyee ang'ënya vanyu, ëgweeso varëi mu uduvi në uja wa witegheeyi na masëyo a Müküü.
49006005	Nyee atughwa, vategheeyi vasaa në aküü vanyu afaa muurëmi gwa googhofa na ukhaghata, gwa nkhoo në njëru, mwino chuu mumutegheeya Kiristo.
49006006	Tendi uvii ti itungo nëvëmuraraavie mwijëfëye kunë veeso, ëgweeso tendi mwëmo gwa nkhoo mwino Muungu ugufenja gusoko nyee mwatumami vamwa Kiristo.
49006007	Muyanje utumama gusoko amwa Müküü na ti gusoko a antu.
49006008	Manyi mwino mu ukhani në uja në muntu uguutendaa ugufewa ërëëro ërëëro na Müküü, mwino uu mutughwa namba wëë muuhaghaaro.
49006009	Nyeenoo, aküü, vatendei veeso noo ayaayo ayaayo, sa muureka uvaoghofya, sa mumanyie rüküü mwino mweeso në Müküü wawe na wanyu në wëë girunde, ëgweeso kunë mweeso gutie gihenga usyu wa muntu.
49006010	Mpeoayo, mufwaghëëre gimëka jënjëre fana Müküü na mu udaho wa nguu yakwe.
49006011	Ryai mata oong'e, a Muungu, mudahe geambëa na ntendo në mbë yamwa Ibilisi.
49006012	Gusoko fëta itu sese ti fëta a saghami na nyama, ëgweeso uu fëta agikhuva na maburi a urughu në uvë wa muurëmi wa vinyonyinyonyi, gugikhuva na atemi, aküü nanë anya nguu nëvibalie mu urëmi ürüü wa kiti.
49006013	Gusoko ësëë, ryai mata oong'e a Muungu, mudahe giambëa vija na mahome a murughu, na nëmwadaha uyatenda oong'e, imëki jënjërë.
49006014	Uvii, imëki jënjërë, tutë ëtendeke mukhova wa mu viëëno vyanyu, uduvi nëuja nëunoneye utenda isaa ragyambëëra mugëkuva,
49006015	na nkümbü a utanantya Sayu Njija a majëghana ëtendeke mwino maatu mumëghuu anyu.
49006016	Ukëra asaa oong'e, uhuvëi matiku oong'e utende mwino ngura mumëkhono anyu, ëmufe udaho wa gikita na mëvyë a moto a murughu uyoo.
49006017	Kangë uhori utyoi mwino nkhüfia anyu a iyuma, na ukhani wa Muungu mwino mpaanga nëmuufewa na Mwahu Mweru.
49006018	Gwa iküryo na marombi sa muuromba mu itungo gwa nguu ya Mwahu. Mutaree, mutakhatee sa müükürya gusoko a antu voong'e va Muungu.
49006019	Nombei nëënoo noo nëngurighiitya Muungu ampe rauhanya nëdahe uvakhanëa antu mumpiinda wa Sayu Njija mwino inoneye.
49006020	Nene në mutumwa gusoko a Sayu Njija ësëë mbesa itungwee nëëmugëtungo. Uvii rombi nëdahe utenda nina makura umëtanantya Sayu Njija mwino inoneye.
49006021	Tukiko muuna itu, muyanjwi na mutumami në wa tutë wa Müküü, ugumufa sayu yanë yoong'e mudahe umanya nëngurëtenda.
49006022	Namutuma kunë nyee amufe sayu yitu mudahe ukhomya nkhoo.
49006023	Nyenye anyandughu mutendeke na majëghana, na uyanjo itambëëmwe na uhuvëi ufuma kunë Muungu Tata na kunë Müküü Yesu Kiristo.
49006024	Mboto na ëtendeke itambëëmwe na voong'e nëvëmwaanjëte Müküü witu Yesu Kiristo gwa uyanjo nëutina mpëo.
50001001	Faulo na Timoteo atumami wamwa Kiristo Yesu kunë antu va Muungu në vë uFilifi, itambëëmwe na maaskofu nanë masemasi.
50001002	Mboto kunë nyenye na majëghana ufuma kunë Muungu Tata witu na kunë Müküü Yesu Kiristo.
50001003	Ngumurumba Muungu wane gusoko anyu muikhondo nëngumughema nyenye,
50001004	na matiku oong'e mu marombi ane oong'e gusoko anyu ngurombaa gwa uyanjo.
50001005	Ngurumba gusoko a ukhuvëi wanyu mung'ë a Sayu Njija ufuma itiku ërëë ra mwandyo faka itungwee.
50001006	Na nëmanyie tutë mwino mweeso wasuu në waandiye mwëmo në uja mukhatë anyu uguukhondeya muitiku rasëë ra mwa Yesu Kiristo.
50001007	Viuyi viuyi mwino urë mwëëmo wane ughema ayaa nëëmughokee nyenye nyong'e. Gusoko nyenye nyoong'e mwë munkhoo ane. Gusoko mung'ë a gëtungo gane na mung'ë a mwëëmo wa umikhuëra Sayu Njija na umihinëntëya, nyenye nyoong'e mwakhuvëe na nee mu mboto ëyëë.
50001008	Muungu në masundanga wane, mwino nene nëna nkümbü nküü gusoko anyu nyoong'e itambëëmwe na uyanjo wamwa Kiristo Yesu.
50001009	Na irombi rane në mwino uyanjo wanyu udahe ugijua na ugijua itambëmwedu na umanyi na mahaa në maküü.
50001010	Uvii nyenye mudahe umanya në maja nanguu na mudahe utendeka mwë veeruchwë na ëse mutikweti mahutye faka itiku rasëë ra mwa Kiristo,
50001011	Nyenye mwijuywe itambëmwedu na nkhari ya tutë nëifumie ukëërëa kunë Yesu Kiristo, gwa üküüna ikuryo ra Muungu.
50001012	Nene nësëghëëte nyenye aruuna vane, mumanye, mwino chu mantu oong'e nëandwëre nene antoe usonge ino umetanantya sayu asëë njija,
50001013	vii adahie umanyëka gwa atughwa voong'e va ikulu na kunë antu vangëja voong'e, mwino getungo gane në gusoko amwa Kiristo.
50001014	Na ahuvëi vaingë vëgatendeka akhamug'i kunë Müküü gusoko a gëtungo gane na vëgafwaghëëra na udaho wa utanantya ukhani wa Muungu vatikweti vova.
50001015	Vangëja tutë vëumutanantya Kiristo gusoko a wiru na ghusia, ëgweeso vangëja gwa nkhoo në njija.
50001016	Vangëja vëutanantya vii gwa uyanjo kunu vamanyie naikëwë hafai gusoko a umikhuëra sayu në njija.
50001017	Vangëja vëumutanantya Kiristo gwa ghusëa, ti gwa uja ëgweeso, veeso vëughema mwino vadahëte uongeya ino makhasëko kunë nene mungë a gëtungo gane.
50001018	Ti gëntu! Gwa njëa yoong'e, mbesa gwa uregheeghe mba gwa tutë, Kiristo ugutanantiwa. Na gwa uvii nene nëyanjëte.
50001019	Nhaa, na nene ninjë uyanja. Gusoko nene nëmanyie mwino ukëërëa marombi anyu na warëëyi wa Nkhoo amwa Yesu Kiristo ëyëë injë ufëuka gusoko a utyoi wane.
50001020	Mwino naa nkümbüane urarava usonge na ighonje rane mwino ntiuira menyaa kamwe. Ëgweeso itambëëmwe na ukhamu woong'e mwino matiku oong'e na itungwe viuyi viuyi Kiristo ugukuriwa mu mwëërë wane, nambesa gwa ufanga wane mba ikuya rane.
50001021	Gusoko kunë nene uduva në Kiristo na ukuya në sao.
50001022	Nëmbesa në fwaghëëre uduva mu mwërë asëë në nkhari ya mwëmo kunë nene. Kë rafei nëngurëhwania tirëmanyie.
50001023	Nene nëfanyankëywe mukhatëkhatë a njëa ëvëë. Nkümbü yanë në uhegha uenda ugikhaa itambëëmwe na Kiristo, gusoko uvii guuja ino.
50001024	Ëgweeso gusoko anyu nëguuja ino nene nësaghe nëduvie.
50001025	Nëhuvëe ërëë, nene nëmanyie mwino chu nëjie usagha na ufwaghëëra ugikhaa itambëëmwe ginanyu nyoong'e, faka nyenye mufwaghëëre na uyanjo mung'ë a uhuvëi,
50001026	uvii mukhatë anë nyenye mudaha uhanga soko a gikurya mukhatë amwa Kiristo, gusoko a ija rane kunë nyenye kangë.
50001027	Ëgweeso gutufu nyenenda anyu uduvi ëtendeke ikhwete na Sayu Njija amwa Kiristo, uvii nëmbesa nëëje na umwona nyenye nampa nëëdëe uja, nene nëdahëte umutegheeya nyenye mwino mwëmëkëe mwakhamugi mu nkhoo ëmwedu, na ihaa rëmwedu nyenye mugihoma itambëmwedu gusoko a uhuvëi wa sayu në njija.
50001028	Na mutaje uvaoghofa arughu vanyu mung'ë a intu mba rëmwe. Ëyëë në ndolyo nëëdaaji kunë veeso a uyaghao wao, ëgweeso kunë nyenye në utyoi në nëufumie kunë Muungu.
50001029	Gusoko nyenye mwafiwe gusoko amwa Kiristo, tiese gutufu umuhuvëa mweeso, ëgweeso noo ukhasëka gusoko akwe,
50001030	Në mbesa mwina wihomi ururo ururo nëmwawune kunë nene, na utegheeya mwino nene nëakweti faka itungwee.
50002001	Uvii nësa gwina ufefeheeyi woong'e mukhatë amwa Kiristo, uyanjo nëwijue ufefeheeyi, ukhuvëi woong'e wa Mwahu, wonei woong'e wa uvai na gëhe.
50002002	Ijurëëyi uyanjo wane gwa utendeka mwina ihaa rëmwedu, mwina uyanjo rumwedu mwina nkhoo ëmwedu na nkümbü ëmwedu.
50002003	Mutatende gëntu mpa gëmwedu gwa gikërya mba gwa gëdida, ëgweeso gwa winyumpii ësë muvaghema antu vangëja vaja nanguu ukëra nyenye aghonjo.
50002004	Mu muntu mukhatë anyu ataraave gutufu mantu akwe mughonjo, ëgweesonoo mantu a vangëja.
50002005	Tendeki mwina ihaa ërëëro ërëro mukhatë anyu unë naa rë mung'ë amwa Kiristo Yesu.
50002006	Në mbesa arë mweeso në mbukaaminë akwe në Muungu, ë ainavarya ugikhoa na Muungu gëntu ga unamantialii,
50002007	ëgweeso mweeso mughonjo agagitenda ti gëntu agayanja uhoa wikhori wa mutughwa, agafafwa mu wikhori wa anaantu.
50002008	Na naa wighea wë mwino muntu, agaginyumpya mughonjo na agatenda wina ikuryo faka ikuya, mbesa ikuya gunto a musalaba.
50002009	Uvii Muungu agamuhumbua unto ino mweeso na agamufa mweeso rina rasëë nërëë unto a mu rina.
50002010	Uvii gwa rina ramwa Yesu mu iru rinje utungama, girunde na gunto a ng'ë a fang'ë a ng'ë,
50002011	na mu urëmë ugukumwua mwino Yesu Kiristo në Müküü gwa üküü wa Muungu Tata.
50002012	Gwa uvii, ayanjwi vane, mwino nyenye mwatendie mwina ikuryo matiku oong'e, ti gutufu në nene nërëfo ëgweeso nanguu në nene ntifo. Utendei mwëmo utyoi wanyu aghonjo gwa goghofa na ukhakhata.
50002013	Gusoko Muungu ugutenda mwëmo mukhatë anyu, gwa uyanji na utenda mwëmo gusoko a mafenji akwe në maja.
50002014	Tendi mantu oong'e ti gwa unang'ana nambesa gwa ugikunguma.
50002015	Uvii nyenye mudahe utendeka mutikweti inang'anwa na mwëvaeruchwe, vana va Muungu mukhatëkhatë a ufafo në wa gëdida na anyamahutye. Nyenye munoneye mweerye mukhatë ao mwino njota mu urëmi.
50002016	Nyenye mukwatëre lii ukhani wa ufanga, gusoko mwitiku ramwa Kiristo nene nëdahe uhanga soko a gitenda mwino ntina mankhaa ndeende na ntinitumaa mwëmo ndeende.
50002017	Mbesa nene ngumiminwa mwino saghami gunto a ikumbëko ra uhuvëi wanyu, nene nëyanjëte na nëyanjëte itambëëmwe na nyee nyoong'e.
50002018	Viuyi viuyi nyenyenoo imunoneye muyanje na muyanje itambëëmwe na nee.
50002019	Nene nina ighonje mukhatë a Müküü Yesu umutuma Timoteo kunë nyenye urë, gusoko nëdahe uyanjëswa na sayu anyu.
50002020	Nene ntikweti muntu mba umwe në wë mwino mweeso, në winjë tutë uhanga nkumbu gusoko a warëëyi wanyu.
50002021	Antu voong'e vëufenja mantu ao aghonjo, tiëse ayoo në amwa Yesu Kiriso.
50002022	Ëgweeso nyenye mumanyie ükümu wamwa Timoteo, mwino mwana itambëëmwe vina ihe ëgweeso watendie mwëmo itambëëmwe na nee gusoko a sayu në njija.
50002023	Uvii nëghemete umutuma kunë nyenye uriino nëuma namanya mantu në ajie ung'anga.
50002024	Na nene në huvëe kunë Müküü mwino gwa itungo ikufë nene mughonjo nejie noo.
50002025	Nene naghemie mwino inoneye umutuma Ëfafurodite kunë nyenye muuna ane na mutenda mwëmo muyane na musikee muyane, na mutumwa wanyu na mutumami wane gwa mantu në nene nguyafenja.
50002026	Mweeso unyaghwëte ino aje umuona nyenye nyoong'e na ugukhasëka ino gusoko nyenye mwategheeya mwino chu mweeso arë uwaire.
50002027	Në tuutë tuutë mweeso arë uwaire na arë wë fifë ukuya. Ëgweeso Muungu agamwonea mweeso uvai, na tiese gutufu kunë mweeso ëgweeso na kunë nene noo, taje nene nëje uhangwa na uvai unto a uvai.
50002028	Gwa uvii, nene nëna nkümbü nküü umutuma mweeso, uvii nyenye mudahe uyanja gwa umwona mweeso kangë, na uvii nkümbü yane idahe uhira.
50002029	Uvii musëngëyi mweeso mukhatë a Müküü gwa uyanjo në üküü. Raghëi gëhë gwa antu woong'e nëvëmwino mweeso.
50002030	Gusoko mweeso agaduya ufanga wakwe na agahumbea ukuya gusoko a mwëmo wamwa Kiristo, gwa umarëëya utumami wanyu kunë nene.
50003001	Mpeoayo raunaanë, vane yanji mukhatë kunë Müküü. Uandëka mantu ayayo ayayo kunë nyenye ëtiung'utëye nene, ëgweeso ëgumunoneya nyenye.
50003002	Mwighoje nyenye aghonjo na mbwa, ighoji na anyautenda mantu në mavë ighoji na vasaa nëvëuëta ihungu.
50003003	Gusoko sese gwendie ihungu ra tütë, nëgumukurya Muungu mung'ë a nkho, na ugikumajua mukhatë amwa Kiristo Yesu, na gutiëkie maghonje mu mwërë.
50003004	Mbesa nene mughonjo nëkweti soko gusoko a ighonje mu mwëërë noo. Nësa muntu woong'e ungëja ugughema mweeso ukweti soko gusoko a ighonje mu mwëërë nene nëkweti nanguu.
50003005	Natuwe ihungu naarë naficha matiku munana, nene në Mwiisiraeli, wa ugënyamwango gamwa Benjameni, në Mweburania na nafafiwe na afafi vane vaIburania voong'e. Na gwa ukwatëra Serialii nene në Mufarisayo,
50003006	arë në tintare urëkhasya Kanisa, na gwa tutë nëëguhangëka gwa ukwatëra seria, nene arë ntikweti ihondwë.
50003007	Ëgweeso asaa në arë sao kunë nene, nayavariye mwino ti gëntu gusoko amwa Kiristo.
50003008	Në tutë nëvariye mu gëntu mwino ti gëntu gusoko a uja në ukëëye oong'e wa umumanya Kiristo Yesu Müküü wane. Gusoko akwe nakhasëkie na nayaghaye mantu oong'e, na nayavariye asaa mwino gënyanji, gusoko nëdahe umuhanga Kiristo,
50003009	na nëdahe ugëghea kunë mweeso, ntikweti tutë anë mughonjo, nëëgighea gwa seria, ëgweeso ukërëa uhuvëi kunë Kiristo, tutë asëë ufuma kunë Muungu në gwa uhuvëi gutufu.
50003010	Uvii nene nëdahe umumanya mweeso na udaho wa ufëtyo wakwe, na nëdahe ukhuvëa makhasëko akwe, na nëkhwe na mweeso mu ikuya rakwe,
50003011	në mbesa yudahëka nëdahe ufikëa ufëtyo wa ufuma gwa akuyi.
50003012	Ntiugihanya mwino nene nadahie ufika nampa nadahie utendeka nëkhondekie, ëgweeso nëëhinënkëye nëhume nëhange ngaa a uhumi, gusoko Kiristo wantendie në wakwe mughonjo.
50003013	Aruna ane, nene ntiugigheemanëeya mwino nadahie uhanga, ëgweeso intu rëmwedu nëëngurëtendaa, a nëëwe asaa nëëunyuma ane na nene nëëntende ijaino nëfikëe asaa nëëusonge.
50003014	Uvii nëëdurie nëëghookie ugooli gusoko nëëhume na nëhange mwampefo, në Muungu wanjëitanëe ukëërëa Kiristo Yesu.
50003015	Vasaa mukhatë itu nëgwakhamugi munkhoo inoneye gugheme vii. Ëgweeso nëmbesa mughema angëja, Muungu ugudaha umukunukwëya nyenye laa.
50003016	Gutufu nëgukwatëre lii tutë asaa nëgwayahangie.
50003017	Aruna ane, mung'onge nee, vategheeyi vasaa nëvahongete wikhori në uja në sese gwamufie nyenye.
50003018	Gusoko vaingë, namukhanëe nyenye ërëi mëhinjo mëëngë khae, na itungwee ngusukëa ayai itambëmwedu na mihori, duvi mwino arughu va ikuya ra mwa Kiristo ra unto amusalaba.
50003019	Veeso mpeo ao vëjëumoto wa arungu va makhaa, gusoko Muungu wao në malëwa a mëërë ao. Veeso vëjaghumbue na wëjaghumbue wao ujie utendeka mënyaa ao, na veeso vëughema gutufu mantu a mu urëmi urui.
50003020	Ëgweeso sese mëkhao itu ëgirunde, na sese ngumwiindëëre mutyoi witu, Müküü Yesu Kiristo.
50003021	Mweeso ujie ufeura mwërë witu wa ulegheeku udahe ugikhwa na mwërë wakwe wa utako, mweeso wina udaho wa ufeura mantu a mu urëmi woong'e atendeke ëguutemi wakwe.
50004001	Gwa uvii, aruuna ane, në nëmwanjëte nëna nkümbü nküü gusoko anyu, uyanjo wane na ngaa ane, në mwëmëke sësë vii mukhatë a Müküü, anyanjwi vane.
50004002	Ngumuromba, Euodia na ngumuromba Sintike, ëse vina isëgho rëmwedu kunë Müküü.
50004003	Na nyenye noo, në mwina uhuvëi rumwedu ginanyu, ngufenja nyenye muvaarëye akhema vasaa. Gusoko veeso gwatendie mwëmo ukaakuno itambëmwe nanee wa utanantya Sayu në Njija, Kelemensi na antu vangëja voong'e në vatendie mwëmo, itambëmwe ginao në mina ao arëfo mugëtabu ga ufanga ga Muungu.
50004004	Yanji mukhatë a Müküü matiku oong'e. Kangë nguhanya yanjëchi.
50004005	Ufoo wanyu umanyëke na antu voong'e. Müküü wë fife uja.
50004006	Mutagisaghëësaghëe gwa gëntu mpa gëmwedu, ëgweeso gwa mantu oong'e ëse mumuromba Muungu, na umwinenera gwa mihori itambëëmwe na urumba, mafenji anyu na amanyëke kunë Muungu.
50004007	Na majëghana a Muungu, nëakëye umanyi woong'e, injë umughoja nkhoo yanyu na mahaa anyu kunë Kiristo Yesu.
50004008	Mpeo ayo, aruunane, asaa në atutë, asaa oong'e në akweti ukumu, asaa oong'e në atutë, asaa oong'e në asasëa, asaa oong'e në a uyanjo, asaa oong'e në amboto, nëmbesa gërëfo kangë nëgëkweti ikuryo, nëmbesa gërefo koong'e nëginoneye ukuriwa, ghemi mantu asaa.
50004009	Mantu në mwisëiye ufuma kunë nene na mwayahangie na mwayategheeye na mwayaune kunë nene, yatendi; na Muungu wa majëghana ugutendeka itambëmwe nanyee.
50004010	Nina uyanjo üküü kunë Müküü chu itungwee mpeo ayo nyenye mwafëtya masëgho anyu kangë gusoko anë nyenye arë tutë munsëghanëye nene uduvi wane. Ëgweeso nyenye mwinahanga itungo.
50004011	Tiese nene ngurighëëtya vii gusoko ngufenja gëntu, gusoko nene nisëiye nduve uyanja ong'e na udëa ufëfa mugëntu nënëgëkweti.
50004012	Nene nëmanyie ginyumpya, na nëmanyie uhanga në maingë. Munduve oong'e na mantu oong'e nene nësëëye gëmpëhë gëkuta na uona njaa, uhanga mingë na ukefëwa.
50004013	Nguyadaha mantu oong'e mukhatë akwe mweeso nëugumpaa nguu.
50004014	Ëgweeso nyenye mwatendie ija nëmwakhuvëe makhasëko ane.
50004015	Na nyenye Afilifi aghonjo mumanyie mwino chu mwandyo wa sayu në njija, naarë nahegha uMakedonia gutie kanisa nearingëe guukhuvëi itambëmwe nanee ufunya na ughenyifa, ëgweeso nyenye mwatufu.
50004016	Gusoko nanë uTesaloniki nyenye mwandëtee nene waarëyë na tiese muhënjo umwedu.
50004017	Tiëse nene ngufenja gëfewa; ëgweeso nene ngufenja nkhari nëigiongeya mu mari anyu.
50004018	Nahangie mantu nëëjue na ukëanëya. Nahangie mantu nëijue nywee ufuma kunë Efafrodito vifewa në nyenye mwandëtee, munyuku wa makuta a musalaka dahwa, në ëyanjëtwe na a umuyanjësya Muungu.
50004019	Na Muungu wane ugumufa mugëntu nëmugësëghëëte ugining'ana na ughwarë wakwe mu üküü mukhatë amwa Kiristo Yesu.
50004020	Üküü utendeke kunë Muungu witu na Tata witu khae na khae. Amini.
50004021	Varamuchi antu voong'e va Muungu mukhatë amwa Kiristo Yesu. Akiristo voong'e në gwëëtambëmwe nanee vëumuramucha nyenye.
50004022	Antu voong'e në vëhafai vëumuramucha, ino vasaa nëvëutendaa mwëmo ukhaya mwa Kaisari.
50004023	Mboto a Müküü Yesu Kiristo ikhae na nkhoo yanyu.
51001001	Faulo, mutumwa wamwa Kiristo Yesu gwa mafenji a Muungu, na Timoteo muuna witu.
51001002	Kunë antu në veeru nanë aruna në ahuvëi mung'ë amwa Kiristo kuuko uKolosai. Mboto kunë nyenye nanë majëghana ufuma kunë Muungu Tata witu.
51001003	Sese matiku oong'e gumurumba Muungu, Tata wa Müküü witu Yesu Kiristo itungo në gumurombea nyenye,
51001004	gusoko sese gwategheye uhuvëi wanyu kunë Kiristo na uyanjo në muukweti gwa antu në veru voong'e,
51001005	gusoko a ighonje nëraëkiwe girunde soko anyu. Ëyëë nyenye mwamitegheeye khaingëja mu ukhani wa tutë, wa Sayu Njija,
51001006	nëamuhangie nyenye, mwino a tutë muurëmi woong'e. Afafie nkhari na ukua, vii mukhatë anyu nyenye aghonjo, ufuma itiku në nyenye arë mwamëtegheye na umëmanya mboto a Muungu muututë,
51001007	mwino nyenye mwisëye ufuma kunë Efafura muyanjwi witu mutendi mwëmo muyitu. Mweeso mutumami në muhuvëi wamwa Kiristo gusoko itu.
51001008	Mweeso wagukhanëe sese uyanjo wanyu mwino nyenye mwafiwe na Mwahu Mweru.
51001009	Na uvii ufuma itiku rasëë naarë gwategheeya, sese gwinatuya umurombea nyenye. Sese gumuromba Muungu amwijuye nyenye na umanyi wa mafenji akwe, na mahaa oong'e a munkhoo nanë umanyi.
51001010	Kangë nyenye mudahe uduva mwino Müküü uyanjëte na matiku oongë mutende asaa nëumuyanjësya mweeso. Uduvi wanyu ugufa nkhari mung'ë a mu mwëëmo në uja na giongeeya mung'ë a umanyi wa Muungu.
51001011	Muungu amutende nyenye mwina nguu yoong'e itambëëmwe na udaho, gwa uhonga nguu yakwe ya uküü wakwe, mudahe uhanga ughimu wa mu gëntu gwa ughimëyi itambëëmwe na uyanjo.
51001012	Funyi asi kunë Muungu Tata, në wamutendie nyenye munoneye uhanga ifunju ra usai wa antu në veru mung'ë a weru.
51001013	Mweeso wagutyoe sese ufuma u nguu ya kiiti na ugutoa sese mu utemi wa Mwana wakwe muyanjwi,
51001014	na kunë mweeso sese gwahangie ukhomoi, iheywa ra mahutye itu.
51001015	Kiristo në winkhori wa Muungu nëatigheete, mufafwa wa mwandyo wa ntundo oong'e.
51001016	Gusoko ukëërëa kunë mweeso Muungu watundie mu gëntu a unto girunde na a fange, asaa nëigheete na mantu nëatigheete, nambesa matumbë a utemi nanë vibali nambesa anyautëma mba anyaudaho, mantu oong'e atundiwe ukëërëa kunë mweeso na gusoko akwe.
51001017	Mweeso në wambee utongera mantu, oong'e na kunë mweeso mantu oong'e ikwatërelëë itambërëmwe.
51001018	Mweeso në ëtwe ra mwëërë, uKanisa. Mweeso ni mwandyo, mufafwa wa mwandyo ufuma gwa akuyi gusoko mu gëntu mweeso adahe utendeka Müküü.
51001019	Gusoko kunë mweeso agayanjiswa na ukhondeki woong'e wa Muungu wikhae.
51001020	Na ukërëa kunë mweeso ukhuvëya kunë mughonjo mantu, oong'e nëmbesa a fang'e mung'ë nambesa a unto girunde, agatenda majëghana gwa saghami aMwana wakwe në wakurë unto a musalaba.
51001021	Na hafo khae nyenye arë mwëkue na Muungu na arë mwëarughu mung'e a masëgho, na utenda ntendo nëmbë.
51001022	Na mweeso itungwee wamukhuvëye umwëërë wakwe wa nyama na ikuya rakwe, gusoko amwete nyenye mwë vaeruchwë na mutikweti ihondwe.
51001023	Na ëse mutina ihutye usonge akwe, nyenye mufwaghëëre mu uhuvëi, ëse mwakhamu gi. Mutahingisiwe ufuma gighonje ra Sayu Njija në mwamëtegheeye, nëatanantiywe muntundo oong'e fang'e a irunde, na unë nene Faulo, natendekie në mutumami.
51001024	Itungwee nene nëyanjëte ukhasëka gusoko anyu, na mwëërë wane wa nyama nëkhondeye makhasëko nëasaghie amwa Kiristo gusoko a mwëërë wakwe u chu Kanisa.
51001025	Nene natendekie në mutumami gwa uhonga na mufango wa Muungu unë nene nafewe gusoko anyu, uwutenda ukhani wa Muungu umanyëke laa.
51001026	Gëmpihë gasëkë nëgafihiwe ufuma khae yasii na ufuma u mpafo yoong'e gweeso itungwee gakunukuwe kunë veeru vakwe.
51001027	Kunë veeso Muungu wahwaniye utenda ëmanyëke üküü mukhatë a Ndughu ingëja, ughwarë wa üküü wa gëmpihë ëkëë, unë Kiristo mukhatë anyu, ighonje ra üküü.
51001028	Sese gumutanantya mweeso, na umukenea mu muntu na usëya mu muntu gwa mahaa oong'e gusoko gudahe umweta mu muntu ukhamie gii kunë Kiristo.
51001029	Gusoko asëë nene ngikhasia, na utintara itambëëmwe na nguu yoong'e në mweeso ugutendaa mukhatë ane gwa nguu.
51002001	Gusoko nene ngufenja nyenye mumanye mwino natintaare gwa nguu gusoko anyu, na gusoko a avoo në va uLaodekia, na gusoko a voong'e nëvinanyoona usyu wane.
51002002	Nkho yao idahe ufefeheywa mwino chu veeso vakhuvëe itambërëmwe muuyanjo, vahange ughwarë voong'e wa umanyi wa tutë na umanyi wa gëmpëhë ga Muungu uchu Kiristo,
51002003	kunë mweeso ifihie mpamba yoong'e ya mahaa na umanyi.
51002004	Nene ngumukhanëa nyenye, muntu nanë umwedu atamukhonge gwa nkhani ya uregheeghee.
51002005	Nambesa nene ntiifo umwëërë, ëkëë nene nëitambërëmwe nanyëë mu unkhoo nanëyanjëte në chu nëkengee mufango wanyu uja na ukhamu wa uhuvëi wanyu kunë Kiristo.
51002006	Mwino chu mwamughenyifie Kiristo Yesu Müküü, uvii mwëkhae mukhatë akwe,
51002007	na ëse muhëmbëe miirë na mujengwe mukhatë akwe, na mutendeke mwakhamu mukhatë a uhuvëi wanyu, mwino chu mwasëëywe, na ëse mufunya asi.
51002008	Raavi muntu nanë umwedu atamutendee nyenye atumwa gwa uregheeghe utufu wa mahaa a gëmuntu në afumie umasëyo agirëkea a antu na ufuma kunë mutemi wa nkho a inyonyinyonyi murëmi woong'e natiese ufuma kunë Kiristo.
51002009	Gusoko mukhatë akwe ukhondeki woong'e wa Muungu ugikhaa mu mwëërë wakwe.
51002010	Na nyenye mwafiwe ufanga në wijue nywe kunë mweeso, unë itwe ra utemi woong'e na udaho.
51002011	Kunë mweesonoo nyenye mwatuwe ihungu nati ëse ihungu në ratendiwe gwa mëkhono, gwa uvëka kurengi mwëërë wa nyama mung'ë a ihungu ramwa Kiristo.
51002012	Na nyenye mwaëkiwe itambëëmwe na mweeso mu ubadiso, në chu nyenyenoo mwafëtiye itambëëmwe mwinao u njëa a uhuvëi mu mwëmo wa Muungu, në wa mufëtëye mweeso ufuma gwa akuyi.
51002013	Na nyenye, khae arë mukure gusoko a mahutye anyu na arë mwinatowa ihungu umëërë anyu Muungu agamutenda mwafanga itambëëmwedu na Kiristo, gwa uguonea uvai mahutye, itu oong'e
51002014	agarëfaghua riandëko rasëë në arë rëugusitakaa sese itambëmwe na seria ayo në arë ëugudai uyi agamëjughuta unji, agamëkhoma nyeeso umusalaba.
51002015	Mweeso agaiyunanga nguu ya atemi na aküü na utenda wikhori wao uchanya wa ginëhëya, na agavatenda veeso atughwa vakwe.
51002016	Uvii mutamuyanjëye muntu nanë umwedu amuramwuëye nyenye umumawëyo a malëwa na a unywa, na soko sigunkuu, nambesa mweri në ufya nambesa Sabato.
51002017	Ayai në mwimimi gutufu gu ayoo në ëjie. Ëgweeso tutë a mantu asaa në Kiristo.
51002018	Mutayanje muntu mpa umwe amuheeye nyenye asi yanyu, gwa ususutëya winyumpi wakwe mughonjo, na ukurya va malaëka, ukwatëre na uëmëkëa ndoti, yakwe mughonjo na ugikumajua ndende gwa mahaa akwe a gëëmuntu,
51002019	na atikwatire lii Itwe kunë chu mwëërë, woong'e, ugulëswa na ukhuvëywa itambëmwe na nongo yayo na mëërë, ugukua gwa ikua nërëfumie kunë Muungu.
51002020	Nyenye mwakure mwinaa Kiristo na mwakhomowe ufuma mu utemi wa nkho ya mu urëmi, asikë nëkëë nyenye muduva mwino chu nyenye mwë antu va mu urëmi urui? Asikë në nyenye mukwatëre seria?
51002021	“Mutakwate, Mutatomie, Mutatenye,”
51002022	(ëghokee maantu asaa oong'e ëuruëka në veeso vayatumëa) na muhongete maraghëëyo na masëyo a anantu në a ufutu?
51002023	Na seria iyii igheete ikweti mahaa a tutë a musëngi wao wa utuntëya ukurya va malaëka na winyumpi wa uregheghe na utendea mwëërë makhasëko në makhai. Ëgweeso gutie sao a tutë a uumëya nkumbu iyii ya mwëërë.
51003001	Nembesa nyenye mwafëtëye itambëmwe mwinaa Kiristo, yafenji mantu asaa nëëunto kunë Kiristo wikhee u mukhono wa gëlëko wa Muungu.
51003002	Ëki masëgho anyu u mantu nëëunto ti ëse mantu asaa nëë mu urëmi.
51003003	Gusoko nyenye mwakure, na ufanga wanyu ufihiwe itambëmwe na Kiristo kunë Muungu.
51003004	Nëhikwi Kiristo në ufanga witu wadwëëra, na nyee noo mujie udwëëra itambëmwe gü üküü.
51003005	Uraghi uvii asaa në a murëmi në utendaa mwëëmo mukhatë anyu: uramatwë, uvaaya, uhunukwa, masëgho në mavë na uhunukwa gwëkhwete na ikuryo ra sanamu
51003006	Gusoko a maantu asaa makuo a Muungu ëujaa guvasaa në vëumuhitaa mweeso.
51003007	Mukhatë ayai nyenye aghonjo khae arë mwenenda nayo, itungo në nyenye arë muduvaa mukhatë ayo.
51003008	Ëgweeso itungwee yajughuti asaa oong'e kuengëja: siimba, makuo, uvë utukana na nkhani ya uraghanëa itafume umëomo anyu.
51003009	Mutagikhanëe uregheghe muntu na muyakwe, raavi mwino chu nyenye mwayue untu wa khae itambëmwe na ntendo yayo,
51003010	na mwayaire untu në ufya, në ugutendwaa ufya mukhatë a mahaa winëng'ane ija na matunda wayo.
51003011	Haafo gutie Muyunani nanë Muyahudi, utowa ihungu nanë undëa utowa ihungu, mughenyi, nanë musenji, mutughwa, na anya uhagharo, ëgweeso Kiristo në oong'e na mukhatë oong'e.
51003012	Gusoko nyenye mwë antu va Muungu nëvëhwaniywe, veru nanë ayanjwi. Uvii inoneye nyenye oghonjo muyae nkhoo a gëonëa uvai, untu në uja, winyumpi, ufoo, nanë ughimëyi.
51003013	Mwighiimëye mu muntu na muyaakwe nambesa, muntu ukweti ukhani na muyaakwe, amwonee uvai muyaakwe, mwino Müküü wamwonee uvai nyenye. Uvii inoneye nyenyenoo mwionee uvii.
51003014	Na ukëra ayai oong'e yai uyanjo nëgëtungo mugëkaku gëntu itambëëmwe muuyanjo në ukhondekie.
51003015	Na reki majëghana amwa Kiristo ateme u nkhoo yanyu, unë nyenye tutë mwaëtaniwe mung'ë a mwëërë umwe. Na ëse mwanya ufunya asi.
51003016	Reki ukhani wamwa Kiristo wikhae mukhatë anyu gwa wingë, ëse mugisëya na ugihughua mu muntu na muyaakwe mukhatë a mahaa oong'e, na ëmbi saburi na nyëmbo na nyëmbo ya u nkhoo itambëëmwe na umurumba Muungu u nkhoo yanyu.
51003017	Na mugëkaku gëntu në mugëtenda gwa ukhani na ntendo, tendi mu gëntu mu rina ra Müküü Yesu mu murumbe Muungu Tata ukëërëa kunë mweeso.
51003018	Nyenye akhema, vategheyi aghosya vanyu mwino chu inoneye kunë Müküü.
51003019	Aghosya, vayanji akhema vanyu na mutaje ëse mwakhai kunë veeso.
51003020	Nanyee, vana vategheeyi afafi vanyu mu mu ugëntu, gusoko uyi uguyanjëswa Müküü.
51003021	Nanyee vatata, mutavahumie makuo ana anyu, vataje uujuka.
51003022	Nanyee atughwa vategheeyi mu gëntu vasaa në aküü vanyu va mu urëmi tiese mutende në vamuraavie u miho mwino antu në vëgilombia, ëgweeso tendi gwa nkhoo ëmwe gutufu ëse mu muoghofete Müküü.
51003023	Mugëntu në mugëtenda, gëtendi, na nkhoo ëmwe mwino mu mutumëkëa Müküü na tiese a antu,
51003024	mumanye mwino ufuma kunë Müküü nyenye mujie ufewa usai mwino genyamwëëmo ganyu, mu mutumikea Müküü Kiristo.
51003025	Gusoko nëugutendaa në mavë ujie urëfwa në mavë në mweeso wayatendie, na haafo gutie ubaghui.
51004001	Nanyee akuu, vatendei atughwa, vanyu tutë ija, ëse mumanyie nanyee noo mukweti Müküü girunde.
51004002	Fwaghëi u marombi, na ëse mughedie në muromba kunu mu murumba Muungu.
51004003	Na mugurombee na sesenoo Muungu adahe ugurughuëra gënyamwango gusoko a ukhani wakwe, gutanantye gëmpihë gamwa Kiristo na gusoko asëë nene itungwee ngugitungo.
51004004	Uvii, nene nëdahe uraghëëra laa, mwino nene inoneye, urighëëtya
51004005	Mwenende ëse mwina mahaa usonge a vasaa në vatimuhuvëe Kiristo, mutumëe ija muu itungo në nyenye murëhanga.
51004006	Nkhani yanyu inoneye matiku oong'e ëse njija na ikwatie munyu, na nyenye inoneye mumanye mwino inoneye umusucha mu muntu isucho në riija.
51004007	Tikiko ujie umukhanëa nyenye nkhani yane yoong'e. Mweeso muuna witu në muyanjwi na mutumami në muhuvëi na mutenda mwëëmo muyane kunë Müküü.
51004008	Namutumie mweeso kunë nyenye gusoko a soko ëyëyë. Gusoko nyenye mudahe umanya mwino chu sese guurë na mweeso adahe umukhamia nkhoo yanyu.
51004009	Na mweeso itambëëmwedu na Onesimo, në muhuvëi nanë muuna witu munyanjwi, na wakhanyu aghonjo. Veeso vëumukhanëa mu gëntu nëgëutendekaa hafai.
51004010	Arisitariko muyanjwi wane mutungwa ugumuramucha nyenye, na Mariko binamu wamwa Barinaba (në nyenye mwahangie maraghëëyo në amughokee nëmbesa mweeso waja kunë nyenye, mu mughenyife mweeso),
51004011	na Yesu uyuo nëugwëtaanwa Yusito. Antu avai nëvatuwe ihungu na avai gutufu nëvëutenda mwëëmo itambëëmwe gusoko a utemi wa Muungu, na veeso vatendie afefeheyi kunë nene.
51004012	Efafura, në muntu waukhanyu, mutumwa wamwa Kiristo Yesu, ugumuramucha nyenye, matiku oong'e umukumbukiwe nyenye, utintare u marombi, akwe, uvii nyenye mwimëke mwakhamu gi na mukhondeke mu umanyi wa mafenji oong'e a Muungu.
51004013	Gusoko ngumusudangëa mweeso mwino chu utintare utenda mwëëmo gusoko anyu na gusoko antu va uLaodekia na va uHierafoli.
51004014	Luka mughanga witu muyanjwi na Dema vëumuramucha nyenye.
51004015	Varamuchi aruuna viitu në vëkuuko u Laodekia nanë ve u Nimufa na kanisa në rë unyumba akwe.
51004016	Na keeti ëyëë në asomwa mukhatë anyu, isomwenoo ukanisa ra uLaodekia. Na mwoone mwino chu yenye mwasomanoo keeti në ëfumie uLaodekia.
51004017	Na mukhanëi Arkifo “Ukhwekeye ija umarëya mwëmo në veve waufiwe muutumami wa Müküü.”
51004018	Nene, Faulo naandëkie iramucho ërëi na mukhono wane nene mughonjo. Kumbukwë gëtungo gane. Mboto ikhae nanyee.
52001001	Faulo, Silivano, nanë Timoteo, Gwa kanisa ra aTesalonike fana Muungu Tata na Müküü Yesu Kiristo: Mboto kunë nyenye nanë majëghana.
52001002	Gufunya asi kunë Muungu matiku oong'e gusoko anyu nyoong'e, gwa mu itungo guumuhanyaa mu marombi itu.
52001003	Gumukümbükiwe usonge amwa Muungu witu na Tata mu mwëëmo wanyu wa uhuvëi nanë wikunkunyayi wa uyanjo nanë wimëki jënjërë wa ighonje fana Müküü witu Yesu Kiristo.
52001004	Gusoko gumanyie, vaunaa vitu nëmwanjëtwe na Muungu, në wamuhwaaniye nyee.
52001005	Gusoko Sayu ti Njija inamujëaa nyee gwa ukhani gutufu, ëgweeso noo gwa nguu na mu Mwahu Mweru na gwa uraghëërwa daaji.
52001006	Nyenye mugahonga nyinkhori itu, na umwighëëya Müküü mbesa mugakhasiwa ino, mugamëghenyifa sayu ësëë gwa uyanjo nëugatendewa mukhatë anyu na Mwahu Mweru.
52001007	Gwa uvii nyenye mwaye nyinkhori gwa ahuvëi voong'e va uMakedonia nanë Akaya.
52001008	Gusoko gwa wikunkunyëëyi wanyu sayu a Müküü ënategheeyekaa ukoo uMakedonia nanë Akaya gutufu, ëgweeso uhuvëi wanyu fana Muungu wakundanëe goong'e. Gweeso noo gutiufenja uhanya intu.
52001009	Antu vasaa vëutanantya sayu a muhënjo witu naarë gwajie umusoya. Nyenye mugagughenyifa sese, na mugavareka arungu va uregheeghe na umutumamëa Muungu në mufanga na wa tutë.
52001010	Na itungwee mumwiindëëre Mwanakwe asime ufuma girunde, në mweeso agamufëtya ufuma gwa akuyi, Yesu nëugugutyoa mu ikuwo ra Muungu nërëjie.
52002001	Gusoko nyenye aghonjo vaunaanë, mumanyie, mwino muhënjo witu wa uja umusoya naa ti wa ndeende.
52002002	Ëgweeso mbesa gugakhasiwa na utendewa mantu a mënyaa ukoo uFilipi, mwino nyenye mumanyie. Sese gwinahangaa nkhoo a wova mung'ë a Muungu witu utanantya kunë nyenye Sayu Njija a Muungu na mbesa gwina urughu üküü usonge itu.
52002003	Gusoko marombi itu arë ti a mahutye mba akhwati, mbesa inatendwa gwa uhughangu.
52002004	Ëgweeso mwino Muungu waguune gunoneye, agagwëkëya Sayu Njija mukhatë itu. Uvii sese gurighëëtya tiese uvayanjisya antu, ëgweeso gufenja umuyanjisya Muungu në wahunguhëe nkhoo yitu.
52002005	Gusoko Sayu Njija itu inajaa kunë nyee ti gwa nkhani gutufu.
52002006	Gwinafenjaa iküryo ufuma gwa antu, mbesa ufuma kunë nyenye mbesa ufuma gwa antu vangëja; mbesa sese në gwa atumwa vamwa Kiristo, naa gudahëte ufenja mantu kunë nyee.
52002007	Gweeso sese naa gwë afoo mukhatë anyu mwino urë nyinya nëuguvarëa na uvaghondanëya vana vakwe.
52002008	Uvii sese gugamuyanja ino nyenye, naarë gwighondanëëye ukhuvëa itambëëmwe gwinaanyu ti Sayu Njija a Muungu gutufu ëgweesonoo nanë uduvi witu. Gusoko nyenye mwatendekie ayanjwi vitu.
52002009	Vauna vitu, gusoko nyenye mükümbükiwe mwino gugatenda mwëmo gwa makhasëko. Naarë sese gwamutananteya Sayu Njija a Muungu gugatenda mwëmo mumwë nanë utiku soko gureke utendeka mürigho kunë muntu mbaumwe mukhatë anyu.
52002010	Nyenye mwë masudanga, nanë Muungu noo, mwino udëa uhondwa arë mwenendo witu kunë nyenye ni mwahuvëi.
52002011	Gusoko nyenye mumanyie mwino sese gugamutendea nyenye, mwino tata uguvatendea anaakwe. Sese gugamunena mu muntu mukhatë anyu umukhomya nkhoo.
52002012	Sese umuraghëëya nyenye mudahe uduva uduvi nëugumuyanjisyaa Muungu nëwamutaanie mutëndeke itambëëmwe mu Utemi nanë üküü wakwe.
52002013	Kangënoo güümürümba Muungu ino gusoko ëyëë: nënaa mwaughenyifa ukhani wa Muungu nëmugautegheeya ufuma kunë see, mugaughenyifa ti mwino ukhani wa anaantu, ëgweeso mwino sayu a Muungu, na tutë unë wëë uyi, wasuu nëugutendaa mwëmo mukhatë anyu nyenye ahuvëi.
52002014	Gusoko nyenye auna vane, nyenye mwatendekie ahongi va makanisa a Muungu mung'ë amwa Kiristo Yesu unë ë mung'ë a Yudea. Gusoko nyenye mwahangie makhasëko ayaayo ayaayo ufuma gwa antu va ung'ë anyu aghonjo mwino veeso vëgatendewa ufuma gwa Ayahudi.
52002015	vasaa nëvëgavooragha voong'e Müküü Yesu nanë anyagëdaghu na ugukhomya sese unji. Antu vasaa vëumuhurisya Muungu, na kangë vëufënga antu voong'e.
52002016	Veeso vëugughiiya sese uvatanantëya antu va Ndughu ingëja sayu në veeso vëudaha utyoeka. Uvii mwino vëdahe gijuya gëfiimo ga mahutye awe matiku oong'e. Gweeso itungwee ikuwo ra Muungu ravagwëaa.
52002017	Ëgweeso vauna vitu, ufuma naarë gwarekanuka ginanyu, gwa itungo ikufë, urekanuka gwinaanyu na gwa itungo ikufë gutufu kangënoo mung'ë a gëmwëërë na ti gwa nkhoo. Sese gugahanga nkümbü nkhüü a umwoona nyenye kangë usyu gwa usyu.
52002018	Gusoko gugafënja kunë nyenye. Nene, Faulo, ngasoya uja kunë nyee kangë na kangë gweeso Setani agagughiiya sese.
52002019	Gusoko ighonje ritu mba uyanjo mbaa ngaa a gitenda usonge a Müküü witu Yesu itungo nëhikwe waja u ntunihe? Tinyenyena?
52002020	Gusoko, nyenye unë mwë üküü witu nanë uyanjo witu.
52003001	Gwa uvii itungo naarë sese gutiudaha ughimëëya nanguu, sese gugaramwua usagha kuuko Atene gwiyëne.
52003002	Na sese gugamutuma kunë nyee muuna witu Timoteo, në mutumami wa Muungu gwa utanantya Sayu Njija amwa Kiristo. Gugamutuma amukhamye mung'ë a uhuvëi wanyu amufefeheye,
52003003	ataaje muntu mbaumwe mukhatë anyu afempuwe na makhasëko. Nyenye aghonjo mumanyie mwino ërëë në ifunju ritu.
52003004	Gusoko nënaa gwinaanyu, gwatongeere umukhanëa mwino gujie ukhasiwa, na mwino mumanyie asaa ëgadwëëra uvii tutë.
52003005	Gusoko ëyëë, itungo naarë ntiundaha ughëmëëya ino, nene nëgatuma gusoko nëdahe umanya uhuvëi wanyu. Nene ngaoghofa mwino fangëja mwëëghëëyi wadahie umwëghëëya nyenye na uvii mwëëmo naarë udahëte utendeka wa ndeende.
52003006	Itungwee Timoteo wadahie uja kunë sese ufuma kunë nyenye, na wagwetee sese sayu ya uguyanjisya ya uhuvëi nanë uyanjo wanyu. Agagweetea sayu anyu mwino mugukumbukiwe matiku oong'e, na mwino mwina nkümbü ugoona sese mwino seenoo gwina nkümbü gumwoone nyee.
52003007	Gusoko ëyëë, aruna ane, mung'ë a malwe itu nanë makhasëko sese gwendie uhanga ufefeheyi nëumughokee nyee ukëërëa uhuvëi wanyu,
52003008	gwa uvii itungwee sese guuduva, nësa nyenye mwëmëkie sënkë fana Müküü.
52003009	Gusoko asikë në sese gudaha umëfunya asi kunë Muungu gusoko anyu, gusoko a uyanjo woong'e në sese guwukweti gusoko anyu usonge a Muungu witu.
52003010	Sese gu umuromba Muungu utiku nanë mumwë gwa nkhoo yitu yoong'e gusoko gudahe uhanga iyoma ra umwoona nyee usyu gwa usyu na umufa asaa nëmukefewe mu uhuvëi wanyu.
52003011	Itungwee ngumuromba Muungu witu nanë Tata mughonjo, na Müküü witu Yesu, agutongeere njëa itu a uja kunë nyee.
52003012	Müküü amwongeeye na umwijuya mung'ë a uyanjo mukhatë anyu na gwa antu voong'e, mwino sese gutendaa kunë nyenye.
52003013	Gwa uvii mweeso guyikhamya nkoo yanyu, nyeenoo muutenda mutina ihondo na muutendeka mwëë veru usonge a Muungu na Tata witu itungo nëikwë Müküü witu Yesu ujie itambëëmwe na antu vakwe voong'e në veru.
52004001	Mpeo ayo, aruna ane, sese gugamunena na umususutëya nyenye mung'ë a Müküü Yesu, uvi mwino nyenye mwisëiye kunë sese mwino munoneye umuyanjisya Muungu mwino nyenye mutendaa. Nyenye tendi uvii ino ino.
52004002	Gusoko mumanyie maraghëëyo ayo nënaa gugamufa gwa ukëërëa Müküü Yesu.
52004003	Gusoko Muungu ugufenja nyenye mutendeke mwë veru: rekanuki na üdüvi wa ulehadi.
52004004	Mu muntu amanye uwibala mwëërë wakwe mung'ë a weru a nanë ikuryo.
52004005	na ti gwa nkümbü në mbë mwino antu va ndughu ingëja nëvëtimumanyie Muungu.
52004006	Uvii, muntu gëkaku atamuhutyee mbesa umufenea muunakwe gwa ukhani uruu. Gusoko ugwarëfëyaa mantu ayai oong'e, mwino sese gwatongeere umukenea nyenye.
52004007	Gusoko Muungu inagutaanaa see gwa üdüvi wa uvaya, ëgweeso mu weru.
52004008	Gwa uvii, nëuguyahorya masëyo asaa atiumuhorya muntu, gweeso ugumuhorya Muungu mughonjo nëugumufaa nyenye Mwahu wakwe në Mweru.
52004009	Ëgweeso gwa uhonga na uyanjo gwa aruna vanyu, gutie soko a muntu mbaumwe umwandëkëa nyenye, gusoko nyenye aghonjo mwadahie usëywaa na Muungu giyanja nyenye gwa nyenye.
52004010	Na tutë muvayanjëte vaunaanyu voong'e nëvë uMakedonia. Ëgweeso vaunaitu, nguumuromba mudahe utenda uyi ino ino.
52004011	Mutendeke mwina nkümbü a uduvi në utina mukindo, mu muntu atende mantu akwe mweeso mughonjo na atende mwëmo gwa mëkhono akwe mughonjo mwino gwaraghëëywe afoo ufuma mwandyo.
52004012	Gwa uvii mwenende gwa iküryo usonge avoo nëti ahuvëi, na tajee ufënje mantu u muntu woong'e.
52004013	Arunaitu ëgweeso see gutiufenja nyee mudëe umanya asaa nëëvaghokee avoo nëvarae, uvii gusoko ësëë mutahangëë uvavi mwino vasaa nëvëtikweti ighonje.
52004014	Sese guhuvëe mwino Yesu agakuya na agafëtya, viuyi viuyi na avoo nëvaree itambëëmwe ina Yesu Muungu uguveeta itambëëmbwe na mweeso.
52004015	Gusoko ërëë sese gumutananteya gwa ukhani wa Müküü, uvii sese nëgwaafanga, nëguutendeka gurëfo, itungo nëikwë Müküü waja, tutë tuutë gutiuvatongeera, vasaa nëvakure.
52004016	Gusoko Müküü mweeso mughonjo ujie usima ufuma girunde itambëëmwe na ruri wa iraghëëyo, itambëëmwe na ruri wa malaëka në müküü, na itambëëmwe na ruri wa ifembe ra Muungu. Na avoo nëvakure kunë Kiristo vëjie ufëtya mwandyo.
52004017	Uvii sese në gwafanga, unë gutendeka gurëfo gujie ulakwa gunto itambëëmwe na veeso mumaunde utang'ana na Müküü gunto. Na uvii sese gwinjë utendeka itambëëmwe na Müküü matiku oong'e.
52004018	Uvii, ifefeheeyi mu muntu na muyakwe gwa nkhani iyii.
52005001	Ëgweeso mwino gwa matungo nanë vinyinga, aruna vane gutie soko a muntu umwandëkëa nyenye gëntu mba gëmwe.
52005002	Gusoko nyenye aghonjo mumanyie mwino itiku ra Müküü rëjie mwino mwivi nëugujaa utiku.
52005003	Itungo në antu vëuhanyaa, “Gwina majëghana na guforiye” uruvëko ujie uvasama veeso mwino uhungu nëugumuhangaa mukhema nëugitungua mwana, na gutie ginegha.
52005004	Gweeso nyenye, vaunaanë, muti-mukiti, na itiku rasëë rëtinoneye umwoghofya nyenye mwino mwivi.
52005005	Gusoko nyenye nyoong'e mwë vana va weru, nanë vana va mümwë. Sese guti va utiku, mbesa va kiti.
52005006	Uvii taje guree too mwino vangëja nëvautendaa, igunoneye ëgweeso gwirye na gutenda gwë moomo.
52005007	Gusoko vasaa nëvëuraa vëuraa utiku, na vasaa nëvëughaa vëughaa utiku.
52005008	Gweeso sese gwë va mumwë na igunoneye gutende gwë moomo. Igunoneye gurie uhuvëi nanë uyanjo ëtendeke mwino isaa ragikëngëëya mugikuva, na nkofia itu a ichuma etendeke ighonje ra atyoi.
52005009	Gusoko Muungu inaguvëkaa gusoko a ikuwo rakwe, ëgweeso guhange utyoi ukëërëa kunë Müküü witu Yesu Kiristo.
52005010	Nëwakure gusoko itu, gusoko mbesa gufëtiye mba guree sese gudahe uduva itambëëmwe na mweeso.
52005011	Gwa uvii ifefeheeyi na giarëëya nyenye gwa nyenye, mwino nyenye muutendaa itungwee.
52005012	Ëgweeso vaunaanë, guumuromba muvakürye vasaa nëvëutenda mwëmo mukhatë anyu, nyenye nëvëumutongeeraa nyenye mung'ë a Müküü na umukënëa nyenye.
52005013	Vafi ikuryo në iküü na uvayanja gusoko a mwëmo nëvëuwutendaa. Mutendeke mwina majëghana mukhatë anyu, nyenye aghonjo.
52005014	Vaunaanë, gumunena ino muvakenee antu në atoto, vakhomyë nkhoo antu nëalegheeku, vaarëëyi antu nëvëtina nguu, mutendeke mwina ughimëëyi gwa antu voong'e.
52005015	Raraavi muntu gëkaku atamurëfee ungëja mavë gwa mavë, ëgweeso matiku oong'e fenji utenda në maja mukhatë anyu nyenye gwa nyenye na gwa antu voong'e.
52005016	Yanji matungo oong'e,
52005017	rombi mutakhatae
52005018	rumbi gwa mu gëntu, gusoko asaa ni mafenji a Muungu kunë nyee mukhatë amwa Kiristo Yesu.
52005019	Mutamurimye Mwahu Mweru,
52005020	mutahoriee gëdaghu.
52005021	Hunguhëi mu intu: rëkwatëëri rasëë në ija,
52005022	na ineghi na mu rasëë në ivë.
52005023	Muungu wa majëghana mweeso mughonjo amwerye nyee mwë woong'e. Nkhoo yanyu nanë mëoyo anyu, nanë mëërë anyu mughojwe ëse mukhondekekie na mutina ihondo faka itungo nëujie Müküü witu Yesu Kiristo.
52005024	Mweeso në ugumutaana nyenye në muhuvëi, na mweeso winjë utenda uyi.
52005025	Vaunaanë, gurombei na sese,
52005026	Varamuchi vaunaitu voong'e gwa uyanjo wa gënyandughu.
52005027	Ngumurafëya kunë Müküü mwino keeti ëyëë isomwe gwa aruna vitu voong'e.
52005028	Mboto a Müküü witu Yesu Kiristo ëtendeke itambëëmwe na nyenye.
53001001	Nene Faulo, Silivano nanë Timoteo guumwandëkëa nyenye Kanisa ra uTesalonike, nyenye në mwë antu vakwe Muungu Tata witu na wa Müküü Yesu Kiristo:
53001002	Mboto itendeke kunë nyee na majëghana ufuma kunë Muungu Tata na Müküü Yesu Kiristo.
53001003	Vaunaanë, igunoneye umurumba Muungu matiku oong'e gusoko anyu. Igunoneye kunë see utenda uvii gusoko uhuvëi wanyu ugüküra ino na giyanja kunë nyenye gugiongeeya ino.
53001004	Gwa uvii sese aghonjo gugikumajua gusoko anyu mung'ë a makanisa a Muungu, gusoko a ukhamu wanyu nanë uhuvëi mu makhasëko anyu oong'e nanë mung'ë a malwe në nyenye muyaghiimëye.
53001005	Uruu nëusudanga wa uramui wa Muungu wa tutë, mwino nyenye mudahe utendeka munoneye mu utemi wa Muungu unë gusoko ësëë nyenye mukhasëka.
53001006	Gusoko në tutë Muungu ugoona inoneye uvarëfa makhasëko avoo nëvëumukhasya nyenye,
53001007	na umufa ituëyo nyenye nëmuukhasëkaa, nanë sesenoo. Ugurëtenda intu rasëë itungo në Müküü ikwë wadwëëra ufuma girunde itambëëmwe na malaëka në vina udaho wakwe.
53001008	na ndëmë ya moto, uvarëfyaa makundo gwa uvakuurya vasaa nëvëumuhitaa Muungu na vasaa nëvëtiumëhongaa Sayu Njija a Müküü witu Yesu.
53001009	Iküü riwa rawe rëutendeka iruvangwa ra khae na khae na ubaghuwa ufuma usyu wa Müküü nanë üküü wa nguu yakwe,
53001010	Itungo në ikwë mweeso waja itiku rasëë ukuriwa na antu vakwe në veru, nanë utakwa na voong'e nëvahuvëe, gusoko usudanga witu kunë nyee arë wauhuvëwa.
53001011	Gwa mpeo ëyëë sese gumurombea nyenye matiku oong'e gusoko Muungu witu amuvarëye mwino munoneye ietaanwa ranyu, utenda ayoo në maja nëmuyafenja nanë mwëëmo wanyu uhuvëi ukhondeke gwa udaho wakwe.
53001012	Gusoko uvii rina ra Müküü witu Yesu rëuhanga iküryo ufuma kunë nyenye nyeenoo muuhanga iküryo ufuma kunë mweeso gwa mboto a Muungu witu na a Müküü Yesu Kiristo.
53002001	Itungwee ukhani wa uja kunë Müküü witu Yesu Kiristo na uhaangwëëywa kunë see na utang'ana na mweeso, vaunaanë, sese guumuromba ino
53002002	mutahingihuke ruvë mu ihaa na mbesa umutenda mwoghofe, mbesa gwa nkhoo mba gwa ukhani, mba gwa keeti nëëgughemwa ruvë ifumie kunë sese, na ughema mwino itiku ra Müküü raghea.
53002003	Mutayanjee ukhongwa na muntu mbanduvë gwa njëa mba ëmwe. Gusoko itiku rasëë rëtiijie faka tanju uruvëki në üküü udwëëre na muntu nëatikwatëra seria adwëëre, na mwana wa uyaghao.
53002004	Mweeso müfëngi na gihumbua gunto a mu gëntu nëgëëtanwa muungu na gëntu gaukuriwa. Na mbesa mweeso ugikhaa gitumbë mung'ë a hekalu ra Muungu, na ugitanantya mughonjo mwino Muungu.
53002005	Wurë, mutikümbükiwe mwino ngamwëëra ayaa oong'e itungo nënaa nëitambëëmwe nanyeena?
53002006	Gweeso guna intu nërëughëëya itungwee, nyeenoo murëmanyie. Uvii, mweeso ugudwëëra itungo rakwe nërënoneye.
53002007	Mbesa uvii, gëmpëhe ga uyaghaa nëgëfihekie gëutenda mwëmo itungwee, gweeso atiudwëëra faka wasuu nëugumughëëyaa aheiywe.
53002008	Faafo unë mwana wa uyaghao ujie ukunukuwa, gweeso Müküü Yesu nëujie ügümüüragha gwa mwahu wa mwoomo wakwe na umuruvanga gwa udwëëra na uja kunë mweeso.
53002009	Mwana wa uyaghao ujie, na udaho woong'e wamwa Setani na utenda matako na maküra a weegheeghe,
53002010	na itambëëmwe na mantu oong'e në mavë na weegheeghe gwa vasaa nëvëëuyaghaa. Vasaa vahitie umëyanja tutë na uvii vëdahe utyowewa.
53002011	Gwa uvii Muungu wavëtee nguu ya uyaghai, na vatenda veeso vehuvëe në a weegheeghe.
53002012	Gusoko voong'e vëdahe uramwuwa unë vinahuvëa tutë ëgweeso arë vëgiyanjisya gwa mantu nëti atutë.
53002013	Igunoneye ümürümba Muungu matiku oong'e gusoko anyu, nyenye vaunaanë, nyenye nëmwaanjëtwe na Müküü, gusoko Muungu wamuhwaaniye ufuma mwandyo mudahe utyowa gwa nguu ya Mwahu, mutendwe antu vakwe nëveru gwa uhuvëi wanyu mütutë.
53002014	Gwa ërëë wamutaanie gwa njëa a sayu itu në njija, gusoko nyenye mudahe uhanga üküü wa Müküü witu Yesu Kiristo.
53002015	Uvii, vaunaanë, ëmëki vija na yakwateeri masëyo a va kükü unë nyenye mwasëiywe na sese, mbesa gwa ukhani wa moomo mba gwa keeti.
53002016	Itungwee Müküü witu Yesu Kiristo mughonjo na Muungu Tata witu nëwaguyanjie sese na agagufa ufefeheeyi wa khae na khae na ighonje në ija ukëërëa mboto,
53002017	aifefeheeye nkhoo yanyu na uyikhamya mung'ë a mu mwëëmo në uja na ukhani.
53003001	Mpeo ayo, aruna ane, rombi gusoko itu, uvii ukhani wa Müküü udahe ufwaghëëra ruvë na uhume, mwino watendekie mukhatë anyu,
53003002	na uvii sese gudahe utyowa ufuma guuvë na antu në avë; gusoko ti voong'e nëvëkweti uhuvëi.
53003003	Gweeso Müküü në wauhuvëwa, mweeso ugumukhamya nyenye na umughoja nyenye ufuma murughu uyoo.
53003004	Na sese gwina uhuvëi mung'ë a Müküü kunë nyenye, mwino nyenye mutendaa na mwinjë utenda mantu në sese gumuraghëëya.
53003005	Müküü ayitongeere nkhoo yanyu gwa uyanjo wa raingu na ughimu wama Kiristo.
53003006	Itungwee sese gumuraghëëya nyenye, aruna ane, gwa rina ra Müküü witu Yesu Kiristo ineghi na munyandughu woong'e nëuguduvaa gwa utoto na atihongete ntende ya va kükü në nyenye mwayigheyifie ufuma kunë sese.
53003007	Nyenye aghonjo mumanyie mwino imunoneye uhonga nyinkhori itu. Sese nënaa gwëë kunë nyee naa guti atoto,
53003008	gwina lia ilëwa kunë muntu mbaumwë ndende. Gugatenda mwëmo gwa ujindama na makhasëko mümwe nanë utiku soko gureke utendeka mürigho gwa muntu mbanduvë mukhatë anyu.
53003009	Gugatenda uvii ti gusoko gutinoneye ufenja waarëyi wanyu ëgweeso guufenja nyenye mwikhwanëye mwenendo witu.
53003010	Nënaa gwiitambëëmwe nanyee naa gugamuraghëëya: “Gëkaku muntu nëuguhitaa utenda mwëmo atalee malëwa.”
53003011	Gusoko sese gwategheeye mwino vërëfo mukhatë anyu në atoto na në nëvëtiutendaa intu mbandavë, ëgweesogwayo vëunyomeka mu mantu a antu vangëja.
53003012	Gwa rina ra Müküü witu Yesu Kiristo guvaraghëëya na uvakenea antu vasaa vëtende vina uduvi në uja na utenda mwëmo na uhanga nëvëuyafenja mu uduvi wawe.
53003013	Gweeso nyenye vaunaanë, mutakhatee utenda në maja.
53003014	Fangëja kuuko urëfo muntu nëatiumëkwatëëra sayu ëyëë nëgumweetea mu keeti ëyëë. Nësa në uvii, mudwëëyi muntu wasuu naa tajee mutendee mwina ukhuvëi mbanduvë na mweeso adahe goona mënyaa.
53003015	Gweeso mutamutendëe muntu wasuu mwino murughu, ëgweeso mukerei mwino munyandughu.
53003016	Itungwee Müküü wa majëghana mughonjo amufe majëghana matungo oong'o mu njëa yoong'e. Müküü atendeke itambëëmwe na nyee nyoong'e.
53003017	Nene, Faulo, ngwandëka gwa mukhono wanë mughonjo iramucho ërëë. Uvii vëgamanyëka mung'ë agwandëka keeti yane yoong'e.
53003018	Mboto ya Müküü witu Yesu Kiristo ëtendeke itambëëmwe na nyee nyoong'e.
54001001	Faulo, mutumwa wamwa Kiristo Yesu gwa iraghëëyo ra Muungu Mutyoi witu nanë Kiristo Yesu unë ighonje ritu.
54001002	Kunë Timoteo, në mwanane wa tütë mung'ë a uhuvëi. Mboto, gëhë, nanë majëghana ufuma kunë Muungu Tata nanë Kiristo Yesu Müküü witu.
54001003	Mwino naa ngaguraghëëya veve itungo nënaa nene nina muhënjo wa gwenda u mukoa wa uMakedonia, veve igunoneye usaghe u muji në üküü wa Efeso. Nene ngufenja veve udahe uvaraghëëya antu vëgëtunga fafo vëkhondye usëya masëyo a uregheeghe.
54001004	Veve igunoneye uvakhanëe antu avaa vëkhondye uyaghaya matungo awe uhuma mahumo nanë uhangwëya mukhova urifu wa vaa kükü, unë ëguvatëndaa antu vikungume muntu na muntu muuyakwe. Mahumo ayaa nanë mukhova në urifu wa vaa kükü ugumughëëya Muungu ëkëutënda mwëmo wakwe, wa uvatyoa antu gwa uhuvëi.
54001005	Soko a iraghëëyo ërëi rëuvasacha ahuvëi viyanje veeso gwa veeso gwa uyanjo nëufumie u nkhoo në njija nanë uhuvëi wa tutë.
54001006	Asëyi avoo vauregheghe vadahie uyaghaa ufuma mu masëyo ayaa na vendie giingëya aghonjo mu murighëtyo wa gëfutu.
54001007	Veeso vëufenja usëya seria a Muungu, ëgweeso veeso vëtimëmanyie mbesa asaa në veeso vëuyarighëëtya mba mantu në veeso vëuyasusutëya.
54001008	Sese gumanyie mwino seria në njija, nësa muntu woong'e ugumëtumëa vija.
54001009	Sese gumanyie, mwino chu seria iyii inafunywaa gwa antu nëvëumuyanjisya Muungu ëgweeso gwa antu nëvëtikwatëëre seria nanë anya gëdida. Kangë seria ëyëë afunyinywe gwa antu nëvëtiumukuryaa Muungu nanë anya mahutye, gwa antu nëtiveru nanë antu nëvëmuhwëtë Muungu, gwa antu nëvëuvauraghaa va ihe nanë avoo nëvëuvauraghaa va nyinya, nanë gwa antu nëvëuvauraghaa antu gëkaku.
54001010	Gunto a avaa, seria afunyiywe gwa antu në avaya, gwa aghosya nëvëgilehadaa na aghosya vauya, antu nëvëuurinjaa antu vauya, vëegheeghe, antu nëvëusudangëa uregheeghe nanë antu nëvëutëndaa gëntu gëkaku në gëhiya na masëyo nëënoneye na aGekiristo.
54001011	Gwa uhonga na Sayu Njija nëëfumie gwa üküü wa Muungu unë antu vëumukutaa, gwa ëyëë Muungu wamëmpee nene nëmëtanantye.
54001012	Nene ngumurumba Kiristo Yesu Müküü witu, unë wankhomiye nene gusoko a utenda mwëmo wane, gusoko mweeso wanyune nene nëmuhuvëi na agang'wania nene gwa utumami wakwe.
54001013	Uvii, mbesa uvii nene kheengë naa ngumujumaa mweeso nanë umukhasya mweeso nanë umutuka mweeso. Ëgweeso mweeso wantendie në muja kunë nene gusoko naa natëndie vii gusoko naa nëmufutu na naantihuvëe.
54001014	Na Müküü witu wankununtëe mboto nyingë nanguu, itambëëmwe na uhuvëi nanë uyanjo nëëmung'ë amwa Kiristo Yesu.
54001015	Murighëëtyo urui në wa tutë na uvii unoneye ughenyifwa na uwuhuvëa, mwino Kiristo Yesu wajie mu urëmi uvatyoa anya mahutye. Na nene në munya mahutye wa mwandyo ukëra voong'e.
54001016	Ëgweeso gusoko nene naa në muhutii ukëra voong'e Muungu agaraghëëra gëhe gakwe kunë nene. Kiristo Yesu agaraghëëra ughimu wakwe kunë nene ëtëndeke nyinkhori gwa avoo unë vëjie umuhuvëa mweeso na uhanga ufanga wa khae na khae.
54001017	Kunë Mutëmi wa khae na khae, në atiukuyaa, në atidwëëre, Muungu umwedu, ëtëndeke ukumu nanë ikuryo khae na khae. Amini.
54001018	Iraghëëyo ërëi nene ngugufa veve, Timoteo, mwanane, gwa uhonga na nkhani ya anyagëdaghu, nëigughokee vee, mwino veeso vayiehere veve udahe gihoma urughu në uja.
54001019	Kwatëëralii uhuvëi na utënda wina urekanui në uja mukhatë a nëënoneye na në itinoneye. Gwa ujughuta urekanui mukhatë a nëënoneye nanë ëtinoneye antu vëgëtunga varekie uhuvëi wawe.
54001020	Mukhatë a vasaa unë Himenayo nanë Alekisanda, unë namufee Setani gusoko veeso vëdahe gisëya ukhondya ujumana.
54002001	Uvii, mwandyo wa oong'e nene ngufenja marombi a ginenera, marombi, marombi a urombea antu vangëja nanë ufunya asi ëtëndeke gwa antu voong'e.
54002002	Nyenye inoneye murombe gusoko a atëmi nanë antu voong'e nëvina udaho mu wibali, gusoko gudahe uduva uduvi wa majëghana na ufoo. Uduvi nëughokie usonge a Muungu na wa ikuryo gwa njëa yoong'e.
54002003	Ërëi në rija, na rauyanjisya usonge a Muungu Mutyoi witu,
54002004	unë ugufenja antu voong'e vëtyowe na ufikëa umanyi wa tutë.
54002005	Gusoko gwina Muungu umwedu, na gwina muntu umwedu në wë mukhatëkhatë mukhatë a Muungu na antu, muntu usuu në Kiristo Yesu.
54002006	Mweeso wifunyiye mughonjo mwino mukhomoi gusoko a antu voong'e, usudanga në wafunyiywe gwa itungo nërënoneye.
54002007	Gusoko ëyëë Muungu wang'waniye nene në mutanantii nanë mutumwa (nene ngurighëëtya tutë, ntiuregheegha), musëyi wa antu va ndughu ingëja mu uhuvëi nanë tutë.
54002008	Nene nguromba gwa ginyumpya mwino goong'e fana aghosya vëutang'ana gwa umuromba Muungu, veeso inoneye vërombe kunu sa vëhumbue mëkhono awe gunto na vëtatëndeke sa vina makuo munkhoo yawe mba wikungumi wa nkhani itambëëmwe na antu vangëja.
54002009	Nene noo nguhunukwa mwino goong'e fana ikuryo rëutendeka akhema vërie gwa njëa në ënoneye, sa vërie masaa në ëmomo na sa ti a ughuri üküü. Veeso vitafisighe ntuka yawe mba uyaa sahabu mba uyaa iintu në vija go mba masaa në a ughuri ukuu.
54002010	Ëgweeso, veeso inoneye vitende aghonjo aja gwa utënda ntendo në njija gusoko a antu vangëja, mwino akhema në vënoneye në vëumukuryaa Muungu.
54002011	Mukhema në isëye gwa gënkie itambëëmwe na winyumpii woong'e.
54002012	Nene ntiumurekea mukhema iyoma ra usëya mba utënda wina udaho gunto a mughosya: mweeso në akire twë.
54002013	Gusoko Muungu wamutundie Adamu mwandyo, na uvii kang'ë agamutunda Eva.
54002014	Gunto a asaa, naa ti Adamu unë njokha endie umukhonga. Ëgweeso në mukhema unë agenda ukhongwa na agatendeka muhutii.
54002015	Kë Muungu winjë umutyoa mukhema ukëërëa ifafa ra vana, nesa mweeso ugufwaghëëra mu uhuvëi kunë Kiristo. Na mweeso afwaghëëre uvayanja antu vangëja na utendeka wina uduvi në utina ihondo.
54003001	Murighëëtyo urui wa tutë: Nësa muntu woong'e uhunukiwe mwëmo wa uaskofu, mweeso uhunukiwe mwëmo wa ikuryo iküü.
54003002	Askofu imunoneye atende muntu në atiunang'anwa, mughosya në wina mukhema umwedu. Askofu imunoneye atënde muntu në wë moomo, muntu në wë ihaa, muntu në uduvi wakwe uja, muntu në wë gëhe nanë wina udaho wa usëya.
54003003	Mweeso imunoneye atatendeke mughai, mba nëuguhangwa makuo ruvi. Mweeso ugufenjiwa atënde mughimu, usonge a antu vangëja, ti muntu nëuyanjëtë wikhuvi, na atatende muntu nëuyanjëte hela.
54003004	Mweeso imunoneye atënde wina udaho wa gibala antu va ukhaakwe mughonjo, uvii uvasacha anakwe vëtende vina winyumpii nanë ikuryo gwa njëa yoong'e.
54003005	Muntu unë atimanyie gibala antu va ukhakwe mughonjo tutë atiumanya urëghondanëya kanisa ra Muungu.
54003006	Mweeso atatende muntu nëwamuhuvëe Yesu fifë, mba mweeso nkhoo akwe ëtaje gijuwa na gëdida na udaha uramuiywa mwino Ibilisi uguramuiywa.
54003007	Gunto a asaa antu nëvëmuhuvëe Yesu vinjë umughema mweeso vija, mba mweeso udahëte mung'ë a antu nëvëtimuhuvëe Yesu vëtinjë urighëëtya në mavë na ukwatiwa na mutegho wamwa Ibilisi.
54003008	Viuyi viuyi masemasi inoneye vëtende antu në va ikuryo, ti antu në vina meomo ëvëë, ti antu nëvëunywa muvinyo nanguu, na ti antu në araku u hela.
54003009	Veeso inoneye vëkwatëre gëmpihe ga uhuvëi itambëëmwe na nkhoo në njija.
54003010	Nëvëfimwee noo tanju; uvii nësa veeso varaghëëra aghonjo mwino vëtikweti ihondwe veeso nëvërekewe vëtumame mwino masemasi.
54003011	Viuyi viuyi masemasi në akhema inoneye vëtënde antu në va ikuryo, vëtatënde antu në va meomo ëvëë, ëgweeso nëvëmomo, ahuvëi mung'ë a mantu oong'ë.
54003012	Reki masemasi në akhema vëtënde ahuvëi gwa mughosya umwedu na reki veeso vibale anaawe na antu va ukhaao vija.
54003013	Gwa avoo unë vëutumama mwino masemasi vëuhangaa ikuryo rikuu kunë veeso aghonjo, na noo veeso vëudaha urighëëtya gwa nguu nëëghokee mwino veeso vëmuhuvëe Kiristo Yesu.
54003014	Nene ngufenja uja kunë veve ruvi. Ëgweeso nene ngugwandëkëa maraghëëyo ayaa gusoko,
54003015	nësa nene ngutinyiywa, udahe umanya wurë muntu unoneye üdüva mung'ë a antu va Muungu, unë kanisa ra Muungu nëuduvie khae na khae. Kanisa ërëi unë vifandwa na musingi wa umëkwatëra tutë.
54003016	Gwa nguu nküü, sese gukumwua, në gëmpihë ga uhuvëi witu: “Mweeso [Kiristo] agadwëëra mwino muntu, Mwahu agamuraghëëra mweeso, va malaëka vamughune mweeso, antu vamutanantiye mweeso mukhatë avoo unë vëtimuhuvëe Muungu, antu voong'e va mu urëmi vëgamuhuvëa mweeso, Muungu agamuhora mweeso gunto girunde.”
54004001	Itungwee Mwahu Mweru ugurighëëtya daaji mwino matiku a umpeo antu vangëja vëjie ureka uhuvëi. Veeso vëjie uhonga nkhoo ya uregheeghe na masëyo nëëgwetwa na vinyonyinyonyi.
54004002	Anyalakuno va ureegheeghe unë samiri yawe yakuree, gënya mwino yarighiwe moto.
54004003	Antu avaa vëuvaghëëya antu vëkeuroghoa na uvaghëëya antu vekeula malëwa angëja angëja unë Muungu wayatundie ëdahe ughenyifwa itambëëmwe na ufunya asi gwa avoo në vëhuvëe na umanya tutë.
54004004	Gusoko mu gëntu në Muungu wagëtundie në gëja. Na gutie gëntu nëginjëujughutwa nësa antu vinjë ugëghenyifa gwa ufunya asi.
54004005	Gusoko malëwa ëguforiwaa gwa ukhani wa Muungu na marombi.
54004006	Veve ugutenda u mutumami muja wamwa Kiristo Yesu, nësa ugufwaghëëra uvakumbukëya auna vako masëyo ayaa. Utarekee gëlësya veve mughonjo gwa nkhani ya sayu a Gëkiristo na masëyo a tutë në veve wayahongie.
54004007	Rekanuka na mantu nëmavaya nanë mahumo a gëfutu. Veve isëye mughonjo uduva uduvi nëuguraghëëra ikuryo kunë Muungu.
54004008	Uusëya mwëërë gwina sao, ëgweeso masëyo a gënkhoo ëgwetaa sao gwa njëa yoong'e. Gusoko ufuma itungwee faka matiku nëëjie veve uguhanga ufanga unë Muungu waraghanie.
54004009	Ukhani urui në watutë na unoneye uyanjwa.
54004010	Gusoko gwa mpeo ëyëë sese gugikunkunyaya na utenda mwëmo gwa nguu, gusoko sese gukweti ighonje ritu nërëvëkiwe kunë Muungu nëuduvie khae na khae. Muungu uyuu unë Mutyoi wa antu voong'e, ino ino avoo unë vëmuhuvëe mweeso.
54004011	Raghëëya na sëya mantu ayaa.
54004012	Utarekee muntu woong'e aguhorye veve atë gusoko wë mubalanda. Ëgweeso tendeka wë gëloleyo usonge a ahuvëi mukhatë a uduvi, uyanjo, uhuvëi, mung'ë a uja.
54004013	Faka fana nene nëjie, fwaghëëra usoma maandëko, utanantya, usëya usonge a antu.
54004014	Veve inoneye ufwaghëërë ugëtumëa gëfewa nëugëkweti, unë wendie ufewa gwa nkhani ya udaghui itungo nënaa barasa ra anyampaa vaguvëkëe mëkhono.
54004015	Tenda mëëmo ëyëë, iduye veve mughonjo mung'ë a mëëmo ëyëë. Gusoko antu voong'e vëdahe goona mwino veve wakuraa mung'ë a uduvi wako.
54004016	Ighoje veve mughonjo nanë masëyo nëuguyasëyaa. Fwaghëëra utenda uyi, gusoko gwa utënda uyi winjë gityoa veve mughonjo nanë antu nëvëgutëgheeye.
54005001	Utamukenee muntu në munyampaa ëgweeso musëye mweeso mpampoa mwino veve aja udahëtë utenda kunë tata wako. Vatendee abalanda mwino auna vako,
54005002	vatendee akheikuu mwino vanyokwe, na vatendee akhema në anyughuu gwa irika mwino ahaja ako.
54005003	Vakurye ahimbë, në ahimbë tutë tuutë.
54005004	Nësa muhimbë ukwete vana mba vijukuu, reka veeso visëye tanju uvatendea antu va ukhao në maja na uvatendea afafi vawe në maja, nënaa arë veeso noo vatendewe. Ntëndo ëyëë ëgumuyanjisya Muungu.
54005005	Mweeso në muhimbë tutë tuutë na atikweti muntu wa umughondanëya, mweeso uvëkie ighonje rakwe kunë Muungu na ufwaghëëre ginenera na umuromba Muungu utiku nanë mumwë;
54005006	ëgweeso mweeso në atiumëghiya nkhoo akwe utenda mantu a uwuyanjisya mwëërë wakwe mweeso ukure unkhoo akwe na mbesa mweeso mufanga umwëërë.
54005007	Raghëëya ërëë, gusoko veeso vëdahe utenda vëtina inang'anwa.
54005008	Nësa muntu woong'e wadëa uvaghondanëya anyandughu vakwe, na ino gusoko avoo në va ukhaao mughonjo, mweeso waukhana uhuvëi në muvë nanguu ukëra muntu nëatimuhuvëe Kiristo.
54005009	Reka muhimbë andëkwe mu gëtabu ga iburi ra ahimbë në wina mëakha makumi mutandatu, na waroghowe gamwedu.
54005010	Na mweeso inoneye antu sa vamusudangëe gwa utenda ntendo në njija, mwino muntu nëwareire vana, nëwaraghëëre gëhe nanë waoyiye mëghuu a antu në veru. Kangë sa wendie uvarëeya antu nënaa vina makhasëko, na sa wifunyiye gwa utenda ntendo në njija gwa njëa yoong'e.
54005011	Ëgweeso utavaandëke mu gëtabu ahimbë nëvëtifichiye mëakha makumi mutandatu a ufafo. Gusoko në veeso vendagingëwa na nkumbu nküü ya mwëërë hiya amwa Kiristo veeso vinjë ufenja uroghowa.
54005012	Na uvii veeso vinjë uhanga ikuuriwa gusoko a uhita gwa nguu iraghano rawe ra mwandyo.
54005013	Gunji a asaa, veeso vinjë utendeka atoto na gingëa mu khaya na khaya. Na ti atoto gutufu ëgweeso uvatëta antu na gingëa mu mantu a antu vangëja nëëtivanoneye veeso uyarighëëtya.
54005014	Nene aja ngoona vija ahimbë nëkëë vinaficha mëakha makumi mutandatu vëroghowe. Veeso nëvaroghowa vëudaha ufafa vana, vibale antu va ukhaao na vekeuvafa arughu vitu iyoma ra ugutuka.
54005015	Gusoko ahimbë vëgëtunga nëkëë vinafichaa mëakha makumi mutandatu vayaghee gwa umuhonga Setani.
54005016	Nësa gwina muntu nëumuhuvëe Yesu Kiriso wina anyandughu në ahimbë, mweeso nëavarëëye veeso. Kanisa nëreke gitwëka murigho, gusoko rëdahe uvarëëya avoo në ahimbë tutë tuutë.
54005017	Anyampaa nëvëutendaa mwëmo vija antu inoneye vëvafe ikuryo na gënyamwëmo nëgënoneye, ino avoo në vëutanantya na usëya.
54005018	Gusoko maandëko ëguhanya, “Veve utamëtungee njiku momo nëëgufura viyo mu gehawa,” na “Munyautenda mwëmo unoneye gënyamwëmo gakwe.”
54005019	Utayanje isitaka roong'e kunë munyampaa ëgweeso gwa usudanga wa masudanga vavëë mba vatatu.
54005020	Mwino gwa avoo në vëfwaghëëre utenda mahutye, vakenee usonge a antu voong'e, gusoko avoo nëvësaghie vëdahe googhofa.
54005021	Usonge a Muungu na amwa Kiristo Yesu na usonge a vamalaëka unë Muungu wavahwaniye nene nguguraghëëya veve ukwatëre seria iyii gwa udëa gënamëa uvaru rumwedu mba gihenga usyu wa muntu.
54005022	Utagikhakhatëye umwëkëa muntu mëkhono, mba utakhuvëe mu mahutye a antu vangëja. Veve ighoje mughonjo ufuma u mantu në mavë.
54005023	Ufuma itungwee na matiku nëëgwenda ëjie usonge utanywee majë matufu. Ëgweeso nywa muvinyo nduvëngë gusoko a ndaa ako nanë mauvavi nëëguguhangaa tëkëtëkë.
54005024	Mahutye a antu vangëja igheete daaji, na adahie ufika usonge a Muungu mweeso uyaramwua. Ëgweeso mahutye a antu vangëja ëjeudwëëra amite.
54005025	Uvii noo ntendo në njinja igheete daaji; na mbesa itinje gighea itungwee, nyeeso itigifiha khae na khae.
54006001	Atughwa voong'e nëvëvagheme aküü vawe mwino vënoneye ikuryo roong'e, gusoko atadwëëre muntu mba umwe nëugurighëëtya mantu në mavë kunë Muungu nanë u masëyo a Gëkiristo.
54006002	Atughwa avoo në vëkweti aküü nëvëmuhuvëe Kiristo inoneye vata vahorye atë gusoko veeso noo ahuvëi. Ëgweeso veeso inoneye vëtumame vija nanguu ukëra mwandyo gusoko avoo unë vëuhanga sao gwa mwëmo wawe në ahuvëi nanë ayanjwi. Sëya na susutëya mantu ayaa.
54006003	Nësa muntu woong'e ugusëya masëyo në hiya nanë atikhuvëe na masëyo a tutë a Müküü witu na masëyo në ëtikhweti na uduvi në uja,
54006004	mweeso wijue nkhoo a gëdida mweeso atimanyie intu. Mweeso wëna nkumbu nküü nëti a ntundo gusoko a wikungumi na wikhuvi itambëëmwe na antu vangëja nëëghokee nkhani në itina ryana. Ntendo ëyëë ëgufafa wiru, wibaghui, urighëëtya mantu në mavë nëëvaghokee antu angëja, magheme në a gëntonto,
54006005	na wikungumi nëutina mpeo mukhatë a antu angëja. Antu mwino avaa mahaa awe ëruvëkie na vëumëfentua tutë, vëughema mwino utendeka Mukiristo në njëa a utendeka u mughwarë.
54006006	Gwina sao nküü gwa muntu neumuhuvie Muungu, gusoko atiuwuria intu mba rëmwe në ija.
54006007	Gusoko sese gwinajaa na intu mba rëmwe mu urëmi nënaa gwafafwa. Nane daaji mwino gutiudaha uhora intu mba rëmwe ufuma mu urëmi nëikwe gwakuya.
54006008	Uvii, nësa sese gukweti malëwa nanë masaa itambëëmwe na ayaa sese gutiuhanga ra ufëfa.
54006009	Ëgweeso avoo unë vëufenja utendeka aghwarë vëugwëëraa mu maghemwa, na ukwatiwa gënya mutegho nëuguvasachaa veeso uhanga nkumbu nyingë ya gëfutu na ya uvaria. Nkumbu iyii yiuvajubulëya antu mu uruvëki në uvë.
54006010	Gusoko uyanja hela, në mwiiri wa uvë woong'ë. Në ukëërëa nkumbu ëyëë nëti a ntundo antu vangëja vadahie urekanuka kurengë na uhuvëi, na nkhoo yawe yahomiwe itambëëmwe na uvavi në wingë.
54006011	Ëgweeso mwino kunë veve Timoteo, mutumami wa Muungu, rekanuka na mantu ayaa oong'e në mavë. Ikunkunyaye utënda tutë, utënda nëëgumuyanjisya Muungu, umuhuvëa Kiristo nanguu nanguu, uvayanja antu vangëja, ughimu na untu në uja.
54006012	Ihome wihomi në uja wa uhuvëi. Kwatëëra ufanga wa khae na khae në Muungu wagwëtanie veve uduve uduvi mwino urui. Ukëërëa uhuvëi urui ukumwue ukumwui në uja nëwautëndie usonge a masudanga vingë.
54006013	Usonge a Muungu në ugusachaa ufanga u mantu oong'e, na usonge amwa Kiristo në mung'ë a usudanga wakwe usonge amwa Fontio Filato agatenda ukumwui në uja.
54006014	Nene nguguraghëëya veve ukwatëëra maraghëëyo në nene nagufie vee, faka itiku në Yesu ujie udwëëra. Nësa utende vii, gutie muntu mba umwe në ugurighëëtya ivë.
54006015	Muungu wamudwëëya muforiwa nanë Mwibali në müküü në umwedu mu itungo në rënoneye. Uyui unë Mutemi wa atemi na Müküü wa akuu.
54006016	Mweeso imwene unë atiukuyaa na uguduvaa mu weru në gutie muntu nëudahëtë uhumbeera. Mweeso unë gutie muntu nëwadahie umwona mba ugudaha umwona. Kunë mweeso ëtendeke üküü nanë udaho khae na khae. Amini.
54006017	Mwino gwa aghwarë va mu urëmi urui, varaghëëye veeso vëtaje gijaghumbua, mba uvëka ighonje rawe gunto a ughwarë nëukëanëye. Ëgweeso uvëka ighonjë rawe kunë Muungu në ugugufaa sese ughwarë itambëëmwe na mantu oong'e nëëgugutëndaa sese guduve gwa uyanjo.
54006018	Veeso nëvëtende vija. Vëtendeke aghwarë gwa utënda ntendo në njija, vekegisëmëa ufunya maari awe gusoko a antu vangëja.
54006019	Uvii veeso vëgivëkëye mpamba nküü gwa matiku në ëjie usonge, gusoko veeso vëdahe ukwatëëra ufanga unë ufanga wa tutë.
54006020	Timoteo, ghoja rasëë në Muungu wagufie veve. Utategheeye sang'ida në ëtina ikuryo kunë Muungu na sang'ida a gëfutu mwino antu vangëja vëutaana ihaa, ëgweeso ti ihaa ra tutë.
54006021	Gusoko gwa utanantya ërëë antu vangëja varekie uhuvëa masëyo në a tutë a uhuvëi. Mboto itendeke kunë veve.
55001001	Paulo, mutumwa wamwa Kiristo Yesu. Gwa mafënji a Muungu gwa uhonga na iraghano ra ufanga në wë mukhatë amwa Kiristo Yesu.
55001002	Kunë Timoteo, Mboto gëhe nanë majëghana ufuma kunë Muungu Tata nanë Kiristo Müküü witu.
55001003	Nene ngufunyaa asi kunë Muungu në nene ngumwitumëkëa gwa nkhoo në njija, mwino vatëndie va tata vane. Mu itungo në nene nguromba nëgukumbukiwe vee faka.
55001004	Nene nëkumbukiwe mihori ako, na nene ngufenjaa mumwë nanë utiku ugona veve, gusoko nëdahe gijuwa uyanjo.
55001005	Nene nëkumbukiwe uhuvëi wako wa tutë, uhuvëi naarë ugikhaa kunë nyokuu wako Loisi, nanë nyokwe Eunike na itungwee nene nëmanyie tutë ugëkhaa mukhatë ako.
55001006	Nene ngufenja veve ukumbukwe ugësoseya gëfewa ga Muungu nëgëmukhatë ako, ukëërëa mëkhono në nene naguvëkëa gunto ako.
55001007	Gusoko Muungu inagufaa sese nkhoo a wova, ëgweeso wagufee sese nkhoo a udaho nanë uyanjo na nkhoo nëëmoomo.
55001008	Uvii utaonee mënyaa umusudangëa Müküü witu, mbesa gusoko ane nene nënëmutungwa wakwe. Ëgweeso gwa udaho wa Muungu khuvëa na nene mung'ë a makhasëko ane gusoko a Sayu Njija.
55001009	Muungu wagutyoe sese na ugwëtaana sese itambëëmwe na iëtaanwa në ryeru. Ti uja wa mëëmo itu ëgweeso uja wa ndolyo akwe mughonjo nanë mboto unë mweeso wagufee sese mukhatë amwa Kiristo mëakha mingë nëakëire.
55001010	Na itungwee wadahie gikunukuwa ukëërëa gidwëëya gwa Mutyoi witu Kiristo Yesu. Mweeso waheiye ikuya nanë wetie ufanga nanë ufanga wa khae na khae mu weru ukëërëa Sayu Njija.
55001011	Gusoko a Sayu Njija ëyëë nene nahwaniywe nëtënde në mutanantii na mutumami na musëyi.
55001012	Gwa uvii nene nguvaara mwino nguvaara. Ëgweeso nene ntigona mënyaa, gusoko nëmumanyie wasuu në nene nëmuhuvëe. Nene nëmanyie tutë mwino mweeso wina udaho wa ugëghoja gasëë faka itiku ra mpeo, gasëë në mweeso wagëmpee.
55001013	Honga nyinkhori a nkhani ya tutë në veve wadahie uyitëgheeya ufuma kunë nene, mung'ë a uhuvëi nanë uyanjo unë ë mung'ë amwa Kiristo Yesu.
55001014	Ghoja tutë në adahie uvëkwa kunë veve gwa udaho wa Mwahu Mweru nëuguduvaa mukhatë itu.
55001015	Nene nëmanyie tutë mwino veve umanyie mwino antu voong'e va umukoa wa Asia vandekie nee. Na mukhatë a vasaa në Figelo nanë Herimogene.
55001016	Nene nguromba Müküü avafe gëhe antu va ukhaya amwa Onesiforo, gusoko mweeso faka wendie umëtenda nkhoo ane ëyanje. Mweeso inendaa gona mënyaa gusoko a nene utendeka në ugëtungo.
55001017	Ëgweeso nënaa mweeso wafika u muji wa uRumi mweeso agampenja gwa nkumbu faka wang'anga.
55001018	Müküü amufee mweeso gëhe mu Itiku ëroo ra mpeo. Veve umanyie vija utumami wakwe woong'e nëwaufunyiye kunë nene uko Efeso.
55002001	Veve mwanane, utende wina nguu mung'ë a mboto në ëmukhatë amwa Kiristo Yesu.
55002002	Na asaa nëwayatëgheeye ufuma kunë nene usonge a masudanga vingë, vafe antu në ahuvëi, në vëudaha uvasëya antu vangëja.
55002003	Khuvëa mu makhasëko mwino musikee në muja wamwa Kiristo Yesu.
55002004	Gutie musikee në ugitumaa mwëmo wakwe wa usikee nëugihangënkhania mu mantu a uduvi wa antu nëti asikee. Gusoko ndolyo akwe nëumuyanjisya muntu uyoo unë wamwandëkie mwëmo wa usikee.
55002005	Muntu nëuginisya winisyo wa umanka atiuriechwa ngaa faka mweeso nëwahuma gwa uhonga seria yoong'e.
55002006	Në murëmi nëugurëmaa gwa nguu unë unoneye ula nkhari ya mwandyo ya u muunda wakwe.
55002007	Ghemanëya nanguu në nene nguhanya, gusoko Müküü ugugufa veve umanyi mu mantu oong'e.
55002008	Mukumbukwe Yesu Kiristo, nëwafëtiywe ufuma gwakuyi, nëwafafiwe ufuma ufafo wamwa Daudi, mwino sayu ane në njija eguhanya.
55002009	Sayu Njija në nene ngukhasiwaa na nguyaa mëkhova mwino muhutii. Ëgweeso ukhani wa Muungu utiudaha utungwa na mëkhova.
55002010	Gusoko ësëë nene ngughimëëyaa mantu oong'e në makaku gusoko a antu nëvahwaniywe. Uvii veeso noo vëdahe uhanga utyoi ufuma kunë Kiristo Yesu itambëëmwe na uküü nëutina mpeo.
55002011	Gusoko murighëëtyo uruu wa tutë: Nësa gwadahie ukuyaa itambëëmwe na mweeso, sese gwinjë noo uduva itambëëmwe na mweeso.
55002012	Nësa sese gufwaghëëra ughimëëya, sese gwinjë noo gibala itambëëmwe na mweeso. Nësa sese gumukhana mweeso, mweeso noo winjë ukhana sese.
55002013	Nësa sese gutiuhuvëe, mweeso winjë ufwaghëëra utenda muhuvëi, gusoko mweeso atiudaha gikhana mughonjo.
55002014	Vakumbukëye veeso mantu ayaa, na uvaraghëëya veeso usonge a Muungu vëkhondye gikhuva gwa nkhani. Nkhani mwino yasii itikweti ryana mbanduvë, ëgweeso gutufu yiuvavaryaa antu nëvëutëgheeya.
55002015	Ikunkunyaye giraghëëra mughonjo kunë Muungu mwino muntu nëunoneye, mutenda mwëmo unë atiufenja givirya mënyaa. Sëya vija ukhani wa tutë.
55002016	Ineghe na murighëëtyo në wa gëfutu në ti wa dini, gusoko vinjë ufwaghëëra ino mu uvë.
55002017	Na murighëëtyo wawe winjë uvalya gwa njëa në ikwëte na mudusyu. Mukhatë a vasaa në Himenayo na Fileto.
55002018	Veeso vayaghae ufuma u tutë gwa ukwatëëra mwino ufëtyo wa akuyi wakeire. Veeso vëukhundughusya uhuvëi wa antu vangëja.
55002019	Ëgweeso musiingi në ukhamu wa Muungu, wina gëmanyëko chëëkë: “Müküü uvamanyie antu vakwe,” na “Vasaa unë vëurëtaana rina ra Müküü inoneye vëfentuke kurengë ufuma utenda në mavë.”
55002020	Mung'ë a nyumba në nküü tiese gwina maifee a sahabu na hela gutufu, ëgweeso angëja a mëtë na angëja a irongo, angëja ina ikuryo na angëja itikweti.
55002021	Nësa muntu woong'e ugioya mughonjo ufuma u asaa nëamënyaa, uvii mweeso winjë utenda gëfee gusoko a utumami wa ikuryo. Na utumëwa na müküü wa nyumba, wighondanëye gusoko a mwëmo nëuja.
55002022	Uvii itëje nkumbu yoong'e ya ubalanda. Tendeka wë muhuvëi, wina uyanjo nanë majëghana. Veve inoneye utende vii itambëëmwe na voong'e avoo unë vëumurombaa Muungu ufuma unkhoo në njeruchwë.
55002023	Uhite sang'ida ya gëfutu, nëëtikweti ryana mbanduvë. Veve umanyie mwino sang'ida yasii yiusachaa wikhuvi.
55002024	Mutumami wa Muungu inoneye atatendee mwikungumi, ëgweeso atende gwa a antu voong'e, nëudahëte usëya, na mughimu.
55002025	Mweeso uguaghoraa avoo nëvëufëngaa. Muungu udahëtë fangëja uvafa veeso iyoma ra ufea na umëmanya tutë.
55002026	Na veeso vëdahe ginegha ufuma u mutegho wamwa ibilisi, nëvatungiwe na mweeso vëtende mafenji akwe.
55003001	Ëgweeso veve manya ërëë, mwino mu matiku a umpeo gujie udwëëra matungo a holota.
55003002	Gusoko antu vinjë giyanja aghonjo, vinjë uyanja hela, anyagëdida, anyagijaghumbua, atukani, antu në vëtivakuriye afafi vawe, në vëtina irumbi, antu në vëtina ikuryo kunë Muungu.
55003003	Antu në vëtina untu, vëtiufenja uvaonea uvavi antu vangëja, anyauregheegheya, antu në vëtigibalëtë aghonjo, akharë, nëvëhwëtë uja.
55003004	Antu në ahongeeri, nëvëtikeere antu vangëja, në vëgikumajua, në vëyanjëtë uja ukëra umuyanja Muungu.
55003005	Veeso vina wikhori wa antu në veru ëgweeso vëukhana nguu ya Muungu. Rekanuka na antu mwino vasaa.
55003006	Gusoko mukhatë a veeso unë avoo nëvëgingëa mu makhaya a antu na uvahora gënya antu në atughwa akhema në afutu, nëvënempewe na mahutye awe na uvayaghaya gwa nkümbü hiya hiya.
55003007	Akhema avaa vëufenja gësëya ufuma u muntu gëkaku na kamwe vëtiufikëa umanyi wa tutë.
55003008	Mwino Janesi nanë Jamburisi nëvëgamufënga Musa, uvii antu avaa noo vëumëfëngaa tutë, antu në ihaa rëruvekie na veeso tutë vague mu uhuvëi.
55003009	Ëgweeso veeso vëtiufika kurungë, gusoko ufutu wawe winjë utënda wë daaji gwa antu voong'e, mwino uroo wa aghosya avoo në vavëë.
55003010	Ëgweeso veve wahongie mas'eyo ane, mwenendo wane, na ilengo rane ra uduvi, uhuvëi wane ughimu wane, na ughimu na ukhamu.
55003011	Malwe na makhasëko ane, mantu nëang'angie kuuko Antiokia, Ikonio na uListira na mu malwe nënayaghiimëëye na Müküü agantyoa na asaa oong'e.
55003012	Tutë antu voong'e unë vëufenja uduva uduvi wa gëmuungu mukhaya amwa Kiristo Yesu, antu vëjie uvakhasya.
55003013	Ëgweeso antu në avë nanë antu nëvëughemaa weegheeghe vëufwaghëëra utendeka avë itiku gwa itiku. Veeso vëuvakhonga antu na antu vangëja vëuvakhonga na ukhongwa.
55003014	Ëgweeso mwino kunë veve, fwaghëëra ukwatëëra mantu asaa mwino antu vagusëiye veve na mwino veve wahuvëe. Veve noo umanyie në va yanyu nëvagusëiye veve mantu ayaa.
55003015	Gusoko ufuma ung'ënya wako veve umanyie Maandëko në Meru unë ina udaho wa ugutongeera veve uhange utyoi gwa umuhuvëa Kiristo Yesu.
55003016	Maandëko oong'e Muungu wayaehere nkhoo a ufanga mukhatë ayo. Ënoneye uyatumëa gwa usëya, gwa uvakenea antu, gwa uvaghoora na gwa uvasëya mu tutë.
55003017	Uvii atumami va Muungu vëukhondekeka mu udaho woong'e nanë usëywa utenda ntendo yoong'e në njija.
55004001	Nene nguguraghëëya veve usonge a Muungu nanë usonge amwa Kiristo Yesu në ujie uvaramwua antu në afanga nanë vakure, nanë idwëëra rakwe nanë utemi wakwe:
55004002	tanantya ukhani wa Muungu, ëse wighondanëye gwa matungo në ënoneye nanë ëtinoneye. Veve inoneye uvakhanëa antu mantu nëvayatëndie vivë, uvakenea nanë uvafefeheya. Fwaghëëra ughimëëya na usëya.
55004003	Gusoko itungo rëjie në antu vëjie uhita masëyo në atutë. Ëgweeso, gusoko vina matwë në ëgwagha, veeso vëjie gihangwëëya maburi na maburia asëyi nëvëjie uvasëya asaa në ëmünkümbü yawe.
55004004	Veeso vëjie ukhondya utëgheeya masëyo a tutë na vëjie ufëtukëa mahumo a uregheeghe.
55004005	Mwino kunë veve, matiku oong'e veve wibale mughonjo, ghimëëya makhasëko, tenda mwëmo wa utananti, hinëntëya mwëmo wako wa utumami.
55004006	Gusoko nene nighondanëyaa mu itungo ra umiminwa. Itungo ranë ra uwuka mu uduvi urui raghea.
55004007	Nene nihomie wihomi në uja, nameeye uduvi wane, nahuvëe faka mpeo.
55004008	Ufuma itungwee nanë matiku në ejie nëindëwe na ngaa a tutë, në Müküü wanjikëye, në muramwui wa tutë nëujie umpa nene mu Itiku rasëë. Na ti nene gutufu ëgweeso noo gwa voong'e në vindëe ukunukuwa kunë mweeso.
55004009	Ikunkunyaye uje künu ruvi.
55004010	Gusoko Dema, gwa uwuyanja urëmi uruu wandekie nene na wendie uTesalonike. Kireseni wendie uGalatia na Tito wendie uDalimatia.
55004011	Luka imwene wë itambëëmwe na nee. Muhoreeye Mariko muje itambëëmwe mwinakwe. Gusoko mweeso unonëye vija mung'ë a mwëmo.
55004012	Nene namutumie Tikiko uko Efeso.
55004013	Itungo në veve ujie, eteeya khaanju në nene namërekie kunë Karipusi uko uTuroa. Kangë noo ëtëëya vitabu nanguu iyio në vitëndiwe gwa mëkunja a maimwana.
55004014	Alekisanda mutyana wa machuma wambaariye gwa njëa nyingë. Müküü winjë umurëfa gwa uhonga na ntendo yakwe.
55004015	Veve wighoje na mweeso gusoko wafëngie gwa nguu sayu itu.
55004016	Itungo ra mwandyo nënaa nene nginenera mung'ë a Barasa, gutie mba umwe nëagatenda we guuvaru wane, voong'e vëgandeka Muungu avaonee uvavi veeso.
55004017	Ëgweeso Müküü agaëmëka gu uvaru wane. Mweeso wampee nene nguu ya utanantya sayu, uvii antu va ndughu ingëja vëdahe utëgheeya. Uvii nene nëgatyowa ufuma u momo wa ng'imba.
55004018	Müküü winjë untyoa nene ufuma gu uvë woong'e na ung'ora nëmuteere ryu faka utemi wakwe wa girunde, kunë mweeso ëtendeke üküü khae na khae. Amina.
55004019	Muramuche Pirisika nanë Akwila. Varamuche nanë antu va ukhaya amwa Onesiforo.
55004020	Erasito wasighie uko u muji wa uKorinto. Turofimo namurekie uko u Mileto uwaire.
55004021	Veve ikunkunyaye uje nëkëë itungo ra mpefo a muntumba rinaja. Eubula ugutuma maramucho kunë veve. Viuyi viuyi Fude, nanë Lina nanë Kulaudia nanë aruna vitu voong'e vëutuma maramucho kunë veve.
55004022	Müküü atënde wë itambëëmwe na nkhoo ako. Mboto ëtende itambëëmwe na vee.
56001001	Faulo, mutumwa wamwa Muungu na mutumami wamwa Yesu Kiristo. Nene natumiwe nëvakhamie nkhoo antu në Muungu waahwaniye vëhange uhuvëi në üküü na veeso vëhange umanyi wa tutë në uguvatongeera vëduvë mwino Muungu ugufenja.
56001002	Umanyi wasuu uguvatongeera antu mu ighonje ra ufanga wa khae na khae në Muungu në atiurëgheegha, waëkie iraghano nënaa urëmi kë winatundwa.
56001003	Na nënaa itungo ranoneya Muungu Mutyoi witu agaraghëëra ukhani wakwe na agandaghëëya nene nëutanantye.
56001004	Kunë Tito, mwanane wa tutë mu uhuvëi në nene ginako guukweti. Muungu Tata witu nanë Kiristo Yesu Mutyoi witu agufe mboto nanë majëghana.
56001005	Ëyëë në soko nëantendie nene nëgureke veve uKirete, gusoko veve udahe uyatenda vija mantu nëëtitendekie vija, na uhwania anyampaa mu muji mwino nene naa naguraghëëye.
56001006	Mutongeeri wa kanisa atende muntu nëatina ihondwe, mughosya wa mukhema umwedu, na anakwe vëtende ahuvëi. Veeso vëtiufenjiwa vëtende vëna uduvi gënya wa maimwana mba nëvëtina ikuryo.
56001007	Gusoko askofu, mwino mutogneeri në müküü wa mwëmo wa Muungu imunoneye atendeke atina ihondwe. Mweeso imunoneye atatende muntu nëugiyanjisya mughonjo mba muntu wa makuo mba mughai mba ugutumëa nguu mba muraku wa hela.
56001008	Ëgweeso mweeso atende wë gëhe, uyanjëte utenda mantu në maja nanë wibalëte mughonjo. Uduvi wakwe utendeke ughokie, weru, nanë gighiiya utenda mahutye.
56001009	Mweeso imunoneye imëke sësë gwa uhonga tutë a ukhani në antu vëusëyaa. Gwa utenda uyi, mweeso adahe uduya maraghëëyo nëëghokee masëyo a tutë na noo gwa uvafënga avoo nëvëufëngaa masëyo asaa.
56001010	Gusoko gwina antu vingë nëvëtina ikuryo, vëurighëëtya nkhani nëitina ryana nanë arëgheeghe, ino ikhakho ra antu avoo nëvëtowe ihungu.
56001011	Veve inoneye uvakiye antu vasaa, gusoko veeso vëusacha antu va makhaya ëgëtunga uyaghaa ufuma u masëyo a tutë. Vëutenda uyi gusoko a urëfwa gënyamwëmo intu në veeso vëtinoneye usëya.
56001012	Umwedu unë veeso vëumughemaa mwino munyagëdaghu agahanya, “Antu va uKirete matiku oong'e vëurighëëtya uregheeghe. Veeso araku na atoto vikhwete na maimwana a gihaka.”
56001013	Usudanga urui në wa tutë. Gwa uvii veve vakenee veeso gwa ukharë, uvii veeso vëdahe utenda vaja mu uhuvëi.
56001014	Veeso vëkeutegheeya mahumo a Gëyahudi mba maraghëëyo a antu unë vëumëjughuta tutë.
56001015	Gusoko gwa antu vasaa në aja mantu oong'e maja. Ëgweeso gwa antu avoo në nëvëkhwalë nanë vëtihuvëe gutie intu në rija. Mahaa awe nanë dhamiri yawe ikhombekie.
56001016	Veeso vëgitendaa vëmumanyie Muungu, ëgweeso veeso vëumukhana mweeso gwa ntendo yawe. Veeso vëna mahurisyo, vëtina ikuryo, na veeso vëtinoneye gwa intu roong'e në rija.
56002001	Ëgweeso mwino kunë veve, Tito sëya në ënoneye u masëyo a tutë.
56002002	Varaghëëye anyampaa vëtende vë moomo, vikurye veeso aghonjo, vëna mahaa. Veeso vëtende vëna uhuvëi nëunoneye, vëna uyanjo, vëtende akhamu gi mung'ë a ughimu.
56002003	Varaghëëye akheikuu noo vëtende vëna ikuryo mu uduvi, vëtarighëëtye në mavë gwa antu vangëja, mba atughwa va ntui. Veeso inoneye usëya në maja,
56002004	gusoko veeso vëasëye asungu uvayanja aghohi vawe nanë anaawe.
56002005	Veeso vëufenjiwa vëgibale aghonjo, vineghe na uvë woong'e, nëvëdahëte ma mwawe nanë afoo. Veeso vëufenjiwa vinyumpye gwa aghosya vawe, gusoko ukhani wa Muungu wekeunang'anwa
56002006	Viuyi noo varaghëëye aghosya nëvëtifichiye meakha makumi mutandatu vëgibale aghonjo.
56002007	Mung'ë a mantu oong'e iraghëëre mughonjo wë gëloleyo gwa ntendo në njija. Na mung'ë a masëyo ako raghëëra uhuvëi nanë ntendo në njija.
56002008	Itungo në veve ugusëya, sëya masëyo në atutë në gutie muntu nëuguyaenkenya, gusoko munyaufënga adahe goona mënyaa, na awuriye intu në ive ra uhanya kunë sese.
56002009	Varaghëëye atughwa vinyumpye gwa aküü vawe na uvayanjisya veeso gwa mantu oong'e. Veeso vëtatende antu nëva nkhani mbë,
56002010	aivi hela. Ëgweeso uvaraghëëra aküü vawe uhuvëi wa tutë tuutë, gusoko mu mantu oong'e veeso vëatende antu vëhunukwe masëyo a Muungu Mutyoi witu.
56002011	Gusoko Muungu waraghëërë mboto gusoko a utyoi wa antu voong'e.
56002012	Mboto ësëë ëugusëyaa sese ukhana mantu nëëtiumuyanjisya Muungu na nkümbü ya mu urëmi. Kangë ëugusëyaa uduva uduvi në wagighiya, nëughokie na uduvi wa umuyanjisya Muungu mu urëmi urui.
56002013	Sese gwindëe ighonje ritu nërëforiywe, itiku në Müküü Muungu witu nanë Mutyoi Yesu Kiristo ugudwëëra gwa üküü.
56002014	Mweeso widwëëye mughonjo gusoko a ugutyoa sese ufuma mu uvaya woong'e na ugutenda sese antu në veru, antu vakwe mweeso mughonjo unë vëna nkümbü a utenda në maja.
56002015	Righëëtya mantu ayaa; raghëëya na kenea gwa udaho woong'e. Muntu woong'e ataguhorye veve.
56003001	Vakëmbukëye anya uKirete vinyumpye gwa anya gibala nanë anya udaho. Vëtende vëna ikuryo, na vighondanëye gwa ntendo yoong'e në njija.
56003002	Veeso vëtarighëëtye në mavë gwa muntu woong'e, vërekanuke na wikhuvi. Vëtende antu në aja gwa antu voong'e, na vëraghëëre ufoo wa tutë gwa antu voong'e.
56003003	Gusoko sese aghonjo naa kheengë naarë gwa afutu, na gutina ikuryo na naa gutongeerwe na uvë. Sese naa gwë gënya atughwa va nkümbü nanë geyanjisya. Sese arë gwë avë matiku oong'e, naarë gwina wiru, guhwëtwe na antu na arë gwihwëte song'e: veeso vëguhwëte sese na sese guvahwëte veeso.
56003004	Ëgweeso itungo nënaa Muungu Mutyoi witu waraghëëra uja nanë uyanjo kunë sese,
56003005	mweeso agagutyoa sese. Agatenda uyi ti gusoko a ntendo yitu në njija nëgwayitendie mu tutë, ëgweeso mu uja wa gëhe gakwe mughonjo. Gwa njëa a Mwahu Mweru agagooya sese na utendeka gwë ufafo në ufya nanë uhanga ufanga në ufya.
56003006	Mwahu uyi mweeso agagukununtëa gunto itu gwa wingë ukerea Yesu Kiristo Mutyoi witu.
56003007	Mweeso agatenda uyi gusoko sese gudahe utenda gwë aja gwa mboto akwe na gutendeke gwë asai mu ighonje ra ufanga wa khae na khae.
56003008	Murighëëtyo urui në wa tutë. Nene ngufenja veve ususutëye mantu ayaa, gusoko avoo unë vamuhuvëe Muungu vëdahe aghonjo utenda në maja. Mantu ayaa në maja go na ina sao gwa antu.
56003009	Ëgweeso rekanuka na sang'ida a gëfutu, mukhova në urifu wa mahumo nëuvaghokëe vaa kükü, wibaghui, nane wihomi, gusoko asaa ëtina sao na ëtina ryana.
56003010	Mwino gusoko muntu nëugusacha wibaghui, nëwadaha umwonya muhënjo rumwedu mba muhënjo wa gavëë rekanuka na muntu wasuu.
56003011	Veve manya mwino muntu wasuu wina ihaa nerëhutanëe na ra mahutye. Mweeso mughonjo ugiraghëëra mwino munya mahutye.
56003012	Nene nëna mufango wa umutuma Atema mba Tikiko kunë veve. Në mweeso wafika, tenda gwa nguu yako yoong'e uja kunë nene uNikapoli, gusoko naramwue gëkhaa faafo matungo a mpefo.
56003013	Veve tintara gwa nguu yako yoong'e umwarëëya Sena në ugituma mwëmo wa seria nanë Afolo mu muhënjo wawe. Ona mwino vëtiuwurya gëntu nëvëugëfenja.
56003014	Na Akiristo va uKirete nëvisëye veeso utenda në maja. Gwa utenda uyi vinjë gwarëëya mantu nëëufenjiwa ino, uvatenda vëduve uduvi nëugufafa nkhari në njija.
56003015	Mu muntu në wëitambëëmwe nanee uguguramucha veve. Varamuche avoo unë vëguyanjëte sese mung'ë a uhuvëi. Mboto ëtendeke itambëëmwe nanyee nyoong'e.
57001001	Faulo, mutungwa gusoko amwa Kiristo Yesu, nanë Timoteo muuna witu, kunë Filimoni muyanjwi witu mutenda mwëmo muyitu,
57001002	na gwa Afia muhaja witu na Arikifo musikee muyitu, na Kanisa ra unyumba ako:
57001003	Mboto ikhae nanyee na majëghana ufuma kunë Muungu Tata witu na kunë Müküü Yesu Kiristo.
57001004	Nene ngumurumba Muungu wane matiku oong'e itungo ninagukumbukwa veve mungë a marombi ane,
57001005	gusoko në ntegheeye uyanjo wako na uhuvëi në ukweti kunë Müküü Yesu na gwa antu voong'e va Muungu,
57001006	na nguromba mwino ukhuvëi wako wa uhuvëi, udahe uhumbua umanyi wa mantu oong'e në maja në itu kunë Kiristo.
57001007	Gusoko nëkweti uyanjo üküü na ufefeheyi ufuma guuyanjo wako, muunane gusoko nkhoo ya antu va Muungu yaryuchwa ukërëa kunë veve.
57001008	Gusoko ëyëë nëkweti udaho në ukhondie, mukhatë amwa Kiristo, uguraghëëya veve utende nërënoneye.
57001009	Ëgweeso gusoko a uyanjo nëuguromba veve nene, Faulo, mnyampaa na itungweenoo në mutungwa gusoko amwa Kiristo Yesu.
57001010	Nguguromba veve gusoko a mwanane, Onesimo, ninaiye tata wakwe nenamuhangie muitungwa rane.
57001011	Hafo khae mweeso arë atiuguarëya veve mpa nduvë ëgweeso itungwee uguguarëya ti veve gutufu ëgweeso në nenenoo.
57001012	Nene ninamutumie mweeso kunë veve, mweeso në nkhoo anë mughonjo.
57001013	Aja nguyanja ikhae ginakwe, hafai anjarëye agufandatëye vee itungo ërëi nëkëë ngugëtungo gusoko a Sayu në Njija.
57001014	Ëgweeso nene ntinayanjaa utenda intu mba rëmwe ëgweeso gwa iyanji rako gusoko uja wako utadahe utenda wa gëonye ëgweeso gwa iyanje rako.
57001015	Fangëja ëyëë në soko në mweeso wabaghuwe ufuma kunë veve gwa itungo rëkufëi, gusoko veve mudahe uja gëkhaa kangë mwinakwe khae na khae.
57001016	Ufuma itungwee mweeso timutughwa ëgweeso ukëa mutughwa mweeso ntimutughwa gutufu, ëgweeso wë mwë muunaanë muyanjwi, kunë nene ino ëgweeso kunë veve gutambukie go mu mwëërë na kunë Müküü.
57001017	Uvii nëmbesa veve wanyona nene në muyako, mughënyife mweeso mwino chu veve udahëte ung'ënyife nene.
57001018	Nëmbesa mweeso waguivie gëntu koong'e nampa ukweti hirë mpaimwedu kunë veve, umëandëke asëë kunë nene.
57001019	Nene, Faulo, ngwandëka vii na mukhono wane mughonjo, nene ngurëfa. Nene ntiuhanya gëntu mpa gëmwedu mpa nene nëkweti hirë ankhoo ako mughonjo.
57001020	Nhaa, muunane, ngufenja veve utendee uyii gusoko a Müküü. Leghecha nkhoo ane mukhatë amwa Kiristo.
57001021	Nëhuvëe tütë mwino chu veve winamwighuyo, veve ugutenda mwino chu naguroba na tütë nëmanyie mwino chu veve uguteda na utambukëya nambesa asaa nënayaromba.
57001022	Gwa itungo ërëëro ghondanëya uroo gusoko ane, gusoko nëhuvëe gwa marombi anyu mudaha uyanjëywa nëje kunë nyenye.
57001023	Efafura në ugugëtungo ginakwe gusoko amwa Kiristo Yesu, ugumuracha nyenye,
57001024	na viuyi atenda mwëmo auyane vaa Mariko, Arisitoriko, Dema na Luka.
57001025	Mboto a Müküü Yesu Kiristo itendeke itambëëmwe nanyee nyoong'e.
58001001	Afoo khae Muungu agarighëtya na vaa kükü vitu mëhënjo mingi na gwa njëa nyingi gwa ukëëra anyagëdaghu,
58001002	ëgweeso matiku ayaa a mpeo, warighitëye nasee gwa njëa a Mwanakwe. Mweeso unë chuu gwa njëa akwe Muungu agautunda urëmi na agamuhwania ayibale mantu oong'e.
58001003	Mweeso unë weru wa üküü wa Muungu, na nyinkhori në a tütë tütë a mwino Muungu mughonjo, uguusinkamya urëmi gwa ukhani wakwe në wina nguu. Nënaa wawafa anaarëmi irekewa ra mahutye awe, agëkhaa kuuko gunto girunde guu uvaru wa gëlëlo wa Muungu Müküü.
58001004	Mwana unë müküü nanguu ukëra malaëka, mwino rina nëwafewe na Muungu unë iküü nanguu ukëra rina rawe.
58001005	Gusoko Muungu inamukhanëa mbanduvë mba umwe waa malaëka vakwe: “Veve wëë Mwananë, Nene rëo natendaa Tata wako.” Mbesa kangë: “Ngutenda kunë mweeso tata na mweeso ugutenda kunë nëë mwananë.”
58001006	Na kangë nënaa ugumütüma Mwanakwe mufafwa wa mwandyo, muurëmi, agahanya, “Malaëka voong'e va Muungu ivanoneye ümükürya.”
58001007	Gwa malaëka uguhanya, “Muungu uguvatenda malaëka vakwe vëtendeke mpefo, na atumami vakwe ndëmë ya moto.”
58001008	Ëgweeso gwa Mwanakwe, Muungu agahanya: “Utemi wako vee Muungu, ugutendeka wa khae na khae. Veve uguvibala antu vako gwa fana tütë.
58001009	Veve uyanjëte uduvi në uja na uhuite üvë. Gwa uvii Muungu, Muungu wako, waguhwaania na ugumiminëa uyanjo üküü nanguu ükëra ayako.”
58001010	Na agahanya: “Müküü, veve ugautunda urëmi afo mwandyo, maunde unë mwëmo wa mëkhono ako.
58001011	Asaa ëguwura, ëgweeso veve ugusigha matiku oong'e, oong'e ëgukhakhayuka mwino ikoti,
58001012	mweesonoo ëgukhaanëkëëywa mwino isaa. Ëgweeso veve unë wëë uyuuyo uyuuyo matiku oong'e, na uduvi wako utina mpëo.”
58001013	Muungu inamukhanëaa mbanduvë mbesa umwe wa malaëka vakwe: “Ikhaa guuvaru wanë wagëlëlo, faka nëatende arughu vako mwino ibao ra uhaghamëëya mëghuu ako.”
58001014	Malaëka unë nkhoo gutufu nëvëumutumamëa Muungu, na Muungu uguvatumaa vëvaarëëye avoo nëvëuwughenyifa ukhomoi.
58002001	Gusoko ësëë ëgunoneye guyakwatëëre tutë tuutë oong'e nëgwayategheeye, gutajee ukhongwa na uyaghaywa.
58002002	Sayu ëyoo nëvëgafewa anyampaa vitu na malaëka ëgaraghëërwa mwino tutë na malaëka, na mbesa muntu gëkaku wasuu nëagadëa umëhonga namba umëkwatëëra agakhuwa mwino imunoneye.
58002003	Uvii, sese guutyoeka wurë nësa gutiukeere utyoi në üküü mwino uruu? Mwandyo Müküü mughonjo agautanantya utyoi uruu, na vasaa nëvëgamutegheeya vëgaguraghëëra daaji mwino unë tütë.
58002004	Muungu noo agoongeeya faafo usudanga wakwe gwa matako hiya hiya, na gwa uvafa antu vifewa vya Mwahu Mweru gwa mafenji akwe.
58002005	Muungu inavavëkaa malaëka vëwibale urëmi nëujie, urëmi uroo nëguusanya sayu yayo.
58002006	Kangë ërighitiwe mu gëtuunga mu Maandëko: “Muntu uu ntüni vee Muungu mbesa umugheme, Mwanamuntu unë ntuni, mbesa umukeerehe?
58002007	Wamutendie gwa itungo ikufë atendeke fang'ë nanguu ukëra malaëka, ugamuriecha ngaa a üküü na iküryo,
58002008	ugavëka mu intu fang'ë a mëghuu akwe ayibale.” Ihanyiywe mwino Muungu agamuvëka muntu atende mutemi wa mantu oong'e uunë gwa udëa ureka intu mbarëmwe. Mbesa uvii, ëkëë gwinoonaa muntu uguyibala mantu oong'e itungwee.
58002009	Ëgweeso gumughune Yesu, wasuu nëagatendwa gwa itungo ikufë utendeka fang'ë nanguu ukëra malaëka, gusoko a mboto a Muungu akuye gusoko a antu voong'e. Itungwee gumughune watendiwe mutemi gwa üküü na iküryo gusoko a ikuya nëagakhasëka.
58002010	Naa tütë ntüfu mwino Muungu, nëugutundaa na uyakhamya mantu oong'e, agamutenda Yesu utenda ukhondekie tutë tuutë gwa njëa a makhasëko, adahe uveeta ang'ënya nëvingë vëkhuvëe mu üküü wakwe. Gusoko Yesu unë uguvatongeeraa mu utyoi.
58002011	Mweeso uguverya antu mahutye awe, mweeso itambëëmwe na vasaa nëveeriwe, voong'e vëkweti Tata umwedu. Gwa uvii Yesu atighune mënyaa uvataana vasaa vaunaakwe,
58002012	na mwino uguhanyaa: “Vee Muungu, nguvatanantëya vaunaane Ngugukumajua mu mwirundo wawe.”
58002013	Kangë uguhanya: “Ngumuvëkëya Muungu ndolyo anë.” Na kangë: “Nene nëafaa itambëëmwe na ang'ënya në Muungu wampee.”
58002014	Uvii, gusoko ang'ënya vasaa, mwino vëutaanwaa, unë antu nevëna mwërë na saghami, Yesu mughonjo watendeka mwino veeso na ukhuvëa mu untu wawe. Agatenda uvii gusoko gwa njëa a ikuya rakwe amukhalange Ibilisi, wasuu nëwina wibali gunto a ikuya,
58002015	na uvii avakhomoe vasaa nënaa atughwa mu uduvi wawe woong'e gusoko a wova wawe wa ikuya.
58002016	Gwa fana tutë unë daaji mwino mweeso inajaa gusoko gwa uvaarëëya malaëka ëgweeso mwino ëguhanyaa Maandëko: “Uguvaarëëya afafwa vamwa Iburahimu.”
58002017	Gusoko uvii ëgamunoneya atendeke mwino muuna wawe gwa mu gëntu, gusoko atende Mukumbëki në Müküü wawe në wa tutë nanë munya goonea uvavi mukhatë a umutumamëa Muungu, gusoko mahutye a antu ëheyiwe.
58002018	Na, udahëte itungwee uvaarëëya vasaa nëvëughemwaa, gusoko mweeso mughonjo agaghemwa na ukhasiwa.
58003001	Vaunaanë, antu va Muungu nyee nëmwataaniwe na Muungu, musëghanëyi Yesu wasuu në Muungu agamutuma atendeke Mükümbëki në Müküü wa uhuvëi nëguufëaa.
58003002	Mweeso naa watutë kunë Muungu nëagamuhwaania utenda mwëmo wakwe, mwino Musa naa watutë mu nyumba oong'e a Muungu.
58003003	Mujengi wa nyumba uguhangaa iküryo nanguu ukëra nyumba ësëë njeeso. Uvii uvii nanë mweeso Yesu unoneye iküryo në iküü nanguu ukëra Musa. (
58003004	Mu nyumba ëgujengwaa na mujengi gëtuunga na Muungu unë mujengi wa mantu oong'e.)
58003005	Musa naa watutë mu nyumba oong'e a Müküü mwino mutumami, na agarighitya mantu asaa nënaa Muungu ujie uyarighitya, afoo kheengë.
58003006	Ëgweeso Kiristo unë watutë mwino mwana nëwina wibali gwa nyumba Muungu. Sese gwë nyumba akwe nësa guuwukwatëëra umafefe witu na wimëki wa tutë tuutë mu rasëë nëgwina ndolyo nayo.
58003007	Gwa uvii yakhonda, mwino uguhanyaa Mwahu Mweru: “Nësa muuwutengheeya ruri wa Muungu reo,
58003008	mutayitendee nkhoo yanyu etende gunguri mwino anyampaa vanyu mwino naavërë itungo nënaa vëgadëa umutegheeya Muungu, mwino ëtë naavërë itiku ëroo ukoo umbugha, nënaa vëgamughema Muungu.
58003009	Kuuko anyampaa vanyu vëgang'hema na umpenja kunë nërë, uguhanya Müküü, mbesa naa vëgayoona ayoo nënaa nayatendie gwa mëakha makumi ane.
58003010	Gwa soko ësëë agavakheefëa antu vasaa nëgahanya, ‘Masëgho a antu avaa ëyaghee, ëkëë vinadahaa mbanduvë uyimanya njëa yane.’
58003011	Uvii, ngakheefa, nëgirafëa: ‘Vëtigingëa ukoo kunë aja nguvafa ituyo.’”
58003012	Uvii anyandughu, ighoji atajee utendeka urëfo mbaumwe mukhatë anyu nëwina nkhoombë uvii na nëatihuvëe mbesa gibaghua na Muungu në mufanga.
58003013	Chuu gusoko ësëë “Rëo” nëëguhanyiwaa mu Maandëko ëkëë ëgughookëe sese, imunoneye gionya matungo oong'e. Gwa uvii muntu gëkaku mukhatë anyu atakhongwee na mahutye na utendeka wina itwe ikaku güngürü.
58003014	Gusoko sese gukhuvëe na Kiristo nësa guukwatëëra gwa khafu ndolyo nënaagumëkwete ufuma mwandyo.
58003015	Maandëko ëguhanyaa vii: “Rëo, nëmwawutegheeya ruri wakwe Muungu, mutayitendee nkhoo yanyu magunguuri mwino anyampaa vanyu ëtë naavërë itungo nëvëgenda kure na Muungu.”
58003016	Uu vaanyu uvii, nëvëgautegheeya ruri wakwe Muungu na gendakure na mweesoo noohe? Uu ni vasaa voong'e nëvagatongeerwa na Musa ufuma uMisirina?
58003017	Na Muungu agavakheefea vaanyuhe gwa meakha makumi ane? Naa ti vasaana nëvëgatenda mahutye, vasaa në mëërë awe ëgamotoka mumakuja?
58003018	Muungu nënaa agërafëa: “Vëtigingëa kuuko kunë naa nëjie uvafa ituyo,” naa uguvarëghëtya vaanyanyuhe? Naa uguvarighitya vasaa nënaa vinamutegheeyaa.
58003019	Gwa uvii gughune mwino vënadahaa gingëa gusoko gwa udëa uhuvëa.
58004001	Muungu wagufee ndolyo mwino guudaha urëhanga ituyo rasëë nëwarëhanyiye. Uvii, na googhofe tajee gëkaku mukhatë itu aje utumba urëhanga itungo rasëë.
58004002	Gusoko Sayu Njija atanantiwe kunë see mwino ëtë ëgatanantiwa kunë vasaa antu va khae. Ëgweeso Sayu ësëë inavajëfëyaa intu mbanduvë gusoko vëgamëtegheeya ëgweeso vinamëghenyifaa gwa uhuvëi.
58004003	Uvii, sese nëguhuvëe guuhanga ituyo rasëë në Muungu wagufee iraghano. Mwino agahanya: “Ngakheefa, ngirafëa: ‘Vëtigingëa ukoo kunë aja nguvafa ituyo.’” Muungu agayahanya ësaa mbesa mwëmo wakwe naawakhonda udua nënaa wautunda urëmi.
58004004	Gusoko Maandëko ëguhanya mugëtuunga gwa itiku ra mufungatë: “Muungu agatuya itiku ra müfungatë, agareka mëëmo akwe oong'e.”
58004005	Kangë ihanyo ërëë rëuhanywa noo: “Vëtigingëa ukoo kunë aja nëjëuvafa ituyo.”
58004006	Vasaa nevatongeere utanantëywa Sayu Njija vinarëhangaa ituyo rasëë gusoko vëgadëa uhuvëa. Vërëfo, uvii, vangëja vasaa ahuha awe vëgarëhanga.
58004007	Ihanyo ërëë rëë daaji, gusoko Muungu wavëkie itiku rëngëja nërëutaanwaa “Rëo.” Mëakha mingi ukoo usonge Muungu agahanya gwa itiku rasëë gwa nkhani yamwa Daudi mu Maandëko nëadahie uhanyiwaa: “Rëo, nëmwautegheeya ruri wa Muungu mutatende nkhoo yanyu magüngüëri.”
58004008	Nësa Yosua naagavafa antu vasaa ituyo rësëë, Muungu naa atiuhanya afoo usonge gwa itiku rëngëja.
58004009	Gwa uvii, ëkëë rërëfo ituyo gwa antu va Muungu mwino chuu naa utuya kunë Muungu itiku ra mufunagatë.
58004010	Gusoko, muu wasuu nëuguhangaa ituyo, në Muungu warëhanyiye ugutuya, ufuma mu mwëmo wakwe mwino Muungu noo agatuya ufuma mu mwëmo wakwe.
58004011	Uvii, gwikunkunyaye urëhanga ituyo rasëë, tajaa atendekee sa urëfo mukhatë anyu nëugutümba, mwino vëgatenda avoo gusoko gwa üwürya uhuvëi.
58004012	Ukhani wa Muungu uu në ufanga na wina nguu, uu në wëgë nanguu ukëra mpaanga në njëgë mpaande ivëë. Ugutemaa ino faka fana nkhoo na mwahu yuutang'anaa, faka faafo fana yiutang'anaa nongo ya mwërë na makuta. Ukhani üsüü ugusëmbuyaa nkümbü nanë masëgho a nkhoo ya antu.
58004013	Gutie ntundo mba ëmwe nëëgufihëkaa usonge a Muungu, mu intu rëkunukuwe daaji usonge a miho akwe. Kunë mweeso, sese soong'e ëgunoneye uduya mahanyo a ntendo yitu.
58004014	Uvii, igunoneye ukwatëëra ino uhuvëi nëguwukumuaa. Gusoko gukweti Mükumbëki Müküü nëwakëëre mu maunde, Yesu Mwana wa Muungu.
58004015	Mükumbëki Müküü witu uyuu atiikhwetë na wasuu nëatiudaha ugwaarëëya mu ulegheeku witu, ëgweeso unë Mükumbëki Müküü nëagaghemwa mwino sese gwa mu njëa hiyahiya ëgweeso inatendaa ihutye.
58004016	Uvii nëgurëhumbeere gwa udëa uhanga wova itumbë ra utemi ra Muungu, fana gwina mboto, gudahe gihangëa rëonewa ra uvavi na mboto a ugwaarëëya itungo nërënoneye.
58005001	Mu mükumbëki në müküü uguhwaaniwaa udua mukhatë a antu gusoko a umütümamëa Muungu gusoko awe, ufunya dahwa na ikumbëko gusoko a mahutye awe.
58005002	Gusoko mweeso mughonjo uu mülegheku udahëte uvaonëa uvavi vasaa nëvëtimanyie intu na nëvëutendaa mahutye.
58005003	Na gusoko mweeso mughonjo unë mulegheeku, imunoneye utenda ikumbëko ti gutufu gusoko a antu, ëgweeso noo gusoko a mahutye akwe.
58005004	Gutie muntu nëugudaha gihoreya mughonjo iküryo na utendeka mükumbëki müküü. Muu muntu uguhwaaniwaa na Muungu utenda mükumbëki në müküü mwino ëtë na urë Aaroni.
58005005	Uvii uvii, Kiristo noo inihoreyaa mughonjo iküryo ra utenda Mükumbëki në Müküü ëgweeso Muungu agamwëëra: “Veve wëë Mwananë, nene rëo natendaa tata wako.”
58005006	Agahanya noo guungëja: “Veve wee mükümbëki khae na khae gwa uhonga ntende a ükumbëki wamwa Melikisedeki.”
58005007	Yesu nënaa uguduvaa afaa mu urëmi, gwa gëëro gëküü na ndighiigho, agakürya na umuromba Muungu nënaa wina udaho wa umutyoa ufuma ikuya, mweeso agategheeywa gusoko a umükürya Muungu.
58005008	Gweeso, mbesa naa Mwana wa Muungu, agisëya ntende në njija gwa njëa a makhasëko.
58005009	Na nënaa watendwa ukhondekekie agatendeka mwandyo wa utyoi wa khae na khae gwa vasaa voong'e nëvëumutegheeya.
58005010	Mweeso Muungu agamuhwaania utenda mükumbëki müküü gwa uhonga ntende a ükümbëki wamwa Melikisedeki.
58005011	Gukweti mingë a uhanya gwa ihanyo ërëë, ëgweeso unë gukaku umukhanëa, gusoko nyenye muti voro umanya.
58005012	Itungwee naa imunoneye khaëngë sa mwaye asëyi, ëgweeso ëkëë muufenja muntu wa umusëya masëyo a mwandyo a sayu a Muungu. Gwa udëa ula ilëwa në ikaku, ëkëë imunoneye unywa mava.
58005013	Mu wasuu në imunoneye unywa meywa wasuu unë ëkëë mung'ënya, atimanyie uduvi në uja unë ntunihe.
58005014	Ëgweeso ilëwa në ikaku unë gwa antu në aküü nëvakhomie, nëvëudaha urekanua në maja nanë mavë.
58006001	Uvii, gufwaghëëre usonge gwa asaa nëakhomie na uyareka unyuma masëyo ayoo a mwandyo a Gëkiristo. Gutiufenja uvëka musingi kangë gwa usukëëra masëyo ayoo a mwandyo mwino gëtë urekanuka na ntendo ya ikuya, umuhuvëa Muungu,
58006002	masëyo a ubadiso na uvëkëwa mëkhono, ufëtya gwa akuyi na iramuëywa ra khae na khae.
58006003	Asaa guuyatenda, Muungu nëwagwaarëëya.
58006004	Gusoko antu nëvawurekie uhuvëi wawe ëgudahëka wurihe uvasucha vëfëe kangë? Antu vasaa naa vaye vëë mu weru wa Muungu, naa vadahie usoyaa dahwa a girunde na utenda akhuvëi va Mwahu Mweru,
58006005	vadahie usoyaa uja wa ukhani wa Muungu na nguu ya urëmi nëujie,
58006006	yu! vëurekwana vëfëe kangë, gusoko vëumukhoma umuti kangë Mwana wa Muungu na umuvirya mënyaa mu maumbë a antu.
58006007	Muungu ugumëforyaa fang'ë asëë nëëgumëghenyifaa mbura nëëgumënyëaa muu matungo, na ukindisya mpafatuka në a nsao kunë murëmi.
58006008	Ëgweeso në mbesa fang'ë ësëë ëkinde mëtë a maghuya na mafafee, ëtikweti nsao, ëëfifë üjumwa na Muungu na mpëoayo unë gwachiwa moto.
58006009	Gweeso, mbesa gurighitya uvii, ayanjwi vitu, mung'ë a sayu yanyu gwahuvëë mantu në maja nanguu na në utyoi.
58006010	Muungu atiuwuryaa tutë, mweeso atiuwëwa mwëmo nëmootendie mbesa uyanjo nëmugadwëëya gusoko a rina rakwe mu utumami nëmugavatendea na nëmuuvatendea itungwee antu vakwe.
58006011	Nkümbü itu unë muu muntu mukhatë anyu adwëëye wikunkunyaayi uruurouruuro faka mpëo, gusoko asaa unë mwina ighonje radahe ukhondeka.
58006012	Mutatendekee atoto, ëgweeso mutendeka mwino vasaa nëvëhuvëe na vina ughimëëyi na uvii vëuyahanga asaa në Muungu wavëkie iraghano.
58006013	Muungu nënaa ugumufa Iburahimu mëhadi, agirafëa gwa rina rakwe mweeso, gusoko gutie në müküü ukëra Muungu wasuu nëudahëte girafëa gwa wasuu.
58006014	Muungu agahanya: “Tutë tuutë nguguforya na ngugufa ufafo në wingë.”
58006015	Iburahimu agiindëa gwa ughimëëyi na uvii agagihanga gasëë nënaa Muungu wavëkie iraghano.
58006016	Antu nëvëgirafëa, vëgirafëaa gwa wasuu në müküü nanguu ukëra veeso, na irafëo rasëë rëumëëyaa wiküngümi woong'e.
58006017	Muungu mweesonoo agarëkhamya iraghano rakwe gwa irafëo, na gwa njëa ësëë agavaraghëëra daaji vasaa nënaa wawafee iraghano mwino atiufëëntua isëgho rakwe.
58006018	Gwa uvii maghonje ayoo nëëvëkiwe gusoko itu sese nëgüümankëe uhaghaaro kunë mweeso, guukhomiwa nkhoo ukwatëëra tutë tuutë ndolyo nëëvëkiwe usonge itu.
58006019	Gukweti ighonje rësëë mwino isinkamëo ra uduvi witu. Ighonje rasëë unë ikhamu ryesoo noo rëuguhefeeryaa mwifufaa hekalu la girunde faka fana weru mukhatë.
58006020	Yesu watongeere gingëa kuuko gusoko itu na watendekie mükumbëki müküü khae na khae, gwa uhonga ntende a ukumbëki wamwa Melikisedeki.
58007001	Melikisedeki naa mutemi wa Salemu, na mükumbëki wa Muungu Müküü. Iburahimu nënaa üsükie ufuma ufëta kunu naa agavauragha atemi, Melikisedeki agatang'ana inakwe, agamuforya.
58007002	Iburahimu noo agamufa itambë ra ikumi ra mantu oong'e nënaa ukwetë. Ryana ra mwandyo ra rina ërëë Melikisedeki unë “Mutemi në wa Tutë,” na gusoko mweeso naa mutemi wa Salemu, rina rakwe noo rëna ryana “Mutemi wa Majëghana.”
58007003	Tata wakwe nanë yiu wakwe vëtihanyiywe, mbesa mwango wakwe utihanyiywe, ëtihanyiywe wafafiwe nanëë mbesa agakuya nanëë. Wikhwete na Mwana wa Muungu, na ufwaghëëre utendeka mükumbëki khae oong'e.
58007004	Uvii, mwoona mwino muntu uyuu mwino naa ükumukie. Tata Iburahimu agamufa itambë ra ikumi ra mantu oong'e naa agahora gwa uhuma ufëta.
58007005	Gumanyie noo mwino gwa uhonga Seria, vana vamwa Lawi vasaa në akumbëki, ivanoneye uhora itambë ra ikumi ufuma gwa antu, uunë vauna vawe, mbesa veeso ufafo wamwa Iburahimu.
58007006	Ëgweeso Melikisedeki wasuu naati wa mwango wamwa Lawi mbesa uvii agahanga itambë ra ikumi ufuma kunë Iburahimu, kangë agamuforya mweeso wasuu nënaa wafewe iraghano a Muungu.
58007007	Gutie wisaghasaghëi mbanduvë mwino nëuguforya unë müküü nanguu ukëra wasuu nëuguforiwa.
58007008	Kangë akumbëki vasaa nëvëuhoraa itambë ra ikumi unë antu nëvëukuya, ëgweeso afaa nëughuhora itambë ra ikumi, wasuu Melikisedeki, uguhanyiwaa mwino atiukuya.
58007009	Gudahëte uvii, uhanya mwino Iburahimu nënaa waduya itambë rëmwe ra ikumi, mbesa Lawi wasuu uguhora a itambë rëmwe ra ikumi agaduyaa itambë rëmwe ra ikumi noo.
58007010	Gusoko Lawi naa akëë ainafafwa, ëgweeso gwayo naa mwino wëë mukhatë a mwërë wamwa tata wakwe, Iburahimu, itungo nënaa Melikisedeki agatang'ana inakwe.
58007011	Ufuma ükumbëki wa Valawi, antu va Isiraeli vëgafewa Seria. Itungwee, nësa në mwëmo wa Valawi ukhondekie naa sa gutie ifenja ra ükumbëki ungëja hiya, ükumbëki nëuhongie ntende a ükumbëki wamwa Melikisedeki, na ti uroo wamwa Aroni.
58007012	Gusoko ükumbëki nëwakhaanëkëka inoneye Seria noo ikhaanëkëke.
58007013	Müküü witu noo, wasuu në mantu ayoo oong'e ëgurëghëtiwa gusoko akwe, naa wandughu ëngëja, na mbesa gutie mba umwe wa ndughu akwe nëagadaha ütümamëa madabahu nësa mükumbëki.
58007014	Imanyëkie daaji mwino mweeso agafafwa mu ndughu amwa Yuda ësëë në Musa inamëhanyaa nënaa ugurëghëtya sayu a akumbëki.
58007015	Kangë ihanyo ërëë uurëë daaji nunguu: Mükumbëki ungëja nëwikhwete ina Melikisedeki wadahie udwëëraa.
58007016	Mweeso inatendwaa mükumbëki gwa seria na maraghëëyo a giuntu, ëgweeso gwa nguu ya ufanga wasuu nëutina mpëo.
58007017	Gwa uvii Maandëko ëguhanya: “Veve wëë mükumbëki khae na khae, uhonga na ntende a ükumbëki wamwa Melikisedeki.”
58007018	Uvii, iraghëëyo ëroo ra mwandyo rëgaheywa gusoko naa rëlegheleghe na naa ari rëtinoneye intu mbanduvë.
58007019	Gusoko seria amwa Musa inadahaa utenda intu rëkhondeke mba rëmwe. Ëgweeso itungwee, faafo gwa vëkiwe ughoje neuja nanguu rasee nëëudaha ugutenda gümühumbeere Muungu.
58007020	Ukëra asaa oong'e afaa gwina irafëo ra Muungu. Itungo nënaa avoo vangëja nënaa vëgatendwa akumbëki naa gutie irafëo.
58007021	Ëgweeso Yesu agatendwa mükümbëki gwa irafëo itungo nënaa Muungu agamwëëra: “Müküü wërafëa, ëgweeso atiurëfëëntua isëgho rakwe: ‘Veve wëë mükumbëki khae na khae.’”
58007022	Uvii, udua hiya ëyëë, Yesu watendekie mukwatëëri wa iraghano në ija nanguu.
58007023	Gwina hiya ingëja noo: akumbëki vangëja avoo naa vingë gusoko vëgakuya na vinadahaa ufwaghëëra na mwëmo wawe.
58007024	Ëgweeso Yesu uguduvaa khae na khae, ükumbëki wakwe utiuhegha kunë mweeso.
58007025	Uvii, mweeso udahëte itungo roong'e uvatyowa tutë tuutë voongë nëvëumweendea Muungu gwa njëa akwe gusoko mweeso uguduvaa khae na khae uvarombea kunë Muungu.
58007026	Uvii, Yesu unë Mükumbëki në Müküü wasuu nëugunoneye ino mu asaa nëguuyafenjaa mu uduvi witu Mweeso unë mweru, atikweti ihondo mbesa mahutye mukhatë akwe, atifo mwikhako ra anya mahutye na wahumbuchiwe faka gunto girunde.
58007027	Mweeso atikhwetë mwino akumbëki aküü vangëja avoo, atina soko a ukumbëki mu itiku, mwandyo gusoko a mahutye akwe, na gusoko a mahutye a antu. Mweeso agatenda uvii itambë rëmwe gutufu itungo nënaa agidüya mweeso mughonjo, na rësëë radahëkie gwa matungo oong'e.
58007028	Seria amwa Musa arë ëguvahwaania antu nënaa alegheeku utendeka akumbëki në aküü, ëgweeso iraghano ra Muungu nëagarëtenda gwa irafëo rasëë regafika nënaa ikhondo ra seria rakëra amuhwaaniye Mwana wasuu nëwatendiwe ukhondekekie khae na khae.
58008001	Uvii, ihanyo në ifanga nanguu mu asaa nëguuhanya tëërë: Sese gukweti Mükumbëki në Müküü në wëë uvii, wasuu nëwëkhee uvaru wa gëlëlo wa itumbë ra utemi ra Mutemi Müküü Muungu girunde.
58008002	Mweeso uguutendaa mwëmo wa Mükumbëki në Müküü Fana Gweru ino, uu mukhatë a iheme ra tutë nërajengiwe na Müküü tina mwaamuntu.
58008003	Müü Mükumbëki në Müküü wahwaaniywe umüfunyiya Muungu dahwa na ikumbëko, na uvii Mükumbëki Müküü witu imünoneye noo atendeke una gëntu ga udwëëya.
58008004	Nësa mweeso naa wëë afaa mu urëmi, naa atiutendeka mbanduvë mükumbëki, gusoko vërëfo akumbëki vangëja nëvëuduyaa dahwa gwa uhonga Seria.
58008005	Mëëmo awe, a gëkumbëki uunë nyinkhori gutufu na mumiimi wa asaa në ërëfo girunde. Naa gwëë uvii noo kunë Musa. Itungo nënaa wahumbeera urëtenda iheme ëroo Muungu agamukhanëa: “Tenda muu intu uhonga nyinkhori ëyoo nënaa waraghëërwe ukoo ugëtanto.”
58008006	Ëgweeso itungwee Yesu wafewe mwëmo wa gëkumbëki nëuja nanguu ukëra awe mwino iraghano nëagarëtenda mukhatë a antu na Muungu uunë ija nanguu, gusoko rëkweti gëfandwa gayo mu maraghano a mantu në maja nanguu.
58008007	Gusoko nësa iraghano rasëë ra mwandyo naa rëtina ihada, naa gutie soko a iraghano ra gavëë.
58008008	Ëgweeso Muungu agavarëghëtia vivë antu vakwe nënaa agahanya: “Matiku ëjie uguhanya Müküü, në nëjie utenda iraghano në ifya na antu va Isiraeli na antu va nyumba amwa Yuda.
58008009	Iraghano ërëë rëtiutendeka mwino ëroo nënaangatenda na vaa kükü vawe itiku ëroo nënaangavatongeera gwa mukhono ufuma ung'ë a uMisiri. Naa vinatendaa antu va uhuvëa gwa iraghano rane, na uvii nene ntinavakeeraa, uguhanya Müküü.
58008010	Na ërëë uno iraghano nëngurëtenda na antu va Isiraeli gwa matiku në ëjie, uguhanya Müküü: Nguvëka seria yanë mumahaa awe, na uyiandëka munkhoo yawe, veesonoo vëutenda antu vanë.
58008011	Gutie muntu nëugumusëya muuyakwe, mbesa nëugumukhanëa muunaakwe: ‘Mumanye Müküü.’ Gusoko antu voong'e anyuughuu nanë aküü, vëumanya nene.
58008012	Nguvarekea mavë awe, mbesa ntiuyakumbukwa kangë mahutye awe.”
58008013	Gwa urëhanya iraghano në ifya, Muungu agarëkaghahua ëroo në ra mwandyo, na roong'e rasëë në rakaghahuwe na utendeka rakhee gwa itungo ikufë rëuwuraa.
58009001	Iraghano ra mwandyo naa rëkweti ntende yayo ya iküryo nanë fana gweru gwa iküryo nëgwajengiwe na antu.
58009002	Gugatendwa iheme gwa gunji ayo gugataanwa Fana Gweru. Faafo naa gwina gatumbë ga gëmwëë, mesa nanë mëkaate nënaa aduiywe kunë Muungu.
58009003	Unyuma a ifufa ra gavëë, naa gwina ihema naarë rëutaanwaa Fana Gweru ukëra Goong'e.
58009004	Mukhatë faafo naa gwina masabahu a sahabu a utunkiya musalaka, nanë Isanduku ra Iraghano, nënaa rëviriwe sahabu ng'andë yoong'e, na mukhatë ayo naa gwina chungu ga sahabu nënaa gëkweti mana, mwanga wamwa Aroni nënaa wabohie matutu, nanë vibao ivyoo vivëë nënaaviandëkiwe iraghano.
58009005	Gunto a Isanduku rasëë naa gwina mantu në mafanga nënaa ëguraghëëra mwino Muungu urëfo, na mabava awe naa ükündanëë gunto fana mahutye naa ëguheyiwaa. Ëgweeso itungwee, gutiudaha urëghëtya daaji gwa mantu asaa.
58009006	Mëfaango ësëë ëgatendeka na ëgatenda ntende gwa akumbëki gingëa mwi itiku mwi cheme ra gunji utenda mëëmo awe.
58009007	Ëgweeso Mükumbëki në Müküü imwene wasuu unëugingëaa mwi cheme ëroo ra gavëë, na mweesonoo ugutendaa uvii muhënjo rumwedu gutufu gwa mwakha. Nëugingëa ukhatë uguhoraa saghami nëugumufunyëya Muungu gusoko akwe mughonjo na gusoko a mahutye në antu vëuyatendaa gwa veeso aghonjo udëa umanya.
58009008	Udua untende yasëë Mwahu Mweru ugusëya daaji mwino itungo në iheme rasëë ra gunji ëkëë rimëkie, njëa a gingëa Fana Gweru ëkëë inarughuwa.
58009009	Intu ërëë unë nyinkhori a matungo a itungwee. Rëuraghëëra mwino dahwa nanë makumbëko nëëgudwëëywaa kunë Muungu ëtiudaha uyitenda nkhoo ya vasaa nëvëukürya utendeka ikhondekie,
58009010	gusoko ayaa oong'e unë ikhwete na malëwa, maya unywewa na ntende hiyahiya ya gioya. Oong'e asaa unë maraghëëyo a gë njiinji gutufu, na nguu yakwe igufikëa mpëo itungo në Muungu ikwë waasinkamya ntende në mpiya.
58009011	Ëgweeso Kiristo wadahie ufikaa, mweeso unë Mükumbëki Müküü wa mantu oong'e në maja, asaa në itungwee adahie ufikaa. Mweeso ugutenda mëëmo akwe mu ihema në ija na rëkhondekëkie nanguu, nërinatendwaa gwa mëkhono a antu, uunëtira muurëmi uruu nëwatundiwe.
58009012	Mweeso agingëa Fana Gweru muhënjo rumwedu gutufu, kangë naa inahoraa saghami a mbüri mbesa a ng'ombe, ëgweeso agingëa gwa saghami akwe mweeso mughonjo, waguhangëya ukhomoi wa khae na khae.
58009013	Antu nënaa avaya gëdini vëgadaha geriwe na utendeka aja nënaa vamyaghëwa saghami a mbüri na a ng'ombe itambëëmwe na mau a ndama.
58009014	Gweeso, gwa saghami amwa Kiristo, mantu në maküü nanguu ëgutendeka! Gwa nguu ya Mwahu wa khae na khae, Kiristo agiduya mweeso ikumbëko nërëkhondie kunë Muungu. Saghami akwe ëgugwerya dhamiri yitu gwa ufuma ntendo nëyigweetaa nkuya, gusoko gudahe ümütümamëa Muungu në mufanga.
58009015	Uvii Kiristo unë warëning'anëëye iraghano në ifya gusoko vasaa nëvataaniwe na Muungu vëyihange mboto ya khae na khae nëvayiahidëwe. Vëuyihanga, gusoko ikuya radwëëre rasëë nërëuvakhomoaa antu udua mu mahutye nëvayatendie itungo ra iraghano ëroo ra khae.
58009016	Nkhani ya mpeo igumanyëkaa na urumëëywa nësa nkuya a wasuu nëwayihanyiye amanyëkaa.
58009017	Nkhani ya mpeo yinadaha utendewa mwëmo faka ikuya rëdwëëre, gusoko nkhani ya mpeo itina ryana nësa wasuu nëuyihanyiye ëkëë uguduva.
58009018	Gusoko ësëë nanë iraghano ëroo ra mwandyo rinavëkwaa gwa saghami udëa uhunuwa.
58009019	Mwandyo Musa agavatanantëya antu voong'e maraghëëyo oong'e mwino ëtë naa ërë mu Seria, na faafo agahora saghami a ndama naa mbüri itambëëmwe nanë majë, na gwa utümëa matütü a mutë nëugutaanwa hisofo nanë mpamba në nkhooku agagëmyagëa gëtabu ga Seria nanë antu vasaa voong'e.
58009020	Musa agahanya, “Ëyëë unë saghami nëëguraghëëra daaji iraghano nëmwaraghëëywe na Muungu murëkwatëëre.”
58009021	Musa noo agamyaghëa saghami ihema rasëë na vife vya iküryo.
58009022	Nhaa, gwa mu Seria ëgiinga uraghëëra muu intu rëudaha geriwa gwa saghami, nanë mahutye noo ëguheyiwa gutufu nësa saghami ahunuwaa.
58009023	Mantu ayaa në uu nyinkhori gutufu a mantu a tutë a girunde, ëganoneya eriwe gwa njëa ësëë. Ëgweeso mantu a girunde ëgufenjaa ikumbëko në ija nanguu.
58009024	Gusoko Kiristo iningëaa Fana Gweru nëgwajengiwe gwa mëkhono a antu fana uu nyinkhori gutufu gwa rasëë në ra tutë. Mweeso agingëa girunde ëgweeso kunë itungwee wimëkie usonge a Muungu gusoko itu.
58009025	Mükumbëki Müküü wa Ayahudi ugingëaa Fana Gweru muu mwakha sa ukweti saghami a mwana, ëgweeso Kiristo iningëaa faafo adahe gifunya mweeso mëhënjo mingë,
58009026	gusoko nëësa naa uvii Kiristo sa naa imunoneye ukhasiwa mëhënjo mingë udua utundwa urëmi. Ëgweeso itungwee matungo ayaa nëoohumbeera umpëo ayo, mweeso wadwëëre muhënjo rumwedu gutufu, uheya mahutye gwa gifunya mweeso mughonjo ikumbëko.
58009027	Uvii, mwino chuu muu muntu ugukuyaa muhënjo rumwedu gutufu, na faafo gimëka usonge a iramweywa ra Muungu,
58009028	vii uvii Kiristo mweesonoo agifunya ikumbëko muhënjo rumwedu gutufu gusoko a uyaheya mahutye a vingë. Nëikwë wadwëëra muhënjo wa gavëë ti gwa wikhuvë na mahutye, ëgweeso gusoko a uvatyoa vasaa nëvëmwiindëëre.
58010001	Seria a Ayahudi ti mwimimi nëukhondekie wa mantu ayoo në atutë: uu në mwimimi gutufu wa në maja nëëjie. Makumbëko ayaayo ayaayo ëguduywaa matungo oong'e, mwakha gwa mwakha. Seria ëgudaha wurëhe, uvii, gwa njëa a makumbëko asaa uvatenda vasaa nëvëukürya vëtende vëkhondekie?
58010002	Nësa antu vasaa nëvëumükürya Muungu sa veeriywe mahutye awë tutë, naa vëtigitegheeya kangë mwino vëna mahutye na makumbëko asaa oong'e naa ëgusima.
58010003	Ëgweeso makumbëko asaa ëgutendeka mwakha gwa mwakha uvakümbükëya antu mahutye awe.
58010004	Gusoko saghami a njaghamba nanë mbüri ëtiudaha mbanduvë uheya mahutye.
58010005	Gusoko ësëë Kiristo nënaa ujie mu urëmi agamwëëra Muungu: “Winafenja makumbëko mbesa dahwa, ëgweeso wang'ondanëërëye mwëërë.
58010006	Utiuyanjisiwa na dahwa ya ufembewa mbesa ya uheya mahutye.
58010007	Faafo agahanya: ‘Nërëfo afaa vee Muungu, uyatenda mafenji ako mwino yiandëkiwe gwa ungookëa nëë mu gëtabu ga Seria.’”
58010008	Mwandyo agahanya: “Utiufenja mbesa utiuyanjisiwa na makumbëko nanë dahwa, mbesa dahwa ya ufembewa na ya uheya mahutye.” Agahanya gwa uhonga Seria.
58010009	Kangë agahanya: “Nëë në afaa vee Muungu, nëyatënde mafenji ako.” Uvii Muungu agabulanga makumbëko a khae na fana naa ërë agavëka ikumbëko rëngëja rëmwedu.
58010010	Gusoko Yesu Kiristo agatenda mafenji a Muungu, sese gugoywa mahutye itu gwa dahwa ësëë a mwëërë wakwe nëwamëduiywe muhënjo rumwedu gutufu adahie.
58010011	Muu mükumbëki Muyahudi ugutendaa mwëmo wake wa iküryo muu itiku na uduya makumbëko ayaayo ayaayo mëhënjo mingë, makumbëko nëëtiudaha uheya mahutye.
58010012	Ëgweeso Kiristo agaduya ikumbëko rëmwedu gusoko a mahutye, ikumbëko nërënoneye khae na khae, agëkhaa uvaru wa gëlëlo wa Muungu.
58010013	Kuuko wëëndiire faka arughu vakwe nëikwë vavëkwa mwino gëbao fang'ë a mëghuu akwe.
58010014	Uvii, gwa dahwa akwe ëmwedu, wamutendie mutende mukhondekie khae na khae vasaa nëvëgoywaa mahutye awe.
58010015	Mwahu Mweru noo ugugufaa usudanga wakwe. Mwandyo uguhanya:
58010016	“Ërëë unë iraghano nëngurëtenda ginaawe, matiku nëëjie, uguhanya Müküü: Nguvëka seria yanë munkhoo yawe, na uyiandëka mumahaa awe.”
58010017	Na kangë uguhanya: “Ntiukümbükwa kangë mahutye awe, mbesa ntendo yawe ya uvë.”
58010018	Uvii, mahutye nëaheyiwa, gutie soko kangë a uduya dahwa ya uheya mahutye.
58010019	Uvii, anyandughu, gwa saghami amwa Yesu guukhamiwa nkhoo gingëa Fana Gweru.
58010020	Mweeso wagurughwëëye njëa nëmpya njëa a ufanga, ukëërëa ifufa ëroo uunë gwa njëa a mwëërë wakwe mughonjo.
58010021	Uvii, gukweti mükumbëki nëumanyëkie goong'e nëukweti wibali mu nyumba a Muungu.
58010022	Gwa uvii gumuhumbeere Muungu gwa nkhoo në njeru na uhuvëi nëukhondekie, gwa nkhoo nëyeeriwe ufuma mu damiri nëmbë, na gwa mëërë nëooyiywe gwa majë në maja.
58010023	Gukwatëërë ighonje ritu nëguurëhanyaa, gusoko Muungu nëwatendie iraghano rakwe ra tutë tuutë.
58010024	Gujindame gwa gitendëa nëmaja gwa goongeeya wikunkunyayi wa giarëëya sese gwa sese we giyanja na utenda në maja.
58010025	Gutamërekee ntende ëyoo a utang'ana itambëëmwe, mwino chuu vangëja vëutendaa. Ëgweeso ëgunoneye giarëëya gusoko mwino mughune Itiku ëroo ra Müküü rahumbeeraa.
58010026	Gusoko nëgwafwaghëëra utenda mahutye gwa ghuyëda kunu gwadahie umëmanyaa tutë, gutie ikumbëko nërëdahëte udwëëywa kangë gusoko a uheya mahutye.
58010027	Nërësaghie unë gwindëëra gutufu gwa choghofi iramwëëywa ra Muungu na moto nëukharë nëujie uvameeya voong'e nëvëumufëngaa.
58010028	Muntu nëatiumëkwatëëraa Seria amwa Musa uguuraghwa gwa udëa goonewa uvavi sa gwina usudanga wa antu vavëë mbesa vatatu.
58010029	Wurë, muntu uyoo nëatiumükeeraa Mwana wa Muungu na umëhorya saghami a iraghano ra Muungu nëamweeriye, muntu nëugumutuka Mwahu wa Mboto, imunoneye uhanga ikhuwa ikharë wurëhe?
58010030	Gusoko gumumanyie wasuu nëagahanya, “Nene ngurëfisya ikuwo, nene ngurëfisya,” na nënaa agahanya noo, “Müküü uguvaramuëya antu vakwe.”
58010031	Ugwa mumëkhono a Muungu në mufanga uunë intu raghooghofya ino!
58010032	Kümbükwi nëëgamudwëëra matiku ayoo a mwandyo nënaa mugamwëëkëwa weru wa Muungu. Mbesa matiku asaa mugahangwa na makhasëko mingë nyenye mugaghimëëya.
58010033	Mëhënjo ëngëja mugatëkwa na uviriwa mënyaa usonge a antu, mëhënjo ëngë mugakhuvëa itambëëmwe na avoo nënaa vëukhasiwaa gwa uvii uvii.
58010034	Mugakhuvëa itambëëmwe mumakhasëko a atungwa, na nënaa mwahegheywa maari anyu mugaghimëëya gwa uyanjo, gusoko mugamanya mwino mukweti nsao në njija nanguu na utendeka ërëfo khae na khae.
58010035	Uvii, mutauyaghayee, umpampaghu wanyu, gusoko ugumuhangëya gëfewa gëkhuu.
58010036	Muufenjiwa sa mwina ughimëëyi, mudahe utenda nëuguyafenja Muungu na uhanga gasëë nëwagëvëkie mëhadi.
58010037	Gusoko, mwino ëguhanyaa Maandëko: “Ëkëë gunyuughuu gutufu, na wasuu nëujie, ujie, ëgweesonoo atiutinia.
58010038	Ëgweeso muntu wanë nëwina uduvi në uja uguhuvëa na uduva, ëgweesogwayo nëwasuka unyuma, nene ntiuyanjisiwa na mweeso.”
58010039	Uvii, sese gutifo mukhatë a avoo nëvëusuka unyuma na uyaghaa, ëgweeso sese guhuvëe na guutyowa.
58011001	Utendeka wina uhuvëi unë utenda wina ighonje tutë tuutë ra mantu nëëjie udwëëra, uhuvëa tutë tuutë mantu nëgutiyaghune.
58011002	Gusoko ësëë anyampaa vitu khae vëgasudangëwa.
58011003	Gwa uhuvëi sese gumanyie mwino urëmi ugatundwa gwa ukhani wa Muungu, mantu nëëgunëkie udua mantu nëëtigunëkie.
58011004	Gwa uhuvëi Abeli agamudwëëya Muungu ikumbëko në ija nanguu ukëra ëroo ramwa Kaini. Gwa uhuvëi wakwe agayanjëywa na Muungu mwino muntu wa uduvi në uja, Muungu mughonjo agayighenyifa dahwa yakwe. Gwa uhuvëi wakwe mbesa wakure, ëkëë ugurëghiityaa.
58011005	Gwa uhuvëi Henoki agahorwa na Muungu, adëe ukuya. Inadwëëraa kangë gusoko Muungu naa agamuhora. Maandëko ëguhanya mwino nënaa akëë ainahorwa naa wamuyanjisiye Muungu.
58011006	Uvii, nëgutie uhuvëi itiudahëka umuyanjisya Muungu. Gusoko muu muntu nëugumweendeaa Muungu imunoneye ahuvëi mwino Muungu urëfo, na mwino chuu uguvafaa gëfewa vasaa nëvëumufenjaa mweeso.
58011007	Gwa uhuvëi Noa agaonywa na Muungu gwa mantu nënaa ëjie nënaa inadaha uyoona. Agamutegheeya Muungu, agajenga safina ëyoo fana naa agatyowa mweeso itambëëmwe na khaya akwe. Gwa ufuma na asaa urëmi ugaramwëywa, mweeso Noa agahanga uja ufuma mu uhuvëi.
58011008	Gwa uhuvëi Iburahimu agamutegheeya Muungu nënaawataanwa ende ung'ë nënaa Muungu ugumufa itende akwe. Mbesa naatighune kunu naa winjë, agarughua.
58011009	Gwa uhuvëi agaduva mwino mughenyi mung'ë nënaa Muungu wamufee iraghano. Agaduva kuuko mwi iheme mwino naa vëgaduva Isaka nanë Yakobo, vasaa noo nëvëgakhuvëa mu iraghano ërëëro ërëëro.
58011010	Gusoko Iburahimu naa wiindëëre muji nëwina mësiingi nëmëkhamu, muji nënaa Muungu mughonjo unë mujengi nëagaughema na uwüjenga.
58011011	Gwa uhuvëi nanë Sara agahuvëa mwino Muungu ugutendaa mwino iraghano rakwe, gwa uvii agadaha guucha wiito mbesanaa wakëire mëakha.
58011012	Gwa uvii, ufuma kunë muntu wasuu umwedu, Iburahimu, wasuu nënaa waye mwino ukure, vëgadwëëra antu vingë nëvëtiuvaryeka mwino njota ya girunde na maharu a umpwani.
58011013	Antu avaa voong'e vëgakuya vina uhuvii. Vëgakuya naaëkëë vinayahangaa mantu nënaa Muungu wawafee mëhadi, ëgweeso gwa kure vëgayoona, vëgiriirisya, na uhanya daaji mwino veeso naa aghenyi na anyagumba muurëmi.
58011014	Antu nëvëurëghiitya mantu mwino asaa, vëuraghëëraa daaji vëumëfenja ng'ë awe aghonjo.
58011015	Nësa naa vëumesëghanëya ng'ë nënaa vëdwëëre khae, naa vëuhanga iyoma rausüka küükü.
58011016	Ëgweeso itungwee vëufenja ng'ë në njija nanguu, uu ng'ë a girunde. Gusoko ësëë Muungu atighune mënyaa nëvamutaana mweeso Muungu wawe, gusoko mweeso mughonjo wadahie uvaghondanëyaa muji.
58011017	Gwa uhuvëi Iburahimu agamufunya mwanakwe Isaka në naa umwedu ikumbëko itungo nënaa Muungu agamufiima. Iburahimu wasuu unë wasuu nënaa agaghenyifa iraghano a Muungu, ëgweeso, mbesa uvii, agayanja umuduya ikumbëko mwanakwe nënaa imwenedu,
58011018	mbesa Muungu naawadahie ümükhanëa: “Ufafo wako ugufuma kunë Isaka.”
58011019	Iburahimu naa uhuvëë mwino Muungu udahitë uvafëtya akuyi: na gwa njëa igëtuunga tutë Iburahimu agamuhanga kangë mwanakwe ufuma gwa akuyi.
58011020	Gwa uhuvëi Isaka agavaforya Yakobo ina Esau, vëhange mboto nëijie matiku a usonge.
58011021	Gwa uhuvëi Yakobo nënaa, wahumbeera ukuya, agavaforya ang'ënya voong'e vamwa Yosefu, agamükürya Muungu uhaghamëe mwaanga wakwe uroo.
58011022	Gwa uhuvëi Yosefu nënaa wahumbeera ukuya agahanya ufuma gwa Aisiraeli mung'ë a uMisiri, na kangë agavarekea maraghëëyo gwa makufa akwe.
58011023	Gwa uhuvëi afafi vamwa Musa vëgamüfiha Musa mung'ënya wasuu gwa ikhondo ra mieri itatu nënaa akëra fana naa wafafiwe. Vëgamwoona mwino mung'ënya muja mbesa vinarëoghofaa iraghëëyo ra mutemi.
58011024	Gwa uhuvëi Musa, nënaa watenda muntu müküü, agahita utaanwa mwana wa muncha wamwa Farao.
58011025	Agoona bahu ukhasëka itambëëmwe na antu va Muungu ukëra giyanjisya gwa uja wa mahutye gwa ikhondo ikufë.
58011026	Agamanya mwino ukhasëka gusoko amwa Masihi gwina nsao nküü nanguu ukëra ughwarë woong'e wa ng'ë a Misiri, gusoko naa wina ighoje ra gëfewa usongeayo.
58011027	Gwa uhuvëi Musa agarughua udua ung'ë a Misiri gwa udëa ghooghofa ikuwo ra mutemi, na mbesa inasukaa unyuma, gusoko naa wëë mwino muntu nëwamughune Muungu wasuu nëatigoonëkanaa.
58011028	Gwa uhuvëi agarëkürya itiku ra Fasaka, agaraghëëya saghami ëmyaghëwe gunto a ndurye, gusoko malaëka wasuu nëmuuraghi atavauraghee afafwa va mwandyo va Isiraeli.
58011029	Gwa uhuvëi antu va Isiraeli vëganankëa irambo ra Samu, mwino ëtë naa ng'ë nkaku, ëgweeso Amisiri nënaa vasoya utenda uwuu vëgakuya na majë.
58011030	Gwa uhuvëi nkhando ya muji wa uYeriko yigagwa, antu va Isiraeli nënaa vadaha uyifiimëya gwa itungo ra matiku müfungatë.
58011031	Gwa uhuvëi Rahabu nëna müfümbu inameeywaa itambëëmwe na avoo nënaa vendie kure na Muungu, gusoko agavaghenyifa gwa majëghana asëmbüya avoo.
58011032	Uvii, nëhanye ntuni nanguuhe? Itungo rëtimpee iyoma uyarighiitya amwa Gideoni, Baraki, Samsoni, Yefuta, Daudi, Samweli nanë anyagëdaghu.
58011033	Gwa uhuvëi avaa voong'e vëgikhuva fëta na atemi, vëgahuma. Vëgatenda mantu maja, vëgahanga asaa nënaa Muungu wavëkie iraghano. Vëgamumunkaya mëomo a ng'imba,
58011034	vëgarimya mëoto mëkharë, vëginegha guuraghwa gwa mpaanga. Naa alegheeku ëgweeso vëgahanga nguu. Naa anyampampaghu mufëta, vëgahuma maburi a urughu a aghenyi.
58011035	Na akhema nënaa vëhuvëe vëgasuchëywa akuyi vawe kunu vafëtiwaa. Mëkhatë awe vëgahita urughwëërwa, vëgakhasiwa faka ikuya gusoko vëdahe ufëtiwa na gingëa mu uduvi në uja nanguu.
58011036	Vangëja vëgakünwa na ukhuwa mëkhova, na vangëja vëgatungwa mënyoo na ugumëwa ugeresa.
58011037	Vëgaturwa magwe, vëgatamuwa mafëghamafëgha, vëgauraghwa gwa mpaanga. Vëgafiimëyafiimëya vërie ndëë ya nkhoo nanë ndëë ya mbüri, naa antu në atuki, nëvëgakhasiwa na ugheerwa.
58011038	Urëmi na utinoneye utenda sa wina antu vasaa. Vëgafiimanga umbugha na uvitanto, vëgaduva mumakhombo na makuro a fang'ë.
58011039	Antu avaa voong'e vëgaonekana mwino anyampampaghu gusoko a uhuvëi wawe. Mbesa uvii, vinayahangaa ayoo nënaa Muungu waavëkëye mëhadi,
58011040	gusoko Muungu naa wavëkie mufaango në uja nanguu gusoko itu, uu në veeso naa vëufikëa utënda vëkhondekie sa vëitambëëmwe nasee.
58012001	Sese gukweti iburi ërëë iküü ra masudanga usonge itu. Gwa uvii guheye muu gëfingo nëgëugughiiyaa, na ihutye ëroo nërëgughaghamëëre. Gumanke gwa ughimëëyi mu witinghanëëri nëuvëkiwe usonge itu.
58012002	Gumughookëe Yesu wasuu nëwawandiye uhuvëi witu na nëuguutenda ukhondekeke. Gusoko a uyanjo nënaa umwiindëëre, mweeso agaghëmëëya ikuya umusalaba, gwa udëa ughema mënyaa ayo, na itungwee wikhee guuvaru wa gëlëlo wa itumbë ra utemi ra Muungu.
58012003	Sëghanëëyi mantu nëëgamuhanga Yesu, mwino naa agaghëmëëya hiya gëkhuu ga antu nëvëna mahutye. Uvii, mutaitofie nkhoo, mbesa mutahiriee nkumbu.
58012004	Gusoko gwa gëkhüva na mahutye, nyenye ëkëë mwinaaikhuvaa faka ufikëa uhunua saghami anyu.
58012005	Wurë mwayieviwe nkhani ya ukhomya nkhoo yasëë në Muungu ugumutaana nyenye mwino anaakwehe? “Mwananë, utahoriee ikhüwa ra Müküü, mbesa utaitofiee nkhoo nëwagoonya.
58012006	Gusoko Müküü ügümükhüvaa muu wasuu nëumwaanjëte, ugumufëngaa mu wasuu nëuyanjëte utenda mwanakwe.”
58012007	Ghimëëyi ukhuwa gusoko uu në masëyo, Muungu ugumutendeaa nyenye mwino anaakwe. Gusoko uu mwanakëhe nëatiukhuwaa na ihë?
58012008	Ëgweeso nëmwadëa ukhuwa mwino vana vangëja, uvii, nyenye ti anaakwe, ëgweeso uu mwëë vana va günji.
58012009	Nanguu ukëra asaa sese güüvaküryaa afafi vitu nëvagufafie namba vëügükhuvaa. Uvii, igunoneye umutegheeya nanguu Tata witu wa nkhoo gudahe uduva.
58012010	Afafi vitu afaa müürëmi vëgagukhuva gwa itungo ikufë, mwino veeso aghonjo naavëgoona mwino inoneye, ëgweeso Muungu ugugukhuvaa gusoko a uja witu aghonjo, gudahe ukhuvëa mu weru wakwe.
58012011	Ukhuwa ti intu ra uyanjisya ëgweeso ra goonia uvavi. Ëgweeso vasaa nëvasëyiwe utenda ntende në njija mpeoayo vëutënanga gëfewa ga majëghana udua mu uduvi në uja.
58012012	Uvii, hümbüchi mëkhono anyu nëëgulegheeka na ukhomya maru anyu në malegheeku.
58012013	Fwaghëëri gweendeenda mu njëa nëëghookie, gusoko mughuu nëuremee utëvaariwee, ëgweeso uforiwe.
58012014	Ikünkünyayi üdüva gwa majëghana na antu voong'e. Düvi uduvi në weru, gusoko gutie muntu nëujeumwoona Müküü nëatikweti uduvi mwino wasuu.
58012015	Ikünkünyayi ino muntu gëkaku tajee aje umëyaghaya mboto a Muungu. Iraravi vija tajee mutë në ululu uhofoke mukhatë anyu na uvauragha vingë gwa uhungu wayo.
58012016	Ighoji tajee mukhatë anyu atendeke urëfo muntu në mulehadi namba muntu nëatiumüküryaa Muungu mwino Esau, nëagarinja tutë akwe a mufafwa wa mwandyo gwa ilëwa rëmwedu.
58012017	Nyenye mumanyie mwino mwino nënaawoofenja umëhanga kangë mboto ësëë nënaa akwe agahitëywa, gusoko agadëa uhanga kangë iyoma ra ufea, mbesa agarëfënja gwa ndighiigho.
58012018	Nyenye mwinafikaa ugëtanto ga uSinai, gasëë nëgëudaha ukwatëka mwino vëgatenda antu va Isiraeli, mwinafikaa fana moto nëwakie, fana kiti, muyughoyugho,
58012019	mwëëro wa ufembe na ruri wa nkhani. Vasaa nëvëgategheeya ruri wasuu vëgaromba vëtategheeyee kangë ukhani ungëja,
58012020	gusoko vëgatumba ughimëëya iraghëëyo nërëgaduiywa: “Nëugugëtenia gëtanto ëkëë, mbesa uu në imwana rëuturwa magwe.”
58012021	Asaa oong'e ëgadwëëra aghooghofya ino, faka Musa agahanya, “Ngooghofa na ukaghata.”
58012022	Ëgweeso nyenye mwafikaa mugëtanto ga Sioni, kunë muji wa Muungu në mufanga. Mwafikaa uYerusalemu, muji wa girunde, fana vëhangwiye malaëka maghana anjou mingë nëvëtiuvaryieka.
58012023	Mwafikaa fana mwirundo üküü wa afafwa va mwandyo va Muungu, vasaa në mina awe ëandëkiwe girunde. Mwimëkie usonge a Muungu në munya uramuië wa antu voong'e, na usonge a nkhoo ya antu nëaja nëvatendiwe vëkhondikie.
58012024	Mwafikaa kunë Yesu nëwarësinkamie Iraghano në Ifya, nanë saghami akwe nëahunukie ëguhanya mantu në maja nanguu ukëra ëyoo në amwa Abeli.
58012025	Uvii, ighoji mtajee uhita umutegheeya wasuu nëugurëghiitya nanyee. Mwino avoo vëgahita umutegheeya wasuu nëagavoonya afa müürëmi vinatyoeka, sese guudaha wurëhe utyoeka nëgwahita umutegheeya wasuu nëugugoonya ufuma girunde?
58012026	Itungo rasëë ruri ugakaghatya ng'ë ëgweeso itungwee wavëkie mëhadi: “Ngukaghatya ng'ë kangë ëgweeso ti ng'ë gutufu ëgweesogwayo noo nanë irunde.”
58012027	Ukhani uruu: “kangë” uguguraghëëra mwino mantu oong'e nëatundiwe ügukhakhatiwa na üwüreka ësaghe asaa nëëtiukhakhatiwa.
58012028	Sese uvii, gürümbe gusoko guuhanga utemi nëutiuhingiisëka. Gutende gwina irümbi nanë ümükürya Muungu gwa njëa nëëgüyanjisya, gwa iküryo nanë choghofi,
58012029	gusoko Muungu witu tutë uu moto nëukharë nëugurungwëëryaa rüngürüngü.
58013001	Fwaghëëri giyanja gënyandughu.
58013002	Mutaëwee uvaghenyifa aghenyi, gusoko gwa utenda uvii antu vangëja vëgavaghenyifa malaëka gwa udëa umanya.
58013003	Vakümbükwi vasaa nëvatungiwe ëtende mwino mutungiwe itambëëmwe na veeso. Vakümbükwi avoo nëvëukhasëkaa ëtende mwino nyeenoo muukhasëka mwino veeso.
58013004	Uroghoe unoneye ukuriwe na antu voong'e na urëë wa uroghoe utakhombwee. Muungu ügüvaramuëya alehadi nanë afümbu.
58013005	Mutatendee mu uduvi wanyu anya uyanjëcha hela, iküti na mantu asaa nëmukweti. Muungu mughonjo uguhanya, “Ntiugureka mbanduvë, mbesa ntiugüjughuta.”
58013006	Gusoko ësëë fana tutë guuhanya, “Müküü unë waarëëyi wanë, ntighooghofa. Mwaamuntu uguntenda ntunihe?”
58013007	Vakümbükwi atongeeri vanyu nëvamutanantëye ukhani wa Muungu. Ghemi mweenendo wawe, muhore nyinkhori a uhuvëi wawe.
58013008	Yesu Kiristo uu në mweeso uyuuyouyuuyo, ighoo rëo na khae na khae.
58013009	Mutafeempuchiwee kunu nanë kunu gwa masëyo hiyahiya agëghenyi. Mboto a Muungu unë ëguyinkhomyaa nkhoo yitu na tiësa maraghëëyo a malëwa, maraghëëyo asaa inamwaarëëya mbanduvë muntu gëkaku nëagayahonga.
58013010	Sese gwina masabahu asaa në avoo ëkëë vëuyatümëa mu iheme ra Ayahudi vëtinoneye ula mantu ayo.
58013011	Mükumbëki në Müküü wa Gëyahudi ügweetaa saghami a maimwana Fana Gweru na umëduya ikumbëko gusoko a mahutye, ëgweeso nyama ya maimwana asaa igurungwëëriwaa günji a nkhambë.
58013012	Uu gusoko ësëë Yesu noo, gwa ndolyo adahe uvoya antu gwa saghami akwe mughonjo, agakhasiwa na ukuya günji a muji.
58013013	Uvii, gumweendëe kuuko günji a nkhambë, gukenke ijumwa rakwe.
58013014	Gusoko afaa mü urëmi gutikweti muji në wa matiku oong'e, ëgweeso guuwufenja wasuu nëujie.
58013015	Uvii gwa njëa amwa Yesu, gumufunyiye Muungu ikumbëko ra iküryo matiku oong'e, uunë iküryo nërëuduiywaa na antu nëvëurikumua rina rakwe.
58013016	Mutaëwee utenda nëmaja na gëarëëya, gusoko ayaa unë makumbëko nëëgümüyanjisyaa Muungu.
58013017	Vategheeyi atongeeri vanyu na uyakwatëëra maraghëëyo awe, veeso vëudëmaa nkhoo yanyu utiku nanë mümwë, na vëjie uduya sayu a utumami wawe usonge amwa Muungu. Nëmbaa muvategheeye vëutenda mëëmo awe gwa uyanjo, nësa ti uvii, vëumëtenda gwa uvavi, na ësëë itiutendeka ina nsao kunë nyee.
58013018	Gurombei nanë sese. Gumanyie tutë mwino gwina samiri në njija, gusoko guufenjaa utenda në maja matiku oong'e.
58013019	Ngumunëna ino munombëe Muungu ansuche kunë nyenye ruvë ino.
58013020	Uvii, Muungu wa majëghana nëagamweeta kangë ufuma gwa akuyi Mudëmi Müküü wa nkhoo, gwa saghami a iraghano ra khae na khae, mweeso Müküü witu Yesu,
58013021	amutende nyee utendeka mukhondekie gwa mu rasëë në muurëtendaa në ija, mudahe uyatenda mafenji akwe, mweesonoo sa ugutenda mukhatë itu nërëuyanjisya usonge akwe, fana Yesu Kiristo, üküü wina mweeso khae na khae, amina.
58013022	Uvii, anyandughu, ngumunena mughenyife gwa vija sayu ëyëë a umukhomya nkhoo. Ëyëë unë keeti nkufë gutufu nëna mwaandëkëa.
58013023	Ngumufa sayu mwino muuna witu Timoteo wadahie urughwëëwaa ugeresa. Nëwafika afaa ruvë, nëjie ginakwe neikwë nëjie kunë nyee.
58013024	Varamuchi atongeeri vanyu oong'e itambëëmwe na antu va Muungu! Anyandughu va Italia vëumuramucha.
58013025	Mboto ëtendeke kunë nyenye nyoong'e.
59001001	Nene Yakobo, mutumami wa Muungu na wamwa Müküü Yesu Kiristo, ngumwandëkëa nyenye, makabila ikumi na avëë, nëafaghatëe muurëmi. Amuchi!
59001002	Anyandughu vanë, mutendeke mwina uyanjo utüfu na maighiyo hiyahiya,
59001003	gusoko mumanyie mwino uëghëëywa gwa uhuvëi wanyu ugumweetea ughimëëyi.
59001004	Mumanye mwino ughimëëyi wanyu ugumwimëcha faka mpeo, mudahe utendeka mwi vaja ino na mukhondekie, gwa udëa ukefewa ukhani mba umwe.
59001005	Ëgweeso nësa umwe wanyu wakefewa ihaa, uvii imunoneye amurombe Muungu nëugudaha umufa, gusoko Muungu uguvafaa voong'e gwa gëhe.
59001006	Ëgweeso imunoneye arombe gwa uhuvëi gwa udëa uhanga wisaghasaghëi mbanduvë. Muntu nëwina wisaghasaghëi wë mwino mafefe a irambo në iküü asaa në ëgusuntëëywa na ugümangwa na mpefo.
59001007	Muntu në wëë gëtë wasuu atasëghee uguhanga intu mbarëmwe ufuma kunë Müküü.
59001008	Muntu në wina masëgho igavëë wina wësaghesangëe mu njëa yakwe yong'e.
59001009	Munyandughu në mütuki imunoneye ayanje itungo në Muungu wamuhumbuchaa,
59001010	na mughwarë noo imunoneye ayanje në watununtiwaa na Muungu. Gusoko mughwarë uguwüra mwino sembe.
59001011	Yuva rëuduaa na gwa ufyu wayo në ukharë ugumyaa nkinda, nanë sembe yayo igügwaa, na uja wakwe woong'e ügüruvëkaa. Vii uvii, mughwarë ugumeeywa mumantu akwe.
59001012	Bahu akwe muntu nëugimëka vija mumaghemwa, gusoko nëwaghimëëya ugufewa gëfewa ga ufanga gasëë në Muungu wawafee iraghano vasaa nëvëmwaanjëte.
59001013	Në muntu waigheeywa atahanyee: “nëuigheeywa na Muungu.” Gusoko Muungu atiuigheywa na uvë, mbesa mweeso atuigheeywa në muntu mbaumwe.
59001014	Ëgweeso muntu uguigheywa nauguutwa na ukwatiwa na nkümbü yakwe në mbë.
59001015	Nkümbü nëavëya igufafaa ihutye në ibë, ihutye ryeesonoo nërakhoma rëufafaa nkuya.
59001016	Anyandughu vanë, ayanjwi, mutagikhongee!
59001017	Muu gëfewa në gëja na muu gëfëwa nëgëkhondekie gëufumaa girunde, gëufumaa kunë Tata, mutundi wa vimwëë, mweeso nëatiukhaanëkëkaa mbesa atikweti gahada manduvë ga ufëëntukanga.
59001018	Gwa iyanje rakwe mweeso mughonjo agagufafa sese gwa ukhani wa tutë akwe gudahe utendeka nkhari ya mwandyo mukhatë a ntundo yakwe.
59001019	Anyandughu vanë ayanjwi, rëkümbükwi ihanyo ërëë. Muu muntu na atendeke mworo wa utegheeya, ëgweeso ti mworo wa urighëëtya na ti mworo wa ukwatwa ikuwo.
59001020	Munya ikuwo atiudaha uyatenda asaa në Muungu uguyafenjaa në atutë.
59001021	Gwa uvii, üjughuti kureengë mwenendo në uvë na nduvi yoong'e nëmbë, ivëki fang'ë amwa Muungu na ughenyifa ukhani uroo nëwafandëwe munkhoo yanyu, wasuu nëudahëte uyityoa nkhoo yanyu.
59001022	Mutikhongee nyenye aghonjo, gwa utegheeya gutufu ukhani wakwe, ëgweeso tendi mwino ukhani uguhanya.
59001023	Muntu gëkaku nëuguutegheeyaa ukhani wasuu gweeso atiutenda mwino uguhanya, wasuu wëë mwino muntu nëugiraraavaa ikeru rakwe mughonjo mu giroore.
59001024	Ugiraravaa mweeso mughonjo, faafo ugwendaa kunë winjë, na muu gënyafaafo ugyëwaa mwino chu urë.
59001025	Ëgweeso muntu nëugumëraraavaa vija seria në ëkhondekie asëë në ëguvafaa antu uhaghaaro, muntu nëufwaghëëre umëkwatëëra, na ti umëtegheeya gutufu na ukoo usonge umëwa, ëgweeso utenda mwino ëguhanya, muntu wasuu uguforiwa mu gëntu në ugugëtenda.
59001026	Nësa muntu ugiona mwino në muntu në wina diini, gweeso atiudaha uwibala urëmë wakwe, diini akwe ëtinoneye intu mbanduvë, na ugikhonga mweeso mughonjo.
59001027	Diini nënjija ino na në ëtikweti ihondo usonge a Muungu Tata unë chëëyë: Uvaarëëya anaakëva nanë ahimbë mu malwe awe, na gighoja mughonjo utakhombwee na urëmi uruu.
59002001	Anyandughu vanë, nëmumuhuvëe Müküü Yesu Kiristo, Müküü wa weru, mutavabaghue antu mbanduvë.
59002002	Guhanye muntu umwe nëuriee madisa a sahabu na masaa në maja wingëa mu mwirundo wanyu, na muu gënyafaafo wingëa muntu mütuki nëuriee masaa mavë.
59002003	Nësa müümukeeraa nanguu wasuu nëuriee masaa në maja na umwëëra: “Ikhaa afaa fana guja,” na umükhanëa mütuki uyoo, “Veve, imëka ukoo,” mbesa “ikhaa afaa fangë mumëghuu anë,”
59002004	wurë wasuu ti ubaghui mukhatë anyunahe! Wurë, na ubaghui wanyu wasuu ti ufumie mu masëgho anyu në mavëna?
59002005	Ayanjwi vaunaanë, tegheeyi! Muungu waahwaaniye antu në atuki mu urëmi uruu vëdahe utenda aghwarë mu uhuvëi na ughenyifa Utemi nëwawafee iraghano vasaa nëvëmwaanjëte.
59002006	Ëgweeso nyenye muuvahoryaa antu në atuki! Wurë, aghwarë ti vëumwonyatëyaa ino na umutoa ubarasa na?
59002007	Wurë ti avaavo avaavona nëvëurëtukaa rina ranyu rasëë në ija nëmwafewe na?
59002008	Nësa muutenda mwino ihanyiye seria ëyoo në a Utemi mwino ëandëkiwe mu Maandëko në Meeru: “Muyanjë mwaamuntu muuyako mwino veve mughonjo wianjëte,” ësa muutenda vija ino.
59002009	Ëgweeso nëmwavabaghuwa antu, uvii, muutenda ihutye, na Seria ëgumuramwëëya mwino mwahutyaa.
59002010	Wasuu nëwagwa u seria ëmwe, ugutenda wagwa seria oong'e.
59002011	Gusoko uyuuyo uyuuyo nëwahanyiye, “Utalehadee,” wahanyiye noo “Utauraghee.” Gwa uvii, mbesa winalehada gweeso wauraghaa, veve watendaa hiya na seria.
59002012	Uvii, hanyi na utenda mwino antu nëvëjie uramuiywa gwa seria nëëgeetaa uhaghaaro.
59002013	Gusoko, Muungu atiudaha goonëëa uvavi nëikwë voomuramuëya muntu wasuu nëatigonëaa uvavi vangëja. Ëgweeso goonëa uvavi ëguhuma iramuëya.
59002014	Vaunaanë, gwina gëhabanga kë muntu uhanya ukweti uhuvëi gweeso atiuraghëëra gwa ntendo? Wurë uhuvëi wasuu ugudaha umutyoana?
59002015	Guhanye muunaako mbesa muhajaa ako atikweti masaa mbesa malëwa.
59002016	Ivanoneye ntuni në nyee mwavëëra vasaa: “Endi na majëghana mwende goota moto na gikuta,” gwa udëa uvafa asaa nëvëuyafënja muuduvi wawe?
59002017	Uvii uvii, uhuvëi weeso utufu nëutina ntendo wakure.
59002018	Ëgweeso muntu udahëte uhanya: “Veve ukweti uhuvëi, nene nkweti ntendo!” Ari! ndaghëëri mwino muntu ugudaha utendeka wina uhuvëi na uwürya ntendo, nenenoo nguguraghëëra uhuvëi wanë gwa ntendo yanë.
59002019	Wurë, veve uhuvëe mwino chuu Muungu urëfo umwedu na? Vija! Ëgweeso nanë vinyonyinyonyi vëhuvëe rasëë, na ukhakhata gwa wova.
59002020	Müfütu vee! Wurë, ugufenja uraghëërwa mwino uhuvëi në utina ntendo wakure?
59002021	Wurë, Iburahimu tata witu agayanjëka wurë usonge a Muungu? Gwa ntendo yakwe, itungo nënaa agamuduya mwanakwe Isaki ikumbëko mumasabahu.
59002022	Woona, mwino uhuvëi wakwe naa wihongie na ntendo yakwe, uhuvëi wakwe ugakhondekeka gwa ntendo yakwe,
59002023	uvii ëgakhondekeka Maandëko në Meru nëëguhanyaa: Iburahimu agamuhuvëa Muungu, na gwa uhuvëi wakwe agatendeka unoneye utendeka muntu në muja, na uvii Iburahimu agataanwa munyambuya wa Muungu.
59002024	Mwoona uvii, mwino muntu ugutendekaa ayanjëke usonge a Muungu gwa ntendo yakwe na ti gwa uhuvëi wakwe gutufu.
59002025	Naa gwëë uvii uvii kunë müfümbu Rahabu, mweeso agatendeka muntu muja gusoko agavaghenyifa amahi avoo na uvaarëëya vende kunë vinjë gwa ukëëra njëa ëngëja.
59002026	Uvii, mwino chuu mwëërë nëutikweti nkhoo wakure, vii uvii uhuvëi nëutina ntendo ukure.
59003001	Vaunaanë, në vingë mukhatë anyu vitatendeke asëyi. Mwino chuu mumanyie, sese asëyi guuhanga iramuëywa në iküü nanguu ukëra vangëja.
59003002	Sese soong'e guuhutyaa makhondo mingë. Ëgweeso nësa muntu atiuhutyaa mu urighëti wakwe, uvii, wasuu unë ukhondekekie, na udahëte umibala nkhoo akwe oong'e.
59003003	Sese guuyitendeyaa nyümbu ighava mu moomo wawe gusoko yëdahe uhonga mwino guufenja, na gwa njëa ësëë guudaha uyighoorea goong'e nëguufenja yende.
59003004	Meli njeeso noo, mbesa nküü ino, ëgusuntëëywaa na mpefo në nkharë, igudahwaa ufëëntuwa gwa ifoteo inyuughuu ino, aghooka goong'e kunë nahosa ugufenja ende.
59003005	Vii uvii, urëmë, mbesa wë nongo nyuughuu a mwëërë, ugiküryaa mumantu në maküü ino. Moto unyuughuu ugudaha urungwëërya ihaka në iküü!
59003006	Vii uvii urëmë wëë mwino moto. Wijue ino në mavë, wina iyoma rakwe mu mëërë itu na ugukündanëyaa uvë mu nkhoo yitu yoong'e. Uguruungwerëëryaa uduvi witu woong'e gwa moto nëuguduaa gwa arungu va makhaa.
59003007	Mwaamuntu udahëte uyatugha maimwana, na wadahie utughaa ntundo yoong'e ya maimwana agihaka, nyonyi, njokha nanë ntundo a mumajë.
59003008	Ëgweeso gutie muntu nëwadahie uwutughaa urëmë. Urëmë unë intu në ivë utigibalwaa, na wijue ülülü në uguuraghaa.
59003009	Gwa urëmë sese, guumurumbaa Müküü na Tata witu. Gwa urëmë uruuro uruuro guuvajumaa antu, antu nëvëtundiwe gwa nyinkhori a Muungu.
59003010	Nkhani ya ujumi nanë ya ükürya yiuduaa mu moomo rumwe. Vaunaanë, mantu ayaa ëtinoneye utendeka uvii.
59003011	Wurë, murihë rumwe ugudaha uduya majë në mafoo nanë malülü itambëëmwena?
59003012	Vaunaanë, wurë, mütë wa mutini ugudaha uduya seitunina? Mbesa musabibu ugudaha uvëësya tinina? Murihë wa majë a munyu utiudaha uduya majë në mafoo.
59003013	Anyu në wina ihaa nanë umanyi mukhatë anyuhe? Uvii araghëëre ihanyo rasëë gwa mweendendo wakwe në uja nanë gwa ntendo yakwe në njija nëyigutendekaa gwa winyumpyi nanë ihaa.
59003014	Ëgweeso nësa nkhoo yanyu yijue wiru, wihuri nanë giraraava muntu mweeso mughonjo uvii, mutagikumanjuee na urëghitya weegheeghe fana tutë.
59003015	Ihaa nërëmwino rasëë rëtiuduaa girunde, ihaa rasëë ra urëmi, ra ufang'ë, kangë unë ra gësetani.
59003016	Gusoko soong'e fana gwina wiru nanë giona muntu mughonjo, faafo gwina faghafagha nanë mu intu në ivë.
59003017	Ëgweeso ihaa nërëdwëëre gunto girunde mwandyo uunë ija rëanjëte majëghana, ufoo nanë uvakeera antu, rijue goonea uvavi na rëufafaa nkhari ya ntendo në njija, rëtina ubaghui mbesa lakuno.
59003018	Uduvi nëuja uunë mbeyu gwa vasaa nëvëyanjëte majëghana vëufandëaa mu majëghana.
59004001	Fëta nanë wituki woong'e mukhatë anyu ëgudwëëraafehe? Ëgudwëëraa münkümbü yanyu nëmbë yasëë nëigikhuvaa matungo oong'e mukhatë anyu.
59004002	Mwina nkümbü na mantu na gusoko mutiuyahangaa muufenja guuragha, mwina nkümbü ino uhanga mantu, gweeso mutiuyahanga, uvii mugituka nanë gikhuva. Mutiurëhangaa rasëë nëmuurëfenja gusoko mutiurërombaa kunë Muungu.
59004003	Kangë, nëmuuromba mutiuhangaa gusoko murombaa gwa isëgho në ivë muurombaa gusoko mudahe uyanjisya nkümbü yanyu.
59004004	Nyenye mwë antu nëvëtiuhuvëwa mwino afümbu. Wurë, mutighune mwino utenda unyambuya na urëmi uu në utenda mürüghü na Muungu na? Muntu gëkaku nëugufenja utenda unyambuya na urëmi ugitenda mürüghü na Muungu.
59004005	Mutasëghee Maandëko në Meru ëguhanyaa nkhani ya usoo fana ëguhanyaa: “Mwahu wasuu në Muungu wamüvëkie mükhatë itu una wiru üküü ino.”
59004006	Ëgweeso, mboto nëgwafewa na Muungu ina nguu ino, mwino ëguhanyaa Maandëko: “Muungu uguvafëngaa anya giona ëgweeso uguvafaa mboto nëvëginyumpyaa.”
59004007	Uvii, ifunyi kunë Muungu, mufëngi Ibilisi mweesonoo ugumutigha.
59004008	Ihumbeeyi kunë Muungu, mweesonoo ujie fifë fana nyee. Oyi mëkhono anyu nyee anya mahutye! Oyi nkhoo yanyu nyee anyalakuno!
59004009	Oni uvavi, küti nanë uhongeeya, iheka ranyu rëtendeke gëëro, uyanjo utendeke gëëro nëgëküü.
59004010	Inyumpyi usonge amwa Müküü, mweesonoo ügümühümbüa.
59004011	Anyandugughu vanë, mutagënang'ane nyenye gwa nyenye. Wasuu nëugumunang'anaa muunaakwe nanë umuramwëya, uguminang'ana vivë na umëramwëya Seria. Nësa ugumëramuëëya Seria uvii, veve utiumekwatëra Seria, ëgweeso ugumëramuëëya.
59004012	Muungu mweeso umwendu wasuu unëwamëvëkie Seria na uramuëëya. Uu në mweeso umwenedu gutufu nëudahëte utyoa nanë ukhalanga. Uvii, veve wëë anyuhe nëugumuramuëëya mwaamuntu muuyako?
59004013	Uvii, itungwee tegheeyi nyee nëmuuhanyaa: “Rio mbesa fadiu gwëënjë ümuji wa gëtuunga na gëkhaa kuuko mwakha woong'e sa guutenda nsuruje na gihangëa nsao.”
59004014	Nyenye mütighune mbesa uduvi wanyu naa ugutendeka würi fadiu! Nyee mwëë mwino üküngü nëugudwëëraa gwa itungo ikufë gütüfü na uwüra kangë.
59004015	Aja imunoneye uhanya: “Në Müküü wayanja ugufa guurëtenda ërëë mbesa ëroo.”
59004016	Ëgweeso itungwee mugiona na gighooghonja, wighooghonji wasuu uvë.
59004017	Uvii, muntu wasuu nëatiurëtendaa intu në ija nëumanyie mwino chuu imononeye arëtende, ugutenda ihutye.
59005001	Itungwee tegheeyi nyee aghwarë! Kuti nanë uhongeeya gusoko a makhasëko në ëgumuhanga.
59005002	Maari yanyu yaghoire, nanë maasa anyu alëwe na nondo.
59005003	Sahabu yanyu nanë hela yahangie ukhoto, ukhoto usuu ugutenda usudanga nëumughookëe nyee weesonoo ugula mëërë anyu mwino moto. Nyenye mwirundëye maari mu matiku ayaa në a umpeo!
59005004	Mwinavarëfaa gënyamwëëmo anyotenda mëëmo nëvatendie mwëmo mu miunda anyu. Tegheeyi mwino vëunang'anaa! Gëëro ga vasaa nëvëutënangaa mëunda anyu gafikaa mumakutwë amwa Müküü, Në wina Nguu.
59005005	Mwaduvie mu urëmi uduvi wagiyanjisya na wa nkümbü ya urëmi. Muginihiya itiku ra ukigitwa.
59005006	Mwamuramwëëya na umuuragha muntu nëatina uvë, mweesonoo inamufëngaa.
59005007	Uvii, vaunaanë, tendi mwina ughimëëyi faka fana Müküü ujie. Raraavi mwino chuu munya urëma ugiindëëraa gwa ughimëëyi mëunda akwe ëduye nkhari në njija. Mweeso ugiindëëra gwa ughimëëyi mbura ya matika nanë ya mwandyo.
59005008	Nyeenoo imononeye sa mwina ughimëëyi, khomyi nkhoo yanyu, gusoko itiku ra uja kunë Müküü rahumbeeraa.
59005009	Vaunaanë, mutajee mwihondee nyenye gwa nyenye mutajee uramuëëywa na Muungu Muramuëyi wëë fifë, waa gingëa.
59005010	Anyambuuyanë nanë ahajaanë, nësa muufenja goona nyinkhori a giindëëra nanë ughimëëyi mumakhasëko sëghanëëyi anyagëdaghu vasaa nëvëgarighëëtya gwa rina ra Müküü.
59005011	Guuvataanaa vasaa vëna iforyo gusoko vëgaghimëëya. Mwategheeye ughimëëyi wamwa Yobu, na mumanyie mwino Müküü agamutendea mpeoayo. Gusoko Müküü wijue rionea ra uvavi nanë mboto.
59005012	Ukëra asaa oong'e, ahajaanë na vaunaanë, mutairafëee. Mutairafëee gwa irunde, mbesa gwa urëmi mbesa gwa intu ringë gëkaku. Hanyi “Nhaa” nësa ryana ranyu unë nhaa, “Hitë” nësa ryana, ranyu unë muhita, na faafo mutiuramuiywa na Muungu.
59005013	Wurë, gwina muntu mukhatë anyu nëwina ikhasëkona? Imunoneye uromba. Wurë, urëfo nëwina uyanjona? Imunoneye gëëmba mëmbo a iküryo.
59005014	Wurë, urëfo mürüe mukhatë anyuna? Imunoneye uvataana anyampaa va kanisa, veesonoo vëumurombea nanë umuvira makuta gwa rina ra Müküü.
59005015	Nëvaromba gwa uhuvëi mürüe ügüforiwa. Müküü ügümüfa bahu, na mahutye nëwayatendie ëguheywa.
59005016	Uvii, fei mahutye anyu, nyenye gwa nyenye na irombei, uvii mudahe uforiwa. Irombi ra muntu në muja rëna nguu ya utenda mingë.
59005017	Elia naa mwaamuntu mwino sese. Agaromba gwa nkhoo ëmwedu mbura ëdëe unia njeesonoo ëgadëa unia fang'ë gwa itungo ra mëakha ëtatu nanë mëëri mutandatu.
59005018	Uvii agaromba kangë, mbura ëgania ufuma gunto na ng'ë ëgaduya nkhari yayo.
59005019	Vaunaanë, umwe wanyu nëwafutuka fana tutë, na ungëja wamusucha,
59005020	manyi mwino, wasuu nëugumusucha munya mahutye udua u njëa akwe a uyaghai, ugumëtyoa nkhoo akwe ufuma ikuya, na mahutye akwe mingë ëguheywa.
60001001	Fetero, nëmutumwa wamwa Yesu Kiristo. Kunë nyenye në muduvaa mwino Antu në Nëvëfaghatie, mung'ë ya Fonto, Galatia, Kapadokia, Asia nanë Biritinia.
60001002	Wamuhwaniye nyenye na uvëkwa na Muungu Tata na mwaeriywe gwa Mwahu gusoko a ikuryo kunë Yesu Kiristo na gusoko a ukununtëwa itambëëmwe na saghami akwe. Mboto nanë majëghana ëongeeywe gwa wingë kunë nyenye.
60001003	Akuriwe Muungu Tata wa Müküü witu Yesu Kiristo. Gwa gëhe gakwe në gëkuu, sese gwadahie ufafwa ufafo në ufya gwa ighonje ra ufanga ukëërëa ufëtyo mwamwa Yesu Kiristo ufuma gwa akuyi.
60001004	Na gwa usai nëutiuruvëkaa, nëutiukhombeka, na nëutiuhiraa, nëwavëkiwe girunde gusoko anyu.
60001005	Gwa udaho wa Muungu waghojiywe, ukëërëa uhuvëi gusoko Muungu waghondanëye uvakunukua itungo ra mpeo.
60001006	Yanji mukhatë a ërëë, mbesa itungwee gwa itungo ikufë nyenye mudaha uvaara gwa maëghëëyo hiya hiya.
60001007	Soko a uhuvëi wanyu në wa tutë wina ughuri üküü ukëra sahabu mbesa ëguruvëkaa ëgufimwaa gwa moto, gudahe udwëëra ükumwü nanë üküü nanë iküryo itiku nëikwë Yesu ügükunüküwa.
60001008	Mbesa nyenye mwinamwona mweeso nyenye mumuyanjëte mweeso; mbesa nyenye itungwee mutimughune mweeso nyenye mumuhuvëe mweeso. Uyanjo uruu në üküü na gutie ukhani wa uwurighëëtëya.
60001009	Mwino gënyamwëmo ga uhuvëi wanyu nyenye mwinjë uhanga utyoi wa nkhoo yanyu.
60001010	Anyagëdaghu në vendie udaghwëëya nëëghokee mboto nënaa ëgutendeka anyu vafenjie na guurënkëya nëëghokee utyoi uruu.
60001011	Veeso vaurënkëye në muntu kë mba itungo arë në Mwahu wamwa Kiristo waraghëëre mukhate awe. Mweeso agaraghëëra vii itungo na ugudaghwëya makhasëko amwa Kiristo nanë üküü nënaa ujie udwëëra.
60001012	Muungu waaraghëëre veeso mwino veeso naa vëutumama ti gusoko awe aghonjo ëgweeso gusoko anyu. Mantu ayaa unë itungwee adahie utanantiwa kunë nyenye na avoo nëvatanantiye Sayu Njija kunë nyenye ukëërëa Mwahu Mweru nëwatumiwe ufuma girunde. Ayaa në mantu unë vamalaëka naa vëufenjaa uyaona.
60001013	Gwa uvii ning'anëyi mahaa anyu, mugibale nyenye aghonjo. Vëki ighonje roong'e gunto a mboto nëëjie Itiku në Yesu Kiristo ugudwëëra.
60001014	Mwino vana në vënaikuryo, mutahongee nkumbu yanyu ya ufutu në yakheengë.
60001015	Ëgweeso, nyenye mutendeke mwë vëru, mwino Muungu nëwamutaanie nyenye unë mweru.
60001016	Gusoko eandëkiwe, “Nyenye mwinjë utenda mwë veru gusoko nene në mweru.”
60001017	Na nësa nyenye mumwëtaana mweeso mwino Tata mweeso unë uguramwua mu muntu ti gwa uhonga usyu wa muntu, ëgweeso uguhongaa ntendo ya mu muntu. Duvi uduvi në uja matiku anyu oong'e nëmuduvie mwino aghenyi ung'ë ya antu.
60001018	Nyenye mumanyie mwino mwakhomowe ufuma ukurya arungu va wegheghe nëmwaasaire kunë va tata vanyu, ti gwa mantu nëëguruvëkaa mwino musaru nanë sahabu,
60001019	ëgweeso gwa saghami amwa Kiristo në ina ughuri üküü mwino a mwankhoo në atikweti ihondo mba ihada.
60001020	Mweeso arë wavëkiwe nënaa urëmi kë winatendewa musingi, ëgweeso arë agatendwa adwëëre mwi itungo ra mpeo gusoko anyu.
60001021	Ukëërëa kunë Kiristo nyenye mwamuvëe Muungu, nëwamufetëye mweeso ufuma gwa kuyi na agamufa mweeso üküü gusoko a uhuvëi wanyu na ighonje ranyu usonge a Muungu.
60001022	Gwa gooywa nkhoo yanyu gwa ikuryo u tutë gusoko a uyanjo wanyu wa tutë. Iyanji mu muntu na muuya gwa uyanjo wa tutë në ufumie unkhoo.
60001023	Nyenye mwadahie ufafwa ufafo wa gavëë, ti gwa mbeyu nëëguruvëkaa ëgweeso gwa mbeyu nëëtiuruvëkaa, ukëërëa ukhani wa Muungu në mufanga na wa khae na khae.
60001024	Gusoko, “Antu voong'e vë mwino ihwa na üküü wawe woong'e wë mwino uruva wa ihwa. Ihwa rëguuma, na uruva ugununkhuka,
60001025	ëgweeso ukhani wa Muungu ugikhaa khae na khae.” Ukhani wasuu në Sayu Njija në ëgutanantiwa kunë nyenye.
60002001	Uvii vëki umpeo uvaya woong'e na wegheeghe woong'e nanë lakuno nanë wiru nanë wiregheegheyi woong'e.
60002002	Mwino vana në anyughuu në vafafiwe fifë, hunukwi mahunga a munkhoo, uvii gwa asaa nyenye mudaha ukura munkhoo na mudahe utyoewa.
60002003	Gusoko ësëë nyenye mwadahie uwonjaa uja wa Müküü.
60002004	Njii kunë Müküü, unë igwe mwino igwe në ifanga. Antu varëjughutie ëgweeso Muungu warëhwaaniye na rina ughuri üküü.
60002005	Mwino magwe në mafanga nyenye mujengwe gunto a nyumba a gënkhoo na mutende ukumbëki në weru. Nyenye mutendeke dahwa kunë Muungu unë yiumuyanjisya mweeso ukëërëa Yesu Kiristo.
60002006	Gusoko ëandëkiwe mu maandëko, “Raraava, nene nguvëka mung'ë a Sayuni gëfandwa, gëfandwa ga mukhatë nëgahwaniywe na gina ughuri üküü, na mweeso unë uguhuvëa atajee uviriwa menyaa.”
60002007	Gwa uvii kunë nyenye unë muhuvëe, mweeso në wa sao nküü, ëgweeso gusoko a avoo në vëtihuvëe. “Gëfandwa gasëë në ajengi vagëhitye gatendekie gëfandwa ga mukhatë,”
60002008	na, “Gëfandwa nëginjë uvatenda antu vëkumëe, italaghwe në rinjë uvatenda veeso vëgwe.” Gusoko veeso vëukumëa gusoko veeso vinaukuryaa ukhani, mwino veeso arë vavëkëywe vëtende.
60002009	Ëgweeso nyenye u në Muungu wamuhwaniye. Nyenye noo mwë akumbëki va Mutemi, kangë noo mwë Ndughu në njeru, kangë noo antu vakwe Muungu. Uvii nyenye mudahe utanantya ntendo yakwe ya utacha, na unë wamwëtanie nyenye ufuma u kiti na gëngëa mu weru wakwe wa utacha.
60002010	Kheengë nyenye naa muti antu ëgweeso itungwee nyenye mwë antu va Muungu. Kheengë nyenye naa mwinaghenyifa gëhe, ëgweeso itungwee nyenye mwagëghenyifiye.
60002011	Ayanjwi, nene ngumunena nyenye mwino antu në aghenyi nanë vëduvie gwa itungo ikufë ung'ë ya antu. Ineghi ufuma u nkumbu në mbë ya mwëërë në igikhuaa urughu hiya na nkhoo yanyu.
60002012	Tendi uduvi wanyu utende uja mukhatëkhatë a antu në va Ndughu ingëja, gusoko mbesa veeso vëumurighëëtya nyenye hiya na mwino mwë anya mahutye, veeso vëdahe goona ntendo në njija na umukurya Muungu itiku nëujie uvaramwua.
60002013	Vakurii voong'e unë vëna udaho wa gibala, mbesa ëtendeke kunë mutemi në müküü,
60002014	Akurii aküü në vëfang'ë a müküü në müküü në vatumiwe na mweeso uvakuurya avoo në vëutenda në mavë, na uvarumba avoo në vëutenda në maja.
60002015	Gusoko Muungu ugufenja nyenye mutende në maja gusoko mudahe ukiya murighëëtyo wa antu në afutu.
60002016	Duvi mwino antu në vëna uhaghaaro. Ëgweeso mutautumëe uhaghaaro wanyu gwa gitenda gusoko a utenda në mavë. Ëgweeso duvi mwino atumami va Muungu.
60002017	Vakurii antu voong'e. Vayanji anyandughu. Mwoghofi Muungu. Mukurii mutemi në müküü.
60002018	Atumami, inyumpii kunë aküü vanyu itambëëmwe na ikuryo roong'e, ti gutufu gwa avoo në aja nanë afoo ëgweeso noo gwa avoo në vëtiumutendea në maja.
60002019	Muungu winjë umuyanja muntu nesa, mweeso ugughëmëëya uvavi wa makhasëko në ëtimunoneye.
60002020	Gusoko në sao kë në nyenye muhanga, nesa itungo në nyenye mutenda në mavë na ukhuwa gusoko ësëë na nyenye mughëmëëya? Ëgweeso nësa itungo në nyenye mutenda në maja na uvaara gusoko ësëë na nyenye mughëmëëya, nyenye muhanga iyanji ra Muungu.
60002021	Gusoko gwa ërëë nyenye mwadahie utaanwa. Gusoko Kiristo noo wavaare gusoko anyu, wamurekee nyenye nyinkhori, uvii nyenye mudahe uhonga sampi yakwe.
60002022	Mweeso inatendaa ihutye mbanduvë na gutie ukhani wa wegheghe ufuma u momo wakwe.
60002023	Itungo nënaa antu vendie umutuka, mweeso inasucha matuki kunë veeso. Itungo nënaa antu vendie umuvaarya mweeso inavaoghofya veeso gwa uvavarya. Ëgweeso mweeso agamuhuvëa mweeso në uguramwua gwa tutë.
60002024	Mweeso mughonjo wakenkie mahutye itu u mwëërë wakwe gunto a musalaba, gusoko sese gudahe ukuya gwa mahutye na uduva gwa tutë. Gwa nkhomee yakwe nyenye mwendie uforiwa.
60002025	Gusoko nyenye naa mwë mwino nkhoo nëyayaghae njëa, ëgweeso itungwee mwendie umusukëa Mudëmi nanë Mughoji wa nkhoo yanyu.
60003001	Viuyi viuyi nyenye akhema nëmuroghowe, inyumpii gwa aghosya vanyu. Gwa utenda vii aghosya vëgëtunga, mbesa vëtihuvëe sayu nëëmughokee Kiristo, vëdahe utywewa ti gwa urighëëtya ukhani ëgweeso gwa uduvi në wa akhema vawe,
60003002	itungo në veeso voona uduvi wanyu në wa ikuryo nanë uja.
60003003	Uja wanyu utatende wa gënjinji wa gëjëfëya gwa ukundëka ntuka, gëtambëëya gwa sahabu, nanë urya masaa në a ughuri në üküü.
60003004	Ëgweeso uja wanyu utendeke wa munkhoo nëwifihie itambëëmwe na sahabu nëëtiuruvëkaa. Uja wanyu utende wë moomo na nkhoo në ëtina faghafagha. Uja uruu wina sao nküü usonge a Muungu.
60003005	Uvii khae akhema në veru naarë vëmughonjie Muungu naa vëgitendaa aghonjo aja naarë vinyumpiye gwa aghosya vawe.
60003006	Sara në winkhori wa akhema vasaa. Mweeso agamukurya Iburahimu, agumwëtaana mweeso müküü. Na nyenye itungwee mwë vana va Sara nësa mutenda në maja na mutarekee gëntu goong'e gëmwoghofye nyee.
60003007	Viuyi viuyi nyenye aghosya, duvi gwa ihaa itambëëmwe na akhema vanyu. Vafi akhema ikuryo mwino gëfe negëtina nanguu na mwino asai itambëëmwe na mboto a ufanga. Gusoko marombi anyu eke ughiiywa.
60003008	Gwa umarëëya, nyenye nyoong'e tendi mwina ukhuvëi wa nkhoo. Mugionee uvavi nyenye gwa nyenye na giyanja nyenye mwino anyandughu vëutendaa. Mutende mwina nkhoo njija nyenye gwa nyenye na mwinyumpie mu muntu na muyakwe.
60003009	Nyenye mutasukëye uvë gwa uvë matuki gwa matuki. Ëgweeso hiya na ësëë nyenye forii, gusoko a ërëë Muungu wamutanie nyenye, uvii nyenye mudahe uhanga mboto.
60003010	Gusoko, “Mweeso nëugufenja uyanja ufanga na goona matiku në maja, mweeso nëaughëëye urëmë wakwe utarighëëtye nkhani në mbë (uvë) na amëghëëye mëomo akwe ufuma urighëëtya wegheghe.
60003011	Mweeso nëafentuke ufuma utenda në mavë na utenda në maja. Mweeso në ikunkunyaye ufenja majëghana gwa nkhoo akwe oong'e.
60003012	Gusoko miho a Müküü ëguvihengaa antu në vëutenda tutë, na makutwë akwe ëgutegheeya marombi awe. Ëgweeso Müküü uguvafëngaa avoo në vëutendaa në mavë.”
60003013	Tutë gutie muntu në ugumutumua nyenye nesa nyenye mwina nkümbü a utenda në maja.
60003014	Ëgweeso në mbesa nyenye mukhasiwaa gusoko a utenda në maja, nyenye mwinjë uforiwa. Mutavaoghofe veeso, mba mutalwee,
60003015	ëgweeso munkhoo yanyu mukuri gwa ikuryo në iküü Kiristo mwino Müküü. Matungo oong'e ighondanëyi umusucha muntu woong'e në ugumuwëëya nyenye mumusuche gusoko a ighonje në rë mukhatë anyu, kë mutende vii itambëëmwe na ufoo nanë ikuryo.
60003016	Nkhoo yanyu itendeke njeruchwë, gusoko nësa antu vëumurighëëtya nyenye vivë gusoko a uduvi wanyu në uja gusoko amwa Kiristo veeso vëdahe goona mënyaa.
60003017	Gusoko në vija nanguu utenda në maja, nësa uvii ëgutendeka mafenji a Muungu ukëra utenda në mavë.
60003018	Gusoko Kiristo noo wakure gusoko a mahutye itambëëmwe gutufu, muntu në muja mwiyoma ra antu nëtivatutë, uvii adahe ugutoa kunë Muungu. Nënaa wauraghwa gëmwëërë agatendwa mufanga munkhoo.
60003019	Mweeso agenda na agatanantya gwa nkhoo naarë yi ugëtungo.
60003020	Antu va khae arë vëtina iküryo, itungo nënaa Muungu againdëa gwa ughiimu matiku amwa Noa, itungo nënaa mweeso ugujenga safina. Gwina antu akeevu nëvëgingëa mukhatë a safina. Në antu munana, në vëgatyowa gwa njëa a majë.
60003021	Ubadiso unë wikhori urui. Itungwee ugumutyoa nyenye ti mwino gwa uheya ikhwe ufuma u mwëërë ëgweeso mwino iraghano ra Muungu gusoko a nkhoo në njija ukëërëa ufëtyo wamwa Yesu Kiristo.
60003022	Mweeso wendie girunde, wikhee u mukhono wa gëlëlo wa Muungu, mweeso (Yesu Kiristo) wibalëte gunto a vamalaëka, anya udaho nanë anya nguu.
60004001	Gusoko gwa uvii Kiristo wakhasiywe u musalaba gusoko itu, ighondaneyi aghonjo ughema gwa njëa ëyëëyo në mweeso waghemie. Gusoko wasuu woong'e nëwadahie uvaara mung'ë a mwëërë warekie utenda mahutye.
60004002	Uvii mwino gusoko a itungo nërinjë usonge duvi gwa uduvi wanyu wa mu urëmi gwa uhonga mafenji a Muungu ëgweeso ti gwa uhonga mafenji a mwëërë.
60004003	Itungo nërakëire rakhondye kunë nyenye utenda asaa në antu va Ndughu ingëja vëutendaa. Veeso vëuduvaa mung'ë a nkumbu nküü ya uvaya, ughai wa mwitiku, ughaa mung'ë a sigunkuu, ughai itambëëmwe na mukindo, na ukurya arungu va wegheghe.
60004004	Veeso vëtakëte gusoko nyenye itungwee mutikhuvëe na veeso mung'ë a uduvi në wikhwete na wa maimwana nanë uvaya, na gwa uvii veeso vëumutakaa nyenye.
60004005	Ëgweeso veeso vinjë uduya sayu a mantu oong'e nëvayatendie kunë mweeso unë wighondanëye uramwua antu në afanga nanë vëkure.
60004006	Gusoko ëyëë në soko në Sayu Njija atanantiywe mbesa gwakuyi, uvii mbesa waaramwue mung'ë a mwëërë mwino ugumuramwua mu muntu, veeso vëudaha uduva mung'ë a nkhoo mwino Muungu uduvie.
60004007	Mpeo a mantu oong'e ahumbeera; gwa uvii mahaa anyu nëëfëtie na mwibale nyenye aghonjo gusoko mudahe uromba mwino inoneye.
60004008	Gunto a asaa oong'e kwatëëri uyanjo nëutiukëëra wa giyanja mu muntu na muyakwe gusoko uyanjo ugukunëkea wingë wa mahutye.
60004009	Ighenyifi nyenye gwa nyenye u makhaya anyu ëse mutiunang'ana.
60004010	Mwino mu muntu waghenyifie gëfewa, gëtumëi gusoko a giarëëya nyenye gwa nyenye, mwino aghondanëyi në aja va mboto hiya hiya ya Muungu.
60004011	Wasuu në ugurighëëtya, arighëëtye mwino Muungu uguhanya. Wasuu në ugutumama, atumame gwa nguu në Muungu ugumufa; gusoko uvii Muungu adahe ukuriwa u mantu oong'e ukëërëa Yesu Kiristo. Kunë Mweeso urëfo üküü nanë wibali khae na khae. Amini.
60004012	Ayanjwi, nyenye mutatake itungo në maëghëëyo nëugufësya mwino moto unë ëjie kunë nyenye gwa umufiima nyenye, mwino gënya intu në ighenyi nërëudwëëra kunë nyenye.
60004013	Ëgweeso yanji gusoko nyenye mukhasëka gwa njëa ëyëëyo në Kiristo mweeso wakhasëkie, uvii nyenye mudahe noo uyanja na giririsya itungo në üküü wakwe wadwëëra.
60004014	Nësa nyenye mukheefewa gusoko a rina ramwa Kiristo, nyenye mwina bahu, gusoko Mwahu wa udaho nanë wa Muungu ugikhaa gunto anyu.
60004015	Ëgweeso atagighee muntu mba umwedu nëugukhasëka mwino muuraghi, mba muhëmbi mba nëugutendaa mantu në mavë, nëugiingëya mu wikhuvi.
60004016	Nësa kë muntu umwedu ugukhasëka mwino Mukiristo mweeso ataonee mënyaa, ëgweeso gusoko a rina rasëë mweeso në amukürye Muungu.
60004017	Gusoko itungo rafikaa në uramwuiyi ugwandya unyumba a Muungu. Na nësa Muungu ugwandya uguramwuëya sese ëgutendeka gukaku nanguu gwa antu avoo nëvëtimuhuvëe Muungu.
60004018	Nësa gukaku gwa muntu në wa tutë utyowa, ëgutendeka gukaku nanguu gwa muntu në atiumukuryaa Muungu nanë munya mahutye utyowa.
60004019	Gwa uvii avoo në vëukhasëka gwa uhonga mafenji a Muungu vinjë utenda vija na uvëka nkhoo yawe kunë Matunda nëmuhuvëwa.
60005001	Uvii nene ngumunena anyampaa mukhatë anyu, mwino munyampaa muyanyu. Nene në masudanga wa makhasëko amwa Kiristo na mukhuvëi wa üküü në winjë ukunukuwa.
60005002	Rëghoji iburi ra Muungu në wamufie nyenye mutende mwë aghoji. Tendi vii ti gwa guumëëya ëgweeso gwa uyanjo. Ti gwa ufenja gënyamwëmo ga mënyaa ëgweeso gwa uvaarëya veeso.
60005003	Mutavibale vasaa në Muungu wamufie nyenye mwaghoje ëgweeso nyenye mutende mwë winkhori gwa iburi.
60005004	Na itungo në Mudëmi në müküü wadwëëra nyenye mwinjë ufewa ngaa a üküü në utiunyaa.
60005005	Viuyi viuyi nyenye në mwë abalanda vakurii anyampaa.Yai aghonjo, nyenye nyoong'e, itambëëmwe na wiyumpii usonge a muntu na muntu muuya, gusoko, “Muungu uguvafëngaa anyagëdida, ëgweeso uguvafaa mboto anyaginyumpya.”
60005006	Gwa uvii inyumpii aghonjo fang'ë a mukhono wa Muungu në wina nguu, vii mweeso adahe umuhumbua nyenye gwa itungo nërënoneye.
60005007	Vëki malwe anyu oong'e kunë mweeso, gusoko umukeere nyenye.
60005008	Ighoji, na muriye. Murughu wanyu ibilisi ugufimëyaa mwino ng'imba nëukhooma, ëgufenja muntu ëmumire.
60005009	Mufëngi mweeso, imëki sësë mung'ë a uhuvëi wanyu, sa mumanyie mwino makhasëko ayayo ayayo ëguvahangaa aruna anyu mu urëmi woong'e.
60005010	Na në nyenye mwadaha uvaara gwa itungo ikufë, Muungu në wina mboto yoong'e, në mweeso wamwëtanie nyenye mukhuvëe mu üküü wakwe wa khae na khae gwa ukhuvëa na Kiristo winjë umutenda mukhondekeke, amutende mwakhamu gi na ende umufa nguu.
60005011	Kunë mweeso ëtendeke wibali khae na khae. Amini.
60005012	Gwa njëa amwa Silasi, munaane në muhuvëi na mwino nene nëmumanyie mweeso, nene namwandëkëe gwa nkhani nkei, ngumunena na ngutanantya mwino ëyëë në mboto a tutë a Muungu. Imëki sësë mukhatë ayo.
60005013	Kanisa ra u Babeli në rë mwino muhaja kunë nyenye në Muungu warëhwaniye, rëutuma maramucho kunë nyenye. Na uvii mwanane Mariko ugumuramucha.
60005014	Iramuchi mu muntu na muyakwe gwa uyanjo wa gënyandughu. Majëghana kunë nyee nyoong'e në mwë mukhatë amwa Kiristo.
61001001	Simioni Fetero, mutumwa na mutumami wamwa Yesu Kiristo, kunë nyenye në mwahangie uhuvëi ururo mwino sese gwahangie ukëëra tütë a Muungu Tata witu nanë Yesu Kiristo Mutyoi.
61001002	Mboto nanë majëghana ëtendeke gwa wingë kunë nyee mu umanyi wa Muungu nanë Yesu Müküü witu.
61001003	Udaho wakwe wa gërungu wagufie sese mantu oong'e nëënoneye gwa ufanga na uduva uduvi wa umuyanjisya Muungu, ukëërëa umanyi wa Muungu unë wagwëtanie sese gwa üküü wakwe nanë uja në uja ino.
61001004	Gusoko ëyëë mweeso wagufie sese maraghano në ina ughuri üküü nanë ina urito üküü, gwa ukëërëa mboto iyii nyenye mudahe ginegha ufuma ughoru në wë mu urëmi gusoko a nkumbu në mbë, na gutende gwina ukhuvëi mukhatë a ntundo a gëMuungu.
61001005	Gusoko a soko ëyëë nyenye mwitintarye gongeeya uhuvëi wanyu itambëëmwe na uja, na uja itambëëmwe na umanyi.
61001006	Kangë umanyi itambëëmwe na gibala mughonjo, na gibala mughonjo, itambëëmwe na ughëmu, na ughëmu itambëëmwe na uduvi wa umuyanjisya Muungu.
61001007	Gunto a asaa, uduvi wa umuyanjisya Muungu itambëëmwe na uyanjo wa gënyandughu, na uyanjo wa gënyandughu itambëëmwe na uyanjo.
61001008	Gusoko nësa mantu ayaa ëgutendeka anyu gwa wingë, meeso ëgumtenda nyee mukhome na ufafa nkhari munkhoo yanyu mung'ë a umanyi wa Müküü witu Yesu Kiristo.
61001009	Gusoko muntu woong'e nëwayawurya mantu ayaa wë mwino muntu në mufoku nëatighune na waëviwe mwino Muungu wamwoyiye ufuma u mahutye a khae.
61001010	Gwa uvii, aruna ane, tintaari gwa nguu uraghëëra iëtaanwa ranyu na uhwanii wanyu. Gusoko nësa nyenye mutenda uvii nyenye mutinjë ugwa u mahutye.
61001011	Uvii mupewa gwa gëhë gingëa mung'ë a utemi wa khae na khae wa Müküü witu Mutyoi Yesu Kiristo.
61001012	Gwa uvii nene naramwua ufwaghëëra umukumbukëya nyenye mantu ayaa, mbesa nyenye muyamanyie na ahinëntëe munkhoo yanyu gwa umëmanya tütë në nyenye mumëkweti.
61001013	Nene ngughema në mwëmo wane, matungo oong'e në nëduvie mung'ë a mwëëre uruu, umufëtya nyenye gwa umukumbukëya.
61001014	gusoko nene nëmanyie mwino ikuya rane rahu mbeeraa mwino Müküü witu Yesu Kiristo wankhanëe nene.
61001015	Na nene ninjë utintaara gwa nguu itungo nënahegha ufuma mu uduvi urui umutenda nyenye mudahe ukumbukwa mantu ayaa matungo oong'e.
61001016	Gusoko sese gwinahongaa daaji mahumo nëëtendiwe na urëmu waanantu itungo nënaa sese gwendie umumanyisya udaho nanë ija ra Müküü witu Yesu Kiristo. Ëgweeso sese gwaghune gwa miho itu aghonjo weru wakwe në ukuu.
61001017	Gusoko itungo në mweeso waghenyifa ikuryo nanë üküü ufuma kunë Muungu Tata na ruri ugaja kunë mweeso gwa üküü në üküü “Uyuu në Mwanane në muyanjwi wane, në nene nguyanjisiwa na mweeso ino.”
61001018	Sese gwategheeye ruri urui ufuma girunde, gusoko sese arë gwitambëëmwe ginawe gunto a gëtanto në gëëru.
61001019	Sese gwina ukhani wa gëdaghu watendie wa tutë nanguu. Nyenye mwinjë utenda vija go nëmwawutegheeya ukhani uruu. Ukhani uruu wë mwino gëmwëë nëgëëriye mung'ë a kiti. Gëmwëë ëkëë gëgwerya faka itiku nëgwacha na njota a diu nëadwëëra munkhoo yanyu.
61001020	Intu në iküü nyenye inoneye mumanye ërëë mwino gutie udaghui wa Maandëko në Meru në muntu ugudaha uwudona gwa mafenji akwe.
61001021	Gusoko gutie udaghui mbanduvë nëwajie ufuma gwa anantu, ëgweeso Mwahu Mweru wendie uveheera antu munkhoo yawe urighëëtya sayu nëëfumie kunë Muungu.
61002001	Ëgweeso anyagëdaghu va weegheeghe noo vadwëëre mukhatë a antu, na viuyi viuyi asëyi va weegheeghe vinjë udwëëra mukhatë anyu. Avaa unë vinjë gweeta gwa gempihë masëyo a weegheeghe nëëguruvanga. Veeso, mbesa vëumukhana Müküü në wavakhomwoe. Uvii veeso aghonjo vinjë gietea uruvëki wa ruvë.
61002002	Na vingë mukhatë a Akiristo vinjë uhonga ntendo yawe në mbë ya ulehadi gusoko awe njëa a tütë injë utukwa.
61002003	Na mung'ë a nkumbu yawe uramwui wawe utiutinya, na mbesa uruvëki wawe utiuraa.
61002004	Gusoko nësa Muungu inavaghëëya vamalaëka itungo nënaa veeso vahutya, ëgweeso agavaghumëa gwarungu na agavavëka veeso gikhombo nërëfang'ë a gwarungu vëghojwe faka Itiku ra uramwuwa.
61002005	Nësa mweeso inaghëëya urëmi wa kheengë, ëgweeso agamutyoa Noa, muntu nënaa ugumëtanantya tütë, itambëëmwe na antu vangëja vëmufungatë, itungo në mweeso agasacha majë mingë ughuvëya urëmi wa antu nënaa vëtiumukuryaa Muungu.
61002006	Nësa gwa umëkhulughusya miji a uSodoma na uGomora, na umëtenda ëtendeke mau na umëfësya rungurungu na wamëtendie mëëso ëtende winkhori gwa antu nëvëtijie umukurya Muungu matiku nëëjie.
61002007	Na nësa Muungu agamutyaa Loti muntu nënaa ughookie, itungo nënaa uhurusiywe na antu në avë nënaa vëutendaa ntendo ya ulehadi,
61002008	(gusoko gwa asaa në muntu nëughookie wayaghune na uyategheeya mwino arë uguduvaa mukhatë awe, mweeso agafya munkhoo akwe itiku gwa itiku gusoko a ntendo yawe në mbë).
61002009	Uvii, Müküü umanyie mwino uguvatyoa antu nëvëumüküryaa mweeso ufuma umaëghëëyo, na ufwaghëëra uvakuurya antu nëvëtighookie faka itiku ra iramwuwa.
61002010	na ino avoo në vëgighumëa mung'ë a nkumbu në mbë ya mëërë nëvëëkwetë na uhorya udaho. Antu nëvëtilwee nanë akaku nëvëtiughamuwa, veeso vëtigooghofaa umëtuka ntundo në njeru.
61002011	Mbesa vamalaëka, mbesa veeso vina nguu nanguu mu mwëërë në munkhoo, vëtigwetaa masitaaka në mavë gunto awe usonge a Muungu.
61002012	Ëgweeso avaa, vikhweti na maimwana nëëtina mahaa a ughema, ntundo në yina nkumbu nëëtina mëmbë, vafafiwe gwa ukwatwa na ukigitwa. Veeso vëuyatukaa mantu në veeso vëtiyamanyie. Veeso vinjë uruvangwa iruvangwa ërëëro mwino maimwana ëguruvangwaa.
61002013	Veeso vinjë urëfwa makhasëko gwa makhasëko në veeso vayasachachiye. Veeso vëughemaa mwino ughai itungo ra mumwë në luhëda kunë veeso. Veeso vaiye vëikhwe na mënyaa vëuhongaa nkumbu yawe nëitina mëmbë mung'ë a sigunkuu yawe ya uyanjo, nëvëutenda sigunkuu itambëëmwe nanyee.
61002014	Miho awe ijuwe ulehadi, atigikutaa gwa utenda mahutye. Veeso vëukhongaa nkhoo nëitikhomie. Veeso vëna nkhoo në ifutaywe gwa uhunukwa. Veeso në vana nëvëjumiwe.
61002015	Varekie njëa a tütë, veeso vahongie njëa a uyaghao. Veeso vatendie ayaayo në Balaamu, mwana wamwa Beori wayatendie. Mweeso wayanjie hela ufuma utenda në mavë.
61002016	Ëgweeso Muungu agamukenea gusoko a ntendo yakwe në mbë. Ndoghwe nëëtiurighëëtya ëgarighëëtya gwa ruri wa gëuntu na umughëëya munyagëdaghu atatende intu ra gëfutu.
61002017	Avaa vë mwino mërihë nëëtina majë na marunde nëëgufembwaa na nkungu, kiti ga gëjota ga gwarungu va makhaa nëvaëkëywe.
61002018	Gwa urighëëtya nkhani ya gijaghumbua ya ufutu, veeso vëuvafema gwa nkumbu ya mwëërë në ya uvaya antu unë gwa itungo ikufe vineghie ufuma gwa avoo në vëuduvaa mung'ë a mahutye.
61002019	Veeso vëuvafaa antu iraghano ra uhaghaaro, ëgweeso veeso aghonjo në atughwa gwa gibalwa lii na ntendo nëinjë uvatenda veeso në vëruvëkëwe. Gusoko intu roong'e nërë mühumëtë muntu, muntu wasuu në mutughwa wa intu rasëë.
61002020	Nësa antu avaa (asëyi va weegheeghe, mba ahuvëi në afya) vineghie na uvaya wa urëmi gwa njëa a umumanya Müküü witu na Mutyoi Yesu Kiristo, veeso kangë vakwatiwa na nguu në mbë ya urëmi na uhumwa, uduvi wawe wa mpeo ugutendeka uvë ukëra uduvi wa mwandyo.
61002021	Gusoko naa guja nanguu gwa veeso nësa vinamëmanyaa kamwe njëa a tütë ukëra nënaa vamëmanya vifetukëya u nyuma ufuma iraghëëyo në ryëru në veeso vafewe.
61002022	Ërëë radwëëre kunë veeso gwa uhonga na mërighëëtyo ëyëë; “Mbwa ayasukëa maruki në ayarukaa,” na “Nguma nëëoyiywe enda kangë ughagha u malolo.”
61003001	Aruna ane, ëyëë në keeti ane a gavëë në nene namwandëkëë nyenye. Na mung'ë a keeti yoong'e në ivëë nene nafëtëye masëgho anyu gusoko mudahe ughema masëgho në maja.
61003002	Gwa utenda uvii nyenye mwinjë ukumbuka nkhani ya anyagëdaghu në veru vayirighëëtiye na iraghëëyo ra Müküü na Mutyoi ukëërëa utumami wakwe.
61003003	Mwandyo wa oong'e nyenye inoneye mumanye ërëë, matiku a mpeo vëjie antu në anya chaka në gëvë, veeso vëjeutenda chaka gwa uhonga na nkumbu yawe ya mwëërë
61003004	na uhanya, “Rëfee iraghano ra uja gwa Müküü? Gusoko ufuma kheengë vatata vakure, mantu oong'e afwaghëëre mwino na ërë ufuma mwandyo wa ntundo.”
61003005	Veeso vëuhoryaa gwa nguu tütë ëyëë, mwino Muungu gwa ukhani wakwe watundie irunde nanë fang'ë kheengë. Na gwa ukhani wakwe mweeso wabaghue fang'ë ufuma u majë a kheengë na agaeta fang'ë në nkaku gunji ukëërëa u majë.
61003006	Na Muungu gwa utumëa majë, majë në mingë a mbura agaruvanga urëmi wa kheengë.
61003007	Ëgweeso gwa ukhani uruuro irunde nanë fang'ë (urëmi) në itungwee urëfo uvëkiwe mpamba gusoko a moto. Mweeso uvëkie irunde na fang'ë faka itiku në mweeso ujie uramwua na uvaruvanga nëvëtiumukuryaa Muungu.
61003008	Ëgweeso ayanjwi, mutahorye tütë ëyëë, kunë mweeso itiku rëmwedu në mwino mëakha ighana rëmwedu ra njou, na mëakha ighana rëmwedu ra njou në mwino itiku rëmwedu.
61003009	Müküü ati mpampwa utenda mantu ëdwëëre në mweeso wayaraghanie mwino antu vëgëtunga vëughemaa. Ëgweeso mweeso ugughëmëëya gwa soko anyu, gusoko atiufenja muntu mba umwedu aruvëke, ëgweeso voong'e vëfee.
61003010	Ëgweeso itiku ra Müküü rëjie mwino mwivi, uvii irunde rëukëra itambëëmwe na mukindo üküü, na mantu në a ntundo a khae a girunde injë urungwëywa na moto, na fang'ë nanë mëëmo nëëmukhatë ayo injë urungwëywa.
61003011	Gusoko mantu oong'e injë uruvangwa vii, nyenye mufenjiwa mutende mwë antukëhe? Uduvi në weru na wagifunya kunë Muungu,
61003012	ësë mwindëe na gitintarya gwa nkumbu nküü gusoko a uja gwa itiku ra Müküü. Itiku rasëë irunde rëjie ufësiwa na uruvangwa, na ntundo oong'e injë uhatiwa na moto.
61003013	Ëgweeso sese gwa uhonga na iraghano ra Muungu gwindëe irunde në ifya nanë fang'ë në mpya fana tutë ëgikhaa.
61003014	Gwa uvii, ayanjwi, gusoko nyenye mwindëe mantu ayaa itintaari gusoko mudahe gighea mwina majëghana ësë mutina mbio nanë mënyaa usonge akwe.
61003015	Na uvarii ughimu wa Müküü witu mwino utyoi. Uvii noo muuna witu muyanjwi Faulo wamwandëkëe nyenye gwa uhonga na ihaa në Muungu wamufie mweeso,
61003016	ugurighëëtya vii mwino mweeso ugutendaa mung'ë a keeti yakwe yoong'e. Gwina mantu ëgëtunga mung'ë a keeti yasii në makaku umanyëka, unë antu në afutu nanë alegheku gusoko veeso vëruvëkie vëuyafentua, mwino veeso vëutendaa u maandëko angëja.
61003017	Gwa uvii, ayanjwi, gwa umanya asaa tanju, ighoji nkhoo yanyu uhowa kurengi na ihutye ra antu në avë na uyaghaya ukhamu wanyu.
61003018	Ëgweeso kuri mung'ë a mboto na umanyi wa Müküü witu na Mutyoi Yesu Kiristo. Kunë mweeso ëtendeke asi itungwee faka itiku ra mpeo. Amina.
62001001	Sese gumwandëkëa nyenye nëëghokee Ukhani, në ugwetaa ufanga. Ukhani uruu arë urëfo ufuma mwandyo wa utanantya Sayu Njija. Sese gwawutegheeye, sese aghonjo gwawughune, na miho itu endie uwurarava. Sese gwendie uwukwatanga gwa mëkhono itu.
62001002	Ukhani uruu nëugwetaa ufanga wa khae na khae, waraghëërwe, na sese gwawughunë na sese gwawusudangëe na uwutanantya kunë nyenye. Ukhani uruu arë wëitambëëmwe na Tata na mweeso agawuraghëëra kunë sese.
62001003	Ukhani uruu sese gwawughune na gwawutegheeye na sese guwutanantya noo kunë nyenye, gusoko nyenye mudahe uhanga ukhuvëi itambëëmwe na sese. Ukhuvëi witu wëitambëëmwe na Tata nanë itambëëmwe na Mwana wakwe Yesu Kiristo.
62001004	Na sese gumwandëkëa nyenye ërëë gusoko uyanjo witu udahe utenda ukhondekie.
62001005	Ëyëë në sayu në sese gwamëtegheeye mweeso ugurighiitya, na sese gumëtanantya kunë nyenye mwino Muungu unë weru na mukhatë akwe gutie kiti mbanduvë.
62001006	Nësa sese guhanya gukweti ukhuvëi itambëëmwe na mweeso na këë sese gugwenenda mu kiti, sese gugwegheegha na gutiuduvaa gwa uhonga na tutë.
62001007	Ëgweeso nësa sese gugwenenda mung'ë a weru uruuro mwino mweeso wë mung'ë a weru sese gukweti ukhuvëi itambëëmwe na mu muntu na muyakwe, na saghami amwa Yesu Mwana wakwe ëuguhegheeya sese mahutye oong'e.
62001008	Mbesa guhanya gutikweti mahutye, sese gugikhonga aghonjo, sese gutikweti tutë.
62001009	Nësa sese gwinjë ufea mahutye itu usonge a Muungu, mweeso në wa uhuvëwa na wa tutë na winjë uguhegheya mahutye itu na ugutenda sese gwë veru ufuma u mantu në mavë.
62001010	Nësa sese guhanya gwinatendaa mahutye, gumutenda mweeso mwegheeghe, na ukhani wakwe utifo mukhatë itu.
62002001	Anaane, ngumwandëkëa ërëë kunë nyenye gusoko nyenye mweke utenda mahutye. Ëgweeso nësa muntu gëkaku watenda ihutye, sese gukweti murombei kunë tata Yesu Kiristo, në wa tutë;
62002002	na ukëërëa kunë mweeso Muungu ugugurekea mahutye itu, na ti gusoko a mahutye itu gutufu ëgweeso noo gusoko a mahutye a antu voong'e va mu urëmi.
62002003	Në itungo ërëë gutufu në sese gwinjë gutenda në Muungu uguguraghëëya uvii sese gudaha uraghëëra mwino sese gumumanyie mweeso.
62002004	Mweeso në uguhanya, “Nene nëmumanyie mweeso” ëgweeso atiutenda në mweeso uguraghëëya në mwegheeghe, na tutë ëtifo mukhatë akwe.
62002005	Ëgweeso muntu woong'e nëukwatëëre ukhani wakwe, tutë Muungu ugumuyanja mweeso gwa uyanjo nëukhondekie. Gwa ërëë sese guraghëëra tutë mwino gwë mukhatë akwe.
62002006	Mweeso unë uguhanyaa uduvie mukhatë akwe unoneye utenda viuyi viuyi mwino mweeso watendie.
62002007	Ayanjwi, iraghëëyo në nene ngumwandëkëa nyenye ti ifya, ëgweeso në iraghëëyo ërëëro nënaa nyenye murëkweti ufuma mwanadyo. Në iraghëëyo ërëëro në nyenye mwarëtegheeye ufuma mwandyo.
62002008	Mbesa uvii në nene ngumwandëkëa nyenye ëdahëtë ughemwa mwino iraghëëyo në ifya. Mweeso warëraghëëre utendeka tutë na nyenye mwarëraghëëra utendeka tutë, gusoko itungo ra kitë raja ufikëa u mpeo na weru wa tutë wadaha gwerya.
62002009	Mweeso unë uguhanyaa uduvie mu weru na kunu umuhwëte muuya këë wë mu kiti ëkëëko nënaa ga mwandyo.
62002010	Mweeso unë umuyanjëte muuya uduvie mu weru na gutie intu mukhatë akwe nërëumusacha mweeso akhankukwe.
62002011	Ëgweeso mweeso unë umuhwëte muuya uduvie mu kitë na ugutendaa mantu a kitë, na mweeso atimanyie intu në mweeso unoneye urëtenda, miho akwe ëtiudaha goona gusoko a kitë.
62002012	Nene ngumwandëkëa nyenye ang'ënya në anyui, gusoko mahutye anyu arekewe gusoko a rasëë në Yesu warëtendie.
62002013	Nene ngumwandëkëa nyenye, anyampaa, gusoko nyenye mumumanyie mweeso unë arë urëfo ufuma mwandyo. Nene ngumwandëkëa nyenye, abalanda, gusoko nyenye mwina nguu nanguu ukëa murughu uyoo. Nene ngumwandëkëa nyenye, ang'ënya në anyui, gusoko mumumanyie Tata.
62002014	Nene ngumwandëkëa nyenye, anyampaa, gusoko nyenye mumumanyie mweeso arë urëfo ufuma mwandyo. Nene ngumwandëkëa nyenye, abalanda, gusoko ukhani wa Muungu ugikhaa mukhatë anyu, na nyenye mwina nguu nanguu ukëra murughu uyoo.
62002015	Mutawuyanjee urëmi nanguu mba mantu ayo ukëra uyanja mantu a Muungu. Nësa muntu gëkaku wawuyanja urëmi, mweeso atiudaha umuyanja Muungu.
62002016	Gusoko mantu oong'e nëërëfo mu urëmi, nkumbu ya mwëërë, nkumbu ya miho, nanë gëdida ga ufanga gëtifumie kunë tata, ëgweeso ifumie mu urëmi.
62002017	Urëmi ugukëra itambëëmwe na nkumbu yayo; ëgweeso unë ugutendaa mafenji a Muungu uguduvaa khae na khae.
62002018	Anaane, ërëë në itungo ra mpeo; na mwino nyenye mwategheeye mwino murughu wamwa Kiristo ugwenda ujie, uvii itungwee arughu vamwa Kiristo vingë vadwëëra. Gwa uvii sese gumanyie mwino ërëë në itungo ra mpeo.
62002019	Antu avaa vafumie gunji a iburi ritu, gusoko veeso arë ti va guuvaru witu. Gusoko nësa veeso arë va giburi ritu, arë vëufwaghëëra utenda vëitambëëmwe nasee. Ëgweeso veeso vendie gunji a iburi ritu, gusoko ëdahe uraghëëra daaji mwino veeso arë ti va giburi ritu.
62002020	Ëgweeso Mwahu Mweeru wamuvirëe makuta nyenye, na nyee nyoong'e mumanyie.
62002021	Nene namwandëkëe nyenye, ti gusoko mutimanyie tutë, ëgweeso nyenye mumëmanyie na mumanyie mwino wegheeghe utigwendaa nkhanja ëmwe na tutë.
62002022	Anyu në mwegheeghe ëgweeso në wasuu në gukhana mwino Yesu unë Kiristo? Wasuu në ugumukhana Tata nanë Mwana në mufëngi wamwa Kiristo.
62002023	Gutie muntu mba umwe nëugumukhana Mwana nëugutenda wina ukhuvëi vina Tata. Wasuu unë ugumukumwua Mwana wina ukhuvëi vina Tata noo.
62002024	Mwino kunë nyenye, rasëë nëmwarëtegheeye ufuma mwandyo, rëgikhaa mukhatë anyu. Nësa rasëë në nyenye mwarëtegheeye ufuma uvii nyenye noo mwinjë uduva mukhatë a Mwana nanë mukhatë amwa Tata.
62002025	Na ërëë unë mweeso waraghanie, mwino sese ginjë uduva khae na khae.
62002026	Nene namwandëkëe nyenye nëëvaghokee vasaa unë vëudaha umukhonga nyenye.
62002027	Mwino kunë nyenye wijuo unë nyenye mwawughenyifie ufuma kunë mweeso ugikhaa mukhatë anyu, na nyenye mutinjë ufenja muntu mba umwe amusëye. Wijuo wakwe në tutë, na gutie wegheeghe mbanduvë, na ugumusëyaa nyenye mantu oong'e. Mwino mawsëiywe uyi, ikhai mukhatë akwe.
62002028	Na itungwee, nyenye anaane në anyui, duvi mukhatë akwe, gusoko itungo në mweeso wenda udwëëra sese gudahe ukhomya nkhoo na gweke unyweheera gwa mënyaa itungo nëhikwë mweeso waja.
62002029	Nësa nyenye mumanyie mwino mweeso në wa tutë, nyenye mutiuhanga wisaghasaghei mwino mu muntu unë ugutendaa tutë ufafiwe na mweeso.
62003001	Raravi unë uyanjokë në Tata wendie uguyanja sese, uvii sese gwinjë utaanwa vana va Muungu. Ti gutufu gutaanwa, sese tutë gwë vana vakwe. Gusoko ëyëë urëmi utigumanyie sese, gusoko weeso noo utimumanyie mweeso.
62003002	Ayanjwi, itungwee, sese gwë vana va Muungu; ëkëë ëtimanyëkie mwino sese gwinjë utendeka. Ëgweeso sese gumanyie mwino itungo në Kiristo wadwëëra sese gwinjë gikhwa na mweeso (Muungu), gusoko sese gwinjë umwona mweeso mwino urë.
62003003	Na mu muntu unë uvëkie ighonje kunë mweeso ugyerya mughonjo mwino mweeso në mweru.
62003004	Mu muntu unë ugutendaa mahutye ugumuhitaa Muungu. Mahutye në umuhita Muungu.
62003005	Nyenye mumanyie mwino mweeso wadwëëre aheye mahutye, na mukhatë akwe gutie mahutye.
62003006	Gutie muntu nëuguduvaa mukhatë akwe nëugutendaa mahutye. Gutie muntu nëugutendaa mahutye mbesa wamuune mweeso mba wamumanyie mweeso.
62003007	Ang'ënya ne anyui, muntu woong'e atamukhongee. Mweeso unë ugutendaa tutë në wa tutë, mwino mweeso në wa tutë.
62003008	Mweeso unë ugutendaa mahutye në wamwa Ibilisi. Gusoko Ibilisi wahutiye ufuma mwandyo. Soko nëamutendie Mwana wa Muungu adwëëre arë uruvanga mëëmo amwa Ibilisi.
62003009	Gutie muntu nëwafafiwe na Muungu nëugetendaa mahutye, gusoko ntundo a Muungu ëgikhaa mukhatë akwe. Na mweeso atiutendaa mahutye gusoko mweeso wafafiwe na Muungu.
62003010	Gwa ërëë ëdahëte umanyëka vaa anyu në vana va Muungu, na vaanyu në vana vamwa Ibilisi. Muntu woong'e nëatiutendaa në atutë ti wa Muungu, mbesa mweeso nëatimuyanjëte muunakwe.
62003011	Gusoko ëyë unë sayu në nyenye mwamëtegheeye ufuma mwandyo, mwino sese gufenjiwa gwiyanje mu muntu na muuyakwe.
62003012	Na gutatendeke mwino Kaini unë arë wa muvë uyoo na agamuuragha muunaakwe. Na asikë mweeso agamuuragha muuna akwe? Gusoko ntendo yakwe arë mbë na ya muuna akwe arë ya tutë.
62003013	Mutatake, aruna ane, në urëmi ugumuhura nyenye.
62003014	Sese gumanyie mwino gwakëire ufuma mwikuya, gwingëe mung'ë a ufanga, gusoko sese guyanjëte aruna vitu. Mweeso nëatimuyanjëte muuna akwe uduvie mung'ë a kitë gaikuya.
62003015	Muntu gëkaku nëatimuyanjëte muuna akwe në muuraghi, gusoko nyenye mumanyie mwino ufanga wa khae na khae utigikhaa mukhatë a muntu nëuguuraghaa.
62003016	Gwa ërëë sese gumanyie uyanjo, gusoko mweeso agafunya ufanga wakwe gusoko itu. Na sese igunoneye gufunye ufanga witu gusoko a aruna vitu.
62003017	Ëgweeso nësa muntu gëkaku ukweti ughwarë wa mu urëmi na wamwona muuna akwe ugufenja, kë mweeso atiumwonea uvavi, wurë, uyanjo wa Muungu winjë gikhaa mukhatë akwe?
62003018	Ang'ënya në anyui, sese gutayanje gwa ukhani na gwa murighëëtyo ëgweeso mung'ë a ntendo nanë tutë.
62003019	Gwa ërëë sese gumanyie mwino sese gwë va tutë, na nkhoo yitu yinjë ufefeheywa usonge akwe.
62003020	Itungo në nkhoo yitu yinjë uguramwua sese mwino gwë avë; gusoko Muungu në müküü nanguu ukëra nkhoo yitu, na mweeso umanyie mu gëntu.
62003021	Ayanjwi, nësa nkhoo yitu itinjë uguramwua sese mwino gwë avë, sese gukweti ukhamu usonge a Muungu.
62003022	Na sese gughenyifa ufuma kunë mweeso intu roong'e në sese guromba gusoko sese gukwatëëre maraghëëyo akwe, na gutendaa asaa nëëgumuyanjisya mweeso.
62003023	Na ërëë unë iraghëëyo rakwe, uvii sese gudahe urëhuvëa rina ra Mwanakwe Yesu Kiristo na giyanja mu muntu na muuyakwe, mwino mweeso waguraghëëye sese.
62003024	Voong'e në vëkwatëëre maraghëëyo akwe vëgikhaa mukhatë akwe, na mweeso noo mukhatë awe. Na gwa ërëë sese gumanyie mwino mweeso ugikhaa mukhatë itu, gwa njëa a Mwahu Mweru në mweeso wagufee sese.
62004001	Ayanjwi, mutahuvëe mu nkhoo, ëgweeso ihunguhëi nkhoo yasii na goona mbesa njeeso në ya Muungu. Gusoko anyagëdaghu va uregheeghe vakundanëë mung'ë a urëmi uruu.
62004002	Gwa ërëë nyenye mumanyie Mwahu wa Muungu; mu nkhoo nëëgukumwua mwino Yesu Kiristo wajie mung'ë a mwëërë në a Muungu.
62004003	Na mu nkhoo në ëtiumukumuwa Yesu ti a Muungu. Ëyëë në nkhoo a mufëngi wamwa Kiristo, asëë në nyenye mwategheeye mwino arë ëjie, na itungwee ë mu urëmi.
62004004	Ang'ënya në anyui, nyenye mwë wa Muungu, na mwavahumie veeso. Gusoko mweeso në wë mukhatë anyu në müküü nanguu ukëra mweeso në wë mu urëmi.
62004005	Veeso në va mu urëmi, gwa uvii asaa nëvëuyarighitya në a mu urëmi, na urëmi uguvategheeya veeso.
62004006	Sese gwë va Muungu. Wasuu nëumumanyie Muungu ugugutegheeya sese na mweeso në ti wa Muungu atiugutegheeya sese. Gwa ërëë sese gumanyie nkhoo a tutë na nkhoo a wegheeghe.
62004007	Ayanjwi, sese në gwiyanje mu muntu na muuyakwe; gusoko uyanjo unë wa Muungu. Na mweeso nëuyanjëte vauya ufafiwe na Muungu na umumanyie Muungu.
62004008	Mweeso në atiyanjëte vauya atimumanyie Muungu; gusoko Muungu në uyanjo.
62004009	Mung'ë a uyanjo uruu në uwukweti mweeso wadahie ukunukua mukhatëkhatë itu, uvii Muungu wamutumie Mwanakwe umwedu mu urëmi, gusoko sese gudahe uduva ukëërëa mweeso.
62004010	Uruu unë uyanjo, tiese sese gwamuyanjie Muungu ëgweeso mweeso waguyanjie sese na agamutuma Mwanakwe atendeke njëa irekewa ra mahutye itu.
62004011	Ayanjwi, nësa Muungu waguyanjie sese vii, sese noo inoneye gwiyanje mu muntu na muuyakwe.
62004012	Gutie muntu nëwamughune Muungu mba nduvë. Nësa sese gwiyanjëte mu muntu na muuyakwe, Muungu ugikhaa mukhatë itu na uyanjo wakwe ukhondekekie mukhatë itu.
62004013	Gwa ërëë sese gumanyie mwino sese gugikhaa mukhatë akwe na mweeso mukhatë itu, gusoko mweeso wadahie ugufaa sese Mwahu wakwe mughonjo.
62004014	Na sese gwadahie goona na usudangëa mwino Tata wadahie umutuma Mwanakwe mwino Mutyoi wa urëmi.
62004015	Wasuu nëugukumwua mwino Yesu në Mwana wa Muungu, Muungu ugikhaa mukhatë akwe, na mweeso mukhatë a Muungu.
62004016	Uvii, sese gumanyie na guhuvëe uyanjo në Muungu uwukweti gusoko itu. Muungu në uyanjo na mweeso nëugikhaa mukhatë a uyanjo ugikhaa mukhatë a Muungu, na Muungu ugikhaa mukhatë akwe.
62004017	Mukhatë a ërëë uyanjo wa Muungu ukhondekekie itambëëmwe na see, gusoko sese gudahe uhanga ukhamu gusoko a itiku ra uramwui. Ëyëë në uvii gusoko mwino mweeso urë uvii sese gwë uvii mu urëmi uruu.
62004018	Gutie wova mukhatë a uyanjo, ëgweeso uyanjo nëukhondekekie ugujuncha gunji wova. Gusoko wova ugwendaa itambëëmwe na uramwui, na mweeso nëugoghofa atikhondekekie mung'ë a uyanjo.
62004019	Sese gumuyanjëte Muungu na guvayanjëte woyitu, gusoko mweeso waguyanjie sese songe.
62004020	Nësa muntu gëkaku uguhanya, “Nene nëmuyanjëte Muungu,” na umuhwëëte muunakwe, mweeso në mwegheeghe. Gusoko mweeso në ati muyanjëte muunakwe në mweeso wamughune, ati udaha umuyanja Muungu në mweeso inamwoonaa.
62004021	Na mweeso wagufee sese iraghëëyo ërëë, mwino mweeso nëumuyanjëte Muungu ugufenjiwa amuyanje nane muunakwe noo.
62005001	Mu muntu nëuhuvëe mwino Yesu unë Kiristo wafafiwe na Muungu, na mu muntu nëumuyanjëte mufafi umuyanjëte mwanakwe.
62005002	Gwa ërëë sese gumanyie mwino guvanjëte vana va Muungu, itungo në sese gumuyanjëte Muungu na gukwatëëre maraghëëyo akwe.
62005003	Gusoko uruu unë uyanjo wa Muungu, uvii sese gukwatëëre maraghëëyo akwe. Na maraghëëyo akwe ti makaku ino kunë sese.
62005004	Gusoko wasuu unë ufafiwe na Muungu uguuhumaa urëmi. Na uruu në uhumi në uguuhumaa urëmi, rasëë në sese guhuvëe.
62005005	Nyanyu nëuguuhumaa urëmi ëgweeso mweeso nëuhuvëe mwino Yesu unë Mwana wa Muungu?
62005006	Uyuu unë mweeso nëwajie gwa majë na gwa saghami, Yesu Kiristo. Ti gwa majë gutufu ëgweeso gwa majë nanë saghami.
62005007	Na Mwahu në masudanga, gusoko Mwahu në wa tutë.
62005008	Gwina masudanga vatatu, girunde, Tata, Ukhani nanë Mwahu Mweru na avaa vatata intu rëmwe.
62005009	Nësa sese gughenyifa usudanga wa antu, usudanga wa Muungu në üküü nanguu. Gusoko uruu unë usudanga wa Muungu mwino mweeso wadahie umusudangëa Mwanakwe.
62005010	Mweeso nëumuhuvëe Mwana wa Muungu ukweti usudanga mukhatë akwe mughonjo. Mweeso në atimuhuvëe Muungu wadahie umutendaa mweeso mwegheeghe gusoko mweeso inahuvëa usudanga në wadahie umusudangëa Mwanakwe.
62005011	Na uruu unë usudanga, mwino Muungu wagufee sese ufanga wa khae na khae, na ufanga uruu wë mukhatë a Mwanakwe.
62005012	Mweeso unë umukweti Mwana ukweti ufanga; mweeso unë ati mukweti Mwana wa Muungu atikweti ufanga.
62005013	Nene ngamwandëkëa ërëë kunë nyenye unë muhuvëe rina ra Mwana wa Muungu, gusoko nyenye mudahe umanya mwino nyenye mukweti ufanga wa khae na khae.
62005014	Na uruu në ukhamu në sese guwukweti mukhatë akwe, mwino sese guromba intu gëkaku gwa uhonga mafenji akwe mweeso ugugutegheeya sese.
62005015	Na nësa sese gumanyie mwino mweeso ugugutegheeya sese gwa intu gëkaku nëguromba, sese gumanyie mwino guhanga mantu asaa nëguyarombaa kunë mweeso.
62005016	Nësa muntu gëkaku ugumwoona muunakwe ugutenda ihutye nëti ra ikuya, mweeso winjë uromba, na Muungu winjë umufa mweeso ufanga gusoko a avoo unë ihutye ti ra ikuya. Gwina ihutye në ra ikuya; nene ntiuhanya mwino muntu arombe gusoko a rasëë.
62005017	Mahutye oong'e në ihutye, ëgweeso gwina ihutye në ti ra ikuya.
62005018	Sese gumanyie mwino muntu woong'e nëwafafiwe na Muungu atiutendaa ihutye, ëgweeso Mweeso në arë wafafiwe na Muungu, Muungu ugumughojaa mweeso, na muvë uyoo atiumutenyaa.
62005019	Sese gumanyie mwino sese gwë va Muungu, na urëmi woong'e wë mukhatë a nguu ya muvë uyoo.
62005020	Na sese gumanyie mwino Mwana wa Muungu wajie na wadahie ugufaa sese umanyi, umumanya mweeso në wa tutë. Na sese gwë mukhatë akwe unë wa tutë, mukhatë a Mwanakwe Yesu Kiristo. Uyuu në Muungu wa tutë na uyuu në ufanga wa khae na khae.
62005021	Ang'ënya në anyui, ighoji nkhoo yanyu na sanamu.
63001001	Munyampaa kunë mukhema në wahwaniywe nanë anaakwe, unë nene nëvanjëte tutë, na ti nene gutufu ëgweeso noo voong'e nëvëmëmanyie tutë,
63001002	gusoko tutë ëgikhaa mukhatë itu na injë utendeka itambëëmwe nasee khae na khae.
63001003	Mboto, gëhe, nanë majëghana injë utendeka itambëëmwe nasee, ufuma kunë Muungu Tata, nanë ufuma kunë Yesu Kiristo Mwana wamwa Tata, mu tutë nanë uyanjo.
63001004	Nene nëgayanja gukuu uhanga anaako vëgëtunga vëmëhongie tutë, mwino sese gwadahie uraghëëywa na Tata.
63001005	Na itungwee nene nguguromba veve, mukhema gënya mwino nene aja ngugwandëkëa iraghëëyo në ifya, ëgweeso ëroo në sese gwarëhangie ufuma mwandyo, mwino sese gwiyanje mu muntu na muuyakwe.
63001006	Na uruu unë uyanjo, uvii sese guhonge maraghëëyo akwe. Ërëë në iraghëëyo, mwino nyenye mwadahie utegheeya ufuma mwandyo, uvii nyenye muhonge uyanjo.
63001007	Gusoko vegheeghe vingë vadahie uja mu urëmi. Veeso vëtiukumua mwino Yesu Kiristo wajie mu mwëërë. Muntu wasuu në mwegheeghe na mufëngi wamwa Kiristo.
63001008	Ighoji nyenye aghonjo, mwino nyenye mutadahe uruvanga rasëë në gwatendie mwëëmo gusoko ayo, ëgweeso mudahe uhanga gënyamwëëmo nëgijue.
63001009	Muntu gëkaku nëwenda umpeo na wadëa gikhaa mukhatë a isëyo ramwa Kiristo atimukweti Muungu. Mweeso në wikhee mukhatë a isëyo ramwa Kiristo ukweti mantu oong'e në avëë; Tata nanë Mwana.
63001010	Nësa muntu gëkaku waja kunë nyenye na atiusëya isëyo ërëë, mutamughenyife mung'ë a nyumba mba mutarighëëtye na mweeso.
63001011	Gusoko mweeso unë ugurëghëëtya na muntu wasuu ugukhuvëa ntendo yakwe në mbë.
63001012	Mbesa nene nëkweti mingë a gwandëka kunë nyenye, nene aja ntinjë utumëa ibada nane wino, ëgweeso ngufenja umwona nyenye na urighëëtya itambëëmwe nanyee usyu gwa usyu, gusoko uyanjo udahe ukhondeka.
63001013	Vana va muhajaako nëwahwaniywe vëumuramucha nyenye.
64001001	Munyampaa kunë Gayo në muyanjwi, unë nene nëguyanjëte mu tutë.
64001002	Muyanjwi, nene nguromba mwino oong'e ëdahe utendeka maja itambëëmwe na veve na mwino veve udahe utendeka wë mufanga. Nene nëmanyie mwino nkhoo noo mpanga.
64001003	Gusoko nene nëgayanja ino narë aruna vëgëtunga vafika na vëgasudangëa tutë a uduvi wako, mwino tutë veve umëhongie tutë.
64001004	Gutie udaho në üküü nanguu në nene ngudaha uwuhanga ukëra uruu, utegheeya mwino anaane vëmëhongie tutë.
64001005	Ayanjwi, nyenye mwë ahuvëri gwa rasëë në nyenye murëtenedaa itungo në nyenye muvarëëya aruna vitu, ino aghenyi.
64001006	Veeso vadahie usudangëa uyanjo wako usonge a Kanisa. Veve winjë utenda vija në wenda uvaarëya mung'ë a muhënjo wawe gusoko rasëë rënoneye usonge a Muungu.
64001007	Gusoko veeso vadahie utenda muhënjo gusoko amwa Kiristo na vinaghenyifaa intu ufuma antu va ndughu ingëja.
64001008	Uvii, sese igunoneye uvaarëya antu mwino vasaa, uvii sese gudahe utendeka anya utenda mwëëmo mung'ë a tutë.
64001009	Nene nadahie gwandëka gwa Kanisa. Ëgweeso Diotirefe, nëugufenjaa gitongeya usonge, atiufenja umanya udaho wane.
64001010	Uvii nësa nene naja, ninjë uyavëka mu weru asaa në mweeso ugutendaa. Mweeso ugufunyaa nkhani ya ufutu hiya nanee gwa urighëëtya nkhani në mbë. Na mweeso atiufikëa faafo gutufu, mweeso mughonjo uguhitaa uvaghenyifa ahuvëi, na noo ugwaghëëya avoo unë vëufenja uvaghenyifa na uvabaghua na Kanisa.
64001011	Ayanjwi, mutagikhwanëye uvë, ëgweeso gikhwaneyi uja. Mweeso unë ugutendaa në maja në wa Muungu. Mweeso nëugutenda në mavë inamwonaa Muungu.
64001012	Mu muntu ugusudangëa Demetirio, nanë ufuma tutë njeeso. Nene noo ngumusudangëa, na veve umanyie usudanga wane në wa tutë.
64001013	Nene nëkweti ming'ë a umwandëkëa nyenye, ëgweeso nene aja ntiufenja gwandëka gwa kalamu na wino.
64001014	Nene nëna nküümbu a umwona nyenye matiku a fife, na gwinjë urighëëtya itambëëmwe usyu gwa usyu.
64001015	Majëghana ëtëndeke kunë nyenye. Anyambuya vitu voong'e vëumuramucha nyenye. Varamuchi anyambuya vitu, mu muntu na rina rakwe.
65001001	Yuda, në mutumami wamwa Yesu Kiristo, na muuna (në munyughu) wamwa Yakobo. Kunë avoo nëvaëtaniwe ayanjwi va MuunguTata na vaghojiwe gusoko amwa Yesu Kiristo:
65001002	Gëhe, majëghana nanë uyanjo ëtendeke kunë nyee gwa wingë.
65001003	Ayanjwi, nene arë nina nkumbu umwandëkëa nyenye asaa nëëghokee utyoi në sese guukhuvëe. Nene nëgaona inoneye umwandëkëa umususutëya nyenye mwikunkunyaye gusoko a uhuvëi në Muungu waufunyiye itambëëmwe gusoko a antu nëveru.
65001004	Gusoko antu vëgëtunga vendie gingëa mukhatë itu gwa gëmpihe, ufuma khae Muungu waaraghwëye mwino vënoneye ukuuriwa. Antu avaa vëfeura mboto a Muungu gusoko a utenda ntendo ya ulehadi na umukhana Yesu Kiristo unë mweeso imwenë Mwibali në müküü na Müküü witu.
65001005	Itungwee nene ngufenja umukumbukëya nyenye, mbesa nyenye khae arë mumanyie vija mwino mweeso në agavatyoa antu ufuma ung'ë a uMisri, itungo rëmwedu agavaruvanga vasaa në vinahuvëa.
65001006	Na vamalaëka në vëgadëa ukwatëëra lii iyoma rawe ra wibali ëgweeso veeso vëgareka mikhao ao girunde. Mweeso agavatunga gwa mënyororo a khae na khae na uvaghumëa fang'ë kunë gwina kiti gëkuu na uduva kuuko faka iramwuwa ra itiku në ikuu.
65001007	Mwino Sodoma na Gomora nanë miji nënaa ëfifë në vëgatenda uvaya na gingëa mung'ë a ulehadi nëti wa ntundo. Miji ësëë atendekie nyinkhori gwa ukërëywa u nkurëo a moto wa khae na khae.
65001008	Mbesa uvii antu avaa noo mung'ë a ndoti yawe vëgakhomba mëërë awe gwa ulehadi, vëumuhita Muungu nëwibalëte, na umëtuka ntundo në njeru në a girunde.
65001009	Ëgweeso itungo në Mikaeli malaëka në müküü vëgihoma gwa nkhani itambëëmwe na ibilisi, na gikunguma itambëëmwe vinakwe asaa nëëghokee mwëërë wamwa Musa, mweeso inahoraa udaho woong'e umutanantëya iramwuwa gunto akwe, ëgweeso agahanya, “Müküü agukenee vee.”
65001010	Ëgweeso antu avoo vëutukaa gëntu gëkaku në veeso vëtigëmanyie. Na gwa mantu asaa në veeso vëyamanyie gwa njëa a silika mwino maimwana a gihaka ëgutendaa, Muungu winjë uvaruvanga veeso.
65001011	Hëhë awe! Gusoko veeso vëgwenenda gunto a njëa amwa Kaini. Veeso vëgatenda uvii gwa ilengo ra uhanga hela ihutye në Balaamu warëtendie. Muungu winjë uvaruvanga veeso mwino agamuruvanga Kora narë ainamukuryaa Muungu.
65001012	Avaa nëmahada nëëikhwe mu sigunkuu yanyu ya uyanjo, mwino veeso vëunywaa mung'ë a ukhuvëi wanyu na vëtina mënyaa. Veeso vëgikeree aghonjo. Veeso vikhwete na marunde nëëtina majë, nëëufembwa gunto na mpefo. Vikhwete na mëtë a muchwë nëëtina nkhari. Veeso vëjie ukurwa në mëryë na vëukuya rukuu.
65001013	Veeso vikhwete na mafefe a majë a girambo, vëufunya ifombou ufuma na ntendo yawe në mbë nëti ya mënyaa. Vikhwete na njota nëyiufimaa na yarekie wikhao wawe. Gusoko ësëë Muungu waning'anëye kiti ga gëjota ga gwarungu va makhaa, khae na khae.
65001014	Në antu avaa noo në Enoki, wa ufafo wa mufungatë ufuma kunë Adamu waadaghwëye, uguhanya, “Rarava, Müküü wajie itambëëmwe na maghana jëka a vamalaëka në veru,
65001015	gusoko atende uramwui gwa antu voong'e na uvarëfya voong'e nëvëtiumufaa Muungu iküryo. Gusoko a mëëmo awe oong'e a uyaghao nëvamëtendie gwa udëa umukurya Muungu na gusoko a nkhani yoong'e në nkaku, unë anyamahutye avoo nëvëtiumufaa Muungu ikuryo wayirighëëtye kunë mweeso.
65001016	Anyaunang'ana vëuhondaa antu vangëja, faka veeso vëutendaa mantu në ëmwunkumbu yawe. Mëomo awe ijue nkhani ya gijaghumbua, vëuvakhanëa antu nkhani nëilombe gusoko vëhangë sao.”
65001017	Ëgweeso nyenye ayanjwi, inoneye mükümbükwe nkhani ya uraghui wa atumami va Müküü witu Yesu Kiristo.
65001018	Veeso vëgahanya kunë nyee, “Itungo ra umpeo, vëjie udwëëra antu nëvëjie utenda chaka na nyenye, gwa nkumbu yawe aghonjo ya uyaghao gwa udëa umukurya Muungu.”
65001019	Në antu avaa unë vëgwetaa wibaghui, antu nëvibalëtwe na nkumbu ya mwëërë, na vëtina Mwahu Mweru.
65001020	Ëgweeso nyenye ayanjwi, ijengi nyenye gwa nyenye gunto a uhuvëi wanyu në weruchwë ino. Rombi gwa udaho wa Mwahu Mweru.
65001021	Ighoji mukhatë a uyanjo wa Muungu; kunu mwindëe gëhe ga Müküü witu Yesu Kiristo faka kunë mujie uhanga ufanga wa khae na khae.
65001022	Vaonei uvavi vangëja, në vina buku.
65001023	Antu vangëja vatyoi gwa uvahuka ufuma u moto. Antu vangëja vaonei uvavi itambëëmwe na choghofi, mbesa uhura masaa awe nëatendewe mahada a ikhwe na mwëëre.
65001024	Itungwee kunë mweeso në wina udaho wa umughoja nyenye mweke ugwa na umweta nyenye ëse mutina mbio usonge a u uküü wakwe, ëse mutina ihutye na mwina uyanjo.
65001025	Kunë Muungu umwedu, Mutyoi witu ukëërëa kunë Yesu Kiristo Müküü witu, ëtendeke irumbi, aküü, nguu, nanë udaho, ufuma matungo oong'e nëakëire, nanë ërëfo, nanë a khae na khae.
66001001	Ëyëë ünë sayu ya mantu nëadahie ukunukuwa na Yesu Kiristo. Muungu agamufa Kiristo ukunukuo uruu avaraghëëre atumami vakwe mantu nëënoneye udwëëra fifëyii. Kiristo agamutuma malaëka wakwe amumanyisye Yohana mutumami wakwe, mantu ayoo,
66001002	mweeso Yohana wayarighitëye oong'e nëwayagune. Na ëyëë unë sayu akwe uhonga ukhani wa Muungu na tutë nëakunukuwe na Yesu Kiristo.
66001003	Bahu akwe muntu nëugugësoma gëtabu ëkëë; bahu awe vasaa nëvëtëghëëye nkhani ya ukhani uruu wa udaghui na ukwatëëra nëëandikiwe mukhatë ayo, gusoko itungo rahumbeera në mantu ayaa injëe udwëëra.
66001004	Nene Yohana nguyandëkëa makanisa nëëmukoa në wa Asia. Mboto në majëghana ufuma kunë mweeso nëurëfo, nënaarëfo nanë ujie; nanë ufuma gwa nkhoo ëmufangatë nëyiusonge a itumbë rakwe ra utëmi,
66001005	nanë ufuma kunë Yesu Kiristo, musudangei në muhuvëi, wa mwandyo ufëtëwa ufuma gwakuyi, na unë mwibali wa atëmi va muurëmi. Mweeso uguyanjete, na gwa saghami akwe wagutarugwëëre ufuma muvitungo vya mahutye itü,
66001006	agagutënda sese gwë utëmi wa akumbëki, gumutumamëe Muungu, Tata wakwe. Kunë Yesu Kiristo ëtëndeke weru nanë nguu, khae na khae! Amina.
66001007	Raraava! Ujie mung'ë a marunde! Mu muntu ujie umwona, mbesa në vasaa nëvamuhomie. Ndughu yoong'e muurëmi ijie uhongeeya gusoko akwe. Nhaa! Amina.
66001008	“Nene në Alfa na Omega,” uguhanya Müküü Muungu Munya Udaho, nëurëfo, nënaaurëfo nanë ujie.
66001009	Nene në Yohana, muuna anyu; na gwa ukhuvëa na Kiristo ngukhuvëa itambëëmwe na nyee mu ughëmiëyi wa makhaseko nëuguvahanga vasaa nëvëë muwibali wakwe. Nene nëgavëkwa Ufatimo, ng'e në emukhatë a irambo gusoko a utanantya ukhani wa Muungu na tutë amwa Yesu.
66001010	Uvii, itungo rëmwe, itiku ra Müküü, nëgahangwa na Mwahu, nëgatëgheeya unyuma ane ruri üküü mwino ruri wa ifembe.
66001011	Gwesonoo ugahanya, “Andëka mugëtabu oong'e nëuguyaona, uyatewe u makanisa ayaa në ëmufungatë: Efeso, Smurna, Pergamoni, Thuatira, Sarde, Filadelfia nanë Laodikea.”
66001012	Uvii, nëgëkeengeya nëmwone wasuu nënaugurëghitya nanee, nëgaona chengo vya vimwëë vimufungatë vya sahabu,
66001013	na mukhatëkhatë ayo nagwina gëntu mwino muntu, mweeso naa urie nkhaanju ndifu na mukhova wa sahabu ugëkuva.
66001014	Ntuka yakwe naa njeru mwino wesa në uja, mwino seluji, miho akwe ëgumisamisa mwino moto;
66001015	mëghuu akwe ëeriye mwino saba nëoyiwe mwi tanuru ra moto na uhutwa, na ruri wakwe na wë mwino ruri wa majë nëëgutununta ufuma gunto.
66001016	Mu mukhono wakwe wa gëlëlo naa wina njota ëmufungatë, na umomo wakwe rëgadua itëmeo nënaa ryëghe mbaru yoong'e. Usyu wakwe naaweriye mwino yuva.
66001017	Uvii, nënaa namwona gutufu nëgagwa usonge a mëghuu akwe mwino muntu në ukure. Ëgweeso mweeso agavëka mukhono wakwe wa gëlëlo gunto ane, agahanya, “Utaoghofee.” Nene në Alfa na Omega, Mwandyo nanë Mpeo.
66001018	Nene në mweeso në nëmufanga! Naa arë nakure, ë gweeso, raraava, itungwee nëmufanga khae na khae. Nena udaho mu ikuya nanë gwaarungu.
66001019	Uvii, itungwee andëka mantu ayaa nëuguyihenga, mantu nëëgudwëëra itungwee na ayoo në ëjie udwëëra usonge.
66001020	Gëmpihe ga njota ëyoo në ëmufungatë nënaa wayigune u mukhono wane wa gëlëlo, nane gëmpihe ga chengo ëyoo ya vëmwëë në vimufungatë vya sahabu në chiiye; njota ëyoo në ëmufungatë në Vamalaika va makanisa mufungatë; na chengo ëyoo në ëmufungatë ya vimwëë në makanisa mufungatë.
66002001	“Gwa malaëka wa kanisa ra Efeso andëka vii: Uruu unë ukhani ufuma kunë mweeso nëukwatëëre njota imufungatë u mukhono wakwe wa gëlëlo, na në ugwenenda mukhatëkhatë a chengo imufungatë ya vimwëë vya sahabu.
66002002	Nëyamanyie mantu ako oong'e, nëumanyie wikunkunyayi wako na ughimu wako. Nëmanyie mwino wendie uvahunguhëa vasaa nëvëgëhanyaa mwino atumami na ngwë tëuvuu, ugamanya mwino në vegheghe.
66002003	Veve u mughimu, waghimëëye makhasëko mingë gusoko a rina rane, mbesa winatënaa nkümbü.
66002004	Ëgweeso nëna ihanyo rëmwe kunë veve: veve, itungwee utënyanjëti kangë mwino afoo mwandyo.
66002005	Uvii, kümbukwa afoo nenaa këë winagwa, uyareke mahutye ako, na utënda mwino naa ugutenda afoo mwandyo. Nene uvii, nëjie kunë veve ugeheya chengo gako fana na gëre.
66002006	Ëgweeso ngugukuta gusoko a gëntu gëmwe: Veve uyahwëtë nëëgutendwaa na Anikolai mwino nëyahwëtë nene.
66002007	Në wina makutwë, uvii, na ateghëëye asaa në Mwahu uguyakhanëa makanisa!” “Vasaa nëvëuhuma nguvafa nkari ya mutë wa ufanga në wëmukhatë a bustani a Muungu.”
66002008	“Gwa malaëka wa kanisa ra Simurna andëka vii: ‘Uruu unë ukhani ufuma kunë mweeso në Alfa na Omega, në naa wakure na watënda mufanga kangë.
66002009	Nëmanyie malwe ako; nëmanyienoo utuki wako, mbesa, gwa tutë veve umughwarë; nëyamanyie mantu në mavë nëvëugutëndea avoo nëvëgëtaana Ayahudi ëgweeso ti Ayahudi va tutë, ëgweeso në iburi ramwa Setani.
66002010	Utaoghofee mbanduvë asaa nëegunoneye ukhasëka. Tëghëëya! Ibilisi ugufenja uvaghema gwa uvatendea ayaanyu vangëja ugeresa; nyeenoo muhanga makhasëko gwa itungo ra matiku ikumi. Mutënde mwahuvëi mbesa faka ikuya, nenoo ngumufa ngaa a ufanga.’
66002011	Në wina makutwë, uvii, atëgheeye asaaa në Mwahu uguyakhanëa makanisa! Vasaa nëvëuhuma vëtiuvaariwa na ikuya ra gavëë.”
66002012	“Gwa malaëka wa kanisa ra Fërgamoni andëka vii: Uruu unë ukhani wakwe mweeso në wina itëmeo në ryeghe mbaru yoong'e në ivëë.
66002013	Nëmanyie fana ugikhaa: Veve ugikhaa gitumbë ra utëmi ramwa Setani! Ëgweeso këë ukwatëëre rina rane; wina khanaa uhuvëi wako kunë nene mbesa matiku ayoo Antifa musudangëi wane muhuvëi, nëwauraghiwe faafo fana Setani ugikhaa.
66002014	Ëgweeso nëna mantu makeevu kunë veve; ayaanyu vangëja vëmuhongie Baalamu nëwamusiye Balaki uvatëgha vana va Isiraeli vële malëwa nëakumbëkiwe sanamu na utënda ulehadi.
66002015	Viuyi viuyi, vërëfonoo mukhatë anyu antu nëvëhongie masëyo aa Nikolai.
66002016	Uvii, rekanuka na mahutye ako. Nitë uvii, nëjie kunë vee ruvi na gihoma na antu vasaa gwa itemeo nërëufuma u moomo wane.
66002017	Në wina makutwe, uvii, na atëgheeye asaa në Mwahu uguyakhanëa makanisa! Vasaa nëvëuhuma nguvafa mana ëyoo nëifihie. Nguvafanoo igwe rinyughuu në ryeru nërëandëkiwe rina ifya në gutie muntu nëurëmanyie ëgweeso gutufu vasaa nëvëurëghenyifa.”
66002018	“Gwa malaika wa kanisa ra Tiatira andëka vii: ‘Uruu unë ukhani wa Mwana wa Muungu, në miho akwe ëgumisamisa mwino moto, nanë mëghuu akwe ëeriye mwino saba nëëhutiwe.’
66002019	Nëmanyie mantu ako oong'e. Nëmanyie uyanjo wako, uhuvëi wako, utumami na ughimu wako, veve ugutënda vijago itungwee ukëra afoo mwandyo.
66002020	Ëgweeso nëna ihanyo kunë vee: Veve umughimëëye mukhema uyoo Yesebeli nëugyëtaana munyagëdaghu wa Muungu. Mweeso uguvaseya nanë uvayaghaya atumami vane vëtende ulehadi nanë ula malëwa nëakumbëkëwe u sanamu.
66002021	Namufee itungo ra ufea mahutye akwe, ëgweeso atiufenja urekanuka na ulehadi wakwe.
66002022	Tëgheeya! Itungwee ngumujughuta guurëë mweeso itambëëmwe na voong'e nëvatendie ulehadi inakwe vëuhangwa na makhasëko makharë. Nhaa, ngutënda vii nesa vëtinjë ufea ntendo yawe në mbë nëvayitëndie inakwe.
66002023	Kangë, nguvauragha asëywi vakwe, uvii makanisa oong'e ëmanye mwino nene unë ngihengechaa nkhoo nanë masëgho aantu. Ngumurëfa mu muntu muuntendo yakwe.
66002024	Ëgweeso nyee vangëja në mwë kuuko uTiatira nëmutihongie masëyo amwa Yesebeli, nanë mwinisëyaa gasëë nëvëugëtaana, “Gëmpihë gamwa Setani,” ngumukhanëa mwino ntiuvafa murigho ungëja.
66002025	Ëgweeso mukunyatee asaa në mwinayo itungwee faka fana nëjie.
66002026	Nëvëuhuma, nanë vasaa nëvëukunyatëa faka mpeo utenda nëngufënja, nguvafa udaho gunto a ndughu yoong'e. Nhaa, nguvafa udaho uruurouruuro nënaughenyifië kunë Tata; unë vëuyibala ndughu yoong'e gwa mwaanga wa chüma nanë uyëunanganga mwino gëfe ga irongo. Kangë nguvafa gënkungu.
66002029	Në wina makutwë, uvii, atëgheeye asaa në Mwahu uguyakhanëa makanisa!”
66003001	“Gwa malaëka wa kanisa ra Sarde andëka vii: Uruu unë ukhani ufuma kunë mweeso në wina nkhoo imufungatë ya Muungu na njota imufungatë. Nëyamanyie mantu ako oong'e; nëmanyie umanyikie mwino umufanga ngwë ukurë!
66003002	Fëtya! Khomya roong'e në rija nërësighie nëkëë rasëëno rënahira hiiri. Gusoko ufikëa itungwee, ntinoona ntendo yako yakhodekeka usonge a Muungu wane.
66003003	Kumbukwa, uvii, ayoo nëvasëiywe na mwino wategheeye, uyakunyatye ufëntuke ufuma umahutyë ako. Nëwadëa ukhomecha miho ngugujëa mwino muhëmbi, na mbesa utëumanya itungo nëngugujëa.
66003004	Ëgweeso vërefo akeevu kuuko uSairdi në vinayakhombaa masaa awe. Vasaa vënoneye gwenenda itambëëmwe na nee kunu vëryë masaa në meru.
66003005	Vasaa nëvëuhuma, vëuryechwa masaa në meru. Neeno ntiuyafangajëya mina awe mugëtabu ga ufanga; kangë nguvakumua mwino në vane usonge amwa Tata wane nanë usonge a vaa malaëka vakwe.
66003006	Në wina makutwe, uvii, atëgheeye asaa në Mwahu uguyakhanëa makanisa!”
66003007	“Gwa malaëka wa kanisa ra uFiladelfia andëka Vii: Uruu unë ukhani ufuma kunë mweeso në mweeru na wa tutë, unë ukwëtë ufunguo uroo wamwa Daudi, na unë ugurughua na gutie muntu nëudahëtë guutia, uguutëa na gutie muntu nëugurughua.
66003008	Nëyamanyie mantu ako oong'e! Itungwee narughua usonge ako rurye në gutie muntu nëudahëtë gutia; nëmanyie mwino mbesa utikweti nguu ino, gweeso wayakwatëëre maraghëëyo ane, waukunyatye ukhani wane na winarëkhana rina rane.
66003009	Tëgheeya! nguvatënda vëje kunë vee antu va iburi ramwa Setani, antu nëvëgihanya mwino në Ayahudi, ngwë në vegheeghe. Nhaa, nguvatënda vëje kunë vee na uvatënda vëtungame usonge ako vëdahe umanya mwino tutë nëguyanjëte veve.
66003010	Gusoko veve wakunyatëe iraghëëyo rane ra ughimu, neenoo nguguhaghamëya vëja itungo ëroo ra makhasëko nërëjie uwuhanga urëmi uvaghema voong'e nëvigëkhaa muurëmi.
66003011	Nëjie kunë vee ruvë! Ghoja, uvii, nëugëkwëte itungwee, utajee uhegheywa na muntu woong'e ngaa ako a ühumi.
66003012	Vasaa nëvëuhuma nguvatenda vetende vifandwa mu hekalu ra Muungu wane, na vëtiudua faafo gu khae. Na ngwandëka gunto awe rina ra Muungu wane nanë rina ra muji wa Muungu wane, unë Yerusalemu në ufya, muji nëugutununta ufuma gunto iërunde kunë Muungu wane kangë nguandëka gunto awe rina nane nëifeya.
66003013	Në wina makutwe, uvii, atëgheeye asaa në Mwahu uguyakhanëa makanisa!”
66003014	Gwa malaëka wa kanisa ra uLaodikëa andëka vii: “Uruu unë ukhani ufuma kunë mweeso nëugwëtaanwa ‘Amina.’ Mweeso në musudangei muhuvei nanë wa tutë, unë mwandyo wa ntundo oong'e nëwamëtundie Muungu.
66003015	Nëyamanyie mantu ako oong'e! Nëmanyie mwino veve utë muryuku mbesa utë mufyu. Bahu ësa wë intu remwedu gwa ayaa mbesa; muryuku mbau mufyu.
66003016	Uvii, gusoko we mütütü, uti muryuku mbesa uti mufyu, ngungürüka!
66003017	Veve ugihanyaa, ‘Nene në mughwarë, nëkweti oong'e ntifere gëntu mba gëmwe.’ Ngwë utimanyie mwino veve u mulegheku, ugufenja gonewa uvavi, u mutuki, umufoku kangë wë gëfuyu!
66003018	Ngugusëya ughure kunë nene sahabu nëëoyiwe gwa moto utëndeke umughwarë tutë. Kangë bahu ughure noo isaa nëryeru, urye na ukumba mënyaa a gefuyu gako. Ghura noo makuta uvire miho ako udahe goona.
66003019	Nene unë ngumwonyaa na umusucha woong'e nënëmuyanjëtë. Gwa uvii khomia nkhoo, rekanuka na mahutye ako.
66003020	‘Tegheeya! Nene nëmëkie ugënyamwango ngufëndua. Muntu nëwatëgheeya ruri wane na urughua rurye, ngingëa umwakwe na ngula malëwa itambëëmwe na mweesono, mweesonoo ugula itambëëmwe na nee.
66003021	Vasaa nëvëuhuma, nguvikheecha itambëëmwe na nee gunto a itumbë rane ra utëmi, mwino noo nene mughonjo nënahumie nëgikhaa itambëëmwe nanë Tata wane gitumbë rakwe ra utëmi.
66003022	Në wina makutwë, uvii, atëgheeye asaa në Mwahu uguyakhanëa makanisa!’”
66004001	Nënaa asaa akëra nëgararava nëgaona gënyamwango gërughuwe girunde. Na ruri uroo nënaanautëgheeya afoo mwandyo nënaa wë mwino ruri wa ifembe, ugahanya, “Njuu afaa gunto neenoo nguguraghëëra mantu nëëgudwëëra usonge.”
66004002	Gënyafaafo nëgaingëwa na Mwahu. Ngwë, kuuko girunde gwina itumbë ra utemi na gunto ayo wikhee muntu umwedu.
66004003	Wasuu nënaa wikhee gunto ayo naa wë mwino musaru, igwe rija rikhoku. Uta a hëmë na weriye mwino sumaridi na naa uwufimëye mbaru yoong'e.
66004004	Naa gwina mufimuko wa matumbë makumi avëë na ane naa ëfimëye itumbë ra utemi, na gunto a matumbë asaa anyampaa makumi avëë na vane naa vikhee, vëriye masaa meru na ngaa ya sahabu umatwe.
66004005	Ufëto, ruri nanë irunkumo naa viudua mwitumbë rasëë ra utemi. Vimwëë vimufungatë vya moto naa viakie usonge a itumbë rasëë ra utemi. Vimwëë vyasië unë nkhoo imufungati ya Muungu.
66004006	Usonge a itumbë ra utemi naa gwina gëntu mwino irambo ra gërore. Mumbaru yoong'e ya itumbë rasëë ra utemi na ugifëmuka, na gwina ntundo nëina ufanga ine. Ntundo yasië naayijue miho mwëërë woong'e.
66004007	Ntundo a mwandyo naa ë mwino ng'imba, a gavëë ë mwino ng'ombe, a gatatu naa ina ikeru mwino ra muntu, a gane naa ë mwino nümba nëërumie.
66004008	Ntundo yasië në ine naa yina mabava ëmutandatu mu ëmwedu, na naayijue miho, mukhatë nane gunji. Utiku nanë mumwë, vitiutuya vigwëëmba: “Mweru, mweru, mweru unë Müküü, Muungu Munya Udaho, nënaaurëfo, nëurëfo nane nëujie.”
66004009	Fakafaka ntundo në ine nënaaigwëëmba nyëmbo ya umukuta, umukurya, nanë umurumba wasuu nënaa wikhee gunto a itumbë ra utemi, unë mufanga khae na khae,
66004010	anyampaa avoo në vëmakumi avëë na vane na vëgigwësya usonge amwa wasuu nënaa wikhee gunto a itumbë ra utemi nanë umükürya wasuu unë mufanga khae na khae; naavëuyivëka ngaa yawe usonge a itumbë ra utemi vëuhanya:
66004011	“Veve u Müküü nanë Muungu Witu, unoneye üküü nanë ikuryo nanë nguu; gusoko veve watundie mantu oong'e, na gwa mafenji ako mu gëntu gafewe mwahu nanë ufanga.”
66005001	Kangë, mu mukhono wa gëlëlo wamwa wasuu nënaa wikhee gunto a itumbë ra utemi, nëgaona gëtabu; gëëso naagëandëkiwe mukhatë na gunji na utungwa na mëhuri ëmufungati.
66005002	Kangë nëgamwona malaëka në munyanguu ugutanantya gwa ruri üküü: “Anyu nëunoneye guunanga mëhuri ëyoo na ugëkunukua gëtabu ëkoo?”
66005003	Ëgweeso inahangëka muntu woong'e girunde, mbesa muurëmi, mbesa fang'e gwarungu, nëagadaha ugëkunukua gëtabu gasëë nanë ugërarava mukhatë.
66005004	Uvii, nene nëgarëa nanguu gusoko ënahangëka muntu nëunoneye ugëkunukua nanë ugërarava mukhatë.
66005005	Kangë umwedu wa anyampaa vasaa agankhanëa, “Khondya gwëëra! Rarava! Ng'imba a ndughu amwa Yuda, mwijukuu nëukumukie wamwa Daudi, wahumie. Mweeso ugudaha umëunanga mëhuri ësëë në ëmufungatë nanë ugëkunukua gëtabu gasëë.”
66005006	Kangë nëgaona mukhatëkhatë a itumbë ra utemi Mwankhoo wëmëkie, ukungëywe mbaru yoong'e na ntundo ëyoo në ine në yina ufanga, nanë anyampaa avoo. Mwankhoo wasuu agadwëëra mwino ukikitiwe. Naa wina mpembe ëmufungatë, nanë miho ëmufungatë unë nkhoo ya Muungu nënaa yatowe ng'andë yoong'e muurëmi.
66005007	Mwankhoo agenda, agagëhora gëtabu gasëë ufuma umukhono wa gelelo wamwa wasuu nënawikhee gitumbë ra utemi.
66005008	Gënyafaafo gutufu nënaa wagëhora gëtabu gasëë, ntundo ëyoo në ine në yina ufanga itambëëmwe nanë anyampaa avoo në vëmakumi avëë na vane vëgagwa uumbama usonge amwa Mwankhoo. Muu gëmwedu na gëna isumbë nanë bakuri ya sahabu yijue urumba, unë marombë a antu va Muungu.
66005009	Uvii, vëgaimba wëmbo uruu në ufya, “Veve unoneye ugëhora gëtabu gasëë, nanë umëunanga mëhuri ësëë. Gusoko veve wakigitiwe, na gwa saghami ako wamughurëye Muungu antu ufuma muu ndughu, mërighëtiyo, antu nanë makako oong'e a antu.
66005010	Veve waatendie vëtëndeke utemi wa akumbëki vëmutumamëe Muungu witu, veesono vigëbala muurëmi.”
66005011	Kange nëgararava, negategheeya ruri wa vamalaëka vingë ino, isabu nërëtimanyëkie, maghana a njou na maghana a njou. Naa vikhee urëkungëya itumbë ra utemi, ntundo ëyoo në ine në yina ufanga nane anyampaa avoo;
66005012	vëgahanya gwa ruri üküü: “Mwankhoo nëwakigëtiwe unoneye ughenyifa udaho, ughwarë ihaa, nguu, üküü nanë ükumu.”
66005013	Nëgategheeya ntundo yoong'e girunde, muurëmi, fang'ë gwarungu nanë gërambo ntundo yoong'e muurëmi ëgahanya, “kunë mweeso nëwëkhee gitumbë rakwe ra utemi, na gwa Mwankhoo, ëtendeke ukumo nanë ikuryo nanë üküü na utemi khae na khae!”
66005014	Na ntundo ëyoo në ine në yina ufanga igahanya, “Amina!” Nanë anyampaa avoo vëgagwa uumbama, vëgakurya.
66006001	Kangë nëgamwona Mwankhoo uguwuunanga mühüri rumwedu wa mëhuri ëyoo në ëmufungatë. Nëgamutëghëëya umwedu wa ntundo ëyoo në ine në yina ufanga ëguhanya gwa ruri mwino wa irumo, “Njuu!”
66006002	Nene nëgararava na ngwë naa gwina nyumbu ëmwedu njeru faafo. Na munyaumënatëa wayo na wina uta, agafewa nanë ngaa. Uvii, agadua mwino muhumi afwagheere uhuma.
66006003	Kangë Mwankhoo agawuunanga mühüri wa gavëë. Nëgamëteghëëya ntundo a gavëë në ina ufanga ëguhanya, “Njuu!”
66006004	Neeno nëgararava na ngwë na ërëfo nyümbü ëngëja faafo nkhooku. Munyaumënatëa wayo agafewa mwëmo wa uheya majëghana muuremi, antu viuraghe; agafewa itemeo ikuu.
66006005	Kangë Mwankhoo agawuunanga mühüri wa gatatu. Nëgamëtëgheeya ntundo ëyoo a gatatu në ina ufanga ëguhanya, “Njuu!” Nëgararava na ngwë na ërëfo nyümbü ëngëja, njiutëki. Munyaumënatëa na wina intu ra ugheera urëto umukhono wakwe.
66006006	Nëgategheeya intu mwino ruri ugufuma kunë ntundo ëyoo në ine në yina ufanga. Weesonoo ugahanya, “Gëbaba gëmwedu ga utü wa ngano gwa hela dinari ëmwedu, nane vibaba vëtatu vya sayiri gwa dinari ëmwedu. Ëgweeso utaruvange maküta mba divai.”
66006007	Kangë Mwankhoo agawuunanga muhuri wa gane. Nëgametegheeya ntundo ëyoo në agane në ina ufanga iguhanya, “Njuu!”
66006008	Neeno nëgararava, na ngwë na ërëfo nyümbü ëmwedu faafo, ikeru rayo rityuku. Na rina ra munyaumënatëa wayo na Ikuya, na Guurungu agamuhonga unyuma. Vasaa vëgafewa udaho gunto a gëfande gëmwedu ga urëmi, vëvauraghe antu gwa itëmeo, njaa, sumida na gwa miimwana në makharë në a muuremi.
66006009	Kangë Mwankhoo agawuunanga mühüri wa gatano. Nëgaona faafo fang'ë a Ikumbëkëo ra utunchëya urumba nkhoo ya vasaa nëyauraghiwe gusoko a ukhani wa Muungu, na gusoko a utanantya.
66006010	Uvii, vëgarëa gwa ruri ukuu: “Vee Müküü në wëmweru, na umunyatüte, faka nanee nëugutinya uvarëfesya anya gëkhaa voong'e va muuremi gusoko a guuraghwa kunë sese?”
66006011	Vëgafewa mu muntu isaa riiëfu ryëru, vëgakhanëwa vëfwaghëëre giëndeya gwa itungo ikufë, faka rëkhonde isabu ra atumami vauya nanë anyandughu nëvëguuraghwa mwino veeso aghonjo nëvauraghiwe.
66006012	Kange nëgararava, na itungo nënaa Mwankhoo agawuunanga mühüri wa mutandatu, gugatëndeka gëtëtëmo giküü ga fang'ë; yuva rëgatënda kiti mwino musuta; mweri woong'e ugatënda ukhookuju mwino saghami;
66006013	njota ya girunde noo igagwa gunto a fang'ë mwino nkhari ya mutini nëëfwagutëye nëyiugwa itugo në mutë wayo wahingisiwa na mpefo nënkuu.
66006014	Nto ëgaheywa mwino ibada nërëubëdwabëdwa; vitanto vyoong'e na ndujë yoong'e vigaheywa fana naa vyërë.
66006015	Kangë atëmi va muurëmi, aküü, ahomi në aküü, aghwarë, anyanguu, mu umutughwa na muntu nëtëmutughwa, vëgagëfiha mumpanga nanë umatalaghwe a muvitanto.
66006016	Vëgavikhanëa vitanto visii nane matalaghwe asaa, “Gugwëëri, mugufihe kurengë na wasuu nëwikhee gunto a itumbë ra utemi, na kurengë na makuwo a Mwankhoo!
66006017	Gusoko itiku ra makuwo awe rafikaa. Anyu nëudahete utang'anëya nayo?”
66007001	Nënaa asaa akhonda nëgavaona vamalaëka vane vimëkie mumpembe ine ya urëmi vikwatëre mpefo ine ya urëmi uvii mpefo ëtakunkee mbanduvë; mbesa mung'ë, mbesa mwirambo, mbesa umëtë.
66007002	Kangë nëgamwona malaëka ungëja ugunatëa gunto ufuma ukiya, wina mutojo wa Muungu në mufanga. Agaanga na uvakhanëa vamalaëka avoo në vane nëvafewe mwëmo wa umëruvanga ng'ë nanë irambo,
66007003	“Mutaruvange ng'ë, mbesa irambo mbesa mëtë faka nëgwadaha uvarigha mutojo atumami va Muungu witu mu mpandasyu.”
66007004	Kangë nëgatëgheeya isabu ra avoo nëvarëghwaa mutojo: Antu maghana a njou ighana rëmwedu na makumi ane na vane (144,000) va ndughu yoong'e ya antu va Isiraeli.
66007005	Ndughu amwa Yuda, antu maghana a njou ikumi na vavëë; ndughu amwa Rubeni, antu maghana a njou ikumi na vavëë; ndughu amwa Gadi, antu maghana a njou ikumi na vavëë;
66007006	ndughu amwa Aseri, maghana a njou ikumi na vavëë; ndughu amwa Nafutari, maghana a njou ikumi na vavëë; ndughu amwa Manase, maghana a njou ikumi na vavëë;
66007007	ndughu amwa Simeoni, maghana a njou ikumi na vavëë;
66007008	ndughu amwa Sabuloni, maghana a njou ikumi na vavëë; ndughu amwa Yosefu, maghana a njou ikumi na vavëë; nanë ndughu amwa Benjameni, maghana a njou ikumi na vavëë.
66007009	Kangë nëgararaava, nëgaona iburi iküü ra antu nëvëtëudaha uvarëka: antu va murëmi woong'e, mwaango, jamaa nanë murighëtyo. Veesonoo naa vimëkie usonge a itumbë ra utemi nanë usonge Mwankhoo, künu vërie masaa meru na vëkwatëre makhanja a mitende umëkhono awe.
66007010	Vëgaanga, “Ukhomoi witu ufumie kunë Muungu witu në wikhee gunto a itumbë ra utemi, nanë ufuma kunë Mwankhoo!”
66007011	Vamalaëka voong'e vigëmëka urëkungëya itumbë ra utemi, anyampaa nanë ntundo ëyoo në ine në yina ufanga. Vëgagwa uumbama usonge a itumbë ra utemi, vigamukurya Muungu,
66007012	vëgahanya, “Amina!” ukumu, üküü, ihaa, irumbi, ikuryo, udaho nanë nguu yitendeke kunë Muungu witu khae na khae! “Amina!”
66007013	Umwedu wa anyampaa avoo agambwëya, “Avaa në vërie masaa në meru në antukë? Na vëfumiefe?”
66007014	Neenoo ngamusucha, “Müküü, veve umanyie!” Mweesonoo agankhanëa, “Avaa në avoo nëvinakwariwa na itu muvëë uroo në üküü. Vayahomboe masaa awe mu saghami amwa Mwankhoo, atëndeka meruchwi go.
66007015	Gusoko ësëë vë usonge a itumbë ra utemi ra Muungu. Viumwitumea Muungu mumwë në utiku mu hekalu rakwe; mweesonoo në wikhee gunto a itumbë ra utemi ugwara iheme rakwe na uvaghoja.
66007016	Vëtigoona kangë njaa mbesa nyweta: Yuva mbesa mututu në ufyu ino utiuvafësya kangë,
66007017	gusoko Mwankhoo në wë mukhatëkhatë a itumbë ra utemi ugutënda mudëmi wawe, mweesonoo uguvatongeera mu mërihë a majë a ufanga. Muungu mweeso uguyëfyaghua ndigheëgho yoong'e umiho awe.”
66008001	Mwankhoo nënaa wawuunanga mühüri wa mufungatë, ng'ë ëgatua twë girunde gwa itungo në ikufë nanguu.
66008002	Kangë nëgavoona vamalaëka avoo në vëmufungatë nëvëgëmika usonge a Muungu vëgafewa mpembe ëmufungatë.
66008003	Malaëka agaja, ukwaatëëre mwachungu wa sahabu, agimëka usonge a ikumbëkëo ra utunchëya urumba. Mweeso agafewa urumba wingë auduye dahwa itambëëmwe nanë marombi a antu voong'e va Muungu, gunto a ikumbëkëo ra sahabu në rëusonge a itumbë ra utemi.
66008004	Yuki ra urumba rëganatëa gunto, itambëëmwe nanë marombi a antu va Muungu, ufuma umëkhono akwe malaëka uyoo nënaa wë usonge a Muungu.
66008005	Kangë malaëka agamuhora mwachungu, agamwijuya moto wa ikumbëkëo agamjughutëa muurëmi. Gugatëndeka irumo, ruri, ufeto nanë gëtëtëmo gafang'ë.
66008006	Kangë vamalaëka avoo në vëmufungatë në vina mpembe ëmufungatë vëgaginëng'anëya ukhuva mbëru a gëhomi.
66008007	Malaëka wa mwandyo agafemba ufëmbe wakwe. Muhangënkhano wa mbura a magwe nane moto, itambëëmwe nanë saghami, ugahunuwa gunto a ng'ë. Theluthi ëmwedu ng'ë ëgarungwëëra, theluthi ëmwedu a mëtë ëgarungwëëra, nanë mahwa oong'e në matotu ëgarungwëëra.
66008008	Malaëka wa gavëë agafëmba ufëmbe wakwe. Gëntu mwino gëtanto gëkuu gëakie moto gëgajughutwa girambo. Thëluthi ëmwedu a irambo ëgatënda saghami,
66008009	theluthi ëmwedu a ntundo ya gërambo ëgakuya na theluthi ëmwedu a meeri ëgaruvangwa.
66008010	Kangë malaëka wa gatatu agafëmba ufembe wakwe. Njota nküü mwino irurë ra moto ëgagwa ufuma girunde, na ëgasima gunto a theluthi ëmwedu a mayongo nanë mërihe a majë.
66008011	(Njota ësëë ëgutanwaa “Ulülü.”) Uvii, theluthi ëmwedu a majë ëgatendeka malülü; antu vingë vëgakuya ufuma na majë asaa, gusoko ëgakhanëkëka atenda malülü.
66008012	Kangë malaëka wa gane agafemba ufembe wakwe. Faafo theluthi ëmwedu a yuva, a mweri nanë njota ëgatumuka; nanë weru ugayaghaya theluthi ëmwedu a weru wakwe. Theluthi ëmwedu a mumwë ëgawuria weru, viuyi viuyi theluthi ëmwedu a utiku.
66008013	Kangë nëgararaava, nëgategheeya nümba ërumie gunto nanguu ëguhanya gwa ruri üküü, “Hehëë, hëhëë, hëhëë gwa anyauduva muurëmi itungo në vamalaëka vatatu këë vinafemba mpembe yawe.”
66009001	Kangë malaëka wa gatano agafemba ufembe wakwe. Nëenoo nëgaona njota nënaagwaa gunto ang'ë ufuma girunde. Mweesonoo malaëka agafewa irughwëëro ra ikhombo ra gwarungu.
66009002	Uvii, agarughua ikhombo ra gwarungu, yuki rëgadua ra itanuru në iküü. Yuva nanë nto yigagiroriwa gwa yuki rasëë ra gwarungu.
66009003	Nkümbë yigadua mu yuki rasëë igëngëa muurëmi igafewa nguu mwino ya nkumë.
66009004	Ëgaraghëëywa ëtaruvange mahwa a mung'ë, mbesa matutu mbesa mëtë gëkaku, ëgweeso yivaruvange vasaa gutufu në vinarëghwa mutojo wa Muungu mu masyu awe.
66009005	Nkumbë isii yinarekewa uvauragha antu, gweeso uvakhasya gutufu gwa itungo ra mëeri ëtano. Uvavi nëayiuweta wë mwino uvavi nëugumuhangaa muntu itungo nëwarumwaa na nkumë.
66009006	Itungo rasëë antu vëjieurëfenja ikuya ëgweeso vëtiurëhanga; vëjieuhunukwa ukuya ëgweeso ikuya rëjie uvatëja.
66009007	Gwa udwëëra, nkumbë isii naa ë mwino nyümbü nëyaning'anëywa gwa urughu. Gunto a matwë awe naa yina ngaa nënaa ë mwino ya sahabu, na masyu awe naa ë mwino masyu a anantu.
66009008	Ntuka yawe naa ë mwino ntuka ya akhema, na mino awe naa ë mwino mino a ng'imba.
66009009	Vikuva vyawe naa vëkunëkëwe na intu mwino ngaa a chuma. Nduri ya mbava yawe naa ë mwino ruri wa gëlëmbëda ga magari nëëgutuutwa na nyümbü nyingë niimankie yinjë guurughu.
66009010	Naa yina vifümbü nanë maghuya mwino a nkumë, na gwa vifumbu vyasii na yina nguu ya uvatumua antu gwa itungo ra mëeri ëtano.
66009011	Kangë yina mutëmi nëuyibalete, mweeso unë malaëka wa gwarungu; rina rakwe gwa Giebrania në Abadoni na gwa Gëgiriki në Afolioni, unë Muraghi.
66009012	Makuya a songe akëire; këë angëja avëë ëhongie.
66009013	Kangë malaëka wa mutandatu agafemba ufembe wakwe. Neenoo nëghatëgheeya ruri rumwedu ufuma mpembe ine ya ikumbëkëo ra sahabu nënaa ëusonge a Muungu.
66009014	Ruri usuu ugamukhanëa malaëka uyoo wa mutandatu munya ufembe, “Varugwëëre vamalaëka vane nënaa vëtungiwe mu yongo në iküü Eufrate!”
66009015	Mweesonoo agavarughwëëra va malaëka vane nënaa vaning'anëywe gusoko a itungo rësëë nanë itiku ra mweri wasuu wa mwakha ururouruo, guuragha theluthi ëmwedu a anantu.
66009016	Nëgategheeya isabu ra asikee anyaunatëa nyümbü na maghana jëka.
66009017	Vii unë nendëe uyiona nyümbü isii nanë anyauyinatëa nyümbü mu ndotë esee. Naa yina ngura muvikuva nënaa ii moto utufu, yina ikeru ra samawati nanë mwemweka, mwino gëbërigitë. Matwe a nyümbü isii na ëë mwino a ng'imba; na moto, yuki nanë gëbërigëtë naaviudua umëomo awe.
66009018	Theluthi ëmwedu a anantu vëgauraghwa gwa mavëë asaa në atatu unë moto, yuki nanë gëbërigëtë nënaa ëgudua umëomo awe;
66009019	gusoko nguu ya nyümbü ësëë naa yiumëomo awe nanë uvifümbü vyawe. Vifümbü vyawe naa vina matwë mwino a njokha, vëuyatumëa asaa gwa uvatumua antu.
66009020	Anaantu vangëja nënaa vëgasagha nënaa vinauraghwa na mavëë asaa, vinikengeya na uyareka asaa nënaa vëuyatendaa gwa mëkhono awe aghonjo; ëgweeso vëgafwaghëëra ukürya vinyonyinyonyi, arungu va sahabu, hela, saba, magwe nanë mëtë, mantu nëëtiudaha goona, utëgheeya mbesa gwenenda.
66009021	Mbesa vinafea na ureka wuraghi, uroghi, ulehadi nane wivi.
66010001	Kangë nëgamwona malaëka ungëja munya nguu ugutununta ufuma girunde. Naa uriechiwe irunde, nanë uta wa mbura gitwë rakwe, usyu wakwe naa wë mwino yuva, na mëghuu akwe naa ë mwino moto.
66010002	Mukhono wakwe naa ukwatëëre gitabu gënyunghuu gëkunukuwe. Gwa mughuu wakwe wa gëlëlo agafandata gunto a irambo, na wa gëmoho gunto afang'ë në nkaku,
66010003	naa ugutaana gwa ruri üküü mwino murunkumo wa ng'imba. Nënaa wahumbua ruri, mërunkumo ëmufungatë ëgagirumëya gwa gitamëya.
66010004	Na mërunkumo ësëë në ëmufungatë nënaa arighëtya, nene nëgafenja guandëka. Ëgweeso nëgatëgheeya ruri ufuma girunde; “Nkhani ya mërunkumo ësëë në ëmufungatë në gëmpihë; utayiandëke.”
66010005	Kangë malaëka uyoo nënaa namwoonaa wëmëkie gunto a irambo na gunto afang'ë nënkaku agahumbua mukhono wakwe wa gëlëlo gunto girunde,
66010006	agirafyëa gwa rina ra Muungu nëuduvie khae na khae, Muungu nëwatundie irunde na oong'e nëërëfo, urëmi nanë oong'e në ërëëfo, irambo nanë oong'e në ërëfo. Agahanya, “Itungo ra giindëëcha rahiraa!
66010007	Ëgweeso itungo ëroo malaëka wa mufungatë në wenda uduya ruri wakwe, itungo në wenda ufemba ufembe wakwe; Muungu winjë ukhondereya ndolyo akwe a gëmpihë mwino naawatanantëye atumami vakwe, anyagedaghu.”
66010008	Kangë ruri uroo nënaa nautëgheeye ufuma girunde afoo mwandyo ugarighëtya na nee kangë: “Enda gëhore gëtabu ëkoo nëgëkunukuwe, në gë umukhono wa malaëka nëwimëkie gunto a irambo nanë gunto afang'ë në nkaku.”
66010009	Uvii, nëgamwendea malaëka wasuu, nëgamukhanëa ampe gëtaabu gasëë në gënyughuu. Mweesono agankhanëa, “Gëhore, ugële; umomo wako gëutënda gëlombe mwino rukë, ëgweeso unda gëutënda gëlülü!”
66010010	Uvii, nëgagëhora gëtabu gasëë në gënyughuu ufuma umukhono wa malaëka uyoo, nëgagëla; Ëgwëëso gëgatendeka gëlombe umomo wane mwino vukë; Ëgweeso nënaanagëmira gigatëndeka gëlulu unda ane.
66010011	Kangë nëgakhanëwa, “Igunoneye kangë utanantya ukhani wa Muungu gwa antu në vingë, ndughu ya antu va mërighëtyo hiya hiya nane atemi.”
66011001	Kangë nëgafewa ufito nënaa wë mwino gatë gaufimia, nëgakhanëwa, “Wuka urifiime hekalu ra Muungu, ikumbëkëo ra utunchëya urumba, na uvavarie antu nëvëukürya mukhatë a hekalu.
66011002	Ëgweeso ureke mwango në wë gunji a hekalu; utafime gusoko wasuu vafewe antu va ndughu ingija, unë vëjie uwufanangëa muji në weru gwa itungo ra mëeri makumi ane na ëvëë.
66011003	Nenoo nguvatuma asudangëi vane vavëë vëtanantye ukhani wa Muungu gwa itungo rësëë ra matiku ighana rëmwedu ra njou na maghana avëë na makumi mutandatu ësa vërëe masaa a magunëa.”
66011004	Asudangëi vasaa në vavëë në mëtë ëvëë a mëseituni nanë vëemwe vivëë nëëvëumwëëkaa usonge a Müküü wa urëmi.
66011005	Mbesa muntu asoye uvatumwua, moto ugudua umëomo awe na uvauragha arughu vawe; na mu muntu nëugusoya uvatumwua ugukuya nkuya ëyëëyo.
66011006	Vasaa vina udaho wa umëtunga nto, mbura ëtanëe itungo nëvëutanantya ukhani wa Muungu. Kangë vina udaho wa ukhanëkëya mërihë oong'e a majë ëtënde saghami nanë gweeta ikuya ra muu gëntu muurëmi, muu fana vayanja.
66011007	Ëgweeso nëvamarëya utanantya ukhani wasuu, imwana nëruudua gëkhombo gwarungu gëhoma inawe, rëuvahuma na uvauragha.
66011008	Miimba awe ëgusigha mumafanda a muji në üküü kunë Müküü wawe wakhomiwe umutë; rina ra ughekeya ra muji wasuu unë Sodoma mba Misiri.
66011009	Antu va muu ndughu, murighetyo, murimë woong'e nanë ikeru vëumërarava miimba asee gwa itungo ra matiku atatu na mumwe rumwedu, vëtiurekea ëvëkwe.
66011010	Antu nëveuduvaa muurëmi vëuyanjisiwa na ikuya ra vasaa në vavëë. Vëutenda sambë a ula malëwa nanë gitoera dahwa gusoko anyagëdaghu vasaa në vavëë naa vëuvakhasya ino antu va muurëmi.
66011011	Ëgweeso nënaa matiku asaa në atatu na mumwe rumwedu akëra mwahu wa ufanga ufuma kunë Muungu ugavingëa, veesonoo vëgimëka; voong'e nënaa vawoona vëgëngëwa na choghofi giküü.
66011012	Kangë Anyagedughu vasaa në vavëë vëgategheeya ruri üküü ufuma girunde uguvakhanëa, “Nji afaa gunto!” Vesonoo vëganatya gunto girunde mwikuku, arughu vawe sa vëuvihenga.
66011013	Itungo ërëroërëro, gëtëtëmo gikuu ga fang'ë gëgadwëëra, ëfëgha rëmwedu ra ikumi ramuji rëgaruvangwa. Antu maghana a njou ëmufungatë vëgaruvangwa gwa gëtëtëmo gasëë ga fang'ë. Antu nëvasigha vëgooghofa nanguu, vëgamukuta Muungu wa girunde.
66011014	Makuya a gavëë akëraa; ëgweeso raarava! Hëhëhë a gatatu ëjie ruvë.
66011015	Kangë malaëka wa mufungatë agafemba ifëmbe rakwe. Na nduri nküü ëgategheeyeka girunde yiuhanya, “Itungwee wibali gunto a urëmi në wa Müküü witu nanë Kiristo wakwe. Mweesonoo ugibala khae na khae!”
66011016	Kangë anyampaa avoo në vë makumi avëë na vane nëvikhee usonge a Muungu mu matumbë awe a utemi, vëgagwa uumbama, vëgamuwiiya Muungu,
66011017	vëgahanya, “Müküü Muungu munya udaho, nëurëfo na nënaaurëfo! Gwarumbaa, gusoko watumëe nguu yako nküü ugaandya gibala!
66011018	Ana va murëmi woong'e vëgahumwa makuvo, gusoko itungo ra makuvo ako rafikaa, itungo ra uvaramwua akuyi. Unë itungo ra uvatambëëya atumami vako anyagëdaghu, antu vako nanë voong'e nëvëurëkutaa rina rako, aküü gwa a nyughu. Në itungo ra uvauragha vasaa nëvëuwuragha urëmi.”
66011019	Ihekalu ra Muungu girunde rëgarughuwa, nane isanduku ra iraghano rakwe rëgadwëëra mu hekalu rakwe; kangë ugadwëëra ufëto, ruri, murunkumo, gëtëtëmo ga fang'ë, nanë mbura nküü a magwe.
66012001	Kangë ndolyo nküü ëgadwëëra girunde. Faafo na gwina mukhema urëechiywe yuva, nanë mweri fangë a mëghuu akwe, nanë ngaa a njota ikumi na ivëë gunto a ëtwe rakwe.
66012002	Naa wë gëito, agaanga gwa uvavi na uhungu wa gitungua mwana.
66012003	Ndolyo ëngëja ëgadwëëra girunde: ijokha iküü ikhoku na rina mpembe ikumi na matwë ëmufungatë; na mu itwe rina ngaa.
66012004	Ijokha rasëë rëgautüta gwa gëfumbu gakwe theluthi ëmwedu a njota ya gunto na uyijughuta muurëmi. Riesonoo rëgimëka usonge amwa mukhema uyoo nënaa mwito ugitungua, gënyafaafo gutufu në mwana wafafwa, amumire.
66012005	Kangë mukhema wasuu agagëtungua mwana wa gëghosya, unë ujie gibala ana arëmi voong'e gwa mwaanga wa chuma. Ëgweeso mwana wasuu agahukwa na utowa kunë Muungu na mwitumbë rakwe ra utemi.
66012006	Mukhema wasuu agadurëa umbugha, küüko Muungu naa wamughondanërëye fana ugughojwa gwa matiku ëghana rëmwedu ra njou na maghana avëë na makumi mutandatu.
66012007	Kangë urughu ugakunkana girunde: Mikaeli nanë malaëka vakwe vëgagihoma na ijokha rasëë, riesonoo rëgagëkhuva itambëëmwe na malaëka vakwe.
66012008	Ëgweeso ijokha rasëë rinadahaa uvahuma, nampeo ayo rinadwëëra kangë iyoma girunde gusoko akwe nanë malaëka vakwe.
66012009	Uvii, ijokha rasëë në iküü rëgajughutwa gunji, ijokha rasëë unë njokha ëyoo në akheengë në ëgwetanwa noo Ibilisi mba Setani. Unë uguwukhongaa urëmi woong'e. Haa, mweeso ëtambëmwe nanë malaëka vakwe voong'e vëgajughutwa muurëmi.
66012010	Kangë nëgatëgheeya ruri üküü ufuma girunde uguhanya, “Itungwee ukhomoi ufuma kunë Muungu witu wafikaa! Nguu na Wibali wa Muungu witu wiraghanaa. Nanë Masihi wakwe waraghëëra udaho wakwe. Gusoko mukhasi uyoo wa vauna vitu, nënaa ugimëkaa usonge a Muungu uguvasitakaa utiku nanë mumwë, itungwee wajughutwaa gunji.
66012011	Vauna vitu vahumie gwa saghami a Mwankhoo nanë gwa nguu ya tutë nënaa vëumëtanantyaa; gusoko vendie uwuhoocha uduvi wawe na uwoona ti gëntu, vëgabahia ukuya.
66012012	Gusoko ësëë yanji nyee irunde nanë oong'e në ërëfo mukhatë ayo. Ëgweeso, hëhëë anyu ng'ë nanë irambo, gusoko Ibilisi wamujëa ukwete makuvo maküü, gusoko umanyie mwino matiku akwe asighaa makeevu.”
66012013	Ijokha nënaaramanya mwino rajughutwa muurëmi, rëgandya umusempa mukhema uyoo nënaa wagëtungue mwana wa gëghosya.
66012014	Ëgweeso mukhema wasuu agafewa mabava avëë a nümba adahe uruma kurengë nanguu na ijokha rasëë, faka itümbë rakwe umbugha kunë ugughojwa vija gwa itungo ra mëakha ëtatu na mëëri mutandatu.
66012015	Uvii, ijokha rëgarüka majë mingi mwino yongo, amuhonga mukhema wasuu unyuma ëdahe umuhoreya.
66012016	Ëgweeso ng'ë ëgamwarëya mukhema wasuu: ëgaamaha mwino moomo na uyamira majë asaa nëëkadua umomo wa ijokha rasëë.
66012017	Uvii, ijokha rasëë rëgamukheefea mukhema wasuu, rëgagiheya, rigaenda gëkhuva na ufafo ungëja wa mukhema wasuu, unë voong'e nëvëyakuriye maraghëëyo a Muungu nanë ukunyatëa tutë amwa Yesu.
66012018	Rëgagimëka untümbe a irambo.
66013001	Kangë nëgaona imwana rëmwendu rëufuma girambo. Naa rina matwë ëmufungatë nane mpembe ikumi, muu ufembe naa wina ngaa. Rina ra maraghanëyo në mavëë naa rëandëkiwe mu matwe asaa.
66013002	Imwana rasëë nënaa narëona naa rë mwino ng'uvë; mëghuu akwe naa ë mwino a dubu, na itwë rakwe rë mwino ra ng'imba. Ijokha rasëë rëgarëfa imwana rasëë nguu yakwe, itumbë rakwe ra utemi nanë udaho wakwe üküü.
66013003	Itwe rëmwedu ra imwana rasëë rëgadwëëra mwino ratümüwa vivë nanguu, ëgweeso nkhomee asëë naa aforaa. Urëmi woong'e ugatachwa na imwana rasëë na urëhonga.
66013004	Antu voong'e vëgarëkurya ijokha rasëë gusoko rëgarëfa imwana rasëë udaho wakwe. Vëgarëkurya no imwana rasëë na uhanya, “Anyu në wë mwino imwana ërëë? Anyu nëugudaha gikhuva na ryeso?”
66013005	Kangë imwana rasëë rëgarekewa urighëtya nkhani ya gëkhajimba ya ümüraghanëya Muungu; rëgarekewa rëtende rina udaho gwa itungo ra mëëri makumi ane na ëvëë.
66013006	Uvii, rëgaandya ümutüka Muungu, urëtuka rina rakwe, wikhoo wakwe nanë voong'e nëvëgëkha girunde.
66013007	Regarëkewa gihoma urughu nanë uvahuma antu va Muungu. Regafewa udaho gunto a antu va muu ndughu, mwango, mirëghëtyo nane ana arëmi.
66013008	Voong'e nëvëgëkhaa muurëmi vëgarëkurya ëgweeso gutufu avoo unë mina awe ëandëkiwe ufuma mwandyo wa urëmi mu gitabu ga ufanga ga Mwankhoo niwakigitëwe.
66013009	“Në wina makütwë, uvii, nëategheeye!
66013010	Nëvëuhumwa guurughu na uhorwa na arughu vawe inoneye vëhorwe; nëvëguraghwa gwa itëmeo vëguraghwa gwa itëmeo. Uhonga na asaa inoneye antu va Muungu vëtënde vina ughimu nanë uhuvëi.”
66013011	Kangë nëgarëona imwana rëngëja rëufuma fang'ë. Naa rina mpembe ivëë mwino mpembe ya nkhoo, na rigarëghëtya mwino ijokha.
66013012	Rëgafewa udaho nëukhondekekie ufuma kunë imwana ra mwandyo, na rigautumëa udaho wasuu usonge a imwana rasëë. Rëgawonyeeya urëmi woong'e nanë voong'e nëvëmukhatë ayo urëkurya imwana ra mwandyo nënaa rina nkhomee a ikuya nënaa ëgafora.
66013013	Uvii, imwana rasëë ra gavëë rëgatënda maküra maküü mbesa usacha moto ufuma girunde utununte muurëmi usonge a antu.
66013014	Rëgavayaghaya vikhai va muurëmi gwa makura asaa nërëgadahisiwa uyatënda usonge a imwana ëroo ra mwandyo. Regavakhanëa vikhai va muurëmi vëtënde sanamu gwa ikuryo ra imwana na ëroo nënaa ratumuwe gwa itëmeo ëgweeso rëgaduva kangë.
66013015	Kangë rëgadahisiwa umëeherea mwahu sanamu ëyoo a imwana ëroo ra mwandyo, mbesa vëgadaha urighëtya nanë uvauragha antu avoo nëvënarikuryaa.
66013016	Rëgawonyeya voong'e, anyughu nanë akuu, aghwarë nanë atuki, antu në vina uhagharo nanë atughwa, vëtëndewe gëmanyëko gunto a mëkhono awe a gëlëlo mba gunto a masyu awe.
66013017	Rëgamonyeeya mu muntu woong'e ughura nanë urinja intu ëgweeso gutufu muntu nëwatëndeywe gëmanyëko gasëë, unë rina ra imwana ëroo mba itarakimu ra rina rakwe.
66013018	Afaa inoneye utumëa ihaa. Munya ihaa ugudaha umanya ryiana ra itarakimu ra imwana rasëë, gusoko në itarakimu në rina ryiana ra muntu. Itarakimu rasëë unë maghana mutandatu na makumi mutandatu na mutandatu.
66014001	Kangë nëgaona gëtanto ga Sioni, na Mwankhoo wimëkie gunto ayo; itambëëmwe nanë mweeso na nagwina antu maghana a njou ighana na makumi ane na vane gunto a masyu awe naa vëandëkiwe rina ra Mwankhoo nanë rina ramwa Tata wakwe.
66014002	Uvii, nëgatëgheeya ruri ufuma girunde ruri në wë mwino ruri wa majë mingë nanë mwino ruri wa irunkumo iküü. Ruri nënaa nawutëgheeya na wë mwino ruri wa anyagiisa mwiruso vëukhuva masumbë.
66014003	Naa arë vëgwëëmba ryëembo rifya usonge a itumbë ra utemi nanë usonge a ntundo ëyoo në ine në yina ufanga nanë anyampaa avoo. Gutie muntu nëagadaha gisëya ryëembo rasëë ëgweeso gutufu antu avoo maghana a njou ighana na makumi ane na vane (144,000) nëvakhomowe muurëmi.
66014004	Antu vasaa unë avoo nëvendie gierya gwa udëa utang'ana gëmwërë na akhema veeso unë ancha në vinaraa na mughosya mbanduvë. Veeso vëumuhongaa Mwankhoo goong'e kunë winjë. Vakhomowe ufuma mukhatë a anantu vangëja vetëndeka va mwandyo ufunyiwa kunë Muungu nanë kunë Mwankhoo.
66014005	Vinareghëgha kamwë; vëtinihondwe mbanduvë.
66014006	Kangë nëgamwona malaëka ungëja urumie gunto wina Sayu Njija a khae a Muungu, amëtanantye gwa antu voong'e nëvëuduvaa muurëmi, gwa ana arime voong'e, ndughu yoong'e, antu va mërighëtyo oong'e nanë makeru oong'e.
66014007	Agahanya gwa ruri në üküü, “Mukuri Muungu nanë umukumajua! Gusoko itungo rafikaa ra ufunya uramui wakwe. Mukuri mweeso nëwatundie irunde nane fang'ë, irambo nanë mërihë a majë.”
66014008	Malaëka wa gavëë agamuhonga malaëka uyoo wa mwandyo uguhanya. “Wagwee! Nhaa, Babeli në müküü wagwee! Babeli unë agavafa ana arëmi voong'e vënywe divai në ndülü a ulehadi wakwe!”
66014009	Na malaëka wa gatatu agavahonga va malaëka avoo në vavëë uguhanya gwa ruri në üküü, “Gëkaku muntu nëugurëkurya imwana ëroo nanë sanamu akwe nanë uyanjëtë utëndewa gëmanyëko gunto a usyu wakwe mba gunto a mukhono wakwe,
66014010	mweeso mughonjo ugumënywa divai a ikuo ra Muungu, nëwamëkununtëe mu gatengee ga ikuo rakwe në ëtihangënkhaniywe na majë. Muntu wasuu ugukhasëka mukhatë a moto nanë gëbirigiti, usonge a vamalaëka në veeru nanë usonge amwa Mwankhoo.”
66014011	Yuki ra moto nëuguvakhasya reunatëa gunto khae na khae. Antu vasaa nënaa vëurëkurya imwana rasëë nanë sanamu akwe, na utëndeywa gëmanyëko ga rina rakwe, vëtiuhanga bahu mbanduvë utiku nanë mumwë.
66014012	Hafai unë fana gwina ughümu wa antu në antu veru, avoo nëvëkwatëre maraghëëyo a Muungu nanë uhuvëi wamwa Yesu.
66014013	Kangë nëgatëgheeya ruri ufuma girunde uguhanya, “Andëka! Bahu antu në ufuma itungwee vëukuya kunu vëkhuvëe na Müküü.” Mwahu mweeso uguhanya, “Hhaa! vadahe utuya ufuma umalwe awe; gusoko ntendo yawe ivasambëye veeso.”
66014014	Kangë nëgararaava, na ngwë, na gwina irunde ryëru faafo. Na gunto a irunde rasëë na gwina ntundo ë mwino muntu. Naa urye ngaa a sahabu gitwë, na ukwatëre njolo u mukhono wakwe.
66014015	Na malaëka ungëja agafuma uhekalu, agamureera na gwa ruri në üküü agamwëëra malaëka uyoo nënaa wikhee gunto a irunde, “Ngugunena, tumëa njolo ako utënanga ntënangë, gusoko itungo ra matënanga rafikaa; ntënange a urëmi avëyaa.”
66014016	Uvii, uyoo nënaa wikhee gunto a irunde agamëjughuta njolo akwe muurëmi, na ntënange a muurëmi ëgatenangwa.
66014017	Kangë malaëka ungëja agafuma mu hekalu girunde wina njolo njëghë.
66014018	Na malaëka ungëja ufuma gikumbëkëo ërëëo, uyoo nënaa wina udaho gunto a moto. Mweeso agamurëëra gwa ruri në üküü uyuo nënaa wina njolo njëghe uguhanya. “Veenoo tumëa njolo ako ësëë në njëghë utëne mukhoore wa sabibu ya urëmi, gusoko sabibu yayo yavëyaa.”
66014019	Uvii, malaëka wasuu, agatënanga sabibu ya urëmi, agayitëndea mukhatë a gëfe gëkuu ga usëndëkëa sabibu, gëfe ga makuwo a Muungu.
66014020	Sabibu ëgakhamwa mukhatë a gëfe gasëë ga usindëkëa sabibu në gëgunji a muji, na saghami ëgafuma mu gëfe gasëë musemembo urëfu gënya kilomita maghana atatu na gwenda fang'ë meta ivëë.
66015001	Kangë nëgaona ndolyo ëngëja girunde, nküü na autacha. Faafo na gwina vamalaëka vëmufungatë vina mavë maküü ëmufungatë a mpeo. Gwa mavë asaa në maküü në ëmufungate ikuwo ra Muungu rakhondeka.
66015002	Kangë nëgaona gëntu mwino irambo ra gërore, rëhangënkhaniywe na moto. Nëgavaona noo antu avoo nëvarëhumie imwana ëroo nanë sanamu akwe na unë rina rakwe rataniwe mwitarakimu ëroo. Antu avoo naa vëmëkie umpeo a irambo ëroo ra gërore, vëna masumbë a Muungu.
66015003	Naa vëgwëmba ryëmbo ramwa Musa, mutumami wa Muungu, nanë ryëmbo ra Mwankhoo: “Në nküü na ya utacha ntendo yako, vee Müküü Muungu munya udaho! Ya tütë na ya tütë go njëa yako,
66015004	Anyu nëatiugukurya veve? na gurëkumajua rina rakovee Müküü Veve wimwenedu unë wë mweru. anaa arëmi voong'e vejie na ugukurya gusoko a ntendo yako në njija.”
66015005	Nënaa asaa akhonda nëgaona hekalu ra ihema ra usudangëi girunde rërughuwe.
66015006	Na vamalaëka vasaa në vëmufungatë në vina mavë ëmufungatë vëgadua mukhatë a hekalu, vëryë masaa a gëtani njija ëufëmpëna na mëkhova a sahabu muvikuva vyawe.
66015007	Na umwedu wa ntundo ëyoo në ina ufanga në ine ëgavafa vamalaëka vasaa në vëmufungatë mabakuri a sahabu ëjüe ikuo ra Muungu, nëuduvie khae na khae.
66015008	Hekalu rëgagijuywa yuki në rëfumie u weru nanë nguu ya Muungu, gutie muntu nëagadaha gëngëa muhekalu faka mpeo a mavë maküü ëmufungatë a vamalaëka avoo në vëmufungatë.
66016001	Kangë nëgatëgheeya ruri üküü ufuma uhekalu uguvakhanëa vamalaëka avoo në vëmufungatë, “Endi muhunue mabakuri ayoo në ëmufungatë a ikuwo ra Muungu gunto a fangë.”
66016002	Uvii, malaëka wa mwandyo agëënda, agahunua ibakuri rakwe gunto a ng'ë. Gënyafaafo maronda mavë naa uvaryia nanguu ëgavahanga voong'e nënaa vina gëmanyëko ga imwana ëroo, nanë vasaa nëvëumëkurya sanamu akwe.
66016003	Kangë malaëka wa gavëë agahunua ibakuri rakwe girambo. Irambo noo rëgatëndeka saghami ntufu mwino saghami a muntu nëukure, ntundo yoong'e në mpanga girambo igakuya.
66016004	Malaëka wa gatatu agahunua ibakuri rakwe mu mayongo nanë mu mërihë a majë, mësonoo ëgafeuka saghami.
66016005	Na nee nëgamutëgheeya malaëka müküü wa u majë uguhanya, “Vee në wë watütë Nëurëfo na Nënaaurëfo! Mweru Gusoko vee waramwue vii uruu nëwauduya.
66016006	Gusoko vahunue saghami a antu vako në veeru nanë a anyagëdaghu, venonoo wavafee saghami vëmënywe, vënoneye uvii.”
66016007	Kangë nëgatëgheeya ruri ufumie gigumbëkëo uguhanya, “Nhaa, Müküü Muungu Munya Udaho! Uramui wako në wa tutë na uja!”
66016008	Kangë malaëka wa gane agahunua ibakuri rakwe gunto a yuva. Yuva nëgafewa nguu ya uvarigha antu gwa moto.
66016009	Uvii, antu vëgafësiwa vivë nanguu; vëgamutuka Muungu në wina udaho gunto a mavë asaa në maküü. Ëgweeso vinafea mahutye awe nanë umukuta Muungu.
66016010	Na uyuo malaëka wa gatano agahunua ibakuri rakwe gunto a itumbe ra utemi ra a imwana rasëë. Kiti gëgakunëkëa utemi wakwe, antu vëgarümata ndëmë yawe gusoko a uvavi,
66016011	vëgamutuka Muungu wa girunde gusoko a uvavi wawe nanë maronda awe. Ëgweeso vinafea ntendo yawe në mvë.
66016012	Kangë malaëka wa mutandatu agahunua ibakuri rakwe gunto a yongo iküü në rëutanwaa Eufrate. Majë ayoo ëgafwa, na uvii njia ëgatendwa gusoko a atemi va ukiya.
66016013	Nëgaona vinyonyinyonyi ne vivë vitatu vi mwino ntündwë, viudua umomo wa njokha në nküü, nanë umomo wa munyagëdaghu uyoo në mwegheeghe.
66016014	Avaa unë nkhoo ya vinyonyinyonyi në vëutendaa makura. Unë vinjë gwa atemi va muurëmi woong'e na uvahangwëëya itambëëmwe gusoko a urughu në üküü. Itiku ëroo ra Muungu Munya Udaho.
66016015	“Tëgheeya! Nene nëjie mwino mwivi! Bahu muntu nëufëtëye faka nanë urie masaa ataje gwenenda na gëfuyu antu vatajee goona gëfuyu gakwë.”
66016016	Vëgahangwëëya veeso gitümbë në rëutanwaa gwa Gëebrania, Harmagedoni.
66016017	Na uyoo wa mufungatë agahunua ibakuri rakwe gunto. Ruri üküü ugafuma uhekalu, gitume ra utemi, uguhanya, “Atendeka akhondaa.”
66016018	Ugadwëëra ufëto, mukindo, irunkumo nanë gëtetemo gëkuu ga fang'e nëkëë rënadwëëra fana Muungu wamutundyë muntu.
66016019	Muji uroo në üküü ugatamuwa mafande atatu, miji a ana arime noo ëgahërënkëëra. Muungu inawëwa muji në üküü wa Babeli. Agaunywesya gëtengee ga divai ga ikuo rakwe në ikuu.
66016020	Mu ng'ë në ëmwirambo yoong'e igamanka, vitanto vinadwëëra kangë.
66016021	Mbura a magwe në makuu nëina urito wa kilo makumi atano mu igwe, ufuma girunde na ëgavakhuva antu. Antu vëgamutuka Muungu gusoko na vakhuwa na mbura ësëë a magwe. Gusoko ikhuvi ra mbura ësëë arë iküü ino.
66017001	Umwedu wa vamalaëka vasaa në vëmufungatë nënaa vina bakuri agaja, agankhanëa, “Njuu, nenoo nguguraghëëra ikuureo nëwafewa uyoo mufumbu në müküü, muji uroo në üküü nëujengiwe gunto a majë mingë.
66017002	Atemi va muurëmi vatëndie ulehadi itambëëmwe vinakwe; nanë anyaghikhaa muurëmi vëgheetë divai a ulehadi wakwe.”
66017003	Kangë Mwahu agang'anga, agantongeera faka ung'e në njeruchwë. Kuuko nëgamwona mukhema wikhee gunto a imwana ikhooku. Imwana rasëë naa rëandëkiwe mwëërë woong'e mina a maraghanëyo në mavë; naa rina matwe ëmufungatë nanë mpembe ikumi.
66017004	Mukhema wasuu naa urye isaa ra ikeru rasambarau na rekhooku; na utambëeywe na sahabu, magwe në a hela nküü nanë lulu. Umukhono wakwe naa ukwatëëre gëtengee ga sahabu naa gijue mahürësyo nanë mantu në mavaya nëëraghëre ulehadi wakwe.
66017005	Naa wandëkiwe gunto a usyu wakwe rina ra mumpiinda, “Babeli në müküü, yiu wa alehadi nanë mantu oong'e auhurësya ino muurëmi.”
66017006	Nëgamwona mukhema uyoo ugheetë saghami ya antu va Muungu, nanë saghami ya antu nëvauraghiwe gusoko a umutanantya Yesu. Nënaa namwona nëgataka ino.
66017007	Ëgweeso malaëka agankhanëa, “Gusokoke ugutaka? Nene ngugukhanëa ryana nërifihie ra mukhema uyoo nanë imwana ëroo në rëmukwëtë në rina matwe ëmufungatë nanë mpembe ikumi.
66017008	Imwana ëroo nëwarëgune naa ifanga afoo mwandyo, ëgweeso itungwee rakure. Mbesa uvii, fifë ino ugunatëa ufuma gëkhombo gwarungu, ëgweeso uguuraghwa. Anyauduva muurëmi vëutaka; nhaa, antu voong'e unë mina awe inaandëkwa mu gëtabu ga ufanga ufuma mwandyo wa urëmi, vëutaka urëona imwana ëroo unë afoo mwandyo, naa rifanga, kangë rakuya na itungwee radwëëra kangë.
66017009	“Afaa ëgufenjiwa ihaa ra gëuntu na ihaa ra Muungu! Matwë ayoo në ëmufungatë në vitanto vimufungatë, nanë mukhema uyoo ne wikhee gunto ayo. Matwe asaa noo në atemi vëmufungatë.
66017010	Mukhatë a atemi avoo në vëmufungatë, vatano vakure, umwedu kë wibalie, na ungëja uyoo kë inafika; nane kë wafika ugusagha gwa itungo ikufë.
66017011	Imwana ëroo unë naa ifanga afoo mwandyo ëgweeso itungwee të ifanga kangë në atemi vëmunana, rëësonoo rë mukhatë avoo në vëmufungatë, na rënjë kunë rënjë rende uruvangwa.
66017012	“Mpembe ëyoo në yi ikumi nëwayighune në atemi në kë vinaandya gibala. Ëgweeso vëufëwa udaho wa gibala gwa itungo ra saa ëmwedu itambëëmwe nanë imwana ëroo.
66017013	Ndolyo a vaa në viikumi në ëmwedu, na vëurëfa imwana ëroo nguu na udaho wawe woong'e.
66017014	Vëjie gikhuva na Mwankhoo, ëgweeso Mwankhoo itambëëmwe na avoo nëwavaëtanie na uvahwania, nanë ahuvëi, uguvahuma gusoko mweeso në Müküü wa aküü na Mutemi wa atemi.”
66017015	Malaëka noo agankhanëa, “Majë ayoo nëwayaghune afoo fana naa wikhee mufumbu uyoo në anaa arëmi, antu va mu ikeru na murighëëtyo.
66017016	Mpembe ëyoo në yi ikumi nëwayighunee nanë imwana ëroo vëumuhura mufumbu uyoo. Vëuhora mu gëntu në ugëkwëtë na umureka wë gëfuyu; vëula nyama akwe na umurungwëëya gwa moto.
66017017	Gusoko Muungu watëndee munkhoo yawe nkümbü a utënda ndolyo awe, unë gwa girumëya veeso na urëfa imwana ëroo udaho wawe wa gibala, faka afoo në ukhani wa Muungu ujie nteente.
66017018	“Mukhema uyoo nëwamughune unë muji uroo në üküü nëuvibalëtë atemi va urëmi.”
66018001	Nënaa asaa akëra, nëgamwona malaëka ungëja ugutununta ufuma girunde. Naa wina udaho üküü, na urëmi ugamwëkëwa gwa weru wakwe.
66018002	Uvii, agaanga agahanya, “Wagwaa; Babeli në üküü wagwaa! Itungwee watendaa mikhao a masetani nanë vinyonyinyonyi në vivaya; watëndaa wë mikhao a nyonyi në mbe na yauhurisya ino.
66018003	Gusoko anaa arëmi voong'e vagharëywe gwa divai ndülü a ufumbu wakwe. Atemi va muurëmi veesonoo vatëndie ufumbu vinakwe a suruji va muurëmi noo vaghwefee ufuma nkümbü yakwe nëitina gëghanjëyo.”
66018004	Kangë nëgatëgheeya ruri ungëja ufuma girunde uguhanya, “Antu vane, heghi kunë mweeso, mutakhuvëë mwënawe mu mahutyë akwe, mutaje uhanga ikuurëyo rakwe.
66018005	Gusoko mahutyë akwe atëndie mingë ino, irundëëre faka girunde na Muungu waukumbukwa uvaya wakwe.
66018006	Mutëndei mwino wamutëndee nyenye; murëfi mëhënjo ëvëë gwa asaa nëwamutëndee. Ijuyi gëtengee gakwe gwa gëntu ga unywa në gëlulu mëhënjo ëvëë ukëra ëkoo newamufee.
66018007	Mufi makhasëko nanë uhungu viuyi mwino wijaghambui wakwe, nanë uduvi wakwe wa nkumbu në üküü. Gusoko ugurighëëtya gënkhonkhoo: ‘Nikhee afaa, nene në mukhema në mutëmi. Nene nti muhimbë, ntiuhangwa na uvai!’
66018008	Gusoko ësëë mavë në makuu ëgumuhanga gwa itiku rëmwedu: gërue, uvavi nanë njaa. Ine urighwa moto, gusoko Müküü Muungu munya uramua në Munya Udaho.”
66018009	Atëmi va muurëmi nëvatëndie ulehadi vinawe nanë uduva vinawe uduwo wa nkumbu në nküü vëjie uhongeeya nanë urëa itungo në vëjie goona yuki ra muji usuu nëugufya.
66018010	Vëgëmëka kurengë gusoko a googhofa makhasëko akwe nanë uhanya, “Hëhë! Hëhë! Babeli, muji në ukumukië na wina nguu! Gwa itungo ra saa ëmwedu gutufu ikuurëo rako raguhangaa.”
66018011	Na avoo asuruji va muurëmi vëjie urëa na uhongeya, gusoko gutie muntu nëugughura kangë mantu akwe;
66018012	gutie kangë wa ughura sahabu akwe, hela, magwe në a hela nküü nanë lulu, gatani nanë masaa a ikeru ra sambarau, hariri nanë masaa në makhooku; vife hiya hiya vya mëtë në ësya, vife vya mpembe ya njou, vya mëtë në a hela nküü nanguu, vya shaba, chuma nanë marmari;
66018013	mudalasini, muhangënkhano wa mantu nëënyunkie vija, urumba, manemane, udi; divai, makuta, utu nanë ngano, ng'ombe nanë nkhoo, nyümbü nanë magarë agututwa, atüghwa vawe na mbesa uduwo wa antu.
66018014	Asuruji vëumukhanëa, “Sao oong'e nënaa ugumëmërëa matë ahegha, ughwarë nanë gëkhajimba gagudua; utëuyahanga kangë!”
66018015	Asuruji nëvaghwefee ufuma na muji uroo, vëjie uemëka kurenge gusoko a choghofi ga makhasëko akwe, vëjie unang'ana nanë uhongeya,
66018016	Vëuhanya, “Hëhë! Hëhë! gwa muji në üküü. Wijëvëe urya masaa a gatani, a ikeru ra sambarau nanë re nkhoku, nanë gëtambëëya gwa sahabu, magwe a hela në nküü nanë lulu!
66018017	Gwa saa ëmwedu gutufu ughwarë wako uguhegha!” Kangë anyaufoya meli voong'e nanë anyamëhënjo vawe, anyamajë nanë voong'e nëvëutënda mwëmo girambo, vëgaëmëka kurengë,
66018018	na nënaa varëona yuki ra moto uroo nëugufesya, vëgarëa gwa ruri: “Inadwëëra umuji mwino muji uru në üküü!”
66018019	Vëgagihunwëra ukungu gunto a matwë awe vëgarëa gwa mihori nanë uhongeya vëuhanya: “Hëhë! Hëhë ako muji në üküü! Në muji në fana voong'e aghonjo a meli nëyiutëndaa mëhënjo girambo vaghwefee ufuma na ughwarë wakwe. Gwa itungo ra saa ëmwedu gutufu wayaghaya mu intu!”
66018020	Yanji nyee irunde, gusoko a uruvëki wakwe. Yanji antu va Muungu atumami nanë anyagedaghu! Gusoko Muungu wauramue soko a mantu nëwavatëndee nyee!
66018021	Na malaëka umwedu munya nguu nanguu agahumbua igwe nyinkhori a igwe iküü ra usyëra, agarëghumëa girambo agahanya, “Uvii Babeli ugujughutwa na uyaghaa rukuu.
66018022	Nduri ya masumbë nanë wiino, nduri ya anya ukhuva biringë nanë mpembe itëutëgheeyewa kangë mukhatë ako. Gutie muremu woong'e wasuu nëugudwëëra kangë mukhatë ako; mba ruri wa igwe ra usyera utiutëgheeyewa kangë mukhatë ako.
66018023	Weru wa gëmwë utiudwëëra kangë mukhatë ako; ndururi wa amukamwëma nanë ruri musyëda wa gëkhema uti utiëutëgheeyewa kangë mukhatë ako. Gusoko asuruji vako nenaa aküü muurëmi, gusoko ana arëmi voong'e vëjie ukhongwa na uroghi wako.”
66018024	Muji usuu ugakuuriwa gusoko mukhatë ayo ëgahangëka saghami a anyagedaghu, saghami a antu va Muungu nanë saghami a antu voong'e nëvauraghiëwe muurëmi.
66019001	Nënaa asaa akëra nëgatëgheeya ruri mwino ruri në üküü wa maumbë a antu vaingë girunde uguhanya, “Haleluya utyoi weru nanë nguu në yakwe Muungu witu!
66019002	Gusoko uramui wakwe unë wa tutë na uja. Wamuramue mufumbu uyoo në müküü unë naa wauyaghaye urëmi gwa ufumbu wakwe. Wamuramue gusoko a uhunua saghami a atumami vakwe!”
66019003	Vëgahanya, “Akuriwe Muungu! Yuki rayo rëganatëa gunto khae na khae!”
66019004	Anyampaa avoo në vë makumi avëë na vane, nanë ntundo ëyoo në ine në mpanga vëgagwa uumbuma, vëgamukurya Muungu në wikhae gunto a itumbë ra utemi vëgahanya, “Amina! Haleluya, Akuriwe!”
66019005	Ruri ugadwëëra mwitumbë rasëë ra utemi uguhanya: “Müküri Muungu witu nyee atumami vakwe voong'e, nyoong'e nëmumukurya, anyughuu gwa aküü.”
66019006	Kangë nëgatëgheeya ruri mwino ruri wa maumbë maküü a antu na mwino ruri wa majë mingë nanë irunkumo iküü, uguhanya, “Akuriëwe Muungu! Gusoko Müküü, Muungu witu Munya Udaho wibalëte!
66019007	Nëguyanje na gëririsya; gumukumajue, gusoko itungo ra uvire wa Mwankhoo rajaa, na musyëda wighondanëya.
66019008	Na wafiwe udaho wa giryëcha isaa ra gëtani në njija, në ëgufëmpëna ino!” (Isaa rasëë ra gëtani në njija në ntendo njija ya antu va Muungu.)
66019009	Na mweeso agankhanëa, “Andëka ayaa: Bahu vasaa nëvësambëwe mu malëwa a uvire wa Mwankhoo!” Agankhanëa: “Nkhani iyii në ya tutë ya Muungu.”
66019010	Uvii, nene nëgagwa uumbama usonge a mëghuu akwe ngufeja umükürya. Ëgweeso mweeso agankhanëa, “Reka, nene në mutumami mwino veve nanë auna vako; në vina usudanga wamwa na Yesu. Mükürye Muungu! Gusoko usudanga wamwa Yesu unë nkhoo a anyagëdaghu.”
66019011	Kangë nëgaona irunde rërughuwë; na kuuko na ërëfo nyümbü ëmwedu njeru, na munya umënatëa nyumbu wayo ugutanwa “Muhuvëi na wa Tutë.” Wasuu uguramua na gekhuva gusoko a uja.
66019012	Miho akwe ë mwino moto, na naa urëe ngaa nyingë gëtwë. Na wandëkëwe rina nënaa gutie muntu nëurëmanyie ëgweeso mweeso imwenedu.
66019013	Naa uryëe isaa nënaa rëlovikëwe u saghami. Na rina rakwe wasuu në “Ukhani wa Muungu.”
66019014	Majesi a girunde ëgamuhonga kunu vënatëe nyümbü njeru, na naaverëe masaa a gëtani, meru na maja.
66019015	Itëmeo ryëghe ufuma umomo wakwe, na gwa itëmeo rasëë agavahuma ana arëme. Mweeso unë ujie gibala gwa mwaanga wa chuma na umëkhama divai gwa gife ga usëndëkëa sabibu ya ëkuurëo ëkuu ra Muungu Munya Udaho.
66019016	Gunto a isaa rakwe, na gunto a mughuu wakwe, naa wandëkiwe rina, “Mutëmi wa Atëmi na Müküü wa Akuu.”
66019017	Kangë nëgamwona malaëka umwedu wimëkie u yuva. Agarëa gwa ruri në üküü na uguyikhane anyonyi yoong'e nënaa irumie gunto, “Nji! Ihangwëyi itambëëmwe gwa malëwa mingë a Muungu.
66019018	Nji mumëtaghune mëërë a atemi, a ahomi nëakuu, na antu në vina nguu, a nyümbü nanë anyauyinatëa vayo; nji mumëtaghune mëëreë a antu voong'e: në vina uhanghaaro nanë atughwa ne anyughu nanë aküü.”
66019019	Kangë nëgarëona imwana ëroo itambëëmwe na atëmi va muurëmi na asikee vawe vihangwëye itambëëmwe gusoko vikhuve na uyoo nenaa wikhee gunto a nyumbu, itambëëmwe na ijesi rakwe.
66019020	Imwana ëroo agakwatwa (gusoko rahumiwe), itambëëmwe na munyagëdaghu wa wegheghe nënaa ugutëndaa makura usonge akwe.(Gwa makura asaa, na waayaghaye vasaa nënaa vina mutojo wa imwana ëroo, na nënaa vëumëkurya sanamu akwe.) Imwana ëroo itambëëmwe nanë munyagëdaghu uyoo vëgajughutwa voong'e vavëë, kunu afanga ryu, mukhatë a irambo në ryakie moto wa gëbirigitë.
66019021	Majesi awe ëgauraghwa gwa itëmëo nënaa rëdwëëre umomo wamwa uyoo nëumënatye nyümbü. Nyonyi yoong'e igikuta gwa nyama yawe.
66020001	Kangë nëgamwona malaëka umwedu ugutununta ufuma girunde ukwëtë ufunguo wa gwarungu nanë munyoo ne üküü u mukhono wakwe.
66020002	Agamëkwata njokha ne nküü ëroo ijokha ra khae, unë Ibilisi mba Setani agarëtunga gwa itungo ra mëakha ighana ra njou rëmwedu.
66020003	Agamëjughuta gwarungu, agagëutëa genyamwango ga gëëngëra kuuko na agagekhanda gwa ntufë rëtadahe kangë uyayaghaya ana arime faka afoo mëakha ighana ra njou rëmwedu ëkhonde. Në asee akëra inoneye arughurwe kangë, ëgweeso gwa itungo ëkufë gutufu.
66020004	Kangë nëgaona matumbë a utëmi, na antu vikhee gunto a matumbë asaa; antu vasaa vëgafewa udaho wa uramua. Nëgaona noo nkhoo ya vasaa nënaa vanyomiywe gusoko usudangëi wamwa Yesu na gusoko a ukhani wa Muungu. Avaa vënarëkurya imwana ëroo nanë sanamu akwe, mbesa vinatëndeywa gë manyëko gakwe gunto a musyu awe, na gunto a mëkhono awe. Vëgahanga ufanga kangë, vigëbala itambëëmwe nanë Kiristo gwa itungo ra mëakha ighana ra njou rëmwedu.
66020005	(Avoo vangëja nëna vakure vënahangaa ufanga faka mëakha ighana ra njou rëmwedu rëkhonde.) Uruu unë ufëtyo wa mwandyo.
66020006	Babu na muntu në mweru, na uyoo në winaukhuvëi mu ufëtyo uruu wa mwandyo. Ikuya ra gavëë rëtëna nguu gunto awe; ëgweeso vëutenda akumbëki va Muungu nanë vamwa Kiristo, na vëgibala itambëëmwe vinakwe gwa mëakha ighana ranjou rëmwedu.
66020007	Itungo në mëakha ighana ra njou rëmwedu rakhonda, Setani ugurughwërwa ufuma ugeresa rakwe.
66020008	Uvii, ugudua gunji, ugwandya uvayayaghaya ana arime voong'e nëëfaghatyë ng'andë yoong'e muurëmi, unë Gogu na Magogu. Setani uguvahangwëya itambëëmwe gusoko a urughu; veesonoo vëutenda vingë mwino maharu a umpeo a irambo.
66020009	Vëganatëa gunto a ughare wa ng'ë, vëgayifëmëya nkhambi ya antu va Muungu nanë muji wa Muungu nëuwuyanjëtë. Ëgweeso Moto ugatununta ufuma girunde ugavauragha.
66020010	Na Ibilisi uyoo nënaa uguvayaghaya agaghumëwa mukhatë a irambo ra moto wa gëbirigitë, fana vërë imwana ëroo nanë munyagëdaghu uyoo wa wegheghe, veesonoo vëukhasiwa mumwë nanë utiku khae na khae.
66020011	Kangë nëgaona itumbë ra utemi iküü ryëru, na uyoo në wikhee gunto ayo. Unë ng'ë nanë irunde igatëja usonge a miho akwe, na itumbe rawe rinagigheaa kangë.
66020012	Nëgaona akuyi antu aküü nanë anyughuu, vëmëkie usonge a itumbë ra utëmi, na vitabu vigakunukuwa. Na gëtabu gëngëja, gëgarughuwa unë gëtabu ga ufanga, gëgakunukuwa noo. Na akuyi vasaa vëgaramuwa muu ntendo yawe, mwino naëandëkiwe mukhatë a vitabu iyoo.
66020013	Irambo rëgavaduya gunji akuyi nënaa vëmukhatë ayo; ikuya nanë gwarungu vigaduya gunji akuyi voong'e nënaa vëmukhatë ayo. Mu muntu agaramuwa gwa uhonga ntendo yakwe.
66020014	Ikuya nanë gwarungu vigaghumëwa mukhatë a irambo ra moto. Ërëi unë ikuya ra gavëë rasëë unë irambo ra moto.
66020015	Muntu woong'e në rina rakwe rinaandëkwa mu gëtabu ga ufanga, agaghumëwa mukhatë a irambo ra moto.
66021001	Kangë nëgaona irunde në ifya na ng'ë në mpya. Gusoko irunde ëroo ra mwandyo na ng'ë ëyoo a mwandyo yakëire, irambo ryësonoo rënadwëëra kangë.
66021002	Nëgaona muji uroo në weru, Yerusalemu në ufya, ugutununta ufuma kunë Muungu girunde. Naa uning'anëywe vija mwino musyëda nëworiwe ruku utang'ana na mughohi wakwe.
66021003	Nëgatëgheeya ruri üküü ufuma mwitumbë ra utemi uguhanya, “Rarava! Muungu watëndaa mikhao akwe mukhatë a antu. Ugikhaa mukhatë awe, veesonoo vëutënda antu vakwe, mweesonoo ugutënda Muungu wawe.
66021004	Mweeso uguyifyaghua ndighëgo yawe yoong'e; mbesa ikuya rëtiudwëëra kangë, mbesa uhongeya, mbesa gëëro, mbesa uvavi; atiutendeka arëfo kangë gusoko mantu ayoo në a kheengë akëire!”
66021005	Kangë uyoo nënaawikhee gunto a itumbë ra utemi agaanya, “Rarava, nëuyatënda oong'e mafya.” Agankhanëa, “Andëka nkhani iyëë në ya uhuvëëka na ya tutë!”
66021006	Agankhanëa, “Akhondaa! Nene në Alfa na Omega, Mwandyo nanë Mpeo. Në wina nyweta ngumufa gëntu ga unywa ga usoo ufuma mu murihë wa majë a ufanga.
66021007	Gëkaku muntu nëuguhuma ugughenyifa chëëke: Nene ngutënda Muungu wakwe mweesonoo ugutënda mwanane.
66021008	Ëgweeso antu në woova, nëvëtihuvëë, nëvëyaghee, vooraghi, alehadi, aroghi, nëvëukurya sanamu, nanë vëgheghe voong'e, itumbë rawe rëutëdeka mukhatë a irambo ëroo nëryakyë moto nanë gëbirigitë; rasëë unë ikuya ra gavëë.”
66021009	Agaja umwedu wa vamalaëka avoo në vëmufungatë nënaa vina mabakuri ayoo në ëmufungatë nënaaijue mavë ëmufungatë a mpeo, mweeso agarigheetya na nee unkhanëa, “Njuu! Nene nguguragheera musyeda uyoo, mukhema wamwa Mwankhoo!”
66021010	Agahanya mung'ë a Mwahu, faka gunto a getanto gërifu nanguu. Agandagheera muji Weru, unë Yerusalemu, ugutununta ufuma kunë Muungu girunde,
66021011	weriye gwa weru wa Muungu. Weru wayo na wë mwino wa igwe në rina hela nyingë, ryeruchwi mwino wa gërore.
66021012	Na gwina nkhando ndifu na nküü, ina vinyamwango ikumi na vivëë, na vamalaëka anyaughoja vinyamwango ikumi na vavëë. Mina a ndughu ikumi na ivëë ya Isiraeli na yiandëkiwe gunto a vinyamwango visëë.
66021013	Muu uvaru na gwina vinyamwango vitatu: uvaru wa ukiya vinyamwango vitatu, guukuma vinyamwango vitatu, utaghama vinyamwango vitatu, na umweri vinyamwango vitatu.
66021014	Nkhando ya muji wasuu na ëjengiwe gunto a magwe a misingi ikumi na avëë, na gunto a magwe asaa naa ëandekiwe mina a atumami ikumi na vavëë va Mwankhoo.
66021015	Na wasuu në arë gurighëëtye nanee naa wina gatë ga sahabu ga ufimëa gusoko a uwufëma muji wasuu, vinyamwango vyayo nanë nkhando yayo.
66021016	Muji weeso na wikhwëtë: gwa urifu na uhonga. Agaufima muji wasuu gwa gatë gasaa: na wina urifu, uhonga nanë urifu wa gwenda gunto, mwino kilomita maghana avëë a njou na maghana ane. Urifu nanë uhonga na gwenda gunto arë gwëkhwete.
66021017	Agafiima nkhandoyayonoo; weesonoo na mëghuu maghana mutandatu gwa gëfimo ga gëuntu unë naa malaëka ugugëtumëa.
66021018	Nkhando isiinaa ëjengiwe gwa magwe makhoku a hela nyingë, na muji weesonoo naa ujengiwe gwa sahabu njija, njeruchwe mwino gërore.
66021019	Magwe a musingi wa nkhando isii naa wooriwe gwa magwe hiya hiya a hela nyingë. Igwe ra mwandyo ra musingi na igwe në ëkhoku, ra gavëë yakuti samawi, ra gatatu kakedoni, na ra gane samaradi,
66021020	ra gatano sardoniki, ra mutandatu akiki, ra mufungatë kirisolito, ra munana berili, ra kenda topasi, ra ikumi kirisopraso, ra ikumi na gamwe yasinto, ra ikumi na gavëë amethisto.
66021021	Na vinyamwango visii ikumi na vivëë na lulu ikumi na ivëë; mu gënyamwango naa gëtëndiwe na lulu ëmwedu. Ifanda në iküü ra muji naa rëtëndiwe gwa sahabu njija, njeruchwë mwino gërore.
66021022	Ntinaonaa hekalu u muji wasuu, gusoko Müküü Muungu Munya Udaho nanë Mwankhoo unë hekalu ryëso.
66021023	Muji wasuu utyufenja yuva mbesa mweri uwumwëkëa, gusoko weru wa Muungu uguwumwëkëa, na gëmwë gayo unë Mwankhoo uyoo.
66021024	Ana arëmi vëjie gweenenda mu weru wayo na atëmi va muurëmi vëjie uwetëa ughwarë wawe.
66021025	Vinyamwango vya muji wasuu vëgutëndeka vii mwaryë mumwë woong'e; gusoko gutyutëndeka na utiku mukhatë ayo.
66021026	Veeso vëgweeta üküü na ikuryo ra ana arëmi voong'e mukhatë ayo.
66021027	Gutië gëntu goong'e në gëlegheku nëgëngëa mukhatë; mbesa muntu woong'e nëugutëndaa mantu a uhurisya mba a wegheghe atëgëngëa fafo. Në vasaa gutufu nëvëandëkiwe mu gëtabu ga ufanga ga Mwankhoo unë vëgingëa mukhatë.
66022001	Kangë agandaghëëra yongo ra majë a ufanga meruchwë mwino gërore ëgufuma mwitumbë ra utemi ra Muungu nanë Mwankhoo.
66022002	Mukhatëkhatë a ifanda në ëkuu ra muji. Umpeompeo a yongo rasëë na gwina mutë wa ufanga nëugufaa nkhari makhakho ikumi na ivëë gwa mwakha, mu mweri; na matutu ayo në mahuka oforya antu va ana arime.
66022003	Gutië ijumi roong'e nërëutendeka rërëfo gange. Itumbë ra utëmi ra Muungu nanë ramwa Mwankhoo rëutëndeka rërëfo mukhatë ayo, na atumami vakwe vëjie umwitumamëa.
66022004	Veeso vëmwona usyu wakwe, na rina rakwe rëutendeka rë umasyu awe.
66022005	Utiku utëudwëëra kangë; vëtijieufenja weru wa gëmwëë mba yuva, gusoko Müküü Muungu ugeuvamwëkëa, veesonoo vëjiegibala khae na khae.
66022006	Kangë agankhanëa, “Nkhani iyëë në ya tutë na ya uhuvëëka. Na Müküü Muungu wa khoo ya anyagedaghu, agamutuma malaëka wakwe avaraghëëre atumami vakwe mantu nëë udwëëra fifeyii.
66022007	Na rarava! naja ruvë bahu akwe nëuguyikunyatëa nkhani ya udaghui në wë mugëtabu ëkëë.”
66022008	Nene Yohana, unë nategheye nkhani iyii, na uyaona mantu ayoo, utëgheeya mantu ayaa. Nënaa natëgheeya na goona nëgagwa fang'ë nëkuriye usonge a mëghuu amwa malaëka uyoo nënaa wandaghëëre mantu ayoo.
66022009	Mweeso agankhanëa; “Rarava! Utatende vii, nene në mutumami wako na aunako anyandughu, na avoo woong'e nëvëyikunyatëe nkhani ya gëtabu ëkëë. Mukurye Muungu!”
66022010	Agankanëa, “Utayifihe mwino gëmpihë nkhani ya udaghui nëërefo mu gëtabu ëkëë, gusoko itungo raukhondekeka gwayo rahumbeera.
66022011	Munya utenda në mavë neafwaghëëre utenda në mave. Na muntu në muvaya na afwaghëëre na uvaya wakwe. Na munya tütë na afwagheere utenda tütë. Nanë mweru na afwaghëëre ueriwa.”
66022012	“Na rarava Yesu, ‘Nëjie ruvë, itambëëmwe na gënyamwëmo në nëjieumufa mu muntu uhonga na ntendo yakwe.
66022013	Nene në Alfa na Omega, Mwandyo nanë Mpeo, wa mwandyo nanë wa mpeo.’”
66022014	Bahu awe vasaa nëvëuhomboa masaa awe, vëtendeke vina udaho uwendea mutë uroo wa ufanga, gëngëa u muji gwa ukëree vinyamwango vyakwe.
66022015	Uko gunji irifo mbwa, aroghi, alehadi, anyaguragha, anyaukurya sanamu, nanë woong'e nëvëurëghëtëa wegheghe, vëjiegëkhaa gunji a muji.
66022016	“Nene, Yesu, namutumie malaëka wane umusudangëa nyenye mantu ayaa u makanisa. Nene unë nëitina na ufafo wa umwango mwa Daudi. Nene unë nëgënkungu!”
66022017	Mwahu nanë musyëda vehanye, “Nju!” Mu muntu nëugutëgheeya ërëë, në ahanye, “Nju!” Na wasuu në wina nyweta në aje; na wasuu nëugufenja ayahoe maje a ufanga ndende.
66022018	Ngumusudangëa mu muntu nëugutegheya nkhani ya udaghui wa gëtabu ëkëë, muntu gëkaku nëwongeeya roong'e mu mantu ayaa, Muungu ugumwongeeya makhuvi nëëandëkiwe mu gëtabu ëkëë.
66022019	Na muntu gëkaku nëwaheya roong'e mu nkhani ya udaghui wa gëtabu ëkëë, Muungu ugumuhegheya mpamba akwe mu mutë wa ufanga, nanë mpamba akwe u muji në weru, mwino ërëghëtiywe mu gëtabu ëkëë.
66022020	Mweesonoo nëuguduya usudangëe wakwe gwa mantu ayaa uguhanya, “Nhaa! Nëjie ruvë.” Amina. Nëëtëndeke uvii! Njuu Müküü Yesu!
66022021	Mboto ya Müküü Yesu itëndeke itambëëmwe nanyee nyoong'e. Amina!
