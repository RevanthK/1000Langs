40001001	Aniy tsʼoqkanta ixtaqaʼutikʼan yu maqancha ixpayankʼan ni Jesucristo. Jesucristo va ixpapanti ni David yu ixpapanti ni Abraham.
40001002	Ni Abraham lhitsukul istsʼal Isaac, Isaac lhitsukul Jacob, Jacob lhitsukul Judá ali ixtʼalaqaunin.
40001003	Judá lhitsukul ni Fares ali Zara. Ixnatikʼan va Tamar. Fares lhitsukul Esrom, Esrom lhitsukul Aram.
40001004	Aram lhitsukul Aminadab, Aminadab lhitsukul Naasón, Naasón lhitsukul Salmón.
40001005	Salmón lhitsukul Booz, yu ixnati va Rahab. Booz kun ixanati Rut talhitsukul Obed. Obed lhitsukul Isaí. Isaí lhitsukul ni David yu ay jalhachimoʼonuʼ ixjunita.
40001006	David lhitsukul Salomón tejkan tʼatsukul ixanati aqayntaun xapay yu ixjunkan Urías.
40001007	Salomón lhitsukul Roboam, Roboam lhitsukul Abías, Abías lhitsukul Asa.
40001008	Asa lhitsukul Josafat, Josafat lhitsukul Joram, Joram lhitsukul Uzías.
40001009	Uzías lhitsukul Jotam, Jotam lhitsukul Akaz, Akaz lhitsukul Ezequías.
40001010	Ezequías lhitsukul Manasés, Manasés lhitsukul Amón, Amón lhitsukul Josías.
40001011	Josías lhitsukul Jeconías kun ixtʼalaqaunin. Yucha tejkan ni israelitas va laklhaʼankal tachʼinin tus laka putaulan Babilonia.
40001012	Tejkan ancha ixlaklhaʼankantacha ex ni Jeconías lhitsukul Salatiel. Salatiel lhitsukul Zorobabel.
40001013	Zorobabel lhitsukul Abiud, Abiud lhitsukul Eliaquim, Eliaquim lhitsukul Azor.
40001014	Azor lhitsukul Sadoc, Sadoc lhitsukul Akim, Akim lhitsukul Eliud.
40001015	Eliud lhitsukul Eleazar, Eleazar lhitsukul Matán, Matán lhitsukul Jacob.
40001016	Jacob lhitsukul José yu ixapay ni María. Yucha va ixnati ni Jesús yu mispakan tacha Cristo, yu Dios lakʼulata tacha Jalhachimoʼonuʼ.
40001017	Ex chuncha tapasal tampajkautʼati lapanakni yu Abraham tus tejkan tsukul David. Vachuʼ tapasal tampajkautʼati lapanakni yu David tus jalaklhaʼankal tachʼinin ni israelitas laka putaulan Babilonia. Vachuʼ tapasal tampajkautʼati lapanakni tejkan jalaklhaʼankal laka Babilonia tus tejkan tsukul ni Cristo.
40001018	Tejkan tsukul ni Jesucristo va inchine val. María yu ixnati va ixtalaxaqalatacha para katalatʼatsukul kun José. Ex chuncha mas jantukaʼ ixtalatʼatsukuy yu María va jaʼaynaʼ val kun ixtapʼasta ni Espíritu Santo.
40001019	Ni José yu ixapay ni María va qalʼox lapanaki ixjunita, va jantu ixjamakʼatsaniputun ni lapanakni. Ex ni yucha va saq ixmakaunputunchoqoy.
40001020	Ex va chuncha ixpastaktacha tas ixpumakaunlhi. Taval ixmayul ni Jalhachimoʼonu Dios tasunil la ixʼaqlaqavanti, va junil: —José, ixpapanti kʼatʼi ni David, jantu katʼalhan para kalaʼaʼitʼi ni María tacha mixanati. Yu jasʼatʼa kalhitsukuyaʼ va ixnavin ni Espíritu Santo.
40001021	Yu María kalhitsukuyaʼ qayntaun tsʼal, kʼaʼuneʼe ixtaqaʼuti Jesús. Chuncha kajunkanaʼ va por kalaqmalaqtaxtuyaʼ ni lapanakni la ixtalaqalhinkʼan.
40001022	Chuncha tapasal va para laqsaval kaval yu maqancha naul ni Jalhachimoʼonu Dios por ni lapanakni yu ixtalaqputeʼey ixchivinti, va naul:
40001023	Qayntaun jatsiʼi jaʼaynaʼ kunaʼ, kalhitsukuyaʼ qayntaun jasʼatʼa. Ni yucha kajunkanaʼ Emanuel. Anchanu taqaʼuti va naunputun: Ni Dios alinta kun kijnankʼan.
40001024	Ex tejkan lakpukujchoqolcha ni José, va chuncha makal tacha junil ixmayul ni Jalhachimoʼonu Dios, va laqaʼilcha ni María tacha ixanati.
40001025	Pero jantukaʼ ixtalatʼatamay tus tejkan lhitsukul istsʼal ni María. Ex chuncha ni José va mukʼanil ixtaqaʼuti JESÚS.
40002001	Ni Jesús tsukul ni Belén yu xalakatʼun Judea tejkan ixlhachimoʼonun ni Herodes ni anchanu lakamunukpaʼ. Ex va chuncha tachil xaputaulan Jerusalén lapanakni yu machaqan taʼan putakʼutʼa julchan. Va lakjunkan magos.
40002002	Va talhasakminil: —¿Toʼoxtaycha vil ni jasʼatʼa yu tsukul para kalhichimoʼol ni israelitas? Va klaqtsʼiniyaucha ni ixjastʼaku ex kmintau toʼoyanan.
40002003	Ex tejkan chuncha qasmaklhi ni Herodes, jantu ox kakʼatsal, vachuʼ kun tachun xalapanakni Jerusalén.
40002004	Va chuncha ni jalhachimoʼonuʼ Herodes va jalakjuntaʼiʼol tachun xaʼukxtinin kuras kun yu ixtamasuy ixlhachimoʼonkʼan. Jalaklhisakmil toʼoxtaycha katsukul ni Cristo.
40002005	Yuʼuncha tanaul: —Va laka putaulan Belén xalakatʼun Judea. Va chuncha tsʼoqlhi qayntaun yu maqancha ixlaqputeʼey ixchivinti Dios, va naul:
40002006	Putaulan Belén xalakatʼun Judea, uxintʼi jantu lakatʼuniy kʼaʼuntʼi, apalay ay kʼatʼi xajantu yu talhachimoʼonun xalakatʼun Judea. Kataxtuniyan qayntaun ay lapanaki yu kalhichimoʼoyaʼ kilapanakni yu israelitas.
40002007	Ex va chuncha ni Herodes va saq lakjuntaʼil ni magos y jalaklhisakmil tavanancha tasul ni jastʼaku.
40002008	Ex chuncha jalaqmalaqachalcha ni Belén, va lakjunil: —Kʼapʼinchʼipitikcha lakxkaunan ni jasʼatʼa, ox kʼalakxkʼauyapitik ni anchanuʼ jasʼatʼa. Ex tejkan katʼemayapitik kilajunau para vachuʼ lay kajkʼal toʼoyanaʼ.
40002009	Tejkan chuncha taqasmaklhi ni jalhachimoʼonuʼ ex va taʼalcha. Ex yu jastʼaku yu ixtalaqtsʼinta taʼan putakʼutʼa julchan va xapʼulʼanta kun yuʼuncha. Tejkan va laycha katachaʼal yu jastʼaku va saq tayal taʼan ixmal ni jasʼatʼa.
40002010	Tejkan chuncha talaqtsʼil ni jastʼaku ex ni magos ayaj talhiʼachantajul.
40002011	Tejkan tatanuchal laqa chaqaʼ va talaqtsʼil ni jasʼatʼa kun María yu ixnati. Ex va chuncha tataʼaqtsoqoqtanilcha va taʼaqtaylcha ni tatamoʼoniy ni jasʼatʼa. Ex va taʼaqmixʼalcha ixkajajkʼan taʼan maʼakan ixmaqalitkʼan, taxtaqnil oro ali pun ali mirra.
40002012	Ex va chuncha taval ni anchanu lapanakni va taʼaqlaqavanal, va lakjunkal para jantucha katapuʼanchoqol ni taʼan ixvil ni Herodes, va para katapuʼanchoqolcha alakataun tin ni la ixtʼunkʼan. Ex va atauncha tin tapuʼanchoqol la ixtʼunkʼan.
40002013	Taval tejkan taʼanchoqolcha ni magos, qayntaun ixmayul ni Jalhachimoʼonuʼ Dios tasunil la ixʼaqlaqavanti ni José, va junil: —Kaʼostʼaʼulcha, kʼasaktʼicha ni jasʼatʼa kun ixnati. Kʼapʼintʼikcha xalakatʼun Egipto. Ancha katʼaultʼachipitik tus tejkan kitʼin klamapastakʼanichoqoyau. Yu Herodes kalaxkauyaʼ ni jasʼatʼa para kamaqnil.
40002014	Va chuncha ni José ostaulalcha, va saklhicha ni jasʼatʼa kun ixnati. Ex ni yuʼuncha va taʼalcha ni Egipto mas vananaj ixputsʼista.
40002015	Va ancha ixtavilananchal tus tejkan nilcha ni Herodes. Va chuncha tapasal para kataqayntsal yu naul ni Jalhachimoʼonu Dios. Va qayntaun yu maqancha ixlaqputeʼey ixchivinti naul: “La xalakatʼun Egipto ijkuntaʼil kesʼatʼa.”
40002016	Tejkan kʼatsal ni Herodes ni tamakanul yu magos ex va ayaj talqaunlhi, va jamalaqachanal ixjamaqnika ni tsʼalan yu lakstʼuniykaʼ. Va yu ixtalhitʼajun laʼatʼiyun jachʼitin kun yu apalay lakstʼuniykaʼ laka putaulan Belén ali yu ukstsʼuniy ixtavilanal. Va pastaklhi tacha tajunil ni magos tisuncha julchan talaqtsʼil ni jastʼaku.
40002017	Ex laqsaval va chuncha val tacha istsʼoqta ni Jeremías yu maqancha ixlaqputeʼey ixchivinti Dios:
40002018	Va qasmajkal yu talajqalhun laka putaulan Ramá, va alil taun ay jamaqaniti y lajqalhuti, va yucha ni Raquel yu ixqalhun. Jantucha lay ixlakataulay, va jalaqmaqnikalcha ni sasʼatʼan.
40002019	Ex taval tejkan ixnitacha ni Herodes, qayntaun ixmayul ni Jalhachimoʼonu Dios va tasunichoqol ni José la ixʼaqlaqavanti ancha lakatʼun Egipto, va junil:
40002020	—Kaʼostʼaʼulcha, kʼasaktʼicha ni jasʼatʼa kun ixnati, kapʼinchʼoʼotʼikcha xalakatʼun Israel. Yu ixtamaqniputun ni jasʼatʼa va tanilcha.
40002021	Va chuncha ni José ostaulalcha, va laklhaanchoqolcha ni jasʼatʼa kun ixnati xalakatʼun Israel.
40002022	Kʼatsal ni José ixtʼajuncha lhachimoʼon ni Arkelas ancha Judea tacha ixlhachimoʼonun ixpay Herodes. Ex va talhanal, jantucha kaʼanchoqol ancha. Va makʼatsanichoqokal aaqtaun la ixʼaqlaqavanti, ex va alcha xalakatʼun Galilea.
40002023	Tejkan chaʼalcha ex va ancha tsukuchal xaputaulan Nazaret. Va chuncha tapasal para laqsaval chuncha kaval tacha tanaul yu maqancha ixtalaqputeʼey ixchivinti Dios, tanaul: “Ni yucha kajunkanaʼ qayntaun yu machaqaʼ Nazaret.”
40003001	Va chuncha taval ni anchanu julchan ni Juan yu jamaqchajʼavanaʼ al laqputeʼeniʼ ixchivinti Dios lakakʼavin xalakatʼun Judea.
40003002	Va ixnajun: —Kʼamapʼaxatʼikcha mijatapastakʼatkʼan. Va taʼukstsʼuniycha ixlhachimoʼon Dios.
40003003	Ni Juan va yu lhichivinil ni Isaías yu maqancha ixlaqputeʼey ixchivinti Dios. Ni Isaías naul: Qasmakkan taun tʼasati lakakʼavin yu najun: “Kalaʼoximanitʼikcha ixlakatin ni Jalhachimoʼonuʼ. Vas kʼamakʼatʼikcha para tsʼalti katapasal.”
40003004	Yu ixlaqchʼiti ni Juan va jamakanti xachʼauti ni camello, yu ixlhitampachʼikan va jaxtaʼan, yu ixvayti va silaqa kun xaxkan seraj yu alin lakakʼavin.
40003005	Ni lapanakni yu machaqan xalakatʼun Judea ali yu machaqan laka putaulan Jerusalén ali yu ixtavilanal ukstsʼuniy xalaʼaxkan Jordán, va ixtalaqminʼojoy ni Juan.
40003006	Ixtalhitaulʼojoycha ni ixtalaqalhinkʼan, ex yu Juan va ixjamaʼaqchajʼavaycha xalaʼaxkan Jordán.
40003007	Yu Juan tejkan jalaqtsʼilcha ixtamincha aqchajʼaunin pumalhuu fariseos kun saduceos, va jalakjunil: —¡Sasʼatʼan tsapulin yu xaʼox untʼatʼik! ¿Taʼayucha xatajunancha ni uxiknankʼan para kʼaxajchipitik ni aniy lhitaʼay jamaqanlqajnati yu kaʼalina?
40003008	Kʼamakʼatʼikcha yu lajʼox para ex chuncha katasulcha ni mapʼaxatʼatʼikcha mijatapastakʼatkʼan.
40003009	Jantu lajʼay kakʼatsʼantʼik para kanauntʼik meʼemankʼan: “Ni Abraham yucha kimpaykʼan.” Kitʼin klajunau yu Dios lay kalakmapaxal ni aniy chiyux para kataval sasʼatʼan Abraham.
40003010	Chavaycha va tacha taun hacha yu va laycha kachaqxtal ni kʼiu la ixtitakxiyati. Yu jantu makay yu lajʼox, yucha kachaqxtakal, va kamapʼukalcha ni laka jikmi.
40003011	Kitʼin va kun xkan klamaʼaqchajʼavayau para katasul ni mapʼaxatʼatʼikcha mijatapastakʼatkʼan. Astan kaminaʼ aqayntaun yu apalay ay xajantu kitʼin. Yu kitʼin tus jantu kimpaxtoqniy kaklhaʼanil ixvarachi. Yucha katapumaʼaqchajʼavayan kun ni Espíritu Santo ali jikmi.
40003012	Yucha va tacha kalhitsukul la ixmakaʼ ixpatankʼalhan para kalaktankʼalhal ni lapanakni tacha trigo. Yu lajʼox kalakmaʼayaʼ la ixpakʼatsa pero yu tacha pʼoqxni kalaqxavayaʼ laka jikmi yu jantu aqtaun kamixaʼ.
40003013	Ex va chuncha taval ni Jesús minchal xalakatʼun Galilea. Va al xalaʼaxkan Jordán taʼan xamaʼaqchajʼavanan ni Juan para ancha ni Juan kamaʼaqchajʼaval ni Jesús.
40003014	Ex chuncha yu Juan va jantu ixʼuyujnajun, va junil ni Jesús: —Yu kitʼin va kmaqskʼiniy kʼimaʼaqchʼajʼavatʼi ni uxintʼi. ¿Chavay va kitʼin kilaqtʼantʼa para kakmaqchajʼavan?
40003015	Pero yu Jesús va junil: —Chavay va chuncha kʼamakʼaucha. Maqskʼiniy chuncha kamakau tacha yu lhinajun ni Dios. Ex ni Juan xtaqkalcha para kamaqchajʼaval.
40003016	Ex tejkan aqchajʼaulcha ni Jesús va niman takukchoqol yu lakxkan. Yu laktʼiyan va talaqltiʼal y laqtsʼil ixʼEspíritu ni Dios ixtaʼeltajuminta taʼan ixyal ni yucha, ixtasuy tacha laqataun palumax.
40003017	Ex chivinkal laktʼiyan, va naunkal: —Ni aniy yucha va kesʼatʼa yu ayaj kʼachaniy. Va ayaj iklhiʼachantajuy.
40004001	Ex va chuncha ni Espíritu va lhaʼalcha lakakʼavin ni Jesús para ancha ni xaʼukxtin aqmoqxnuʼ kalaqtsʼintanul ni Jesús.
40004002	Ex ni Jesús jantu kavayl aqtʼuy pʼuxaun julchan kun aqtʼuy pʼuxaun jatatsʼisin. Taval va chavanilcha.
40004003	Ex ni aqmoqxnuʼ va talakanunil ni Jesús para kalaqtsʼintanul, va junil: —Incha laqsaval Sasʼatʼa Dios kʼatʼi ex ni aniy chiyux kʼamakʼatʼi pan.
40004004	Ex ni Jesús qaltayl, va naul: —Yu tsʼoqkanta la ixchivinti Dios najun: “Qayntaun lapanaki, jantu vamun ixvayti kaputsukul. Va maqskʼiniy kaputsukul tachun ni chivinti yu najun ni Dios.”
40004005	Ex va chuncha ni aqmoqxnuʼ va lhaʼal ni Jesús laka putaulan Jerusalén yu taʼan ixnavin Dios, va mukʼal ixʼaqstiʼ ni ay lakatajtan,
40004006	va junil: —Incha laqsaval Sasʼatʼa kʼatʼi ni Dios, va kʼaltʼujnu ni aniy. La ixchivinti Dios yu tsʼoqkanta va najun: Ni Dios kalaklhijunaʼ ni ixmayulnin para katalhistakni. Yuʼuncha katatsʼapastukkʼan la ixmakakʼan, va para jantu kʼatʼaʼalhitʼi la minchʼajaʼ laka chiyux.
40004007	Ex chuncha ni Jesús va junil: —Vachuʼ najun la ixchivinti Dios: “Jantu aqtaun kalaqtsʼintʼanutʼi ni Dios miJalhachimoʼonuʼ incha laqsaval kamakayaʼ yu najun.”
40004008	Ex va chuncha ni aqmoqxnuʼ va aaqtaun lhaʼanchoqol ni Jesús lakataun aspajun taʼan ayaj talman. Ancha masuniʼol tachun oqxlaqlhuu yu taʼalinta lakamunukpaʼ kun tachun ixkʼusixtukʼan.
40004009	Ex ni aqmoqxnuʼ va junil ni Jesús: —Ni kitʼin incha kʼintʼaʼaqtsʼoʼoqtʼaniyeʼe y kʼintʼoʼoyayeʼe tus kakxtaqniʼoyan tachun ni aniy yu kmasuniyan.
40004010	Ex ni Jesús va junil: —Uxintʼi Satanás, va kapiticha. La ixchivinti Dios najun: “Kʼatʼoʼoyatʼi vamun miJalhachimoʼonu Dios yu alintachal laktʼiyan, y vamun yuʼ kʼatʼapʼatsʼanin.”
40004011	Ex va chuncha ni aqmoqxnuʼ va makaul ni Jesús. Taminchal ixmayulnin Dios, va taʼaqtayjulcha ni Jesús.
40004012	Va manukal laka pachʼin ni Juan. Tejkan kʼatsal ni Jesús va anchoqol xalakatʼun Galilea.
40004013	Astan makaul ixputaulan Nazaret, va al tsukunuʼ Kapernaum, taun putaulan yu va ukstsʼuniy ixkilpaʼ lakamar. Ancha va xalakatʼun ni Zabulón ali Neftalí.
40004014	Laqsaval chuncha tapasal va para laqsaval kaval yu tacha istsʼoqta ni Isaías yu maqancha ixlaqputeʼey ixchivinti Dios, va naul:
40004015	Yu xalakatʼun Zabulón kun Neftalí, yu ukstsʼuniy lakamar, yu tukuktachal ni laʼaxkan Jordán, yu ancha laka Galilea, va taʼan tavilanal yu jantu Israelitas kataval.
40004016	Ni lapanakni yu ixtatiʼukxuyanal ni laka putsʼisniʼ va laktasunil taun ay maklku, Ni anchanu lapanakni yu ixtavilanal taʼan ixmalkʼiknitacha ni lhinin, va yuʼuncha jalakmapulkunilcha ni anchanu maklku.
40004017	Ex va chuncha ni anchanu julchan va exnicha aqtaychal laqputeʼey ixchivinti Dios ni Jesús. Va ixnajun: —Kʼamapʼaxatʼikcha mijatapastakʼatkʼan, ixlhachimoʼon ni Dios va ukstsʼuniycha lakaminta.
40004018	Ex va chuncha ni Jesús va ixkiltaukʼajʼanta ixkilpaʼ lakamar Galilea, ancha laktemal pumatʼuy tʼalaqaunin. Yu qayntaun va Simón vachu va yuʼ yu ixjunkan Pedro, yu aqayntaun va Andrés ixjunkan. Yu anchanuʼ tʼalaqaunin va xachʼapanan jatanti ixtajunita. Va ixtatʼajun mujunun ixchʼoqxkʼan lakxkan.
40004019	Ex Jesús va lakjunil ni anchanu joʼakna: —Chavay kilatʼamiucha ni kitʼin. Chavay tʼemayatʼik va jatanti pero kitʼin kaklamakayau para kalaktʼematʼik lapanakni.
40004020	Ex ni anchanu joʼakna va niman tamakaulcha ixchʼoqxkʼan, va tatʼaʼalcha ni Jesús.
40004021	Taval tejkan va ukstsʼuniykaʼ ixtaʼanta, ni Jesús va aaqtaun jalaktemachoqol pumatʼuy tʼalaqaunin, yu istsʼalan ni Zebedeo ixtajunita. Yu qayntaun va Jacobo ixjunkan, yu ixpʼisaqa ixjunkan va Juan. Va ixtʼatʼajumanal ni laka barco kun ixpaykʼan. Va ixtatʼajun laʼoxinin ni ixchʼoqxkʼan. Ex ni Jesús vachuʼ lakjuntaʼil.
40004022	Ex ni yuʼuncha vachucha tamakaul ixpaykʼan kun ixlhitapatsakʼan, va tatʼaʼalcha ni Jesús.
40004023	Ni Jesús va tus tiʼukxuntayaʼol ni talakachux xalakatʼun Galilea, yu taʼan laka putaulanaxna, va ixjamalaninin taʼan ixtataqxtoʼa ni Israelitas. Va ixlaqputeʼey yu ox chivinti yu masuy tacha lhachimoʼonun ni Dios. Vachuʼ yu tapuchux taqanʼati yu ixtalhitʼajun ni lapanakni va tus ixlajkʼuchʼuʼojoy.
40004024	Ex yu xalakatʼun Asiria va tus talakachux takʼatsaniʼol yu lajʼay lhitapatsa makal ni Jesús. Ex ni yuʼuncha va talhiminil yu tapuchux ni ixtamaqanlqajnan ixtaqanʼatikʼan tacha yu lakaxkati ali yu ixtalhitʼajun yu jantu lajʼox espíritus ali yu lokos ali yu niy panchʼix y kujchoqoy, ex ni anchanu taqanʼanin va tus ixlajkʼuchʼuʼojoy ni Jesús.
40004025	Ex chuncha lhuvaj lapanakni tatʼaʼal yu machaqan xalakatʼun Galilea, ali yu xalakatʼun Decápolis ali yu laka putaulan Jerusalén vachu yu xalakatʼun Judea, vachu yu machaqan takuktachal ni xalaʼaxkan Jordán.
40005001	Taval ni Jesús tejkan laqtsʼil tachun ni lapanakni va alcha la ixʼukxni lakataun aspajun. Ex ancha va taulalcha. Ex chuncha ixtʼaltanan yu ixlakmalaniy tachinchal qasmaknan ixchivinti.
40005002	Ex chuncha ni Jesús aqtayl jalakmalaniy, va naul:
40005003	—Lajʼox kaxajtachal ixjatsukuntikʼan ni lapanakni yu takʼatsan tacha kilpatanin. Ni yuʼuncha tapaxtoqniy katatanul taʼan lhachimoʼonun Dios.
40005004	’Lajʼox kaxajtachal ixjatsukuntikʼan ni lapanakni yu tamaqaninin. Ni yuʼuncha Dios kalakmalakaʼulayaʼ.
40005005	’Lajʼox kaxajtachal ixjatsukuntikʼan ni lapanakni yu lakstʼuniy takʼatsan. Ni yuʼuncha ixnavinkʼan kunaʼ ni lakamunukpaʼ.
40005006	’Lajʼox kaxajtachal ixjatsukuntikʼan yu ayaj tanajun kamakakal yu Dios lhinajun tus va tacha katachavanil takʼatsan. Dios kalaqxtaqniʼoyaʼ yu tapuxkajuy tus va tacha kataʼotsalcha katakʼatsanaʼ.
40005007	’Lajʼox kaxajtachal ixjatsukuntikʼan yu tamapaynininta. Ni yuʼuncha Dios kalakmapayniyaʼ.
40005008	’Lajʼox kaxajtachal ixjatsukuntikʼan yu ox svaq tajunita la ixjalhanutkʼan. Ni yuʼuncha katalaqtsʼinaʼ ni Dios.
40005009	’Lajʼox kaxajtachal ixjatsukuntikʼan yu tamaʼoxamaktamincha taʼan alin jaxkayanti. Ni yuʼuncha kalakjunkanaʼ sasʼatʼancha ni Dios.
40005010	’Lajʼox kaxajtachal ixjatsukuntikʼan yu jalhilakxkaykan por tamakay yu lajʼox. Ni yuʼuncha tapaxtoqniy katatanul taʼan lhachimoʼonun ni Dios laktʼiyan.
40005011	’Lajʼox kaxajtachal mijatsukuntikʼan ni uxiknan tejkan ni lapanakni katalaktuʼuyan y katamukʼaniyan ni jalaklkanti y katalhimaqchapuyan por kilapanakni untʼatʼik.
40005012	Ayaj kalhiʼachʼantʼaʼutʼik kun lhuu achati ni anchanu julchan tejkan chuncha katamakaniyan. Ay kunaʼ milhilhajatkʼan ni laktʼiyan. Yu maqancha ixtalaqputeʼey ixchivinti Dios vachu va chun jalaklhixkaykal.
40005013	’Uxiknankʼan va tacha matsati para tachun ni lapanakni para ox kaval lakamunukpaʼ. Pero incha jantu ox katʼaylhipʼintʼik ex xajachipitik tacha matsati yu jantucha ox. ¿Tas pulaycha kan kajunchoqol? Jantucha tuʼuchun xtapal kaval. Va kamajʼankalcha lakatin para ancha katachʼintaxapalcha ni lapanakni.
40005014	’Vachuʼ ni uxiknankʼan va xamaklku ni lakamunukpaʼ untʼatʼik. Laqataun ay putaulan incha alinta laka aspajun ex yucha jantu lay tamaqsaʼa.
40005015	Vachuʼ jantu matichun mamaqtayay maklku ex maqatanuy ixqaltaʼapuʼ laqataun kajun. Ni maklku maqskʼiniy kʼamukʼa talman ex tus kamapulkuʼol ixpulakna laqa chaqaʼ.
40005016	Yu uxiknankʼan vachu va chun ni mimputsukukʼan maqskʼiniy kaval tacha maklku yu ox lay talaqtsʼin ni lapanakni. Ex chuncha para ox katalaqtsʼil yu uxiknankʼan makʼayatʼik. Ex tachun ay katamakal mimPaykʼan yu alintachal laktʼiyan.
40005017	’Jantu kʼalhakʼapʼupʼintʼik ni kakmil mamaktanaʼ ixlhachimoʼon Moisés kun ixchivintikʼan yu maqancha ixtalaqputeʼey ixchivinti Dios. Ni kitʼin va ikminta laqentsanaʼ yu taʼan tsʼanqaniy para laqsavalcha vas kavalcha.
40005018	Laqsaval klajunau, tejkan vananaj tiʼalin ni laktʼiyan kun lakatʼun jantu lay kamaxtunikal xalhachimoʼon ni Moisés mas va laqatauncha punto ni laqatauncha letra. Ni yucha kataylhaʼanaʼ tus katapasaʼol tachun yu maqskʼiniy katapasal.
40005019	Vachuʼ klajunau incha matichun lapanaki jantu kamakal kuenta mas va lakatsʼuniy yu lhiminta laqa xalhachimoʼon ni Moisés vachu incha chuncha kalakmasunil lapanakni para jantu katamakal kuenta ex ni yucha lakatʼuniy kunaʼ taʼan lhachimoʼonun ni Dios. Pero yu qalasmaknan y jalakmalaniy yu alati para katamakal kuenta ex ni yucha ayaj ay kunaʼ taʼan lhachimoʼonun ni Dios.
40005020	Ni lapanakni yu tamasuy ixlhachimoʼonkʼan ni israelitas y vachuʼ yu fariseos, yuʼuncha la ixputsukukʼan tasuy vas katatiʼukxuntayal. Pero kitʼin klajunau ni maqskʼiniy apalay vas kataval metsukuntikʼan xajantu yuʼuncha para kʼatʼanutʼachipitik taʼan lhachimoʼonun ni Dios.
40005021	’Uxiknankʼan asmaktʼatʼik tacha jalakjunkal yu maqancha mimpayankʼan, va jalakjunkal: “Jantu kʼamaqnin. Yu kamaqnininaʼ ni yucha kamukʼanikanaʼ ixlaqtaqal.”
40005022	Ni yu kitʼin iklajunau yu kalukujlayaʼ kun ixlaqaj, yucha kamukʼanikanaʼ ixlaqtaqal. Mas va taʼayuchacha lapanaki kaval incha va kaxkayl ixlaqaj y kajunil laqxtoqnuʼ chivinti, yucha kamukʼanikanaʼ ixlaqtaqal u incha kajunil: “¡Uxintʼi nitacha mijatapastakʼati!”, ex ni yucha kapaxtoqniyaʼ ixmaqanlqajnati la xajikmi laqnin.
40005023	’Ex incha lhitʼan milapaxkan laka altar, incha kʼapʼastakʼel ni lhitʼaʼun laqtaqal kun milaqaj,
40005024	ex ancha kʼamakʼaunʼel milapaxkan laka altar. Maqskʼiniy pʼunaj kʼalaqpinʼel milaqaj para ox kalalaqtsʼinchʼoʼotʼik. Ex laycha kʼapʼinchʼoʼo ni laka altar para kʼamaqxtʼaqtʼicha milapaxkan.
40005025	’Chavay incha matichun chivintanuputun laka machʼalkʼati por makʼanin laqtaqal, ex tejkan pʼintʼatʼik lakatin oxi kaxaʼalatʼi tacha milaqaj, para jantu kamaqxtaqnin kun machʼalkʼati. Incha jantu, ex yu machʼalkʼati kamaqxtaqniyan ixpolisia, ex kʼatʼanuyeʼe laka pachʼin.
40005026	Laqsaval ijkunan ni ancha jantu katʼaxtʼuchʼoʼoyeʼe incha jantu kamapʼalʼoyeʼe tachun ni tumin.
40005027	’Uxiknankʼan asmaktʼatʼik tacha jalakjunkal yu maqancha mimpayankʼan: “Jantu katʼatʼamatʼi qayntaun yu jantu minavin kaval.”
40005028	Pero kitʼin klajunau incha matichun kalaqtsʼil qayntaun xanati yu jantu ixnavin tus katʼatamaputul ex ni yucha jamaqtaqalhinincha la ixjalhanuti.
40005029	’Chavay incha kʼamakʼapʼutʼu talaqalhin por yu laqtsʼin la milaqchul, apalay ox kaval ni kʼalakpʼumaxtʼukʼa milaqchul y kamajʼacha. Apalay ox kamaʼatsʼanʼatʼi laqataun la milakatunaj xajantu kʼatʼanʼalhuʼokʼa kun tachun milakatunaj ni laqnin.
40005030	Chavay incha makʼapʼutʼun talaqalhin kun milhijakanaj mimakaʼ, apalay ox kaval ni kʼachʼaqxmajʼacha. Apalay ox kamaʼatsʼanʼatʼi laqataun la milakatunaj xajantu kʼatʼanʼalhukʼa kun tachun milakatunaj ni laqnin.
40005031	’Vachu va naunkal ni mas va taʼayucha kamakaunchoqol ni ixanati maqskʼiniy kaxtaqnil aqxtaun karta yu pulamakaunkan.
40005032	Pero yu kitʼin klajunau incha qayntaun joʼati makajun ixanati mas jantu kamaqtaqalhinil, ex va ixlaqtaqal ni xapay incha ixanati kamaqtaqalhinil por katʼatsukuchoqol aqayntaun. Vachuʼ yu tʼatsukuy qayntaun xanati yu valiʼiy makaunkal, ni yucha maqtaqalhinin.
40005033	’Vachu asmaktʼik tacha lakjunkal ni lapanakni maqancha: “Jantu aqtaun kʼanau ni va laqsaval minchivinti incha jantu laqsaval kaval. Tachun yu uniy ni Dios miJalhachimoʼonuʼ ni kamakʼayeʼe yucha kamakʼayeʼe.”
40005034	Pero kitʼin iklajunau jantu aqtaun kʼapʼuchʼivintʼapʼasutʼik tuʼuchun por kʼamasavalatʼik. Jantu kʼapʼuchʼivintʼapʼasutʼik ni laktʼiyan, porke ancha va taʼan lhachimoʼonun Dios.
40005035	Ni por lakatʼuncha, va ancha chʼintay Dios. Ni por yu laka putaulan Jerusalén, va ancha ixputaulan ni ay Jalhachimoʼonu Dios.
40005036	Vachu jantu kʼapʼuchʼivintʼapʼasutʼik miʼaqtsulkʼan. Jantu aqtaun lay kamakʼayapitik laqxnapapa nisin jantu lay kamakʼayapitik laqtsʼiti mas va maqataun miʼaji.
40005037	Incha laqsaval kʼamakʼayapitik yu talhisakmiy ex vamun kanauntʼik “Chun”. Incha jantu, ex kʼanauntʼik “Jantu”. Chavay matichun incha jantu makay tacha aniy, ex makay talaqalhin.
40005038	’Vachu asmaktʼik ni va maqancha naunkal: “Incha matichun kalaqalhinil ixlaqchul aqayntaun ex vachuʼ tsʼanqay kamaxtunikal ixlaqchul. Incha matichun kalaqalhinil ixtatsalati aqayntaun ex vachuʼ tsʼanqay kamaxtunikal ixtatsalati.”
40005039	Pero kitʼin klajunau ni jantu aqtaun kamaktʼaukʼanichʼoʼo qayntaun lapanaki yu makaniyan laqtaqal. Chavay incha matichun palaqstisayan, va kaxtʼaqnin aminpalaqxtitaun.
40005040	Chavay incha matichun lhichivintanuputunan laka pulakchivin por maxtuniputunan mixkujuʼ, kʼamakʼaunincha para kalhaʼalcha y vachu kaxtʼaqnin yu minkutun.
40005041	Chavay incha matichun makaniyan laqatapʼasta para kalhipʼi ixmachʼapati taun kilometro, ex kʼalhipʼi tʼuy kilometro.
40005042	Vachu incha matichun skʼiniyan taun tuʼuchun kaxtʼaqnin, incha va matsiskʼiniyan ex kʼamachʼixtʼaqnincha.
40005043	’Vachu asmaktʼatʼik yu maqancha naunkal: “Kʼapʼaxkʼatʼi yu mintʼamachaqaʼ y kʼaxkʼay yu mintʼalaxkayaʼ.”
40005044	Pero yu kitʼin klajunau ni kapʼaxkʼatʼik yu mintʼalaxkayankʼan y ox kalhichʼivinitʼik yu jantu ox talhichivinanan, ox kalakmakʼanitʼik yu taxkayyan, kaskʼintʼik Dios por yu talaktuʼuyan y jantu ox tamakaniyan.
40005045	Ex chuncha ni uxiknan sasʼatʼan kʼunapitik ni mimpaykʼan yu vilchal laktʼiyan. Yucha jalakmapulkuniʼojoy ixjulchan mas yu jalaktuʼunun kun yu lajʼoxin lapanakni, y vachu jalakmamaniy ni xkan yu vas tatiʼukxuyanal y vachu yu talaktuʼunun.
40005046	Chavay ni uxiknankʼan incha vamun pʼaxkʼayatʼik ni lapanakni yu tapaxkayan, ¿ex tisuncha xtapal kaval? Vachu va chun talapaxkay ni laktuʼunun lapanakni yu tachʼinin impuestos.
40005047	Vachuʼ incha vamun ox mastʼakʼayatʼik metʼalaqauninkʼan ex jantu tuʼuchun xtapal kaval. Vachu va chun talamastakʼay ni lapanakni yu jantu ixnavin Dios kataval.
40005048	Vas katʼiʼukxuntʼayatʼik vachu va tacha yu mimPay Dioskʼan yu vilchal laktʼiyan. Yucha jantu tuʼuchun tsʼanqay la ixjapaxkanti.
40006001	’Tejkan tʼoʼoyayatʼik Dios y kamakʼatʼik yu lajʼox, jantu kamakʼatʼik la ixtalakavantikʼan ni lapanakni para katalaqtsʼin yu alati. Incha va chuncha makʼayatʼik ex yu mimPaykʼan yu vilchal laktʼiyan jantu tuʼuchun lhilhajati kataxtaqniyan.
40006002	Xlhiyucha tejkan aqtʼayʼuy yu kilpatanin jantu maqskʼiniy tus va kʼalaqpʼutʼeʼeniʼocha ni lapanakni. Ni lapanakni yu tʼuy ukxpuʼ tamakay, tejkan taʼaqtayjuy kilpatanin, yuʼuncha talhinajun kasunkal ni sqol laklhitamau u laqa chaqan taʼan tataqxtoʼa ni lapanakni para katakʼatsal tachun ni lapanakni y para katatoʼoyal. Pero laqsaval klajunau ni ixtoʼoyakkʼan vamun yuʼ ixlhilhajatkʼan katalaqaʼiyaʼ.
40006003	Chavay uxintʼi tejkan jalaqʼaqtʼayʼuy yu kilpatanin jantu maqskʼiniy kakʼatsal matichun mas yu ox milaqaj kaval.
40006004	Tejkan aqtʼayʼuy matichun va saqcha kʼaʼuntʼi. Yu mimPay yucha laqtsʼiniyan yu makʼay, yucha kaxtaqniyan milhilhajati.
40006005	’Chavay ni uxiknankʼan tejkan skʼinatʼik Dios, jantu kʼaʼuntʼik tacha ni lapanakni yu tʼuy ukxpuʼ tamakay. Yuʼuncha ayaj tamaqamay kataskʼil Dios laqa chaqan taʼan tataqxtoʼa ni lapanakni y vachu taʼan la ixpiktunuxnan ni laklhitamau. Tanajun katalaqtsʼil tachun ni lapanakni y katatoʼoyal. Laqsaval klajunau vamun yuʼ ixlhilhajatkʼan.
40006006	Pero yu uxintʼi tejkan skʼin ni Dios kʼatʼanutʼi la minkuarto ex kʼamalakchʼaucha ni mimatiʼ ex kʼatʼapʼayninincha mimPay Dios yu ancha tʼaʼalintan laqatamaqsaq. Ex yu mimPay Dios laqtsʼiniyan yu makʼay laqatamaqsaq, ex ni yucha kaxtaqniyan ni milhilhajati.
40006007	’Tejkan kʼatʼapʼayninin Dios, jantu kʼanau aqlhuvaj chivinti yu jantu ixtapal tacha tamakay yu valiʼiy lapanakni. Yuʼuncha talhilay tejkan ayaj lhuu tachiviniy va apalay ox makay kuenta ni Dios.
40006008	Ni uxiknan jantu kaʼuntʼik tacha yuʼuncha. Yu mimPay Dioskʼan tejkan jantukaʼ skʼinatʼik, yucha kʼatsaycha tisuncha maqltʼaskʼiniyatʼik.
40006009	Yu uxiknankʼan tejkan skʼinatʼik Dios maqskʼiniy kʼanauntʼik inchine: KimPay Dios kʼatʼi yu alintʼachiy laktʼiyan, katatoʼoyan ni lapanakni mintaqaʼuti.
40006010	Kʼalhachʼimoʼon aniy, chuncha kamakakal yu lhinaʼun aniy lakamunukpaʼ vachu va tacha makakan yu lhinaʼun laktʼiyan.
40006011	Lhilhiy kilaxtaqniu yu vayti yu kmaqskʼiniyau.
40006012	Kilamalaqmixiniu ni laqtaqal yu klamakaniyau, vachu va chun tacha kijnan kmalaqmixiniyau ni lapanakni yu kintamakaniyan laqtaqal.
40006013	Jantu kilalhilhaʼau taʼan kakmapastaknikau yu talaqalhin, va kilamalaqtaxtuu laqa talaqalhin. Va chuncha kavalcha.
40006014	’Chavay incha ni uxiknankʼan lamalaqmixiniyatʼik ni lapanakni yu tamakaniyan laqtaqal, ex yu mimPay Dioskʼan yu vilchal ni laktʼiyan vachu katamalaqmixiniyan ni uxiknankʼan.
40006015	Incha jantu kʼamalaqmixiniyapitik ni lapanakni yu tamakaniyan laqtaqal, ex vachu yu mimPay Dioskʼan jantu katamalaqmixiniyan mintalaqalhinkʼan ni uxiknankʼan.
40006016	’Tejkan tʼaskʼaʼayatʼik ni uxiknan, jantu kamaqaninil miʼukxpukʼan, tacha ni valiʼiy lapanakni yu tʼuy ukxpuʼ tamakay. Ni yuʼuncha tejkan tataskʼajay va tamamaqanixvay ixʼukxpukʼan para katalaqtsʼil ni lapanakni ni va tataskʼajay y katatoʼoyal. Laqsaval klajunau vamun yuʼ ixlhilhajatikʼan katalhitsukuyaʼ.
40006017	Ni uxintʼi tejkan tʼaskʼaʼay maqskʼiniy ox kaʼoqxpʼuchʼaʼa y ox kalaʼoxikʼa.
40006018	Ex yu lapanakni jantu katakʼatsanin incha tʼaʼun taskʼajan, vamun kakʼatsal mimPay Dios yu ancha tʼaʼalintan laqatamaqsaq. Ex chuncha mimPay Dios yu laqtsʼinʼojoy mas yu jantu tasuy, yucha kaxtaqniyan milhilhajati.
40006019	’Jantu maqskʼiniy kʼalalhavatʼik maqaliti yu aniy lakamunukpaʼ. Aniy va laqlvajiy ni tsapul y masʼojoy, va talaqalhiʼojoy. Aniy vachuʼ yu alhavanaʼ tanuy para kaʼalhaul.
40006020	Mas apalay ox kʼalalhavatʼik ni maqaliti ni laktʼiyan, ex ancha ni alhavanaʼ jantucha lay katanutachal para kaʼalhaul, y vachu yu tsapulin kun yu mamasay jantucha lay katatanutachal para katalaqalhil.
40006021	Taʼan maʼalinatʼik mimaqalitkʼan, va ancha pʼastʼakʼatʼik la mejalhanutikʼan.
40006022	’Yu milaqchul va tacha taun xamaklku la milakatunaj; incha lajʼox milaqchul, ex alin maklku para taʼakchun milakatunaj.
40006023	Chavay incha milaqchul jantu lajʼoxin kataval, ex tachun yu milakatunaj kaputsʼisʼoyaʼ. Mas tunkujunta la milakatunaj pero lhiʼakxajyachal putsʼisniʼ. Ex chuncha apalay sqoyaq lhiʼakxajyachal ni putsʼisniʼ la milakatunaj.
40006024	’Jantu matichun lay oxi katapatsanil qayntaun jaʼukxtin y vachuʼ aqtauncha katapatsanil aqayntaun. Kaʼachaniyaʼ yu qayntaun y kaxkayyaʼ yu aqayntaun. Va katʼaʼanaʼ yu qayntaun y jantu kamakayaʼ kuenta yu lhinajun yu aqayntaun. Vachu va chuncha jantu lay tʼapʼatsʼaniy ni Dios incha tʼoʼoyay yu maqaliti.
40006025	’Xlhiyucha kitʼin klajunau jantu katapastakʼun la metsukuntikʼan tisuncha kʼaʼuyapitik y kaʼoqyapitikcha, vachu jantu katapastakʼun la milakatunajkʼan suncha kʼaʼulayapitik. ¿Jantu kʼatsʼayatʼik ni metsukuntikʼan apalay xtapal xajantu yu vayti? Vachu yu milakatunajkʼan apalay xtapal xajantu yu laqchʼiti.
40006026	Chavay kalaqtsʼintʼik yu tsʼoʼon yu taltʼilhinijtʼajun ni laka unin. Yuʼuncha jantu tachʼan y jantu taxqanan y jantu tamaʼay ixlhiʼutkʼan laka pakʼatsa. Yu mimPaykʼan yu alintachal laktʼiyan yucha jalaqxtaqniy ixvaytikʼan. Yu uxiknankʼan apalay ixtapal metsukuntikʼan xajantu yu tsʼoʼon.
40006027	¿Taʼayucha siya uxiknankʼan lay apalay putanʼay kʼaʼunaʼ vamun por pastakʼuy?
40006028	’Ex ni uxiknan ¿valiʼiychacha ayaj tapastakʼuyan ni milaqchʼitkʼan? Chavay kʼalaqtsʼintʼik tacha taʼajin ni xanti. Jantu tatapatsay, jantu tamakay isijuntikʼan.
40006029	Pero kitʼin klajunau ixlaqchʼiti yu ay lhachimoʼonuʼ Salomón mas ayaj ox ixlakatayay, jantu kalaqchaʼal tacha ixʼoxixtu laqataun xanti.
40006030	Ni javan yu chavay alinta lakakʼavin, lhiy kalaqxauyacha laka horno pero ni Dios ayaj kʼus jamalaqchʼiniy. Ex apalay ox katamalaqchʼiniyan ni uxiknan mas va lakatsʼuniy milhakapuʼatkʼan.
40006031	Chuncha jantu maqskʼiniy katapastakʼun, jantu kanauntʼik: “¿Tisuncha kaʼuyaucha? u ¿Tisuncha kaʼotʼaucha? u ¿Tisuncha kalhimalaqchʼininaucha?”
40006032	Yu valiʼiy lapanakni, yuʼuncha ayaj tapastakʼuy yu aniy axtoqnuʼ. Pero mimPaykʼan yu vilchal laktʼiyan, yucha kʼatsay ni maqskʼiniyatʼik tachun ni anchanu axtoqnuʼ.
40006033	Va kʼalhipʼuxkʼauyapitik ni kalhachimoʼonul Dios para kamakakal tachun yu lhinajun, ex kaʼalinaʼ tachun yu maqskʼiniyatʼik.
40006034	Xlhiyucha jantu aqtaun katapastakʼun yu katapasayaʼ lhiy. Taun taun julchan alin yu lhitaʼay, oxicha vamun kapʼastʼaktʼik yu chavaycha.
40007001	’Jantu kʼalakmukʼanitʼik laqtaqal yu alati lapanakni ex ni uxiknan jantu katamukʼaniyan laqtaqal ni Dios.
40007002	Chavay yu tacha pʼumukʼaniyatʼik laqtaqal yu alatin yu Dios vachu va chun katapumukʼaniyan laqtaqal ni uxiknankʼan. Chavay yu papulkan yu mapʼatsʼayatʼik uxiknan vachu va yuʼ ni papulkan katapulkaniyan ni Dios.
40007003	¿Valiʼiycha makʼay kuenta yu lakatʼuniy laqtaqal yu makay qayntaun milaqaj pero jantu makʼay kuenta yu la ay laqtaqal yu makʼay uxintʼi? Va tacha laqtsʼiniy xatalvayanti kʼiu yu lakputanun la ixlaqchul milaqaj, pero jantu makʼay kuenta yu la milaqchul va lakputanun maqaʼay kʼiu.
40007004	Chavay incha lakputanun ni maqaʼay kʼiu la milaqchul, ¿ex valiʼiycha uniy milaqaj: “Kakmaxtuniyan yu xatalvayanti kʼiu yu lakputanun la milaqchul”?
40007005	Va tʼuy ukxpuʼ makʼay. Maqskʼiniy pʼunaj kʼamaxtʼuʼel ni maqaʼay kʼiu yu lakputanun la milaqchul, ex chuncha apalaycha ox kʼalakʼavananeʼe para kʼamaxtʼunin xatalvayanti kʼiu yu lakputanun la ixlaqchul milaqaj.
40007006	’Yu lajʼox jantu kʼalakmasunitʼik ni lapanakni yu taxkajiy, yuʼuncha va tacha laktuʼunun xʼoyun yu va lay katatalqamal y katalaktuʼuyan. Vachu jantu kʼaxtʼaqnitʼik jatapastakʼati ni lapanakni yu jantu tamakay kuenta, yuʼuncha va tacha pʼaxnin yu valiʼiy katalaqamanal chiyux yu laqlhuu xtapal.
40007007	’Kaskʼinitʼik Dios yu maqskʼiniyatʼik, yucha kataxtaqniyan. Kʼalakxkʼautʼik ex katʼemayapitik. Katʼaylhipʼi makasanaʼ laka matiʼ, ex katalaqltiʼayaʼ.
40007008	Yu skʼin tuʼuchun, va laqaʼiy. Yu puxkajuy, va temay. Yu makasay laka matiʼ, ni yucha malaqltiʼanikan.
40007009	’¿Xaqayntaun ni uxiknan incha kataskʼinin ni pan mesʼatʼakʼan, va kʼaxtʼaqnitʼik chiyux?
40007010	¿Incha kataskʼinin jatanti, kʼaxtʼaqnitʼik tsapul?
40007011	Chuncha ni uxiknankʼan mas va jalaktuʼunun untʼatʼik lay xtʼaqniyatʼik laqxoqta yu lajʼox ni mesʼatʼankʼan. Ex laqsaval mimPaykʼan yu vilchal laktʼiyan kalaqxtaqniyaʼ yu apalay ox yu taskʼin.
40007012	’Kʼalakmakʼanitʼik yu alati vachu va tacha naunatʼik katamakanin. Va yucha yu lhinajun ixlhachimoʼon Moisés kun yu maqancha ixtalaqputeʼey ixchivinti Dios.
40007013	’Kʼatʼanutʼikcha taʼan putʼuniy ni kiltalakxtuti. Yu puʼay kiltalakxtuti taʼan jantu lhitaʼay ni lakatin, ancha puʼankanta laka lhinin. Yu anchanuʼ tin, ancha apalay qaynlhuu tapuʼanta.
40007014	Pero yu xatin yu puʼankanta taʼan ox jatsukunti, ancha va putʼuniy y ayaj lhitaʼay, ancha va lakatsʼuniy yu tapuʼanta.
40007015	’Kʼalhistʼajkʼantʼikcha kun yu tamakanunun mas tanajun talaqputeʼey ixchivinti Dios. Ni yuʼuncha tejkan talaqminan tatasuy tacha qalʼoxin tacha valiʼiy borregos. Pero laqsaval talaktuʼunun, va tacha maqtalin yu taʼuputunan.
40007016	Lay kʼalakpʼumispʼatʼik va por yu tamakay, vachu va tacha lay pumispakan aqataun kʼiu por yu xaʼunikan. Jantu lay kʼapʼuxtʼi ni uvas laka jaltukun y vachu jantu lay kʼapʼuxtʼi higos taʼan valiʼiy jakʼivinan.
40007017	Tachun ox kʼiu xtaʼa yu lajʼox xaʼunikan. Yu jantu ox kʼiu kaval ni yucha xtaʼa yu jantu lajʼox xaʼunikan.
40007018	Yu ox kʼiu jantu lay xtaʼa yu jantu ox xaʼunikan. Vachu yu kʼiu yu jantu ox jantu lay xtaʼa yu lajʼox xaʼunikan.
40007019	Tachun kʼivinan yu jantu xtaʼa lajʼox xaʼunikan yucha kachaqxtakalcha y kamapʼukalcha laka jikmi.
40007020	Ex chuncha ni uxiknan kʼalakpʼumispʼayapitik ni lapanakni, va por ixlhitapatskʼan yu tamakay.
40007021	’Jantu tachun yu kintajuniy: “Jalhachimoʼonuʼ, Jalhachimoʼonuʼ”, katatanutachal taʼan lhachimoʼonun ni Dios. Vamun yu tamakay tacha lhinajun ni kimPay yu vilchal laktʼiyan.
40007022	Ni anchanu julchan ayaj qaynlhuvaj lapanakni kintajunaʼ: “Jalhachimoʼonuʼ, Jalhachimoʼonuʼ, klhichiviniu kun ixtapʼasta mintaqaʼuti ex ayaj lhuu aqmoqxnun iklakmaxtuniu lapanakni, y la mintaqaʼuti lajʼay axtoqnuʼ ikpumakau.”
40007023	Pero ex kaklakjunaʼ: “Jantu aqtaun ni iklamispau. Kaʼostʼikcha kun kitʼin yu uxiknan maqtaqalhinin untʼatʼik.”
40007024	’Taʼayu yu kinqalasmatʼa y makay tacha yu klhinajun, yucha va ayaj jalakpastaknan tacha qayntaun yu makal ixchaqaʼ kun xaputayan chiyux.
40007025	Ex chuncha tamachil lajʼay xkan y taʼaynlhi yu laʼaxkan y yu pʼas un talakanunil ni anchanuʼ chaqaʼ. Pero jantu kamaqtal, yu xaputayan va si chiyux ixjunita.
40007026	Yu kinqalasmatʼa y jantu makay tacha kitʼin klhinajun, yucha lhiʼakxajyachal va tacha qayntaun tontoj lapanaki yu makal ixchaqa kun xaputayan kukuj.
40007027	Ex chuncha tamachil lajʼay xkan y talajʼaynl ni laʼaxkan, y vachu yu pʼas un talakanunil ni anchanu chaqaʼ, tus tachun lakpujʼol y va aqtaun tachun lhaʼanʼol.
40007028	Ex va chuncha tejkan mamaktalcha ixchivinti ni Jesús, ex yu lapanakni va tus vak takʼatsal por yu tacha ixjamalaninin.
40007029	Va ixjamalaninin tacha qayntaun pʼas jalhachimoʼonuʼ y jantu kamalaninil tacha yu ixtamasuy ixlhachimoʼonkʼan.
40008001	Ex va chuncha tejkan tajuminchoqochalcha ni Jesús laka aspajun va lhuvaj lapanakni tatʼaʼal.
40008002	Ex ancha va talakanunil qayntaun joʼati taqanʼan yu lakapuchʼita, ex ni yucha va taʼaqtsoqoqtanil taʼan ixyal ni Jesús, va junil: —Jalhachimoʼonuʼ, incha kʼinkʼuchʼupʼutʼun, lay kʼinkʼuchʼutʼi.
40008003	Ex ni Jesús va moqslanil ixmakaʼ, va junil: —Chun, kitʼin knajun palaycha kʼaʼunchʼoʼo. Ex va niman lakmamakaxanichoqolcha ni ixlakapuchʼiti.
40008004	Ex ni Jesús va junil: —Chavay ijkunan jantu matichun kalaqpʼutʼeʼenin. Vamun kalaqpʼinchiy yu kura y kalhipʼinin milapaxkan yu tacha lhinajun ixlhachimoʼon ni Moisés, para katakʼatsaʼol ni lapanakni ni palaycha unchʼoʼotʼa mintaqanʼati.
40008005	Ex va chuncha tejkan tanuchal ni Jesús ni xaputaulan Kapernaum, ex qayntaun kapitan Romano va talakanunil ni Jesús va aqtayl tapaynini.
40008006	Va junil: —Jalhachimoʼonuʼ, yu kiʼoqxtamati yucha mal la kinchaqaʼ. Ayaj pʼas lakanita, tʼajun majkʼatsan taun pʼas maqanlqajnati.
40008007	Ex chuncha ni Jesús va naul: —Kajkʼantachal ni kʼuchʼunuʼ.
40008008	Ex yu kapitan Romano va naul: —Jalhachimoʼonuʼ, kitʼin jantu ox kakval, jantu kimpaxtoqniy para kʼintʼatʼanuchʼiy la kinchaqaʼ. Maqskʼiniy vamun ni uxintʼi kʼanau, ex yu kiʼoqxtamati laycha palay kajunchoqol.
40008009	Kitʼin klhitʼajun kiʼukxtin, vachuʼ la kintamakaʼ alin tropas yu kintaʼaqtayjuyan. Tejkan xaqayntaun ijkuniy kaʼal avintʼi, ex ni yucha va niman an. Yu aqayntaun tejkan ijkuniy kamil, va niman min. Yu kiʼoqxtamati tejkan ijkuniy kamakal tuʼuchun, yucha va niman makay. Uxintʼi vachu chun lay kʼalhinau palay kajunchoqol ni kiʼoqxtamati.
40008010	Tejkan qasmaklhi ni Jesús va tus saq tayal. Va lakjunil ni lapanakni: —Laqsaval klajunau jantu matichun israelita kaktemal yu chuncha lhakapuʼanan tacha yu aniy lapanaki.
40008011	Klajunau ayaj lhuvaj katamintachal taʼan putakʼutʼa ni julchan y vachu taʼan puʼanachal, va katatʼavaynacha ni Abraham ali Isaac ali Jacob taʼan lhachimoʼonun ni Dios laktʼiyan.
40008012	Chavay yu ixtapaxtoqnil katataulal taʼan lhachimoʼonun ni Dios, yuʼuncha va kalaqtanqalhukanaʼ yu ixlhimaqspaʼ taʼan putsʼista. Ancha katalajqalhutsukutachal y katalaktsakʼalhitsukutachal ixtatsalatikʼan.
40008013	Ex junil ni Jesús ni kapitan: —Chavay kʼapʼinchʼoʼocha la minchaqaʼ y chuncha kavalcha tacha ixlhakʼapʼuʼpʼin. Ex va chuncha ni ixʼoqxtamati va palaycha junchoqol.
40008014	Ex ni Jesús va al la ixchaqaʼ ni Pedro, va laqtsʼil yu ixʼatinaʼ, va ixtaqanʼay, ixmal la isaqati, va ixchʼapata skakati.
40008015	Ex chuncha ni Jesús va chʼapanil ixmakaʼ, ex ni xanati va makaunchoqolcha iskakati, ostaulchoqol, aqtaylcha jalakvavay.
40008016	Ex va chuncha tejkan ixtʼajuncha putsʼisniʼ, va laklhaʼanikal ni Jesús ayaj lhuvaj taqanʼanin yu ixtalhitʼajun yu jantu lajʼox espíritus. Ex chuncha va kun taun chivinti yu naul ni Jesús tus tachun yu jantu lajʼox espíritus tataxtuniʼochoqol y tachun ni taqanʼanin taʼayajnanʼochoqol.
40008017	Va chuncha tapasal para kataqayntsal yu tacha tsʼoqlhi ni Isaías yu maqancha ixlaqputeʼey ixchivinti Dios tejkan naul: “Yucha lhaʼanʼol tachun ni kilakaxkatkʼan y tʼikukʼalhaʼanʼol kintaqanʼatkʼan.”
40008018	Ex ni Jesús tejkan jalaqtsʼilcha ayaj lhuvaj taval ni lapanakni va laklhijunil ixtʼaltanan para katatʼaʼal yu ixlhiputakuktachal ni ay lakxkan.
40008019	Ex qayntaun lapanaki yu ixmasuy ixlhachimoʼonkʼan ni israelitas va talakanunil, va junil: —Jamalaniniʼ, kitʼin kaktʼaʼanan mas va toʼoxtaychacha kapʼineʼe.
40008020	Ex yu Jesús va junil: —Yu xanixʼoyun, yuʼuncha tamaqalin ixchaqakʼan taʼan poqapaj laktalpa. Yu tsʼoʼon, yuʼuncha tamaqalin ixpaqtamankʼan ni lakakʼiu. Pero ni kitʼin yu Sasʼatʼa Lapanaki, jantu kakmaqalil toʼoxtaycha kakmastaknil ni kiʼaqtsul.
40008021	Aqayntaun ixtʼaltanaʼ ni Jesús va junil: —Jalhachimoʼonuʼ, va knajun kʼimakʼaunʼel para kajkʼal maknunuʼ ni kimpay.
40008022	Ex ni Jesús va junil: —Kʼintʼatʼatʼicha. Kʼalakmakʼaucha ni janinin katalamaknulcha siya yuʼuncha ni janinin.
40008023	Ex ni Jesús tajulcha laka barco. Yu ixtʼaltanan vachuʼ tatajul.
40008024	Ex va chuncha va ostaulal taun pʼas un ni lakamar. Yu xkan va tus talman tantʼaqstʼay, va laycha kaʼaqxtaqmal makay ni barco, pero ni Jesús va iltatay, jantu makay kuenta mas va laycha katatalaqtsʼanqal.
40008025	Ex yu ixtʼaltanan va taʼal maqloʼonun, va tajunil: —Jalhachimoʼonuʼ, ¡kilaʼaqtayjuu! ¡Aniy tʼaunaucha talaqtsʼanqanin!
40008026	Ex ni Jesús va lakjunil: —¿Valiʼiycha ayaj tʼalhananatʼikcha? Va lakatsʼuniy milhakapuʼatkʼan. Ex ostaulal, laqʼaymal ni un kun yu ay xkan yu ixtatantʼaqstʼata. Ex chuncha ni un kun yu xkan va talakataulchoqolcha, va saq junchoqol.
40008027	Ex yu ixtʼaltanan va tus vak takʼatsal ixtachunkʼan. Taʼaqtaylcha talalhisakmiy siya yuʼuncha, va talajuniy: —¿Tas va ayuchacha ni anu lapanaki? Mas kaval un kun xkan, si taqalasmakʼojoy.
40008028	Ex chuncha ni Jesús tatakukchalcha ni lakamar, la xalakatʼun Gadara. Ex ancha taxajchil pumatʼuy lapanakni yu ixtalhitʼajun yu jantu lajʼox espíritus. Va taminchal taʼan mamakan janinin taʼan poqapaj laktalpa, va tatalakanunil ni Jesús. Va laktaxtujcha ixtajunita, va ayaj laklhitalhaunita, va tus jantu matichun lay ixtapasay anchanu lakatin.
40008029	Ex ni anchanu lapanakni va taʼaqtayl pʼas tatʼasay, va tanajun: —Jesús, jantu kilalaqltalakanuu ni kijnan, ni uxintʼi Sasʼatʼa Dios unitʼa. ¿Chavay va tʼantʼacha para kilamamaqanlqajniu, mas jantukaʼ lakachin ni julchan?
40008030	Ancha, jantu maqati, ixtaʼalin lhuvaj pʼaxnin, va ixtatʼajun exvaynin.
40008031	Ex yu jantu lajʼoxin espíritus va tatapayninil ni Jesús, va tajunil: —Incha kilamaxtuyau, kilamakajuu para kaklaqtanuu yu anu pʼaxnin.
40008032	Ex ni Jesús jalakjunil: —Kapʼintʼikcha. Ex ni jantu lajʼox espíritus va tataxtuchoqolcha ni anchanu pumatʼuy lapanakni, va talaqltanulcha ni pʼaxnin. Ex ni pʼaxnin va taputakyaulcha taʼan qaltalman, va tatajuchal yu lakxkan, va taʼakskajʼuʼol.
40008033	Ex yu ixtalhistakʼa ni pʼaxnin va tus tatakyauʼol. Tejkan tachaʼal ni laka putaulan, taʼaqtaylcha talaqputeʼey tachun yu tapasal ni anchanu pumatʼuy yu ixtalhitʼajun yu jantu lajʼox espíritus.
40008034	Ex chuncha tus tachun yu xalapanakni ni anchanu putaulan talaqmil ni Jesús. Tejkan talaqtsʼil ni ancha vil, va tatapayninil para kataxtuchoqol la ixtʼunkʼan.
40009001	Va chuncha taval ni Jesús va tajuchoqolcha laka barco. Ex tejkan takukchoqochil yu ay lakxkan, va anchoqol la ixputaulan.
40009002	Ex ancha talhaanil qayntaun yu ixlakanita, va ixtapulhaʼanta putaman. Tejkan ni Jesús jalaqtsʼil ni yuʼuncha va ayaj talhakapuʼan, va junil ni taqanʼan: —Kesʼatʼa kʼatʼi, kʼalhiʼachʼantʼaʼutʼi. Yu mintalaqalhin laqmixlhicha.
40009003	Yu alati lapanakni yu ixtamasuy ixlhachimoʼonkʼan vachu ancha ixtaʼalinta. Ex ni yuʼuncha tapastaklhi: “Por ixchivinti xʼaman makakan tacha Dios kaval y chuncha akchʼintamay ni Dios.”
40009004	Ni Jesús yucha va ixlakkʼatsaniycha yu ixtatʼajun pastaknan, ex ni yucha va lakjunil: —¿Valiʼiycha ni uxiknan lhitʼaunatʼik yu jantu lajʼox jatapastakʼati?
40009005	¿Suncha yu mas apalay jantu lhitaʼay kaval, va kʼaʼun: “Yu mintalaqalhin laqmixlhicha”, u va kʼaʼun: “Kʼaʼostʼaʼulcha, katʼiʼukxuntʼayachʼoʼocha”?
40009006	Chavay klamasuniyau ni kitʼin yu kval Sasʼatʼa Lapanaki klhitʼajun lhachimoʼon aniy lakamunukpaʼ para kakmalaqmixil ni talaqalhin. Ex va junil ni lapanaki yu ixlakanita: —Chavay ijkunan, kʼaʼostʼaʼulchʼoʼocha. Kasakchʼoʼocha mimputaman y kapʼinchʼoʼocha la minchaqaʼ.
40009007	Ex yu ixlakanita va ostaulchoqolcha, va anchoqolcha la ixchaqaʼ.
40009008	Tejkan chuncha talaqtsʼintayal ni lapanakni, va ayaj tatalhanal. Ex ay tamakal ni Dios por yu ay tapʼasta jalaqxtaqnikal ni lapanakni.
40009009	Ex anchoqol ni Jesús, va laqtsʼil qayntaun joʼati ixjunkan Mateo. Va ixvil taʼan mapalkan impuestos. Ex ni Jesús va junil: —Kʼintʼatʼatʼicha. Ex ni Mateo va ostayal, va tʼaʼalcha ni Jesús.
40009010	Va chuncha taval, ni Jesús va al vayaʼ la ixchaqa ni Mateo. Va tachil lhuvaj yu ixtachʼinin impuestos y vachu tamil yu alati maqtaqalhinin. Vachu tatʼataulal chʼantaun ni Jesús kun ixtʼaltanan lakamesa.
40009011	Yu fariseos tejkan chuncha talaqtsʼil, va taʼaqtayl talhisakmiy, va lakjunkan ixtʼaltanan ni Jesús: —¿Valiʼiycha yu mijamalaninikʼan yucha jalaktʼavajin yu xachʼinin impuestos kun yu alati jamaqtaqalhinin?
40009012	Ni Jesús va qasmaklhi. Ex va lakjunil: —Yu taʼayajnan jantu tamaqskʼiniy kalajkʼuchʼukal, yu tamaqskʼiniy va yu taqanʼanin.
40009013	Kʼapʼinchʼoʼotʼikcha y kalaniyapitik para kamalaʼasitʼik tisuncha naunputuncha yu aniy tsʼoqkanta la ixchivinti Dios: “Kitʼin klhinajun va kʼalamapʼaynitʼik, jantu klhinajun kʼamoqslatʼik lapaxkan.” Chuncha tsʼoqkanta. Kitʼin jantu ikminta laktʼasaʼin yu lajʼoxi lapanakni, va ikminta laktʼasaʼin yu maqtaqalhinin.
40009014	Ex ni lapanakni yu ixtatʼaʼan ni Juan yu ixlakmalaniy, yuʼuncha tatalakanunil ni Jesús, va tajunil: —Kijnan kun ni fariseos ayaj iktaskʼajayau. ¿Chavay yu mintʼaltanan, valiʼiycha jantu tataskʼajay?
40009015	Ex ni Jesús va lakjunil: —Tejkan alin lakxtuklati, ¿lhilay ni katamaqaninanaʼ yu jalakjuntaʼikanta? Jantu lay taskʼajay tejkan vananaj tatʼavilanal ni tsʼal yu lakxtuklay. Pero kaminaʼ julchan tejkan kamaxtukanaʼ ni anchanuʼ tsʼal, ex ixtʼaltanan katataskʼajayaʼ.
40009016	’Jantu matichun lhilaqpumpuy aqxtaun xkujuʼ yu atʼaliʼ kun yu sastʼi lhalaqpumpum. Yu sastʼi lhalaqpumpum va talaqatamiy, ex chuncha yu atʼaliʼ laqchʼiti va apalay taʼexa.
40009017	Vachu jantu paxtoqniy kʼamuʼutʼi yu sastʼi xaxkan uva laka atʼaliʼ jaxtaʼan. Yu atʼaliʼ jaxtaʼan va taʼexa, ex yu xaxkan uva kun yu jaxtaʼan putʼuy tatsʼanqay. Yu sastʼi xaxkan uva maqskʼiniy kamujukal laka sastʼi jaxtaʼan, chuncha lay pumaʼakan yu jaxtaʼan.
40009018	Tejkan chuncha ixtʼajun lhichivin ni Jesús, ex chinchal qayntaun xalhachimoʼonuʼ ni israelitas. Va taʼaqtsoqoqtanil la ixtalakaʼukxpuʼ ni Jesús, va junil: —Ni kintsiʼi va aniykaʼ ixniy. Chavay kʼatʼatʼi kamoqslanin mimakaʼ ex kalakpukujchoqol.
40009019	Ex va chuncha ni Jesús kun ixtʼaltanan va taʼostaulal y tatʼaʼalcha.
40009020	Va chuncha, qayntaun xanati va talakanunil ni Jesús. Anchanuʼ xanati ixtaqanʼaycha laqakautʼuy jachʼitin, va ixtaxtuniy jakʼalnan. Yucha talakanunil ni Jesús la ixlhistapuʼ, va piklanil la ixkiltuʼ ixlaqchʼiti kun ixmakaʼ.
40009021	Va ixpastakʼa: “Incha vamun kakpiklanil la ixkiltuʼ ixlaqchʼiti, ex palaycha kajkunchoqol ni kintaqanʼati.”
40009022	Ex ni Jesús talaqaspʼiklhi, laqtsʼil ni anchanu xanati, va junil: —Kintsiʼi kʼatʼi, kʼalhiʼachʼantʼaʼutʼi. Va kʼilhakʼapʼupʼin, xlhiyucha palaycha xaʼunchʼoʼoy. Ex va niman palaycha junchoqol ni xanati.
40009023	Ex ni Jesús chaʼalcha la ixchaqaʼ yu anchanu jalhachimoʼonuʼ. Va jalaqtsʼil ni jasanan yu ixtalaqsqoliy para ixmaknuka ni jatsiʼi ali vachu ni lapanakni va tus pʼasni talajqalhun.
40009024	Ex va jalakjunil: —Kʼatʼaxtʼutʼikcha. Yu jatsiʼi jantu kanil, ni yucha va ltatay. Ex yu lapanakni vamun talhiʼachan ni Jesús tacha ni naul.
40009025	Ex tejkan jalakmaxtulcha, tanuchalcha, va chʼapanil ixmakaʼ ni jatsiʼi, va maʼostaulnichoqolcha.
40009026	Ex ni anchanu xalakatʼun va tus takʼatsaʼol yu tacha tapasal.
40009027	Tejkan taxtuchoqol ni Jesús, pumatʼuy laʼachʼixin va tatʼamil, va tajunil: —¡Istsʼal David kʼatʼi, kilamapayniu ni kijnan!
40009028	Ex tejkan tanul laqa chaqaʼ ni Jesús, yu laʼachʼixin va tatalakanunil. Ex ni yucha va lakjunil: —¿Lhakʼapʼupʼinatʼik ni uxiknan ni lay kaklamalakavaniu? Ex ni laʼachʼixin va tanaul: —Chun, Jalhachimoʼonu, kalayaʼ.
40009029	Ex ni Jesús jalaqpuchʼapal la ixlaqchulkʼan, va lakjunil: —Chuncha kaval tacha lhakʼapʼupʼinatʼik.
40009030	Ex ni yuʼuncha va talakavananchoqolcha. Pero ni Jesús va lakjunil: —Jantu matichun kʼalaqpʼutʼeʼenitʼik.
40009031	Pero yuʼuncha mas va ankaʼ tataxtuchal va niman talaqputeʼeʼol talakachux ni anchanu xalakatʼun yu tacha lakmakanil ni Jesús.
40009032	Ex va chuncha tejkan va ankaʼ tataxtuchoqol ni laʼachʼixin, ex lati lapanakni talhiminil ni Jesús qayntaun janunuʼ. Va ixlhitʼajun taun aqmoqxnuʼ.
40009033	Ex tejkan ni Jesús maxtunichoqol ni anchanu aqmoqxnuʼ, ex ni janunuʼ va aqtaylcha chiviniy. Yu lapanakni va tus vak takʼatsal, va tanajun: —Ni aniy lakatʼun Israel jantu aqtaun tuʼuchun kalaqtsʼiu tacha yu aniy ixlaqtsʼinau.
40009034	Pero yu fariseos va tanaul: —Ni yucha va yu xaʼukxtin aqmoqxnun xtaqnichoqoy tapʼasta para lay kalakmaxtuchoqol ni aqmoqxnun.
40009035	Ni Jesús va tus kilaʼol ni talakachux putaulanin, mas yu lakstʼunin, va ixjalakmalaniy taʼan ixtataqxtoʼa ni lapanakni. Va ixjalaqputeʼeniy yu ox chivinti yu masuy tacha lhachimoʼonun ni Dios. Vachu ixlajkʼuchʼuʼojoy tapuchux jataqanʼati kun jalakaxkati.
40009036	Ex chuncha tejkan jalaqtsʼil ni lapanakni, va jalakmapaynil, va ixtamaqanlqajnan y ixʼamankʼan ixtajunita, va tacha borregos yu jantu kaʼalil qayntaun yu kalaklhistaklhi.
40009037	Ex va lakjunil ixtʼaltanan yu ixlakmalaniy: —Alin pumalhuu lapanakni yu va tacha ixlhijaxqanati Dios pero tsʼanqay oqxtamatin yu kataxqanal.
40009038	Xlhiyucha kʼatʼapʼayninitʼik ni Dios para kajamalaqachal oqxtamatin la ixlhijaxqanati.
40010001	Ex ni Jesús lakjuntaʼil yu pumakautʼuy ixtʼaltanan. Va jalaqxtaqnil ni lhachimoʼon para katamaxtul ni jantu lajʼox espíritus, y para lay katakʼuchʼuʼol tapuchux taqanʼati kun tapuchux lakaxkati.
40010002	Ni aniy va yu ixtaqaʼutikʼan yu pumakautʼuy ixjamalaqachanti ni Jesús. Yu xapʼunaj va Simón yu vachu ixjunkan Pedro, ali Andrés yu ixlaqaj, ali Jacobo kun Juan yu istsʼalan Zebedeo,
40010003	ali Felipe ali Bartolomé ali Tomás ali Mateo yu ixchʼinin impuestos, ali Jacobo yu istsʼal Alfeo, ali Lebeo yu vachu ixjunkan Tadeo,
40010004	ali yu aqayntaun Simón yu ixlhiyal xapartido cananista, ali yu Judas Iscariote yu astan maqxtaqlhi ni Jesús.
40010005	Ex ni Jesús va jalaqmalaqachalcha ni anchanu pumakautʼuy, pero jalaqxaqalaʼelal, va lakjunil: —Jantu kʼapʼintʼik la ixputaulankʼan yu valiʼiy lapanakni y vachu jantu kapʼintʼik la xaputaulanin Samaria.
40010006	Apalay ox kajalaqpʼintʼik ni xalapanakni Israel yu tatiʼukxuyanal tamaqatsʼanqatacha ixjatapastakʼatikʼan.
40010007	Kapʼintʼikcha kʼalaqpʼutʼeʼeniyapitikcha ni xalhachimoʼon laktʼiyan va lakachilcha.
40010008	Vachu kalajkʼuchʼuyapitik yu talakapuchʼita, vachu kʼalakmajkʼuʼuchʼoʼotʼikcha yu janinin, vachu kamaxtʼuyapitik yu jantu lajʼox espíritus. Ni uxiknan va valiʼiy laʼaʼitʼik ni aniy tapʼasta, ex chuncha yu milhitapatsakʼan vachu va valiʼiy kamakʼayapitik.
40010009	’Jantu maqskʼiniy kalhipʼintʼik oro ali plata ali cobre
40010010	nisin moral jantu kalhipʼintʼik. Milaqchʼitkʼan jantu maqskʼiniy kalhipʼintʼik yu para milamapaxankʼan nisincha yu mivarachikʼan nisincha yu mimpalikkʼan. Yu tapatsay ni yucha lhitʼajun lakatin para kavavakal.
40010011	’Tejkan kachʼipʼinapitik taʼan lajʼay putaulanin kun yu lakstʼunin putaulanin, ex ancha kalhisakmiyapitik taʼayucha ox lapanaki kaval. Katʼaulapitik la ixchaqa tus tejkan katʼaxtʼuchʼoʼoyapitikcha.
40010012	Tejkan kʼatʼanutʼachipitik ni laqa chaqaʼ, kamastʼakʼayapitik kun achati tachun ni lapanakni yu ancha tavilanal.
40010013	Incha qalʼoxin lapanakni taʼalinta ni anchanu chaqaʼ, ex yu lamastakʼan ancha katamakaunaʼ. Pero incha jantu qalʼoxin lapanakni kataval ex yu lamastakʼan kataxtuchoqotachal kun uxiknankʼan.
40010014	Incha jantu katalaqaʼiyan y jantu kataqalasmakputunan, ex katʼaxtʼuchʼoʼoyapitikcha ni anchanu laqa chaqaʼ u putaulan. Va kʼachʼankʼalapʼuxkʼanapitik ni pʼoqxni la minchʼajakʼan.
40010015	Laqsaval klajunau tejkan Dios kalaʼoxiyaʼ tachun laqtaqal, ex ni anchanu putaulan apalay ay kunaʼ ixmaqanlqajnati xajantu yu xaputaulanin Sodoma kun Gomorra.
40010016	’Klamalaqachayau taʼan kʼaʼunapitik tacha sasʼatʼan borregos taʼan alin maqtalin. Ayaj listuj kʼunapitik tacha ni tsapul, pero vachu kʼunapitik tacha tukunuʼ yu jantu lakatsʼajmanan.
40010017	Ayaj kʼalhistʼakkʼanapitik. Yu lapanakni katamaqxtaqniyan ni jalhachimoʼonun, vachuʼ katalaqanaqmayan laqa chaqan taʼan tataqxtoʼa ni israelitas.
40010018	Katamalakanuniyan jalhachimoʼonun va por kilapanakni untʼatʼik. Ex chuncha laycha kilalhichivinau ni kitʼin kun yuʼuncha y vachu kun yu jantu israelitas kataval.
40010019	Pero mas katamaqxtaʼan kun jalhachimoʼonun jantu katapastakʼun yu kʼanaunapitik u yu tacha kʼanauntʼik. Tejkan kachʼivinapitik Dios kataxtaqniyan yu jatapastakʼati ni chivinti yu kʼanaunapitik.
40010020	Jantu va uxiknankʼan kachʼivinapitik, yu kachivinaʼ va ixʼEspíritu ni mimPaykʼan yu tatʼaʼalintan uxiknankʼan.
40010021	’Ex lati lapanakni katamaqxtaqyaʼ ixtʼalaqauninkʼan para kalaqmaqnikal. Vachu yu japayan katamaqxtaqyaʼ sasʼatʼankʼan. Vachuʼ yu sasʼatʼan kataxkayyaʼ ixpayankʼan, katamaqniyaʼ.
40010022	Tachun ni lapanakni katalhixkayyan por kilapanakni untʼatʼik, pero yu vas kataylhaʼanaʼ la ixlhakapuʼati, yucha kalaqtaxtuyaʼ.
40010023	Chavay taun putaulan incha jantu ox katalaqtsʼinan, kaʼospʼinapitik yu alakataun putaulan. Vas klajunau, tejkan jantukaʼ kʼamakʼaʼotʼik ni xaputaulanin ni israelitas, va kachinaʼ yu Sasʼatʼa Lapanaki.
40010024	’Jantu matichun yu malanikanta apalay ay xajantu yu jamalaniy, vachu jantu matichun oqxtamati apalay ay xajantu xaʼukxtin.
40010025	Yu malanikanta oxamaktauncha kaval incha chaʼantacha laniniʼ tacha ixjamalaniniʼ. Yu oqxtamati vachu oxamaktauncha kaval incha chaʼantacha mispanaʼ tacha ixʼukxtin. Chavay incha yu xaʼukxtin ni laqa chaqaʼ va kajunkal yu aqmoqxnuʼ Beelzebú, ¿ex tas kalakjunkanaʼ yu ixlapanakni?
40010026	’Jantu maqskʼiniy matichun lapanaki katʼalhaunitʼik. Tachun yu chavay aqxtaqmanti kamispakanaʼ y tachun yu makakan laqatamaqsaq, kamispakanaʼ.
40010027	Yu tacha klajunau chavay taʼan putsʼista, ni uxiknan kalakʼunitʼik laka julchan. Yu iklamasuniyau laqatamaqsaq, yucha katʼaukʼatʼik la ixʼaqstʼiʼ ni chaqan tus pʼas kʼanaunatʼik.
40010028	Jantu kalaktʼalhaunitʼik yu lay tamaqniy vamun milakatunajkʼan pero yu milhitsukunukʼan jantu lay tamaqniy. Apalay ox katʼalhaunitʼik yu lay maqniy milakatunajkʼan y vachu milhitsukunukʼan lay malaqachay ni laqnin.
40010029	’Laʼatʼuy tsʼoʼon yucha stʼakan por taun tsʼuniy tumin pero mas yucha jantu lay patajuy lakatʼun incha jantukaʼ najun mimPaykʼan.
40010030	Mas miʼajikʼan yu alin la miʼaqtsulkʼan tus taputeʼeniʼotan ni maqatamin por maqatamin.
40010031	Xlhiyucha jantu maqskʼiniy katʼalhanantʼik. Uxiknankʼan apalay xtapal untʼatʼik xajantu lhuvajcha tsʼoʼon.
40010032	’Incha qayntaun najun la ixtalakaʼukxpukʼan ni lapanakni ni va kilapanaki junita, ex kitʼin vachuʼ kajkunaʼ ni kimPay yu alintachal laktʼiyan ni va kilapanaki junita.
40010033	Pero incha najun la ixtalakaʼukxpukʼan ni lapanakni ni jantu kilapanaki junita, ex kitʼin vachuʼ kajkunaʼ ni kimPay yu alintachal laktʼiyan ni jantu kilapanaki junita.
40010034	’Jantu kalhakʼapʼupʼintʼik ni va ikminta ni kitʼin para oxamaktaun kaval ni lakamunukpaʼ. Yu kitʼin klhiminta va lhilukuj ni lakamunukpaʼ.
40010035	Kitʼin va kminta para katalaxkayl qayntaun lapanaki kun ixpay, y katalaxkayl yu jatsiʼi kun ixnati, y katalaxkayl yu japʼutʼi kun ixʼatinaʼ.
40010036	Chuncha ixtʼalaxkaynin qayntaun lapanaki katajunaʼ yu tavilanal la ixchaqaʼ.
40010037	’Chavay yu apalay achaniy ixpay kun ixnati xajantu kiʼachaniy ni kitʼin, jantu paxtoqniy kilapanaki kaval. Yu apalay achaniy istsʼal u istsiʼi xajantu kiʼachaniy vachuʼ jantu paxtoqniy kilapanaki kaval.
40010038	Chavay yu jantu kintʼamin mas ayaj maqanlqajnan tacha kalhaʼal ixkurus, yucha jantu paxtoqniy kilapanaki kaval.
40010039	Ni lapanaki yu ayaj lhitsukuputun ixjatsukunti, yucha kamaqatsʼanqayaʼ. Yu kamaqatsʼanqayaʼ ixjatsukunti por kitʼin yucha kalhitsukuyaʼ.
40010040	’Taʼayucha yu katalaqaʼiyan ni uxiknan va kitʼin kintalaqaʼiy. Yu kilaqaʼiy ni kitʼin, yucha laqaʼiy yu kimalaqachata.
40010041	Yu laqaʼiy qayntaun yu laqputeʼey ixchivinti Dios por kʼatsay va minchal kun Dios, ex ni yucha vachu chun kalaqaʼiyaʼ ixlhilhajati tacha laqaʼiy yu laqputeʼey ixchivinti Dios. Vachu yu laqaʼiy qayntaun qalʼox lapanaki por ox junita, ex ni yucha vachu chun kalaqaʼiyaʼ ixlhilhajati tacha laqaʼiy anchanu qalʼox lapanaki.
40010042	Chavay va taʼayucha kaval kaxtaqnil mas va taun vaso xkan yu tsukʼunkʼu yu aniy lakstʼuniy tapatsanin, incha va por kintʼaltanaʼ junita, ex laqsaval klajunau, ni yucha vachuʼ kalaqaʼiyaʼ ixlhilhajati.
40011001	Tejkan jaxaqalaʼol ni Jesús yu pumakautʼuy ixtʼaltanan, ex taxtulcha taʼan ixvil, va alcha laqputeʼeniʼ ixchivinti Dios la xaputaulanin ni anchanu lakatʼun.
40011002	Ni Juan va ixtanun lakapachʼin, ex yucha va kʼatsal yu ixtʼajun makan ni Jesús. Va chuncha ni Juan va malaqachal lati yu ixtʼaltanan.
40011003	Talhisakmil ni Jesús: —¿Laqsaval ni uxintʼi va Cristo kʼatʼi yu ixtanajun kaminaʼ, u va kakpakxanʼiu aqayntaun?
40011004	Ex ni Jesús va lakjunil: —Kʼapʼinchʼoʼotʼikcha y kaʼunapitik ni Juan yu tacha tʼaunatʼik qasmaknan y laqtsʼinin.
40011005	Talakavananchoqoycha yu laʼachʼixin, yu lakchʼanltʼul taltananchoqoycha, yu lakapuchʼinin palaycha tajunchoqoy, yu aqatapan taqasmaknanchoqoycha, yu janinin takujchoqoycha. Vachuʼ yu kilpatanin jalaqputeʼenikancha ni ox chivinti yu masuy tacha lay katapulaqtaxtul.
40011006	Ox kaxajtachal ixjatsukunti ni lapanaki yu jantu aqtaun kimakajun.
40011007	Tejkan taʼanchoqolcha yu ixtamalaqachan ni Juan, ex ni Jesús aqtaylcha lhichiviniy ni Juan, va lakjunil ni lapanakni: —Tejkan kʼilaqtsʼintʼik ni Juan lakakʼavin, ¿tisuncha ixpʼintʼatʼik laqtsʼinin? ¿Va qaltaun akltiyati yu lajkʼalhata ni un?
40011008	¿Suncha kʼilaqtsʼintʼik? ¿Va qayntaun lapanaki yu ayaj kʼus lakatayal? Ox kʼatsʼayatʼik yu ayaj lajkʼus talakayanal tavilanal la ixchaqakʼan yu maqalinin.
40011009	¿Ex tisuncha kʼilaqtsʼintʼikcha? ¿Va qayntaun yu ixlaqputeʼey ixchivinti Dios? Laqsaval klajunau chuncha ixjunita pero apalay ay ixjunita.
40011010	Ni Juan va yucha yu lhitsʼoqkanta la ixchivinti Dios taʼan najun inchine: Kitʼin kakmalaqachayaʼ qayntaun yu kapʼulʼaniyan, yu kalaʼoximanin ni lakatin taʼan kʼapʼupʼineʼe.
40011011	Laqsaval klajunau ni tachun lapanaki yu maqlaqavanal xanati jantu matichun yu laqputeʼey ixchivinti Dios apalay ay kaval. Vamun yuʼ ay ni Juan yu jamaqchajʼavanaʼ. Pero yu apalay lakatʼuniy lapanaki yu Dios lhichimoʼoy yucha apalay ay xajantu ni Juan.
40011012	’Chavay tejkan milcha ni Juan yu jamaqchajʼavanaʼ tus chavaycha vananaj jantu ox talaqtsʼin tacha lhachimoʼonun Dios, vananaj tapuxkaulaqtsʼin tas katamakal para katamamaqtanil.
40011013	Tachun yu maqancha ixtalaqputeʼey ixchivinti Dios vachuʼ ixlhachimoʼon Moisés ixtanajun yu katapasayaʼ tus tejkan chil ni Juan.
40011014	Chavay ni uxiknan incha laʼaʼipʼutʼunatʼik kinchivinti, klajunau ni Juan va yucha ni Elías yu maqancha ixlaqputeʼey ixchivinti Dios, yu ixtanajun kaminaʼ.
40011015	Incha alin mimpaqasmakkʼan, kaʼasmaktʼik.
40011016	’¿Tas tajunitacha ni lapanakni yu chavay tatʼajun? Va tacha sʼatʼan yu taqamanan laklhitamau yu talatʼasaniy, talajuniy:
40011017	“Klasqolniu yu maʼachajunu jasanti, pero jantu kʼatʼininatʼik. Klamilpaniu milpati yu mamaqanixvanan pero jantu kʼaʼalhuntʼik.”
40011018	Va kilachil ni Juan. Yucha jantu ox vajin vachu jantu oqnun. Xlhiyucha tanajun ni lhitʼajun taun aqmoqxnuʼ.
40011019	Ex chuncha kminta kitʼin yu kval Sasʼatʼa Lapanaki, kvajin, kʼoqnun. Chavaycha tanajun ni kitʼin javaynʼoj y puqalʼoqnuʼ. Tanajun va klaktʼatiʼukxuntayay yu tachʼinin impuestos ali alati yu tamaqataqalhinin. Pero tachun yu lhixajyachal la ixjatapastakʼati ni Dios yucha masuy ni va ox ixjatapastakʼati.
40011020	Ex va chuncha taval ni Jesús va aqtayl jalaqʼaymay xalapanakni yu putaulanin taʼan jantu katamapaxal ixjatapastakʼatkʼan, mas va anchacha kimakal Jesús apalay lhuu yu lajʼay axtoqnuʼ. Ex ni Jesús va naul:
40011021	—¡Payniʼincha ni uxiknan yu vilanantʼik laka putaulan Corazín! ¡Vachu ni uxiknan laka putaulan Betsaida! Ni maqtaqalhinin lapanakni yu maqancha ixtavilanal laka putaulanin Tiro kun Sidón jantu katalaqtsʼil yu chavay klamasuniu. Incha ixtalaqtsʼil, ex va niman ixtamakaul ixtalaqalhinkʼan. Ixtaʼulalcha ixkujukʼan yu pumaqanininkʼan y ixjalaklkʼakʼalakalcha para katasul ni talhimaqaninin.
40011022	Laqsaval klajunau tejkan kamukʼanikanaʼ ixmaqanlqajnatkʼan ni lapanakni ex ni uxiknan apalay ay kunaʼ mimaqanlqajnatkʼan xajantu yu xalapanakni ni Tiro kun Sidón.
40011023	Chavay uxiknan xalapanakni Kapernaum, ¿lhakʼapʼupʼinatʼikcha ni kapʼinapitik laktʼiyan? Yu uxiknan kʼatʼanʼalhukʼanapitik laqnin. Va xakmakal laka putaulan Sodoma yu lajʼay axtoqnuʼ yu tacha ikmakal la mimputaulankʼan, ex ni anchanu putaulan Sodoma tus chavaycha ka vananaj ixʼalil.
40011024	Laqsaval iklajunau, ni anchanu julchan tejkan kaʼalinaʼ maqanlqajnati, ni uxiknan apalay ay kunaʼ mimaqanlqajnatkʼan xajantu xalapanakni laka putaulan Sodoma.
40011025	Ex va chuncha ni anchanu julchan ni Jesús naul: —KimPay kʼatʼi, xajalhachimoʼonuʼ kʼatʼi laktʼiyan kun lakamunukpaʼ, kitʼin ktoʼoyayan. Va lakmalanitʼa minchivinti ni lakstʼuniy lapanakni y jamaqsaqnitʼa yu talakpastaknan, yu lhuu ixtalanitkʼan.
40011026	Chun, kimPay kʼatʼi, va chuncha jalakmapʼaynipʼutʼun ni lapanakni.
40011027	’Ni kimPay va tachun kimaqxtaqniʼojota. Jantu matichun kimispay taʼayucha ni kitʼin yu sasʼatʼa, vamun kimPay kimispay. Vachu va chun jantu matichun mispay taʼayucha ni kimPay, vamun ni kitʼin, vachu ni lapanakni yu klakmasuniputun.
40011028	Chavay kʼatʼantʼikcha kun kitʼin tachun ni uxiknan yu laʼalhoʼontʼatʼikcha istsʼinkʼixtu milhitapatsakʼan yu makʼayatʼik. Kitʼin kaklamastakniyau.
40011029	Kalaʼaʼitʼikcha ni ox putsuku yu klaxtaqniyau. Kilalaqtsʼiu ni kitʼin la ox lapanaki ijkunita y kilpataniʼ ijkʼatsan la kelhanuti, ex chuncha lay kastaknanaʼ metsukuntikʼan.
40011030	Ni putsuku yu klalhijunau kʼalhipʼintʼik yucha jantu tsʼinkʼi, va xapau junita para kʼalhipʼi.
40012001	Ex chuncha taun xajulchan jastaknati ixjunita, ni Jesús kun ixtʼaltanan yu ixlakmalaniy va ixtapuʼanta taʼan ixchʼankanta trigo. Yuʼuncha va ayaj ixtachavanita, taʼaqtayl talajʼexʼiy yu xataltsʼi ni trigo, va taxapʼiʼulhaʼalcha.
40012002	Tejkan yu fariseos talaqtsʼil yu tamakal, ex tajunil ni Jesús: —Yu mintʼaltanan tatʼajun makanan taun tuʼuchun yu jantu maqskʼiniy kamakʼatʼi tejkan xajulchan jastaknati.
40012003	Ex ni Jesús va lakjunil: —¿Ex ni uxiknankʼan jantu aqtaun pʼutʼeʼeyatʼik yu tacha makal ni David kun ixtʼaltanan taun julchan tejkan ayaj tachavanil?
40012004	Yucha tanul la ixchaqa ni Dios ex taʼul ni pan yu moqslanikantacha ni Dios mas jantu ixtapaxtoqniy kataʼul, vamun ni kuras ixtapaxtoqniy kataʼul.
40012005	¿Jantukaʼ pʼutʼeʼeyatʼik ixlhachimoʼon ni Moisés taʼan najun xtaqkan lakatin ni kuras para katatapatsal laka ay lakatajtan mas va xajulchan jastaknati? Y jantu matichun najun ni va tamakay jatalaqalhin.
40012006	Pero kitʼin klajunau ni aniy alin taun tuʼuchun apalay ay xajantu yu ay lakatajtan.
40012007	Ka jantu malaʼasiyatʼik tis va suncha naunputun ixchivinti Dios yu tsʼoqkanta, yu inchine najun: “Kitʼin va knajun kʼapaxkʼanantʼik. Jantu knajun kʼamoqslatʼik lapaxkan.” Va ixmalaʼasitʼik yu klajunau, ex ka jantu ixlakmukʼanitʼik laqtaqal yu kintʼaltanan yu laqsaval vas tajunita la ixjatsukuntikʼan.
40012008	Ni kitʼin yu kval Sasʼatʼa Lapanaki klhinajun tisuncha lay makakan ni xajulchan jastaknati.
40012009	Ex taxtulcha ni Jesús, va al laqa chaqaʼ taʼan ixtataqxtoʼa ni israelitas, ancha tanuchal.
40012010	Ancha ixʼalinta qayntaun lapanaki yu jantu lay ixmapuʼay ixmakaʼ. Lati ni fariseos vachu ancha ixtaʼalinta, yuʼuncha va ixtatʼajuncha lakxkaunan tacha kataputislajmal ni Jesús. Va chuncha talhisakmil ni Jesús, va tajunil: —¿Xtaqkan lakatin para palay kʼamakʼachʼoʼo qayntaun taqanʼan tejkan xajulchan jastaknati?
40012011	Ex ni Jesús va lakjunil: —Xaqayntaun ni uxiknan, va kalhitsʼukʼu laqataun borrego y katajul lakxkan, ¿jantu niman kapʼiti makutunuʼ mas va xajulchan jastaknati?
40012012	Qayntaun joʼati apalay ixtapal junita xajantu laqataun borrego. Ex chuncha alin lakatin para kamakʼatʼi yu lajʼox tejkan xajulchan jastaknati.
40012013	Ex ni Jesús va junil ni anchanu taqanʼan: —Kʼaxnujtʼi mimakaʼ. Chuncha va xnujlhi, va oxicha junchoqol tacha yu amaqataun.
40012014	Ex chuncha ni fariseos taʼanchoqol, va taʼaqtaylcha tapuxkaulaqtsʼin tas lay katapumaqnil ni Jesús.
40012015	Tejkan chuncha kʼatsal ni Jesús, ex taxtul taʼan ixvil. Lhuvaj lapanakni tatʼaʼal. Ni Jesús lajkʼuchʼuʼol ni taqanʼanin,
40012016	pero ixlakchivijvay para jantu katalhitaulal ni yucha.
40012017	Va chuncha taqayntsal ixchivinti Isaías yu maqancha ixlaqputeʼey ixchivinti Dios, yu inchine naul:
40012018	Aniy alinta kiʼoqxtamati yu klaksakta. Ikpaxkay kun tachun kilhitsukunuʼ. Kakxtaqniyaʼ kiʼEspíritu ni yucha. Ex yucha kalakmasuniyaʼ tapuchux lapanakni ni lakamunukpaʼ ni alin ixlaqtaqalkʼan.
40012019	Yucha jantu kakiltaukʼayaʼ, jantu pʼasni katʼasayaʼ. Tus jantu matichun kaqasmakniyaʼ ixtʼasati lakatinixnan.
40012020	Ni yucha jantu kateʼeyaʼ mas maqataun makatʼuniy kʼiu yu lkʼavil. Yucha jantu kamamixiyaʼ mas va laqataun mecha yu va tsʼuniy maqtʼayjiy. Tus tejkan pʼasni y vas kunaʼ ixlhachimoʼon.
40012021	Tus tapuchux lapanakni ni lakamunukpaʼ katapakxanʼiyaʼ.
40012022	Ex va chuncha talhaanil ni Jesús qayntaun joʼati yu laʼachʼix y janunuʼ. Va ixlhitʼajun aqmoqxnuʼ. Ni Jesús va malakavanichoqol y machivinichoqol.
40012023	Tus tachun ni lapanakni tus vak takʼatsal, va talalhisakmil: —¿Lhilay ni Jesús va istsʼal David junita?
40012024	Tejkan chuncha taqasmaklhi ni fariseos, va tanaul: —Va Beelzebú, yu xaʼukxtin aqmoqxnuʼ yu xtaqniy tapʼasta para lay kalakmaxtul aqmoqxnun.
40012025	Ni Jesús ixkʼatsʼaycha yu ixtatʼajun pastaknan, va lakjunil: —Mas va tisuncha lhachimoʼon incha va tatalaqlvaʼa y talaxkajiy ni lapanakni, ex xʼamankʼan tatalaktʼilhiy. Vachu incha taun putaulan u tʼalaqaunin tatalvaqta, ex jantu lay maqan tatsukuy va talamamiʼoniy.
40012026	Vachu chun incha xʼaman kamaxtuchoqokal ni Satanás, ¿ex tas kaputaqnilcha ixtapʼasta?
40012027	Naunatʼik va klakmaxtuy aqmoqxnun kun ixtapʼasta Beelzebú yu xaʼukxtin ni aqmoqxnun. ¿Ex tas ayucha jaxtaqniycha tapʼasta mintʼaltanankʼan para katalakmaxtul aqmoqxnun? Mintʼaltanankʼan va tamasuchoqoy ni uxiknan va alʼoqspʼalatʼik.
40012028	Yu kitʼin klakmaxtuy aqmoqxnun va kun ixtapʼasta ni ixʼEspíritu Dios. Yucha naunputun yu ixlhachimoʼon ni Dios va talaqchintancha ni uxiknankʼan.
40012029	’¿Tas kapulalcha matichun katanuchal la ixchaqaʼ qayntaun lapanaki yu pʼasni para kamaxtunil ixʼaxtoqnuʼ incha jantu pʼunaj kachʼiʼulaʼelal?
40012030	’Yu jantu chʼantaun kintʼaval, yucha va kixkajiy. Yu jantu jalaqmaqxtoʼa lapanakni para kintatʼaʼal, yucha va jalakmaputaukʼay.
40012031	’Xlhiyucha klajunau, tachun talaqalhin yu tamakay ni lapanakni lay malaqmixiniʼokan, mas va tuʼuchun yu jantu ox kanaul, yucha lay malaqmixiniʼokan. Pero yu va kalaktuʼul ni Espíritu Santo ex ni yucha jantu lay malaqmixinikan.
40012032	Chavay yu kinkiltaukʼaniy ni kitʼin yu Sasʼatʼa Lapanaki, yucha lay kamalaqmixinikanaʼ. Pero incha jantu oxi lhichiviniy ni Espíritu Santo, ex ni yucha jantu lay kamalaqmixinikanaʼ, mas ni aniy lakamunukpaʼ, mas yu kaʼalinakaʼ.
40012033	’Yu ox kʼiu xtaʼa ox xaʼunikan, yu jantu ox kʼiu yucha jantu lajʼox xaʼunikan. Ex chuncha va por xaʼunikan va yucha pumispakan ni kʼiu.
40012034	¡Ixlapanakni tsapulin untʼatʼik! ¿Tas kapulayacha kʼanaunapitik yu lajʼox axtoqnuʼ incha va laktuʼunun untʼatʼik? Yu naunatʼik la minkilkʼan yucha minachal la melhanutkʼan.
40012035	Yu ox lapanaki, la ixjalhanuti maʼata yu lajʼoxi, ancha maxtuy yu lajʼoxi chivinti. Yu laktuʼunuʼ lapanaki la ixjalhanuti maʼata yu jantu lajʼoxi kaval, ancha maxtuy chivinti yu jantu lajʼox.
40012036	Pero yu kitʼin klajunau, tejkan kachina julchan tejkan kalakmukʼanikanaʼ ixlaqtaqalkʼan ni lapanakni, ex kataxtaqʼoyaʼ kuenta tachun laqxtoqnuʼ chivinti yu tanajunta.
40012037	Va por minchivinti katasuyaʼ incha va ox unitʼa u incha va lhitʼaʼun laqtaqal.
40012038	Va chuncha taval ni fariseos kun yu ixtamasuy ixlhachimoʼonkʼan va talaqltalakatanul ni Jesús, va tajunil: —Jamalaniniʼ, kijnan klalaqtsʼinputunau kamakʼatʼi taun ay axtoqnuʼ yu lay klapumispau.
40012039	Ex ni Jesús va lakjunil: —Yu jalaktuʼunun ali maqtaqalhinin lapanakni kintaskʼinin para kaklakmakanil taun ay axtoqnuʼ yu lay kintapumispal. Pero jantucha apalay tuʼuchun kaklakmasuniyaʼ, vamun yuʼ yu tacha tapasal ni Jonás yu maqancha ixlaqputeʼey ixchivinti Dios.
40012040	Yu Jonás ixtajumachal laʼatʼutu julchan kun laʼatʼutu jatatsʼisin la ixpulakna laqataun ay jatanti. Ex yu Sasʼatʼa Lapanaki vachu chun katapasayaʼ, yucha katajuyaʼ laʼatʼutu julchan kun laʼatʼutu tatsʼisin la ixpulakna ni lakatʼun.
40012041	Tejkan kachinaʼ ni julchan tejkan kalakmukʼanikanaʼ ixlaqtaqalkʼan ni lapanakni, katatayayaʼ ni lapanakni yu maqancha machaqan Nínive. Katamukʼayaʼ laqtaqal, kalakmukʼanikana ixlaqtaqalkʼan yu chavay tatʼajun lapanakni. Yu maqancha ixtavilanal lakaputaulan Nínive va tamakaul ixtalaqalhinkʼan tejkan taqasmaknil ixchivinti Jonás. Pero chavay aniy alin qayntaun yu apalay pʼas xajantu ni Jonás.
40012042	Vachu tejkan kalakmukʼanikanaʼ ixlaqtaqalkʼan ni lapanakni, ni xanati yu ixlhachimoʼonun maqancha ixlhisur ni lakamunukpaʼ, va ancha katayayaʼ y kalaktislajmayaʼ ni lapanakni yu chavay tatʼajun. Yucha la maqati minchal para kaqasmaknil ixchivinti Salomón yu ayaj lhuu ixjatapastakʼati. Pero chavay aniy alin qayntaun yu apalay lhuu jatapastakʼati lhitʼajun xajantu Salomón.
40012043	Tejkan taun jantu ox espíritu taxtuniy qayntaun lapanaki, ex tiʼukxuntayay mas taʼan jaxixninta taʼan jantu tuʼuchun alin, lakxkajuycha toʼoxtaycha kastaknal. Tejkan jantucha temay toʼoxtaychacha kastaknal, va pastakchoqoy:
40012044	“Kajkʼanchoqoyacha laqa chaqaʼ taʼan ikmintachal.” Tejkan chinchoqoy la ixlakatunaj ni lapanaki va tacha taun chaqaʼ yu tus ox japʼalnankanta y ox jalaʼoxikanta.
40012045	Ex taxtuchoqoy y lhiminchoqoy pumatujun ixtʼaʼespíritus yu apalay talaktuʼunun. Tus tachun chʼantaun tatanuy la ixlakatunaj ni anchanu lapanaki. Ex ni anchanu lapanaki va apalay lhitaʼay jun la ixjatsukunti xajantu tacha ixjunita pʼunaj. Vachu va chun kʼatʼapʼasayapitik yu chavaycha jalaktuʼunun lapanakni untʼatʼik.
40012046	Tejkan vananaj ixtʼajun jalaqxaqalanaʼ ni lapanakni ni Jesús, ex tachinchal yu ixnati kun ixtʼalaqaunin, va ixtatʼachivinputun ni Jesús pero va maqspaʼ ixtayanal.
40012047	Ex qayntaun lapanaki va junil ni Jesús: —Yu minati kun mintʼalaqaunin tayanal maqspaʼ. Va tatʼachivinputunan.
40012048	Ex ni Jesús va naul: —¿Tas ayucha ni kinati y tas ayuʼuncha ni ketʼalaqaunin?
40012049	Ex va jalakmajkunil yu ixtʼaltanan, va naul: —Ni yu aniy taʼalinta, yuʼuncha ni kinati ali ketʼalaqaunin.
40012050	Chavay mas va taʼayucha yu makay tacha lhinajun kimPay yu alintachal ni laktʼiyan, ex yucha kintʼalaqajun y yucha kintʼalapanaki y yucha kinati.
40013001	Anchanu julchan taxtuchal laqa chaqaʼ ni Jesús va al taul taʼan ixkilpaʼ ni lakamar.
40013002	Va lhuvaj lapanakni tataqxtoqniy, ex ni yucha va tajul laka barco, va ancha taulal. Ex ni lapanakni va tataulal la ixkilpaʼ ni lakamar.
40013003	Chuncha va aqtaynilcha jalakmasuniy pulhuvaj axtoqnuʼ kun chivinti yu xtaʼa jatapastakʼati. Va jalakjunil: —Qayntaun lapanaki al mamanaʼ ni ixtʼin.
40013004	Tejkan ixtʼajun maman ni ixtʼin lakataun tamachal va lakatin, ex ancha tamil tsʼoʼon va niman taʼuʼol.
40013005	Yu alati xatʼin va tamachal laka chiyuxin. Ancha va snipaqa mal yu tʼun, xlhiyucha va niman pʼunlhi.
40013006	Jantu pulman kataknul istsʼansiviti, xlhiyucha tejkan pʼas maknaul ni julchan va lakxixʼol, talaqxauʼol.
40013007	Alati xatʼin tamachal laka jaltukunan. Ancha vachu pʼunlhi pero chʼantaun tʼapʼul ni jaltukun, va maqataanul, talakxixtanulcha yu xatʼin.
40013008	Chavay yu alati tʼin, yucha tatamachal taʼan ox ni lakatʼun, ex ancha va xtaqlhi taun ox jaxqanti. Por laqatamin ni xatʼin, lati taxtaqlhi taun ciento xataltsʼi, lati xtaqlhi setenta y lati treinta taxtaqlhi.
40013009	Incha alin mimpaqasmakkʼan, ex kaʼasmaktʼikcha.
40013010	Ex yu ixtʼaltanan ni Jesús yu ixlakmalaniy va tatalakanunil ni Jesús, va tajunil: —¿Valiʼiycha jalaqlhixaʼalaycha ni lapanakni kun chivinti yu xtaʼa jatapastakʼati?
40013011	Ex ni Jesús va lakjunil: —Uxiknankʼan Dios tamasuniyan tacha lhachimoʼonun laktʼiyan yu jantu takʼatsay alati lapanakni. Jantu jamasuniy yu alati lapanakni.
40013012	Yu lhitʼajuncha yucha apalay lhuu kaxtaqnikanaʼ para apalay lhuu kalhitsukul. Yu jantu kalhitsukul mas yu tsʼuniy yu lhitʼajun, yucha kamaxtunichoqokanaʼ.
40013013	Xlhiyucha klhilaqxaqalay ni lapanakni kun chivinti yu xtaʼa jatapastakʼati. Ni yuʼuncha talaqtsʼincha pero va tacha jantu katalaqtsʼil, ex va tacha jantu kataqasmaklhi.
40013014	Ex laqsaval lhiʼakxajyachal ni yuʼuncha tacha naul ni Isaías yu maqancha ixputeʼey ixchivinti Dios, va naul: Ni uxiknan laqsaval kaʼasmatʼapitik pero jantu kamalaʼasiyapitik; kʼalaqtsʼinapitikcha pero va tacha jantu kalaqtsʼintʼik.
40013015	Yu ixjalhanutikʼan ni aniy lapanakni va ayaj pʼasni tamakata. Tus jantu ox taqasmaknan. Ixlaqchulkʼan talhitʼajun pero tus ox lakchajuy. Chuncha jantu lay talakavanan, jantu lay taqasmaknan, jantu lay tamalaqasinin, jantu chʼantaun kintatʼaʼan para kaklakmaʼayajnil.
40013016	’Pero ni uxiknankʼan, kaʼachʼantʼikcha, va pʼalakʼavanantʼikcha milaqchulkʼan y paʼasmaknanantʼikcha miʼaqaxqolkʼan.
40013017	Laqsaval klajunau, maqancha qaynlhuvaj lapanakni yu lajʼoxin kun qaynlhuvaj yu maqancha ixtalaqputeʼey ixchivinti Dios ayaj ixtalaqtsʼinputun tacha yu chavay laqtsʼinatʼik, pero yuʼuncha jantu katalaqtsʼil. Ayaj ixtaqasmakputun vachu yu tacha uxiknan asmaktʼatʼik, pero jantu kataqasmaklhi.
40013018	’Chavay ox kaʼasmaktʼik yu naunputun ni chivinti yu lhichiviniy ni lapanaki yu ixmamay ni ixtʼin.
40013019	Qayntaun lapanaki tejkan qasmatʼacha tacha lhachimoʼonun Dios pero jantu malaqasiy, yucha va tacha xatʼin yu tamachal lakatin. Taval laqtanul yu jantu ox, ex chuncha ni anchanu lapanaki va makaunchoqolcha ixchivinti Dios yu ixʼalintacha la ixjalhanuti.
40013020	Chavay yu xatʼin yu tamachal laka chiyuxin, yucha va yu taqasmatʼacha ixchivinti Dios ex talaqaʼiy kun achati.
40013021	Pero jantukaʼ ox tatʼachʼatay, ex vamun taun panchʼix tayaniy. Tejkan lhitapasay maqanlqajnati, por ni chivinti yu lhakapuʼan, ex makaunchoqoycha ixlhakapuʼati.
40013022	Chavay yu xatʼin yu tamachal laka ltukunan, yucha va ni lapanakni yu taqasmatʼacha ixchivinti Dios, pero vananaj ayaj tapastakʼuy yu xajamaqaliti ni aniy lakamunukpaʼ. Chuncha takaukchoqoy ixchivinti Dios y jantu aqtaun lay lhixajachal yu lajʼoxi la ixjatsukuntikʼan.
40013023	Chavay yu xatʼin yu tamachal taʼan ox lakatʼun yucha va ni lapanakni yu taqasmatʼa y ox tamalaqasiy, ex chuncha yuʼuncha lhixajyachal taun ox jaxqanti. Lati taxtaʼa taun ciento xataltsʼi por qaltaun, alati taxtaʼa sesenta, alati taxtaʼa treinta.
40013024	Ni Jesús jalaqlhixaqalachoqol ataun chivinti yu xtaʼa jatapastakʼati, va naul: —Yu xalhachimoʼon ni laktʼiyan va tacha qayntaun lapanaki yu mamal ox xatʼin la ixtʼun.
40013025	Taval tejkan ixtaltataʼojotacha tachun, ex chil ixtʼalaxkayakʼan, va mamal xataltsʼi javan taʼan ixmamakanta ni trigo, ex chuncha va anchoqol.
40013026	Chavay tejkan alilcha ni trigo y tapalalcha xapaʼati, ex vachuʼ tasul yu jantu ox javan.
40013027	Ex va chuncha yu tapatsanin va taʼal mapastakʼaninin yu manavin, va tajunil: “Jalhachimoʼonuʼ, uxintʼi mamatʼi yu lajʼox tʼin ni lakatʼun. ¿Tas oxtaycha lhilay minchalcha yu jantu ox javan?”
40013028	Ex yu manavin va naul: “Ka va lay matichun kintʼalaxkayakʼan chun xamakay.” Ex yu tapatsanin va talhisakmil ni manavin, va tajunil: “¿Lhinaʼun ni kajkʼau tipatʼanan yu jantu lajʼox javan?”
40013029	Ex yu jamanavin va naul: “¡Ka jantu! Yu va katʼipʼatʼatʼik yu jantu ox javan kavalay vachu katʼipʼatʼatʼik ni trigo.
40013030	Apalay ox kamakaunau para chʼantaun katalajʼaynlhi tus tejkan kapuʼiyaucha. Ex kakmalaqachayaʼ kataʼanaʼ puʼinin ni javan. Katapʼixchʼiyaʼ por pastamin para kalaqxavakalcha, ex astan katapuʼiyacha ni trigo y katamaʼayacha laka pakʼatsa.”
40013031	Jesús vachu jalaqputeʼenil ataun chivinti yu xtaʼa jatapastakʼati, va jalakjunil: —Yu xalhachimoʼon ni laktʼiyan va tacha xataltsʼi ni mostasa yu chʼal la ixtʼun qayntaun lapanaki.
40013032	Yucha laqsaval apalay lakatʼuniy taltsʼi xajantu yu alati xataltsʼi tachʼanati pero tejkan ajin ex ni yucha apalay ay jun xajantu yu alati jatachʼanati. Yucha jun aqataun kʼiu, ex yu tsʼoʼon ancha tachinachilcha, tamakaycha ixpaqtamankʼan la ixmaqlaqapʼun.
40013033	Ni Jesús vachu jalaqputeʼenil ataun chivinti yu xtaʼa jatapastakʼati va jalakjunil: —Yu xalhachimoʼon ni laktʼiyan, yucha va tacha levadura yu qayntaun xanati xʼotʼilhiyajuy kun laʼatʼutu kualtil harina. Makay tus tachun kalhitayaʼol ni skititi para la lhuu kaval.
40013034	Ni Jesús ixlakmasuniy ni lapanakni kun chivinti yu xtaʼa jatapastakʼati. Vamun yuʼ ixlakpumasuniy ni lapanakni.
40013035	Chuncha laqsaval taqayntsal yu maqancha ixtalaqputeʼey ixchivinti Dios yu inchine tatsʼoqlhi: Kaklakmasuniyaʼ chivinti yu xtaʼa jatapastakʼati, kaknaunaʼ axtoqnuʼ yu maksakkanta vananaj tus tejkan puʼaqtaynil ni lakamunukpaʼ.
40013036	Ex chuncha ni Jesús va lakmastakʼachoqolcha ni lapanakni, va tanulcha la ixpulakna taun chaqaʼ. Yu ixtʼaltanan va tatalakanunil, va tajunil: —Kilalaqputeʼeniu tisuncha naunputuncha ni chivinti yu lhichiviniy yu jantu ox javan yu tatʼaʼaynlhi ni trigo.
40013037	Ex va chuncha ni Jesús va jalakjunil: —Yu mamal ni la ox tʼin, yucha va Sasʼatʼa Lapanaki.
40013038	Yu lakatʼun yucha va yu lakamunukpaʼ. Chavay yu lajʼox xatʼin yucha va yu lapanakni yu tatiʼukxuyanalcha taʼan lhachimoʼonun Dios. Yu jantu lajʼox javan yucha va yu lapanakni yu talhiyanal kun ni aqmoqxnuʼ.
40013039	Chavay yu tʼalaxkayaʼ yu mamal xatʼin yu jantu lajʼox javan, yucha va yu aqmoqxnuʼ. Yu jaxqanti yucha tejkan xapumiʼonucha kunaʼ ni lakamunukpaʼ. Yu kataminaʼ japuʼinin ni jaxqanti yucha va ixmayulnin ni Dios.
40013040	Chavay yu jantu lajʼox javan yucha chaqxʼikan, mapʼukan laka jikmi para kalaqxaul, yucha vachu va chun kunaʼ tejkan kamiʼoyaʼ ni lakamunukpaʼ.
40013041	Yu Sasʼatʼa Lapanaki ni yucha kamalaqachayaʼ ixmayulnin taʼan jalhachimoʼonun para kataminaʼ jaxqanan yu talamakanin talaqalhin kun yu tamakay tachun yu jantu lajʼox.
40013042	Ex ni yuʼuncha kalaqtanqalhumujukanaʼ la xaʼorno ni jikmi taʼan katalajqalhunaʼy katalaktsakʼayaʼ ixtatsalatikʼan.
40013043	Pero yu tamakay tacha lhinajun ni Dios, yuʼuncha tus kʼaluks katatunkunaʼ tacha ni julchan taʼan lhachimoʼonun ni ixPaykʼan. Chavay incha alin mimpaqasmakkʼan, ex kʼaʼasmaktʼikcha.
40013044	’Yu xalhachimoʼon ni laktʼiyan va tacha taun maqaliti yu kamaqsaqkal taun lakatʼun. Qayntaun lapanaki temay ni maqaliti ancha lakatʼun pero va ancha maqsaqchoqoy. Ex ayaj lhiʼachantajuycha ex minchoqoyachalcha, anʼojoy stʼanaʼ tachun yu maqalin ni ixlhitapatsa. Ex chuncha iycha yu anchanu lakatʼun yu taʼan temal ni maqaliti.
40013045	’Vachu yu xalhachimoʼon ni laktʼiyan, yucha va tacha qayntaun jastʼanaʼ yu lakxkajuy ni laqspututu chiyux yu laqlhuu xtapal.
40013046	Tejkan temayachalcha mas va laqataun pero la laqlhuu xtapal, ex chuncha ni yucha anchoqoycha, lakstʼay tachun yu lhitʼajuncha ex ancha iniʼ yu anchanu laqspututu chiyux yu laqlhuu xtapal.
40013047	’Vachu yu xalhachimoʼon ni laktʼiyan va tacha ni chʼoqxu yu mujukan lakxkan, ex ni yucha chʼapaʼojoy tapuchux jatantin.
40013048	Tejkan aqtsamancha ni chʼoqxu ex yu xachʼapanan tamakutuycha ixchʼoqxkʼan, talhaʼancha la ixkilpaʼ ni laʼaxkan. Ex ancha tataulaycha jalaksaknan ni jatanti. Yu lajʼay tamaʼaycha la ixqaychʼikʼan. Yu jantu lajʼox ni yucha talakmajʼancha.
40013049	Vachu chun kunaʼ tejkan xapumiʼonuʼ ni lakamunukpaʼ. Kataminaʼ ni ixmayulnin Dios, tumpaj katamakayaʼ yu lajʼoxin. Yu jantu lajʼoxin vachu tumpaj kalakmakakanaʼ.
40013050	Chavay yu jantu lajʼoxin, ni yuʼuncha kalaqtanqalhumujukanaʼ la xaʼorno jikmi, taʼan katalajqalhujtajuyaʼ y katalaktsakʼalhitsukuyacha ixtatsalatkʼan.
40013051	Ex chuncha ni Jesús va lakjunil: —¿Ni uxiknan malaʼasiʼoyatʼik tachun ni aniy? Ex yuʼuncha tanaul: —Chun, Jalhachimoʼonuʼ.
40013052	Ex chuncha va jalakjunil: —Tejkan qayntaun yu masuy ixlhachimoʼonkʼan ni israelitas laniy tacha xajalhachimoʼon laktʼiyan, ex yucha jun tacha qayntaun manavin laqataun chaqaʼ taʼan maʼakan ox axtoqnuʼ. Ex chuncha la ox mispay lakmaxtunuʼ yu laqsastʼi y vachu yu maqaniyaʼ.
40013053	Taval tejkan mamaktal ni Jesús ixlaqputeʼeka ni chivinti yu xtaʼa jatapastakʼati, ex anchoqolcha,
40013054	va chaanchoqolcha la ixtʼun. Ex ancha aqtaynil jamalaninin laqa chaqaʼ taʼan ixtataqxtoqta ni israelitas, ex yu lapanakni tus taun talhilal, ixtanajun: —¿Tas oxtaycha lanilcha yu laklaniy? ¿Tas pulakmakaycha ni anchanu lajʼay axtoqnu?
40013055	¿Jantu yuʼ kaval yu istsʼal ni karpintero, yu ixnati ni María? ¿Jantu yuʼ kaval ixlaqaj ni Santiago ali José ali Simón ali Judas?
40013056	¿Jantu yuʼ ixtʼalapanakni yu tataulay aniy la kinputaulankʼan? ¿Tas oxtaycha pulanil anchanu axtoqnuʼ?
40013057	Va xlhiyucha jantu ixtamakaniputun kuenta ni Jesús. Pero ni Jesús va lakjunil: —Qayntaun lapanaki yu laqputeʼey ixchivinti Dios va talakachux toʼoyakan, vamun la ixtʼun jantu toʼoyakan.
40013058	Ex ancha la ixputaulan ni Jesús jantu katalhakapuʼanil ni lapanakni xlhiyucha jantu lhuu kamakal yu lajʼay axtoqnuʼ.
40014001	Ex chuncha yu xagobernador ni Galilea, yu ixjunkan Herodes, ni yucha vachu kʼatsal yu ixtʼajun makan ni Jesús.
40014002	Ex yucha va lakjunil yu ixtaʼaqtayjuy: —Ka va Juan yu jamaqchajʼavanaʼ ni kujchoqota. Ka xlhiyucha lhitʼajun tapʼasta para kamakal yu lajʼay axtoqnuʼ.
40014003	Va yucha ni Herodes yu ixmalaqachananta ixlakachʼimaka ni Juan, ex va maqanul lakapachʼin. Va chuncha makal va por ixanati yu Herodías junkan, yu ixanati ixjunita ixlaqaj Felipe.
40014004	Yu Juan va ixjunita: —Jantu lay kʼamakʼatʼi mixanati yu ixanati milaqaj.
40014005	Ex va chuncha ni Herodes ayaj ixmaqniputun ni Juan, pero va ixlaktalhauniy ni lapanakni. Yuʼuncha ox ixtalhakapuʼan ni Juan va ixlaqputeʼey ixchivinti Dios.
40014006	Pero tejkan lakachil ixkʼatan ni Herodes, ex yu istsiʼi ni Herodías va aqtaynil jatʼinin la ixtalakaʼukxpukʼan yu ixlakjuntaʼikanta. Ex ayaj maqamal ni Herodes.
40014007	Chuncha yucha va junil ni laqsaval kaxtaqniyaʼ va tuʼuchun yu kaskʼinilcha.
40014008	Va chuncha ixnati va chivijval yu jatsiʼi. Ex yucha va junil ni Herodes: —Va knajun kʼixtʼaqnin ixʼaqtsul ni Juan yu jamaqchajʼavanaʼ kun laqataun ay plato.
40014009	Ex ni ay jalhachimoʼonu Herodes va maqaninil, pero va por ixjunitacha la ixtalakaʼukxpukʼan ni ixlakjuntaʼita, ex mas jantu kaʼuyujnaul, va lhinaul kaxtaqnikal.
40014010	Va malaqachanalcha ixchaqxpʼuxnika ixʼaqtsul ni Juan taʼan ixtanun lakapachʼin.
40014011	Chuncha talhiminil ixʼaqtsul laqa ay plato ni jatsiʼi, ex yu jatsiʼi va maqxtaqnilcha ni ixnati.
40014012	Ex tachinchal yu ixtʼaltanan ni Juan, va talhaʼalcha maknunun ixlakatunaj. Ex astan va taʼal mapastakʼanin ni Jesús.
40014013	Ex tejkan qasmaklhi ni Jesús yu tapasalcha, va taxtulcha taʼan ixvil, va ixʼaman al, tajul laqataun barco va puʼal lakamar, va chaʼal lakatʼun taʼan jantu alin lapanakni. Pero tejkan chuncha takʼatsal ni lapanakni ex tataxtul ni putaulanin y tatixkaulhaʼal pero yuʼuncha va lakatʼun tapuʼal.
40014014	Tejkan patajul laka barco ni Jesús va jalaqtsʼil lhuvaj lapanakni. Ex ni yucha va ayaj lakmapaynil, y va jalajkʼuchʼul tachun yu taqanʼanin.
40014015	Taval va putsʼisputuncha. Ex yu ixtʼaltanan tatalakanunil, va tajunil: —Ayaj toqoxalcha y aniy va xʼaman ni lakatʼun, jantu tʼujuʼ jataulanti. Kalakmakʼaucha ni lapanakni para kataʼalcha lakxkaunan ixvaytikʼan taʼan alin jataulanti.
40014016	Ni Jesús va lakjunil: —Jantu maqskʼiniy kataʼal lakxkaunan. Ni uxiknan kʼalakvavatʼikcha.
40014017	Ex ni yuʼuncha va tanaul: —Pero jantu lhuu kaklhimiu ni vayti. Va ikmaqalinau aniy va aqskis pan kun aqxtʼuy jatanti.
40014018	Ex ni Jesús va naul: —Kilalhiminiu aniy.
40014019	Ex va lakjunil ni lapanakni para katataulal ni laka jatsʼinan. Ex chuncha va chʼapalcha la ixmakaʼ ni anchanu aqskis pan kun aqxtʼuy jatanti, ex va talaqstʼal laktʼiyan, va xtaqnil lhimalaqpuchuncha ni Dios. Ex va laqcheʼelcha ni pan, va jalaqxtaqnilcha ixtʼaltanan. Ex yuʼuncha va taʼaqtaynilcha talaqmapitsiniy ni lapanakni.
40014020	Ex tus tachun ox tavayl y tus ox taʼotsaʼol. Vananaj tamaʼaqtsamachoqol laqakautʼuy canastas yu xatalaqcheʼeniʼ yu xajchal.
40014021	Yu tavayl va laqakis mil joʼakna y tumpaj yu xanatin kun jasʼatʼan.
40014022	Ex va chuncha ni Jesús va niman lakjunil ixtʼaltanan para katatajuchoqolcha ni laka barco. Pʼunaj kataminchoqochalcha apaʼextaun lakxkan. Yu Jesús vananaj tamakaul jalakmastakʼanaʼ ni lapanakni.
40014023	Tejkan lakmastakʼaʼolcha ex ni Jesús va al skʼiniʼ Dios ixʼaman lakataun aspajun. Taval tejkan putsʼislhicha ex ni yucha va ancha ixʼaman ixʼalinta.
40014024	Ex va chuncha ni barco va la maqati anta, va laycha ixpakltaun lakamar. Va ixʼunilata la ixʼukxpulakapu ni barco, yu xkan ixtantʼaqstʼay y vachu ixqalnaqlhaʼanta ni barco.
40014025	Ex va chuncha tejkan tunkumintacha, ni Jesús va ltanajʼal la ixʼukxni lakamar, va taʼan ixtapuʼanta yuʼuncha.
40014026	Tejkan chuncha talaqtsʼil yu ixtʼaltanan ni Jesús va ltanajʼanta ni yucha la ixʼukxni lakamar, tus pʼas talaktʼasal kun ixtalhantikʼan: —¡Va qayntaun maqtsʼisvanaʼ!
40014027	Pero ni Jesús jalakkilʼanil, va jalakjunil: —¡Kaʼayajnantʼik! Jantu maqskʼiniy katʼalhanantʼik, va kitʼin.
40014028	Ex yu Pedro va naul: —Jalhachimoʼonuʼ, incha laqsaval va uxintʼi, ex kʼiʼun para kakltanajʼanchal la ixʼukxni ni lakxkan.
40014029	Ex naul ni Jesús: —Kʼatʼatʼicha. Ex ni Pedro va takuklhicha laka barco, va ltanajʼalcha ni lakxkan taʼan ixpuminta ni Jesús.
40014030	Yu un va la pʼasnicha talakanuniy, ex ni Pedro va talhanalcha, ex va aqtaylcha talaqtsʼanqay, va tus sqau tʼasal, va naul: —¡Jalhachimoʼonu, kʼiʼaqtʼayʼutʼi!
40014031	Ni Jesús va tsʼalaj maqchʼapachoqol, va junil: —Ayaj lakatsʼuniy milhakapuʼati. ¿Valiʼiycha jantu kʼalhakʼapʼupʼi?
40014032	Tejkan tataukʼachoqolcha laka barco ni Jesús kun Pedro, ex yu un va vak junchoqolcha.
40014033	Ex yu ixtatʼajumanal laka barco va tataʼaqtsoqoqtanil ni Jesús, va tajunil: —Laqsaval ni uxintʼi va Sasʼatʼa kʼatʼi ni Dios.
40014034	Va chuncha va tapatakuklhi ni lakamar, ex tachaʼal xalakatʼun Genesaret.
40014035	Yu xalapanakni ni anchanu putaulan va tamispalcha ni Jesús, ex tus tamapastakʼanininʼol talakachux xaputaulanin ni anchanu jalakatʼun. Ex ni yuʼuncha va talhiminil tachun ixtaqanʼaninkʼan.
40014036	Ixtatapayniniy ni Jesús para lay katachʼapanil vamun ixpiktuʼ ni ixlaqchʼiti. Ex tachun yu tachʼapanil va si taʼayajnanʼochoqol.
40015001	Va chuncha lati ni fariseos kun yu ixtamasuy ixlhachimoʼonkʼan taminchal ni Jerusalén. Va tatalakanunil ni Jesús, ex talhisakmil, va tajunil:
40015002	—¿Valiʼiycha ni mintʼaltanan ayaj taʼakchʼintamay yu ixputsukukʼan yu maqaniyaʼ kepayankʼan? Jantu tamaqchaʼay tejkan tavajin tacha lhinaunkan.
40015003	Ex ni Jesús jalakjunil: —Yu uxiknan ¿valiʼiycha akchʼintʼamayatʼik yu lhinajun ni Dios para katʼaylhipʼintʼik mimputsukkʼan?
40015004	Ni Dios naul: “Katʼoʼoyatʼi ni mimpay ali minati.” Vachu va naul: “Yu jantu ox lhichiviniy ixpay ali ixnati yucha maqskʼiniy kanil.”
40015005	Pero yu uxiknankʼan naunatʼik ni qayntaun lapanaki lay kajunil ixpay ali ixnati: “Ka jantu lay klaʼaqtayjuyau, tachun yu klhitʼajun va ikmaqxtaqnitacha ni Dios.” Ex uxiknan naunatʼik va ox tacha makay anchanu lapanaki
40015006	y naunatʼik jantucha maqskʼiniy kaʼaqtayjul ixpay kun ixnati. Ex makʼayatʼik tacha jantu ixtapal kaval yu lhinajun ni Dios, vamun tʼaylhipʼinatʼik mimputsukkʼan.
40015007	Ni uxiknankʼan va tʼuy ukxpuʼ makʼayatʼik. Ni Isaías yu ixlaqputeʼey ixchivinti Dios, yucha vas ixnajun tejkan naul:
40015008	Ni aniy lapanakni vamun kun ixkilkʼan kintatoʼoyay. Yu ixjalhanutkʼan va ayaj maqati alinta kun kitʼin.
40015009	Chavay mas ayaj kintatoʼoyay jantu tuʼuchun ixtapal kaval, jantu laqsaval yu tamalaniy, va ixjatapastakʼatkʼan lapanakni.
40015010	Ex ni Jesús lakjuntaʼil ni lapanakni va lakjunil: —Tus ox kaʼasmaktʼik y kamalaʼasitʼik.
40015011	Chavay yu talakʼuy ni lapanakni jantu yuʼ xkilivay. Yu xkilivay ni lapanakni va yu takiltaxtuy yu jantu ox chivinti.
40015012	Va chuncha yu ixtʼaltanan va tatalakanunil ni Jesús, va talhisakmil: —¿Kʼatsʼaycha ni fariseos jantu katalhipaʼinil tejkan chuncha nau?
40015013	Ex ni yucha lakjunil: —Mas va taʼayucha jatachʼanati kaval yu jantu kachʼal ni kimPay yu vilchal laktʼiyan, yucha va katʼipatʼayaʼ kun tachun xatisiviki.
40015014	Kalakmakʼauntʼikcha ni yuʼuncha, va laʼachʼixin yu tamapʼulay ixtʼalaʼachʼixinkʼan. Chuncha incha qayntaun laʼachʼix mapʼulay yu aqayntaun, ex taʼan pusanjan, va chʼantaun katalaqpaʼaʼ ni pumatʼuy.
40015015	Ex ni Pedro va junil ni Jesús: —Kilalaqxʼoqnichoqoo yu ixnaʼun.
40015016	Va chuncha naul ni Jesús: —¿Mas uxiknankʼan jantukaʼ malaʼasiyatʼik?
40015017	¿Jantu malaʼasiyatʼik ni yu kʼaʼutʼi la kinkilkʼan ni yucha tajuyachal la kinpajankʼan? Ex astan taxtuchoqoy la kilakatunajkʼan.
40015018	Pero yu tanajun la ixkilkʼan ni lapanakni yucha minachal tus la ixjalhanutikʼan, va yucha lakxkilivay ni lapanakni.
40015019	La ixjalhanutikʼan ni lapanakni ancha minachal yu jantu lajʼox jatapastakʼati, yu jamaqninti, yu jamaqtʼatamanan, yu tamaqamaʼojoy tachun yu jantu lajʼox, yu alhavanti, yu jalaklkanti, y yu jamakanunti.
40015020	Yu anchanu laqxoqta va yucha yu xkilivay ni lapanakni. Mas jantu kʼamaqchʼaʼa tejkan kʼavay, jantu yuʼ yu xkilivay ni lapanakni.
40015021	Tejkan taxtulcha ancha ni Jesús ex alcha taun lakatʼun ixlhiʼukstsʼuniy xaputaulanin ni Tiro kun Sidón.
40015022	Ancha ixvilchal qayntaun xanati yu machaqaʼ Kananea ixjunita. Talakanunil ni Jesús kun pʼas tʼasati, va junil: —¡Jalhachimoʼonu, yu istsʼal kʼatʼi ni David, va knajun kʼimapʼaynitʼi ni kitʼin! Yu kintsiʼi va laqtanun yu aqmoqxnuʼ.
40015023	Pero ni Jesús jantu tuʼuchun kajunil. Ex yu ixtʼaltanan va tatalakanunil, tatapayninil, va tajunil: —Kʼaʼun ni anu xanati kaʼanchoqol vamuncha ayaj tʼasajminta la kinpulakankʼan.
40015024	Ex ni Jesús va naul: —Ni Dios kilhimalaqachata vamun yu kintʼaʼisraelitas, yuʼuncha tajunita tacha borregos yu tatsʼanqatacha.
40015025	Pero yu xanati taʼukstsʼuninil, ex taʼaqtsoqoqtanil ni Jesús, va junil: —¡Jalhachimoʼonu, kʼiʼaqtʼayʼutʼi!
40015026	Ex ni Jesús va junil: —Jantu ox kʼalakmaxtʼunin ixpankʼan yu jasʼatʼan para kʼalaqxtʼaqnin yu xʼoyun.
40015027	Ex yu xanati va naul: —Ka chun, Jalhachimoʼonu. Pero mas va yu xʼoyun vachu taʼuy yu patajuy laka mesa yu ixtalaqcheʼeniʼ ixvayti ixʼukxtin.
40015028	Ex chuncha va naul ni Jesús: —¡Xanati, va ayaj ay milhakapuʼati! Va chuncha kaval tacha ni uxintʼi naʼun. Ex ni anchanu hora va palaycha junchoqol istsiʼi.
40015029	Ex minchoqochalcha ni Jesús, va chaʼal yu xakilpaʼ lakamar Galilea. Ex taukʼal taun aspajun y va ancha taulal.
40015030	Va chuncha lhuvaj lapanakni tataqxtoqlhi taʼan ixvil ni Jesús. Va ixtalhaʼanta yu lakchʼanlkʼavil ali yu lakchʼanltʼul, vachu yu lakmaklkʼavil ali yu lakmakltʼul, vachu yu laʼachʼixin ali yu janunun, ali alati lhuvaj taqanʼanin. Va tamamanil la ixchʼaja taʼan ixvil ni Jesús. Ex ni yucha va palay lakmakaʼol tachun.
40015031	Ex ni lapanakni va tus vak takʼatsal tejkan talaqtsʼil yu janunun tachivinilcha, vachu yu lakmaklkʼavil ali yu lakmakltʼul va tataʼoxilcha ixmakakʼan, y yu lakchʼanlkʼavil ali yu lakchʼanltʼul vachuʼ tataʼoxilcha ixchʼajakʼan, y yu laʼachʼixin vachucha talakavanalcha. Ex chuncha ni lapanakni va taʼaqtaylcha ay tamakay xaDios ni Israel.
40015032	Ex chuncha ni Jesús va lakjuntaʼil ixtʼaltanan, va jalakjunil: —Va ayaj klakmapayniy ni aniy lapanakni, va laʼatʼutucha julchan kintatʼaʼalinta ni kitʼin y jantu katamaqalil tuʼuchuncha yu kataʼul. Jantu knajun kataʼanchoqol la ixchaqakʼan incha jantu kun vayti, va lay katalaqavitil lakatin.
40015033	Yu ixtʼaltanan va tajunil: —¿Tas oxtaycha katemaucha ni vayti yu lay kalakvavau yu aniy lhuvaj lapanakni? Aniy jantu tʼujuʼ jataulanti.
40015034	Ex ni Jesús laklhisakmil, va lakjunil: —¿Tachuncha pan maʼalinatʼik ni uxiknan? Ex tanaul ixtʼaltanan: —Va aqxtujuncha pan ali tsʼuniy yu lakstʼuniy jatanti.
40015035	Ex chuncha ni Jesús lakjunilcha ni lapanakni para katataulalcha ni lakatʼun.
40015036	Ex chʼapalcha la ixmakaʼ ni aqxtujun pan kun yu lakstʼuniy jatanti, ex skʼinil lhimalaqpuchuncha ni Dios. Ex laqcheʼelcha, va jalaqxtaqnilcha ixtʼaltanan. Ex yu yuʼuncha va tamaqpitsinilcha ni lapanakni.
40015037	Tus tachun tavaynʼol va tus ox taʼotsal. Ex yu xatalaqcheʼeniʼ yu xajchal va tus laqatujun lajʼay canastas talaqtsamal.
40015038	Ex yu tavayl va laʼatʼati mil joʼakna y mas alati yu xanatin kun jasʼatʼan.
40015039	Ex va chuncha ni Jesús lakmastakʼachoqolcha ni lapanakni, taukʼachoqolcha ni laka barco, va al xalakatʼun ni Magdala.
40016001	Ex va chuncha ni fariseos ali ni saduceos talaqʼal ni Jesús, talaqtsʼintanul, va taskʼinil para kalakmasunil taun ay axtoqnu yu minachal laktʼiyan.
40016002	Ex ni Jesús va lakjunil: —Tejkan toqoxata, ex ni uxiknankʼan naunatʼik: “Chavay ka la lhiʼacha kunchoqoyaʼ, ni laktʼiyan ayaj xlapul.”
40016003	Tejkan puvakuj, ex naunatʼik: “Yu chavay ka jantu lhiʼacha kunaʼ, ni laktʼiyan ayaj xlapul, chuncha aqapuchajuy.” Ex chuncha ni uxiknan ox mispʼayatʼik tacha kunaʼ ni julchan, ¿ex valiʼiycha jantu malaʼasiyatʼik yu tapasay chavaycha aniy taʼan tʼaunatʼik?
40016004	Yu aniy jalaktuʼunun ali maqtaqalhinin lapanakni taskʼin para kakmakal taun ay axtoqnu pero jantu tuʼuchun kaklakmasuniyaʼ, vamun yu tacha tapasal ni Jonás yu maqancha ixlaqputeʼey ixchivinti Dios. Ex chuncha ni Jesús jamakaulcha, va anchoqolcha.
40016005	Tejkan taʼal ixlhiputakuktachal ni lakamar yu ixtʼaltanan ni Jesús, va jantu katalhaʼal ixtiyutkʼan, va takauklhi.
40016006	Chuncha ni Jesús va lakjunil: —Kʼalhistʼajkʼantʼik kun yu ixlevadurajkʼan ni fariseos kun yu saduceos.
40016007	Ex yuʼuncha taʼaqtaychal talaxaqalay, va talajuniy: —¡Chuncha najun por jantu kalhimiu kintiyutkʼan!
40016008	Ni Jesús kʼatsal yu ixtapastakʼacha, va lakjunil: —¿Valiʼiycha naunatʼikcha ni jantu kʼalhitsʼukʼutʼik mintiyutkʼan? Jantu ox kilalhakapuʼanau.
40016009	¿Jantukaʼ malaʼasiyatʼik? ¿Jantu pʼastʼakʼatʼik ni aqskis pan iklaqmaqpitsinil laqakis mil joʼakna? ¿Tas chuncha canastajcha laksakchʼoʼotʼikcha?
40016010	¿Jantu pʼastʼakʼatʼik yu aqxtujun pan yu iklaqmaqpitsinil laʼatʼati mil joʼakna? ¿Tas chuncha canasta laksakchʼoʼotʼikcha?
40016011	Jantukaʼ malaʼasiyatʼik ni kitʼin jantu kaklalhixaqalau pan. Yu klajunau va kalhistʼakkʼantʼik ixlevadurajkʼan ni fariseos kun yu saduceos.
40016012	Taval tamalaqasilcha yu lakjunil ni Jesús. Jantu ixlhichiviniy xalevadura ni pan, va ixlhichiviniy yu ixtamalaniy ni fariseos kun saduceos.
40016013	Tejkan chaʼal ni Jesús ixlhiʼukstsʼuniy ni putaulan Cesarea Filipo, ex laklhisakmil ixtʼaltanan, va lakjunil: —¿Ni lapanakni tas ayucha talhilaycha ni kitʼin yu Sasʼatʼa Lapanaki?
40016014	Yuʼuncha va tanaul: —Lati tanajun uxintʼi va Juan yu jamaqchajʼavanaʼ. Lati tanajun uxintʼi va Elías. Lati tanajun va Jeremías kʼatʼi u matichun yu maqancha ixtalaqputeʼey ixchivinti Dios.
40016015	Ex naul ni Jesús: —Ex uxiknan, ¿tas ayucha naunatʼikcha ijkunita ni kitʼin?
40016016	Ex yu Simón Pedro va junil: —Ni uxintʼi va yucha ni Cristo kʼatʼi, istsʼal kʼatʼi ni Dios yu kujta.
40016017	Ex ni Jesús va junil ni Pedro: —Simón, yu istsʼal kʼatʼi ni Jonás, ayaj achʼantʼacha ni uxintʼi. Jantu matichun lapanaki kamamispanin yu nau pero yu kimPay yu alintachal laktʼiyan, yucha mamispanin.
40016018	Kitʼin ijkunan ni uxintʼi va Pedro kʼatʼi, y kun aniy chiyux kapuʼaqtayniyaʼ kilapanakni y mas ixtapʼasta ni lhinin jantu lay kaamaqalhajayaʼ.
40016019	Kakxtaqniyan xapalhachimoʼon laktʼiyan. Yu kʼachʼiʼulayeʼe aniy lakamunukpaʼ vachu jachʼiʼulanti kunaʼ laktʼiyan. Yu kaxʼotʼeʼe aniy lakamunukpaʼ, vachu jaxʼoqnuti kunaʼ laktʼiyan.
40016020	Ex ni Jesús va lakjunil ni ixtʼaltanan para jantu matichun katajunil ni yucha va yu Cristo.
40016021	Anchanu julchan ni Jesús aqtaynil jalaqputeʼeniʼ ixtʼaltanan ni yucha maqskʼiniy kaʼal Jerusalén. Chuncha katamamaqanlqajnivayaʼ yu xalajʼay xapaynin, ni xaʼukxtinin kuras, y vachuʼ yu ixtamasuy ixlhachimoʼonkʼan. Va katamaqniyaʼ, pero yu laʼatʼutu julchan va katakukchoqoyaʼ.
40016022	Chuncha ni Pedro va alakataun ixʼaman lhaʼal ni Jesús, va aqtayl laqʼaymay, va juniy: —Jalhachimoʼonuʼ, kamapʼaynikʼa meʼeman. Apalay ox jantu chuncha kʼatʼapʼasʼa.
40016023	Chuncha ni Jesús talaqaspʼiklhi, va junil ni Pedro: —Yu uxintʼi, Satanás, tumpajcha kʼaʼuntʼi kun kitʼin. Uxintʼi vamun makʼay para kʼimapʼutsʼanʼanitʼi. Uxintʼi mejatapastakʼati jantu chun tacha ixjatapastakʼati Dios, va pastakʼa tacha yu valiʼiy lapanakni.
40016024	Ex ni Jesús va lakjunil ixtʼaltanan: —Incha matichun kintʼatiʼukxuntayaputun, yucha jantucha lay makay yu makaputun. Kaval tacha kalhaʼal ixkurus, ex chuncha lay kintʼatiʼukxuntayalcha.
40016025	Ni lapanaki yu ayaj lhitsukuputun ixjatsukunti, yucha kamaqatsʼanqayaʼ. Pero yu kamaqatsʼanqayaʼ ixjatsukunti por kitʼin, yucha kalhitsukuchoqoyaʼ.
40016026	¿Tisuncha lhajaycha qayntaun lapanaki incha kalhitsukuʼol tachun yu alin lakamunukpaʼ pero va maqatsʼanqay ixjatsukunti? ¿Tas kapulhitsukuchoqoyaʼ ixjatsukunti?
40016027	Yu kitʼin ni Sasʼatʼa Lapanaki kakmintachal kun ixtapʼasta kimPay, y kun ixmayulnin. Ex chuncha kaklakmapalacha ni lapanakni por qayntamin va yu tamakata.
40016028	Laqsaval klajunau, aniy taʼalin lati lapanakni yu jantukaʼ kataniyaʼ tus katalaqtsʼinʼelayaʼ ni kitʼin yu Sasʼatʼa Lapanaki tejkan kakmintachal la kilhachimoʼon.
40017001	Ex va chuncha astan tejkan laqachaxancha julchan val, ni Jesús va tumpaj lhaʼal ni Pedro ali Santiago ali Juan yu ixlaqaj Santiago. Va laklhaʼal taun ay aspajun.
40017002	Ancha la ixtalakaʼukxpukʼan ni yuʼuncha, va tapaxal yu tacha ixtasuta ni Jesús. Yu ixʼukxpuʼ va tus kʼuliksnaʼ val, tacha julchan. Yu ixlaqchʼiti va yaqaq val, va tacha jatunkunaʼ.
40017003	Talaqtsʼil ni Moisés ali Elías. Va ixtatʼajun laxaqalanin kun Jesús.
40017004	Ex yu Pedro va junil ni Jesús: —Jalhachimoʼonuʼ, ¡ayaj ox ijkʼalintau ni aniy! Incha uxintʼi naʼun, kakmakayau aqatʼutu moqltaʼ. Aqataun para uxintʼi, aqataun para Moisés y aqataun para Elías.
40017005	Ex tejkan ixtʼajun chivin ni Pedro va laqmaqatanul kun xajalkʼikniʼ laqataun taputsʼi kʼuliksnaʼ, ex yu laka taputsʼi va taqasmaklhi taun chivinti, va naul: —Ni aniy yucha ni kintsʼal yu ikmalaqachata; va ayaj ijkʼachaniy. La ox kaʼalasmaktʼik ni yucha.
40017006	Tejkan chuncha taqasmaklhi ixtʼaltanan va tus tatalakaputatamal la ixʼukxpukʼan ni lakatʼun, va tus ox ixtalaktalhananta.
40017007	Ex ni Jesús laktalakanunil, jalakchʼapal, va lakjunil: —Kaʼostʼaulatʼikcha, jantu katʼalhanantʼik.
40017008	Ex chuncha tejkan talaqtsʼinchoqol va jantucha matichun katalaqtsʼil. Va ixʼamancha yachoqol ni Jesús.
40017009	Tejkan taminchoqochalcha ni aspajun, ex ni Jesús va lakjunil ni ixtʼaltanan: —Jantu matichun kʼaʼunitʼik yu ixlaqtsʼinatʼik tus tejkan kaktakukchoqoyaʼ ni kitʼin yu Sasʼatʼa Lapanaki ex kʼanaunapitik.
40017010	Ex chuncha ixtʼaltanan ni Jesús talhisakmil, va tajunil: —¿Valiʼiychacha yu tamasuy ixlhachimoʼonkʼan ni israelitas tanajun ni Elías va yucha pʼunaj kaminaʼ?
40017011	Ex ni Jesús va naul: —Chun, ni Elías pʼunaj kaminaʼ, va yucha ni kalaqlaʼoxiʼoyaʼ tachun.
40017012	Pero yu kitʼin klajunau, ni Elías kilatachilcha, pero yuʼuncha jantu katamispal. Tamakanil ni yucha va tacha ni yuʼuncha tamakaniputulcha. Vachu va chun ni kitʼin yu Sasʼatʼa Lapanaki ayaj kakmaqanlqajnanaʼ la ixtamakakʼan ni yuʼuncha.
40017013	Ex ixtʼaltanan ni Jesús va tamalaqasil ixtʼajun lhichiviniʼ Juan yu ixjamaqchajʼavanaʼ.
40017014	Ex va chuncha tejkan tachinchal taʼan ixtaʼalinta lhuvaj lapanakni, va talakanunil ni Jesús qayntaun lapanaki, va taʼaqtsoqoqtanil la ixtalakaʼuxkpu ni yucha, va junil:
40017015	—Jalhachimoʼonu, kitʼin va knajun kʼamapʼaynitʼi ni kintsʼal. Va chʼapay yu ixlhinin, chuncha maqanlqajnan va taxtujcha. Ayaj aqlhuvajcha taqtay laka jikmi, aqtamixna taqtay ni lakxkan.
40017016	Yu mintʼaltanan xaklaklhiminitacha ni aniy pero jantu kalal ni katamaʼayajnichoqol.
40017017	Ex ni Jesús va naul: —¡Yu uxiknan jantu lay lhakʼapʼupʼinatʼik, va jalaktuʼunun untʼatʼik! ¿Tus tavanancha kaktamakaunaʼ kun uxiknan? ¿Tus tavanancha kaklatayaniyaucha? Kʼalhitʼantʼikcha aniy ni tsʼal.
40017018	Ex chuncha ni Jesús va laqʼaymal yu jantu ox espíritu. Va taxtunichoqol ni tsʼal. Ex va taun panchʼix va ayajnanchoqolcha.
40017019	Taval yu ixtʼaltanan va tatʼachivinil ixʼaman ni Jesús, va tajunil: —¿Valiʼiychacha ni kijnan jantu kalal ikmaxtuu ni anchanu jantu ox espíritu?
40017020	Ex ni Jesús va lakjunil: —Ni uxiknan va ayaj tsʼuniy milhakapuʼatkʼan. Chavay vas klajunau, mas milhakapuʼatikʼan va lakstʼuniy tacha yu lakatʼuniy xataltsʼi mostasa, incha kaʼunitʼik ni aniy aspajun: “Kaʼostʼicha ni aniy, kʼapʼinchʼiycha alakataun.” Ex yu aspajun va niman kaqosaʼ. Chuncha jantu kaʼalil tuʼuchun yu jantu kalal.
40017021	Incha maxtʼupʼutʼun tacha anchanuʼ jantu ox espíritu, ex maqskʼiniy kaskʼin Dios kun taskʼajati.
40017022	Ex va chuncha tejkan chʼantaun ixtatiʼukxuyananchal xalakatʼun ni Galilea, ex ni Jesús lakjunil ixtʼaltanan, va naul: “Ni kitʼin yu Sasʼatʼa Lapanaki kintamaqxtaʼaʼ la ixtamakakʼan ni lapanakni,
40017023	ex chuncha kintamaqniyaʼ, pero yu laʼatʼutunuʼ julchan kajkujchoqoyaʼ.” Ex chuncha yu ixtʼaltanan va ayaj tamaqaninilcha.
40017024	Ex chuncha ni Jesús kun ixtʼaltanan va tachaʼal Kapernaum. Ex yu ixtachʼinin ixlhimapalkan ni ay lakatajtan va talaqʼal ni Pedro, va talhisakmil: —¿Yu mijamalaninikʼan jantu mapalay yu xalhimapalkan ni ay lakatajtan?
40017025	Ex ni Pedro qaltayanal, va naul: —Chun, mapalay. Ex tejkan tanuchalkaʼ laqa chaqaʼ ni Pedro, ni Jesús va xaqalal, va junil: —Simon, ¿uxintʼi sun chivinticha naʼun? Yu xajalhachimoʼonun ni lakamunukpaʼ, ¿tas ayuʼunchacha chʼikan yu xalhimapalkan? ¿Va yu sasʼatʼan? u ¿va yu alakataun machaqan?
40017026	Ex ni Pedro va naul: —Va yu alakataun machaqan. Ex ni Jesús va naul: —Ex yu ancha machaqan jantu maqskʼiniy tuʼuchun katamapalal.
40017027	Pero para jantu katatalqaul ni lapanakni, kapʼinchʼiy ni lakamar, kʼamuʼuyeʼe mimpamaqlhavan, va kʼamakʼutʼuyeʼe ni jatanti yu pʼunaj katsakʼayaʼ. La ixkil ancha kʼatʼemaniyeʼe aqxtaun tumin. Ex ni anchanu kalaqchaanacha para kʼalhimapʼalʼoyeʼe yu klaninin y vachu kun yu uxintʼi lhipʼininin. Kʼalhipʼinchʼiycha, kʼamapʼaltʼicha.
40018001	Ex va chuncha ni anchanu julchan ixtʼaltanan ni Jesús va tatalakanunil, va talhisakmil va tanaul: —Taʼan lhachimoʼonun ni Dios, ¿tas ayuchacha yu xaʼay junita?
40018002	Ex ni Jesús va tʼasaʼil qayntaun sʼatʼa, va maqayaul la ixtalakaʼukxpukʼan ni yuʼuncha.
40018003	Ex va lakjunil: —Vas klajunau, incha uxiknan jantu lakstʼuniy kakʼatsʼantʼik tacha jasʼatʼan, ex jantu lay kʼatʼanutʼachipitik taʼan jalhachimoʼonun ni Dios.
40018004	Yu apalay ay junita taʼan jalhachimoʼonun ni Dios, yucha yu vamun lakatʼuniy makakan tacha yu aniy jasʼatʼa.
40018005	Yu laqaʼiy ni aniy jasʼatʼa por chuncha klhinajun ni kitʼin, ex vachu kilaqaʼiy ni kitʼin.
40018006	’Mas va taʼayuchacha kaval incha kamakal para kamaqtaqalhinil qayntaun kilapanaki tacha yu aniy lakatʼuniy jasʼatʼa, ex ni yucha ayaj lhitaʼay katapasayaʼ. Apalay ox kaval ni kapixtuchʼiʼulakalcha kun xachiyux pachʼikni, ex kaʼankalcha ixmajʼanka lakamar y kaʼakskʼajʼul.
40018007	Ayaj lhitaʼay yu aniy lakamunukpaʼ, va pumalhuvaj alin yu talhinajun katamaqtaqalhinil. Ni yuʼuncha va tacha taʼalincha, pero ¡paynicha ni lapanaki yu lhinajun katamaqtaqalhinil yu alati!
40018008	’Xlhiyucha incha makʼapʼutʼun talaqalhin kun mimakaʼ u minchʼajaʼ, apalay ox kaval ni kʼachʼaqxmajʼacha, va kamajʼacha. Apalay ox kʼatʼanuchiy makltʼul u chʼanltʼul taʼan alin ox jatsukunti y jantu kamujun kun maktʼuy u chʼantʼuy laka jikmi taʼan maqtajita mas va tavanancha.
40018009	Vachuʼ incha kʼamakʼapʼutʼu talaqalhin por yu laqtsʼin la milaqchul, apalay ox kaval ni kʼalakpʼumaxtʼukʼa milaqchul. Apalay ox mas vamun milakputaun kʼatʼanuchiy taʼan alin ox jatsukunti y jantu kʼatʼanuchiy milakputʼuy milaqchul la xajikmi ni laqnin.
40018010	’Jantu kʼanau ni jantu xtapal kataval yu aniy lakstʼuniy jasʼatʼan. Laqsaval klajunau yu ixmayulnin Dios yu jalaklhistakʼa, yuʼuncha taʼalintacha la ixtalakaʼukxpuʼ ni kimPay yu alintachal laktʼiyan.
40018011	Ni kitʼin yu Sasʼatʼa Lapanaki va klaqkimalaqtaxtuchil yu ixtatsʼanqatacha.
40018012	’¿Tas lhilayatʼikcha? Incha qayntaun lapanaki lhitʼajun taun ciento ixborregos pero incha tsʼanqay laqataun, ¿ex tisuncha kamakayaʼ? Va kalakmakaunaʼ yu noventa y nueve laka aspajun y kaʼanaʼ lakxkaunaʼ yu laqataun borrego yu tsʼanqata.
40018013	Chavay incha katemachoqol ni anchanu laqataun borrego yu istsʼanqata ex apalay lhiʼachantajuy xajantu yu anchanu noventa y nueve yu jantu katatsʼanqal.
40018014	Vachu chun yu mimPaykʼan yu vilchal laktʼiyan jantu najun matichun katsʼanqal mas va qayntaun yu aniy lakstʼuniy.
40018015	’Chavay incha milaqaj makaniyan taun tuʼuchun yu jantu ox, maqskʼiniy kʼatʼalaqlaʼoxitʼi ixʼaman. Incha makanincha kuenta yu tacha un ex ox junchoqoy tacha milaqaj.
40018016	Chavaycha incha jantu kamakanin kuenta yu un ex maqskʼiniy kʼaʼuntʼaʼitʼi qayntaun u qayntʼuy para vachuʼ kataqasmaktayl yu lhichʼivinatʼik, chuncha para yuʼuncha katamasavalal tachun yu naʼuntʼik.
40018017	Chavay incha jantu kamakayaʼ kuenta kun yuʼuncha, ex maqskʼiniy katʼachʼivincha la ixtalakaʼukxpukʼan yu talhakapuʼan ni Dios taʼan tataqxtoʼa. Chavay incha jantu kamakanin kuenta mas kun yuʼuncha, ex tsʼanqay kʼalaqtsʼi tacha qayntaun yu jantu lhakapuʼanan u tacha qayntaun yu chʼinin impuestos.
40018018	’Laqsaval klajunau, tachun yu kʼachʼiʼulayapitik aniy lakamunukpaʼ ex vachu va chun kachʼiʼulakantachal laktʼiyan. Vachu tachun yu kaxʼoqtʼapitik ni aniy lakamunukpaʼ, vachu va chun kaxʼoqkantachal laktʼiyan.
40018019	’Vachu klajunau incha pumatʼuy ni uxiknankʼan aniy lakatʼun kʼaskʼinitʼik ni Dios, incha va chʼantaun kaʼuntʼik yu kaskʼinpʼutʼuntʼik, ex kataxtaqniyan yu kimPay yu alintachal laktʼiyan.
40018020	Chavay yu taʼan tataqxtoʼa pumatʼuy u pumatʼutu la kintaqaʼuti, ex kitʼin ancha ijkʼalinta la ixtaʼajna ni yuʼuncha.
40018021	Ex chuncha ni Pedro laqʼal ni Jesús, lhisakmil, va naul: —Jalhachimoʼonu, ¿tas aqchuxicha kakmalaqmixinil kilaqaj tejkan kimakanil taun tuʼuchun yu jantu ox? ¿Tus aqtujun?
40018022	Ex ni Jesús va naul: —Jantu ijkunan va aqtujun, mas va tavanancha kaval kʼamalaqmixinin, mas aqlhuucha kaval, mas setenta por siete.
40018023	’Yu xalhachimoʼon ni laktʼiyan va tacha qayntaun jalhachimoʼonu yu ixmasavalaputun ixkuentajkan ixʼoqxtamatin.
40018024	Ex va chuncha tejkan taʼaqtaynilcha puteʼenin ixkuentajkʼan, ex va talhiminil qayntaun yu ixlhaaniy lhuvaj tumin, tus miyones.
40018025	Chuncha yu ixʼoqxtamati va jantu kalhitsukul yu kalhimapalnil, ex yu ixʼukxtin va lhijunilcha para kastʼakal kun ixanati ali sasʼatʼan y vachu kun tachun yu ixlhitʼajuncha va para kalaqchaanil ni kalhimapalal tachun ixlhaaninti.
40018026	’Ex va chuncha yu oqxtamati taʼaqtsoqoqtanil la ixtalakaʼukxpuʼ ni ixʼukxtin, tapayninil, va junil: “Jalhachimoʼonu, va knajun kʼimaʼantʼaulnin ataun panchʼix, kakmapalniʼoyan laksniy tachun yu iklhaaniyan.”
40018027	Ex yu ixʼukxtin va mapaynil, va maqantaulniʼolcha tachun ni ixlhaaniy. Va oxamaktauncha makaunchoqol.
40018028	’Ex tejkan taxtuchoqolcha ni oqxtamati va temal qayntaun ixtʼatapatsan, ni yucha ixlhaaniy lakatsʼuniy tumin. Ex ni yucha va niman chʼapanil la ixpixtu, va aqtaynilcha pixtulhita para kamaʼakskajval, ex va juniy: “¡Kʼimapʼalnincha laqatapʼastʼa yu kʼilhipʼiniy!”
40018029	Ex ni anchanu ixtʼatapatsan taʼaqtsoqoqtanil la ixtalakaʼukxpuʼ yu ixlhaaniy, ex tapayninil, va junil: “Kʼimaʼantʼaulnin ataun panchʼix. Kakmapalniʼoyan laksniy yu iklhaaniyan.”
40018030	Pero ixtʼaʼoqxtamati yu ixlhaaniy va jantu kamaqantaulnil, va manul laka pachʼin tus kamapalal ixlhaaninti.
40018031	Ex tejkan chuncha talaqtsʼil yu alati ixtʼatapatsanin yu tacha tapasal va tus jantu katalhipaʼinil, va la taxkanil. Ex va taʼal laqputeʼeninin ni ixʼukxtinkʼan yu tapasal.
40018032	Ex chuncha yu jalhachimoʼonu va malaqachanal ixjuntaʼika, va junil: “Uxintʼi jalaktuʼunuʼ oqxtamati kʼatʼi, kitʼin ikmaqantaulnin tachun yu ixkʼilhipʼinin, va por kʼintʼapʼayninin.
40018033	Apalay ox ixlhitsʼukʼunin mapayninti mintʼatapatsan chuncha tacha kitʼin ikmapaynin ni uxintʼi.”
40018034	Ex ni jalhachimoʼonuʼ va ayaj talqaul, va malaqachanal ixmanuka laka pachʼin ni anchanu oqxtamati, va tus kamapalniʼokal tachun yu ixlhaanikan.
40018035	Ex va chuncha ni Jesús taylhaʼal ixchivinti, va naul: —Yu kimPay laktʼiyan vachu va chun katamakaniyan ni uxiknan incha jantu laqsaval malaqmixiniyatʼik mintʼalaqauninkʼan.
40019001	Chuncha tejkan laqputeʼeʼolcha ni Jesús, va alcha xalakatʼun Galilea, chaʼal yu xalakatʼun Judea taʼan putakʼutʼa ni julchan, xlhiʼavintʼi xalaʼaxkan Jordán.
40019002	Ex chuncha va lhuvaj lapanakni tatʼaʼal y va jalajkʼuchʼuchal ni taqanʼanin.
40019003	Ex chuncha lati ni fariseos tatalakanunil ni Jesús, talaqtsʼintanul, va tanaul: —¿Lay kamakaunchoqol ixanati qayntaun lapanaki mas va tuʼuchun kaval yu kamakanil?
40019004	Ex ni Jesús va lakjunil: —¿Jantu aqtaun pʼutʼeʼeyatʼik uxiknan la ixchivinti Dios taʼan tsʼoqkanta, va najun, “tejkan pʼunaj lakmakal ni Dios ni lapanakni, va lakmakal qayntaun joʼati ali qayntaun xanati”?
40019005	Vachu naul ni Dios: “Xlhiyucha ni joʼati makajun ni ixpay ali ixnati, tʼatsukuy ixanati, ex yu pumatʼuy va qayntauncha lapanaki tapalay.”
40019006	Ex chuncha jantucha pumatʼuy tajunita, va qayntauncha jun. Ex chuncha ni lapanakni jantu maqskʼiniy katalaqlvaqlhi yu malaqxtoʼa ni Dios.
40019007	Ex chuncha ni fariseos talhisakmil, va tajunil: —¿Valiʼiycha ni Moisés lhinaul kaxtaqnikal aqxtaun acta qayntaun xanati para kapumakaunchoqokal?
40019008	Ex ni Jesús va naul: —Va por pʼays melhanutkʼan va chuncha lhinaul ni Moisés para kalamakʼauntʼik, pero yu maqancha tejkan aqtaynichal ni lakamunukpaʼ jantu chuncha ixjunita.
40019009	Pero yu kitʼin iklajunau, incha qayntaun joʼati makajun ixanati mas jantu kamaqtaqalhinil, ex tʼatsukuchoqoy aqayntaun xanati, ex chuncha ni yucha makay talaqalhin. Vachu incha qayntaun joʼati tʼatsukuchoqoy yu makaunkanta, ex ni yucha vachu makay talaqalhin.
40019010	Ex ixtʼaltanan va tanaul: —Incha va ay laqtaqal makay yu makajun ixanati, ex ka apalay ox jantu katʼatsukul.
40019011	Ex ni Jesús va naul: —Jantu lay katamalaqasil tachun ni lapanakni, vamun lati yu laksakta Dios lay tamalaqasiy.
40019012	Taʼalin lapanakni yu jantu lay talakxtuklay va por chuncha tatsukul. Vachu lati lapanakni jantu lay talakxtuklay va por chuncha lakmakanikan. Vachu lati lapanakni jantu talakxtuklay, vamun tapatsaniputun xalhachimoʼon ni laktʼiyan.
40019013	Ex va chuncha ni lapanakni va talhaanil ni jasʼatʼan ni Jesús va para kalaqmoqslanil ixmakaʼ y para kalakskʼinil Dios. Pero yu ixtʼaltanan ni Jesús va taʼaqtayl talaqʼaymay yu ixtalhaʼan ni sasʼatʼaninkʼan.
40019014	Ex ni Jesús va naul: —Kʼalakmakʼauntʼikcha ni jasʼatʼan, chaqx katamil kun kitʼin. Jantu maqskʼiniy kalaqʼaymatʼik, yu tatanuyachal taʼan lhachimoʼonun Dios yuʼuncha tajunita tacha yu aniy jasʼatʼan.
40019015	Ex chuncha va laqmoqslanil ixmakaʼ ni jasʼatʼan ex taval anchoqolcha alakataun.
40019016	Ex chuncha qayntaun tsʼal laqʼal ni Jesús, lhisakmil, va naul: —Ox jamalaniniʼ, ¿tisuncha yu lajʼox kakmakal para kaklhitsukul ni jatsukunti yu jantu aqtaun kamiʼoyaʼ?
40019017	Ex va naul ni Jesús: —¿Valiʼiycha kʼiʼuniy ox kunita? Yu ox vamun Dios. Incha tʼanupʼutʼunachiy taʼan alin ox jatsukunti, ex maqskʼiniy katʼoʼoyatʼi yu lhinajun Dios.
40019018	Ex yu tsʼal va naul: —¿Taʼayuchacha? Ex junil ni Jesús: —Jantu kʼamaqnin, jantu kʼatʼatʼamatʼi aqayntaun yu jantu minavin kaval, jantu kʼaʼalhavan, vachuʼ jantu kalaklkʼan y jantu kalhichʼivin aqayntaun yu jantu laqsaval.
40019019	Kʼatʼoʼoyatʼi mimpay kun minati, vachuʼ kʼaʼachʼanin mintʼamachaqaʼ tacha uxintʼi achʼanikʼan.
40019020	Ex va naul ni tsʼal: —Tachuncha ni anchanu va kmakaʼojotacha. ¿Ex tisuncha apalay kintsʼanqaniy?
40019021	Ex va naul ni Jesús: —Incha vas ni unpʼutʼun, kapʼinchʼiycha lakstʼanaʼ yu lhitʼaʼun. Ex yu xatapal kalaqxtʼaqnincha ni kilpatanin. Ex kʼalhitsʼukʼutʼachiy mimaqaliti laktʼiyan. Ex chuncha kʼintʼatʼatʼicha.
40019022	Tejkan chuncha qasmaklhi ni tsʼal, va tus maqaninijʼanchoqolcha. Va ayaj maqaliʼ ixjunita.
40019023	Ex ni Jesús va lakjunil ixtʼaltanan: —Laqsaval klajunau, la lhitaʼay para katanuchal qayntaun maqaliʼ taʼan lhachimoʼonun ni Dios.
40019024	Laqsaval klajunau, apalay va tsʼalti kapulaqpuslhi laqataun camello taʼan puxalal la ixtʼitʼampʼin ni makskati xajantu katanuchal qayntaun maqaliʼ taʼan lhachimoʼonun ni Dios.
40019025	Ex tejkan chuncha taqasmaklhi ixtʼaltanan ni Jesús, va tus vak takʼatsal, va tanaul: —¿Ex tas ayucha lay kalaqtaxtuyacha?
40019026	Ex ni Jesús laqtsʼil ixtʼaltanan, va lakjunil: —Alin yu jantu lay tamakay ni lapanakni pero ni Dios tus tachun lay makay.
40019027	Ex ni Pedro va junil: —Yu kijnankʼan ikmakaunʼotaucha tachun yu klhitʼaunau y klatʼatiʼukxuyanaucha. ¿Ex tisuncha klaqaʼiyau?
40019028	Ex ni Jesús va naul: —Laqsaval klajunau, kaminaʼ julchan tejkan laqsastʼi kunaʼ tachun, y kaktaultachal ni kitʼin yu Sasʼatʼa Lapanaki la kimpalhachimoʼon taʼan kaklhitsukuyaʼ kintapʼasta. Ex uxiknan yu kilatʼaltananau vachu va katʼaultʼachipitik milaqakautʼuykʼan laka japalhachimoʼon para kalaqlaʼoxiniyapitik yu oqxlaqkautʼuy xalapanakni Israel.
40019029	Chavay taʼayucha yu makajun ixchaqaʼ, u ixlaqaj, u ixtʼalapanaki u ixpay u ixnati, u sasʼatʼan u ixtʼun por kitʼin, ex ni yucha kalaqaʼichoqoyaʼ apalay lhuu, tus taun ciento. Y vachu kalaqaʼiyaʼ ni jatsukunti yu jantu aqtaun kamiʼoyaʼ.
40019030	Chavay ayaj lhuvaj taʼalin yu ayaj lajʼaynin takʼatsan, pero astan ni yuʼuncha va lakstʼuniy katajunaʼ. Chavay ayaj lhuvaj taʼalin yu lakstʼuniy takʼatsan pero astan ni yuʼuncha va xalajʼaynin katajunaʼ.
40020001	Ex vachu va lakjunil ni Jesús: —Yu xalhachimoʼon laktʼiyan va tacha qayntaun lapanaki yu ayaj maqalin ixtʼun para kʼatʼapʼatsʼatʼi. Taun puvakuj al jalakxkaunaʼ oqxtamatin para katatapatsal la ixtʼun taʼan ixchʼanta uvas.
40020002	Ex tejkan laktemal va talaqlaʼoxil yu tacha katalhajayaʼ por paqtamin ixlhitapatsakʼan. Ex chuncha laqmalaqachalcha tapatsanin la ixtʼun.
40020003	Taval tejkan laqanajatsicha puvakuj val, va aaqtaun anchoqol laklhitamau, va laqtsʼil alati lapanakni yu valiʼiy ixtayanal.
40020004	Ex va lakjunil ni maqaliʼ: “Ni uxiknan valiʼiy ukxuyanantʼik. Vachu kapʼinchʼipitik tapatsanin la kilhitapatsa. Ox klamapalau.” Ex va chuncha va taʼalcha tapatsanin ni yuʼuncha.
40020005	Taval ni maqaliʼ aaqtaun lajkilakxkauchoqol oqxtamatin va tejkan atunkulcha, ex vachu tejkan laʼatʼutu putoqoxata val. Vachu va chun laklhijunil alati yu valiʼiy ixtatiʼukxuyanal.
40020006	Ex chuncha tejkan va laycha kalaqchaanputul laqakis putoqoxata ni maqaliʼ va anchoqol aaqtaun laklhitamau. Ex va laktemachoqol yu alati lapanakni yu valiʼiy ixtatiʼukxuyanal. Ex va lakjunil: “¿Valiʼiycha alintʼatʼikcha aniy tus taun julchan y jantu katsʼukʼutʼik tapatsanin?”
40020007	Ex ni yuʼuncha va tanaul: “Jantu matichun kintalhijunan lhitapatsa.” Ex ni yucha va lakjunil: “Kʼapʼinchʼipitik tapatsanin la kintʼun. Ox klamapalau.”
40020008	Taval tejkan putsʼislhicha ex ni maqaliʼ va junil yu xaʼay ixʼoqxtamati, va naul: “Kʼalakjuntʼaʼitʼicha ni oqxtamatin. Kʼalakmapʼaltʼicha. Kʼapʼuʼaqtʼayniy yu astan taʼaqtaynil ni lhitapatsa, y kʼapʼuxajchʼiy yu pʼunaj taʼaqtaynil ni lhitapatsa.”
40020009	Ex va aqtayl lakmapalkan. Pʼunaj tatalakanulcha yu taʼaqtaynil lhitapatsa yu laqakis putoqoxata, va lakmapalkal qayntamin por qayntamin yu lhajakan paqtaun.
40020010	Ex taval tatalakanul yu pʼunaj taʼaqtaynil tapatsanin. Ni yuʼuncha ixtalhilay kalakmapalkanaʼ apalay lhuu pero por qayntamin vachu talaqaʼil va yu lhajakan paqtaun.
40020011	Ex tejkan talaqaʼiʼolcha va taʼaqtaynil talhilakchiviniy por yu anchanuʼ xamanavin ni tʼun.
40020012	Va tajunil ni manavin: “Yu alati, va laycha katoqoxal ixtachin, va tauncha hora tatapatsal, chavay yuʼuncha vachu va chun talhajal tacha kijnan klhajau. Chuncha tus va tauncha julchan xaktayaniyau laka lhiʼicha.”
40020013	Ex ni maqaliʼ va junil xaqayntaun ni yuʼuncha: “Kintʼalaqajun, kitʼin jantu tuʼuchun laqtaqal iktsukun makanin. Laqlaʼoxiu ni va chuncha kʼalhaʼayeʼe tacha lhajakan paqtaun.
40020014	Chavay kʼalaʼaʼitʼicha milhilhajati. Kʼapʼinchʼoʼocha. Incha kitʼin iknajun chuncha kmapalputun yu astan aqtaynil tapatsan, va chuncha kaval.
40020015	Ni kintumin yucha kinavin, va kitʼin kimpaxtoqniy kakmakal yu ikmakaputun. U ¿va akchʼipʼin va por ikqalʼox lapanaki kunita?”, va naul ni maqaliʼ.
40020016	Vachu va naul ni Jesús: —Ex chuncha, yu chavaycha xaʼastanin tajunita, yuʼuncha xapʼunajnin katajunaʼ. Pero yu chavaycha xapʼunajnin tajunita, yuʼuncha xaʼastanin katajunchoqoyaʼ.
40020017	Ex chuncha tejkan ixʼantacha ni Jesús xalakatin Jerusalén, va tumpaj lakjuntaʼil ixtʼaltanan yu pumakautʼuy. Va lakjunil:
40020018	—Chavay teʼenaucha Jerusalén. Ni kitʼin yu Sasʼatʼa Lapanaki kakmaqxtaqkanaʼ la ixtamakakʼan yu xaʼukxtinin kuras ali yu tamalaniy kilhachimoʼonkʼan. Kintamukʼaniyaʼ laqtaqal para kintamaqnil.
40020019	Ex chuncha kintamaqxtaʼaʼ kun yu jantu israelitas kataval para kintalaktuʼul ni kitʼin. Ex kintalakasamayaʼ y kintaxtukmukʼayaʼ laka kurus. Pero yu laʼatʼutunuʼ julchan kajkujchoqoyaʼ.
40020020	Ex va talakanunil ni Jesús ixanati ni Zebedeo, va laktʼamil istsʼalan, yu Juan kun Santiago. Ni anchanu xanati va taʼaqtsoqoqtanil la ixtalakaʼukxpuʼ ni Jesús, va skʼinil taun jatapayniti.
40020021	Ex ni Jesús va junil: —¿Tisuncha maqskʼiniycha? Ex va naul ni xanati: —Va knajun kʼalhinau kataulal la mipalhachimoʼon yu qayntaun kintsʼal la milhijakana y yu aqayntaun kataulal la milhijamaqxu.
40020022	Ex ni Jesús va lakjunil: —Uxiknan jantu malaʼasiyatʼik yu skʼinatʼik. ¿Lhilayatʼik kalayaʼ kʼapʼuʼoqnunapitik yu xavaso maqanlqajnati yu kitʼin kakpuʼoqnunaʼ? ¿Lhilayatʼik kalayaʼ kʼapʼuʼaqchʼajʼauyapitik yu lhitaʼay aqchajʼauti yu kitʼin kakpuʼaqchajʼauyaʼ? Ex tanaul ni Juan kun Santiago: —Chun, kalayaʼ.
40020023	Ex ni Jesús va lakjunil: —Laqsaval kʼapʼuʼoqyapitik ni kivaso, y vachu kʼapʼuʼaqchʼajʼauyapitik chuncha tacha kitʼin ikpuʼaqchajʼajuta. Pero yu katʼaulatʼik la kilhijakanaj kun la kilhijamaqxu, yucha jantu kimpaxtoqniy para kaklaxtaqniu. Va paxtoqniy kimPay kaxtaqnil yu ixtalaksaknati.
40020024	Ex tejkan chuncha taqasmaklhi ni alati yu pumakau va la tatalqaunil yu anchanu pumatʼuy jatʼalaqaunin.
40020025	Ex ni Jesús va lakjuntaʼiʼol ixtʼaltanan, va lakjunil: —Ni uxiknankʼan ox kʼatsʼayatʼik ni xalhachimoʼonun aniy lakamumukpaʼ va pʼas laklhichimoʼoy ixlapanaknikʼan. Yu xalajʼaynin apalay pʼas ixlhachimoʼonkʼan.
40020026	Pero jantu maqskʼiniy chuncha kaʼuntʼik ni uxiknankʼan. Yu xaqayntaun ni uxiknankʼan yu junputun xaʼay, yucha maqskʼiniy kalaqʼaqtayjuʼol tachun yu alati.
40020027	Vachu yu taʼayucha ni uxiknankʼan yu junputun xapʼunaj, yucha maqskʼiniy kaval tacha qayntaun oqxtamati yu jantu mapalkan.
40020028	Ni kitʼin yu Sasʼatʼa lapanaki jantu kakmil para kaktapatsanikal. Kitʼin kminta para kaklaqʼaqtayjul yu alati. Vachu kakmaqxtaʼaʼ ketsukunti para chuncha katapulaqtaxtul pumalhuu lapanakni.
40020029	Ex chuncha tejkan tataxtuchoqolcha laka putaulan Jericó, va lhuvaj lapanakni tatʼaʼal ni Jesús kun ixtʼaltanan.
40020030	Ancha lakatin ixtavilanal pumatʼuy laʼachʼixin. Taval tejkan taqasmaklhi ni ancha ixtʼajun tapasanaʼ ni Jesús, tatʼasal, va tanaul: —¡Jalhachimoʼonuʼ, istsʼal kʼatʼi ni ay jalhachimoʼonu David, kilamapayniu ni kijnan!
40020031	Yu lapanakni va talaqʼaymal ni laʼachʼixin para saqcha kataval, pero yuʼuncha apalay tataylhaʼal ixtʼasatikʼan. —¡Jalhachimoʼonuʼ, yu istsʼal kʼatʼi ni ay jalhachimoʼonuʼ David, kilamapayniu ni kijnan!
40020032	Ex va chuncha ni Jesús va tayal, va lakjuntaʼil ni laʼachʼixin, va lakjunil: —¿Tisuncha naunatʼikcha kaklamakaniu ni kitʼin?
40020033	Ex ni yuʼuncha tanaul: —Jalhachimoʼonuʼ, va iklakavananputunau.
40020034	Ex chuncha ni Jesús jalakmapaynil, va lakchʼapanil ixlaqchulkʼan. Ex niman talakavananchoqolcha, va tatʼaʼal ni Jesús.
40021001	Ex chuncha tejkan ixtatʼajuncha taʼukstsʼuninin ni Jerusalén, tachaʼal laka putaulan Betfagé, yu xalakaʼaspajun Olivos. Taval ni Jesús va jamalaqachal pumatʼuy ixtʼaltanan,
40021002	va lakjunil: —Kʼapʼinchʼipitik yu avintʼi lakatʼuniy putaulan. Ancha katʼemayapitik laqataun burra jachʼiʼulanti kun sasʼatʼa. Va kʼaxʼoqʼiyapitik y kilalhiminiyau.
40021003	Incha matichun katalhisakmin valiʼiycha lhipʼinapitik, ex kaʼunapitik: “Va maqskʼiniy ni Jalhachimoʼonuʼ. Va niman kamalaqachachoqoyaʼ.”
40021004	Ni aniy chuncha val para kataqayntsal yu maqancha tsʼoqlhi yu ixlaqputeʼey ixchivinti Dios, yu ixnajun:
40021005	Kaʼunitʼik yu tavilanal laka putaulan Jerusalén: “MiJalhachimoʼonukʼan va talaqmintan ni uxiknankʼan. Va tacha kilpataniʼ pumin laqataun burra, putaukʼal laqataun sasʼatʼa yu machʼapanan.”
40021006	Ex chuncha ni ixtʼaltanan va taʼalcha, va chuncha tamakal tacha lakjunil ni Jesús.
40021007	Chuncha talhimilcha ni burra kun sasʼatʼa. Ex tamukʼanil laqchʼiti la ixpulakankʼan. Ex ni Jesús va putaukʼalcha.
40021008	Yu lapanakni va ayaj lhuvaj ixtajunita. Lati talakmamal ixlaqchʼitkʼan lakatin. Alati va talakmamal javanan yu talaqchʼaqxpʼuxnil ixmaqlaqapʼu ni kʼiu.
40021009	Ex yu ixtapʼulʼanta kun yu astan ixtaʼanta talaktʼasal, va tanaul: —¡Hosana! ¡Ay kaval istsʼal ni jalhachimoʼonu David! ¡Katoʼoyakal yu minta la ixtaqaʼuti ni Jalhachimoʼonu Dios! ¡Hosana kanaunkal laktʼiyan!
40021010	Ex chuncha tejkan tanuchal ni Jesús ni Jerusalén, va talakchʼilil tachun xalapanakni ni anchanu ay putaulan. Ayaj ixtalalhisakmin siya yuʼuncha, va ixtanajun: —¿Tas ayuchacha ni aniy?
40021011	Ex yu alati lapanakni va tanaul: —Va Jesús yu laqputeʼey ixchivinti Dios, yu machaqaʼ Nazaret yu xaʼestado Galilea.
40021012	Ex taval ni Jesús tanuchal yu ay ixlakatajtan Dios. Tus tachun lakxkaumaxtuʼol maqspaʼ yu ixtatʼajun jastʼanan kun yu ixtatʼajun jaʼinin ni ancha. Va laqmapuʼaqstaʼol yu mesas taʼan ixtamapaxay ixtuminkʼan ni lapanakni y vachu yu ixtʼantsʼikʼan ni xastʼanan palumax.
40021013	Ex va lakjunil: —Ixchivinti Dios yu tsʼoqkanta va najun: “Ni kinchaqaʼ junkan xachaqaʼ taʼan puskʼinkan Dios”, pero ni uxiknankʼan makʼatʼatʼik yu ixputamaqsaqna alhavanan.
40021014	Ex ancha yu ay lakatajtan tatalakanunil ni Jesús lati laʼachʼixin kun lati yu lakchʼanltʼul, ex va lajkʼuchʼul.
40021015	Ni xaʼukxtinin ni kuras kun yu ixtamasuy ixlhachimoʼonkʼan ni israelitas va ayaj tatalqamal tejkan talaqtsʼil yu lajʼay axtoqnu ixmakay ni Jesús y taqasmaknil yu ixtʼasatkʼan yu jasʼatʼanin laka ay lakatajtan yu inchine ixtanajun: “¡Ay kamakakal yu sasʼatʼa ni ay jalhachimoʼonu David!”
40021016	Va tajunil ni Jesús: —¿Asmatʼa yu tatʼajun naunan? Va lakjunil ni Jesús: —Chun, ijqasmatʼa. ¿Jantu pʼutʼeʼeyatʼik ixchivinti Dios taʼan tsʼoqkanta yu lhichiviniy ni aniy? Inchine najun: Uxintʼi laqxtaqniy jatapastakʼati yu lakstʼuniy jasʼatʼan mas yu vananaj tatsʼikʼiy para ay katamakan kun kʼus milpati.
40021017	Ex chuncha va lakmakaulcha, va alcha laka putaulan Betania. Ancha loqojchalcha.
40021018	Chuncha tejkan puvakuj val, va minchoqochal ni Jesús ni Jerusalén, va chavanilcha.
40021019	Ex laqtsʼil aqataun xakʼiu ni higo yu ancha ixyal ni lakatin. Ex ni Jesús va aqtayl lakxkajuy ni xaʼunikan pero jantu tuʼuchun katemanil. Vamun va xaxqoy ixjukʼal. Ex chuncha ni Jesús va junil ni anchanu xakʼiu ni higo: —¡Chavaycha ijkunan tus jantucha aqtaun kʼaxtʼaqyeʼe mijataukʼati! Ex va chuncha va niman xixtayal ni kʼiu.
40021020	Tejkan chuncha talaqtsʼil yu ixtʼaltanan tus vak takʼatsal. Talhisakmil ni Jesús, va tajunil: —¿Valiʼiycha niman xaxixa ni xakʼiu ni higo?
40021021	Ex ni Jesús va naul: —Laqsaval klajunau. Ni uxiknankʼan incha lhakʼapʼupʼinatʼik y jantu putʼuy jatapastakʼati makʼayatʼik ex jantu vamun yuʼ lay kamakʼatʼik tacha kmakanil xakʼiu ni higo. Vachu lay kʼaʼunitʼik ni aniy aspajun: “Kʼaʼostʼicha ni ancha, kʼapʼinchʼicha lakamar”, y laqsaval chuncha kunaʼ.
40021022	Incha lhakʼapʼupʼinatʼik ni laqsaval kalaʼaʼiyapitik yu skʼinatʼik ni Dios, ex mas tisuncha kaval kalaʼaʼiyapitik.
40021023	Ex va chuncha ni Jesús tanuchal laka ay lakatajtan. Tejkan ancha ixtʼajun malaniniʼ, ex talakanunil ni xaʼukxtinin ni kuras kun yu xalajʼaynin lapanakni ni israelitas. Ex ni yuʼuncha talhisakmil, va tajunil: —¿Taʼayucha xtaqnin lhachimoʼon ni kʼamakʼatʼi yu aniy axtoqnu? ¿Taʼayuchacha lhijunan ni chuncha kʼamakʼatʼi?
40021024	Ex ni Jesús lajqaltayl, va lakjunil: —Kitʼin vachuʼ klalhisakmiyau taun jalhisakminti. Incha kilajunau, ex yu kitʼin vachu klajunau taʼayucha kixtaqniy lakatin ni klakmakay yu axtoqnuʼ.
40021025	¿Tas ayucha malaqachalcha ni Juan jamaqchajʼavanaʼ? ¿Va Dios u va lapanaki? Ex chuncha va taʼaqtaynilcha talalhisakmiy siya yuʼuncha, va talajuniy: —Chavay incha kajunau va Dios, ex ni yucha va lay kintajunin: “¿Ex valiʼiycha jantu kalhakʼapʼupʼintʼik?”
40021026	Chavay incha kajunau va lapanaki yu xtaqnil ixlhachimoʼon ni Juan para kamaqchajʼavanal, ex talhauniyau ni lapanakni, yuʼuncha va talhilay ixlaqputeʼey ixchivinti Dios.
40021027	Ex chuncha tajunil ni Jesús: —Jantu ijkʼatsayau. Ex chuncha ni yucha va lakjunil: —Ex ni kitʼin vachuʼ jantu kaklajunau tas ayucha kixtaqnil lhachimoʼon yu ikpumakay ni aniy axtoqnuʼ.
40021028	Ex astan ni Jesús va lakjunil: —¿Tas lhilayatʼikcha ni aniy? Qayntaun joʼati ixlhitʼajun qayntʼuy istsʼalan. Ex va junil yu qayntaun istsʼal: “Chavay, kintsʼal, kʼapʼinchʼiycha tapatsan la kiʼuvaskʼan.”
40021029	Ex istsʼal va naul: “Jantu kʼuxaʼan.” Pero taval va mapaxachoqol ixjatapastakʼati, va al tapatsan.
40021030	Taval ni xapay va laqʼal yu aqayntaun istsʼal, vachu va chun junil. Ex ni yucha va naul: “Chun, kajkʼanaʼ.” Pero mas chuncha naul, va jantu kaʼal tapatsan.
40021031	Ex chuncha ¿Tasʼayucha yu pumatʼuy makal yu tacha lhinaul yu ixpaykʼan? Ex ni yuʼuncha va tanaul: —Yu xapʼunaj. Chuncha ni Jesús va lakjunil: —Laqsaval iklajunau. Yu xachʼinin impuestos kun yu maqtaqalhinin xanatin ni yuʼuncha pʼunaj katatanutachal taʼan lhachimoʼonun ni Dios xajantu ni uxiknankʼan.
40021032	Ni Juan yu jamaqchajʼavanaʼ, yucha kilachil jamalaniniʼ yu tacha lay vas kʼapʼutsʼukʼutʼik, pero yu uxiknankʼan jantu kʼalhakʼapʼupʼintʼik. Chavay yu jachʼinin ni impuestos kun yu jamaqtaqalhinin xanatin, ni yuʼuncha talhakapuʼal. Chavay uxiknan mas laqtsʼintʼik yu tapasal, jantu kamapʼaxatʼik mimputsukukʼan y jantu kalhakʼapʼupʼintʼik.
40021033	’Chavay kaʼasmaktʼik yu aniy chivinti yu xtaʼa jatapastakʼati. Qayntaun joʼati ixlhitʼajun aqxtaun ixtʼun. Va ancha chʼal uvas. Va tus ox korrarnul, ex chuncha makal aqataun xapachʼikni. Vachu makal aqataun talman chaqaʼ taʼan katataulal yu xalhistaknan. ’Ex va laqxtaqnil amedias lati ixʼoqxtamatin, va al tiʼukxuntayan maqati.
40021034	Taval va lakachilcha ixpupʼuxkan. Ex ni yucha va laqmalaqachalcha lati ixʼoqxtamatin para kataskʼinilcha yu paxtoqniycha ni yucha.
40021035	Pero yu oqxtamatin yu ixtalhistakta ni tʼun jantu katalhipaʼinil. Tachʼapal ixtʼaʼoqxtamatinkʼan. Qayntaun talaqanaqmal, yu aqayntaun tamaqnil, y yu aqayntaun va talakatʼalmaqnil kun chiyux.
40021036	Ex chuncha yu manavin ni tʼun va aaqtaun laqmalaqachachoqol yu alati ixʼoqxtamatin, va apalay pumalhuu laqmalaqachal. Pero yu xalhistaknan vachu va chun tamakachoqol tacha yu alati.
40021037	’Ex chuncha taval astan yu xamanavin ni lakatʼun malaqachal yu istsʼal. Va ixnajun: “Yucha katatoʼoyal.”
40021038	Pero tejkan talaqtsʼil ni tsʼal, va talajunil siya yuʼuncha: “Ni anu, ka yucha kapaxtoqniyacha ni lhitapatsa, chavay kaʼau maqniniʼ. Chuncha kijnankʼan kachʼapaʼojoo tachun yu yucha kapaxtoqnil.”
40021039	Ex chuncha tachʼapal, va tamaxtul ixlhimaqspaʼ ni lakatʼun, va tamaqnilcha.
40021040	Ex chuncha ni Jesús laklhisakmil, va lakjunil: —Chavay tejkan kaminaʼ yu xamanavin ni tʼun, ¿tas kalakmakayacha ni anchanuʼ oqxtamatin?
40021041	Ex tanaul: —Kalakchʼapayaʼ, va niman kalaqmaqniyaʼ tus jantu tsʼuniy kalakmapayniyaʼ ni anchanu jalaktuʼunun, ex kalaqxtaqniyaʼ amedias ixtʼun alati oqxtamatin yu achaj kataxtaqnil ni jaxqanti yu kapaxtoqniyaʼ ni yucha.
40021042	Ex ni Jesús va lakjunil: —¿Jantu aqtaun pʼutʼeʼeyatʼik ixchivinti Dios taʼan tsʼoqkanta? Inchine najun: Ni chiyux yu jantu kamapatsaputul ni yu tamakay chaqaʼ chavay yucha yu apalay maqskʼiniy. Chuncha makal ni Jalhachimoʼonuʼ, xlhiyucha tus taun kʼatsanau.
40021043	Xlhiyucha klajunau ni uxiknan kʼalakmaxtʼunikʼanapitik ixlhachimoʼon ni Dios. Kalaqxtaqnikanaʼ yu alati yu katamaqxtaʼaʼ ox jaxqanti tacha ni yucha lhinajun.
40021044	Chavay incha matichun kaputaqalqoslhi ni anchanu chiyux, ex tus katalaqateʼeʼoyaʼ. Vachu incha kʼapʼatʼalmal matichun ni anchanu chiyux ex tus pʼoqxni kajunaʼ.
40021045	Ex tejkan taqasmaklhi yu xaʼukxtinin ni kuras kun yu fariseos ni anchanu chivinti yu xtaʼa jatapastakʼati, ex tamalaqasil ni va yuʼuncha ixtʼaunkan laklhichivinka.
40021046	Ex chuncha ni yuʼuncha va ayaj ixtachʼiputun ni Jesús, pero va tatalhaunichoqol ni lapanakni, yuʼuncha ixtalhakapuʼan ni Jesús ixlaqputeʼey ixchivinti Dios.
40022001	Ex va chuncha ni Jesús va aaqtaun aqtaychoqol jalaqlhixaqalay kun chivinti yu xtaʼa jatapastakʼati, va lakjunil:
40022002	—Yu xalhachimoʼon ni laktʼiyan va tacha qayntaun ay jalhachimoʼonuʼ yu malakxtuklay istsʼal, va makaniy kʼatan.
40022003	Ex ni yucha jalaqmalaqachal ixʼoqxtamatin para kataʼal juntaʼinin yu kataxkavaʼil. Pero mas lajkijuntaʼikal, va jantu kataʼuxamil ni laka kʼatan.
40022004	Ex taval va aaqtaun jamalaqachachoqol yu alati ixʼoqxtamatin, va lakjunil: “Kʼaʼunapitik yu jalaqxaqalakantacha katamilcha. Yu vayti alinʼojotacha. Klhinaulcha ixmaqnika ni vakax kun alati jatalhitsukukna yu ayaj talajʼonta y tachun alinʼojota. Katamilcha ni laka kʼatan. Kaʼalinacha ni jalakxtuklati.”
40022005	Taval yu ixlakjunkan ixtamil ni kʼatan va jantu katamakal kuenta para katamil, va taʼal la ixlhitapatsakʼan. Qayntaun va al laqtsʼiniʼ ixtʼun, yu aqayntaun va al makanaʼ ixlhitapatsa yu pulhajay.
40022006	Yu alati va talachʼapachal kun ixʼoqxtamatin ni maqaliʼ. Va tus ox talaqalhil y tamaqnil.
40022007	Ex tejkan chuncha kʼatsal ni ay jalhachimoʼonuʼ va ayaj talqamal. Va laqmalaqachal ixtropas para kalaqmaqnil ni anchanu jamaqninin, ex chuncha va jalaqxavanil ixputaulankʼan.
40022008	Ex chuncha va lakjunil ni ixʼoqxtamatin: “Tachun alinʼojotacha para yu xakʼatan ni lakxtuklati pero yu ixlakjuntaʼikan ixtamil jantucha paxtoqniy katamil.
40022009	Chavay kʼapʼinchʼipitik taʼan talapaxtoqta ni lajʼay lakatinixnan. Kʼalakʼunapitik tachun yu kʼatʼematʼik para katamil ni xakʼatan lakxtuklati.”
40022010	Ex chuncha ni oqxtamatin va taʼal tiʼukxuntayanin ni jalakatinixnan. Talhijunil va taʼayuʼuncha yu tatemal, mas kaval laktuʼunun, mas kaval yu jalajʼoxin. Ex chuncha yu ixpulakna ni laqa chaqa va tus taʼaqtsamal ni lapanakni.
40022011	Chuncha ni ay jalhachimoʼonuʼ va tanuchal ixpulakna va para kalaqlaqtsʼil yu jalakjuntaʼikanta. Ex va laqtsʼil qayntaun lapanaki yu jantu kaʼulal xalaqchʼiti ni xakʼatan lakxtuklati.
40022012	Ex ni yucha va junil: “Laqaj, ¿valiʼiycha ixtʼanuyachʼitʼa ni aniy mas jantu kʼaʼulatʼi xalaqchʼiti ni xakʼatan lakxtuklati?” Ex ni anchanu lapanaki va jantu tsij kanaul, vamun saq ixjunita.
40022013	Ex chuncha ni ay jalhachimoʼonu va jalakjunil yu ixtatʼajun jamunun laka mesa, va naul: “Ni anchanu lapanaki kʼachʼanchʼitʼik y kʼamaqchʼitʼik. Kʼamaxtʼutʼikcha ixlhimaqspaʼ taʼan putsʼista. Ex ancha kaqalhujtsukutachal y ancha kalaktsakʼayaʼ ixtatsalati.”
40022014	Laqsaval ayaj qaynlhuu yu jalakjuntaʼiy pero va lakatsʼuniy yu jalaksaknan.
40022015	Ex chuncha ni fariseos taʼanchoqolcha. Taʼaqtaylcha tamalakchʼantamiy ixchivintikʼan para katajunil taun jalhisakminti, para kalal kataputislajmal kun ixchivinti ni yucha.
40022016	Ex chuncha tamalaqachalcha lati ixtʼaltanankʼan, chʼantaun kun lati ixlapanakni ni Herodes, va para kataʼal juninin ni Jesús. Tajunil: —Jamalaniniʼ, ni kijnan ijkʼatsayau ni uxintʼi laqpʼutʼeʼey yu laqsaval, y vachuʼ jamalaninin yu laqsaval ixlakatin Dios, y jantu makʼay kuenta yu tanajun ni lapanakni, y jantu matichun tʼalhauniy.
40022017	Ex chuncha va knaunau kilaxtaqniu mijatapastakʼati: ¿tas lhilaycha ni uxintʼi? ¿Maqskʼiniy kakmapalniu impuestos yu ay jalhachimoʼonu Roma, u jantu?
40022018	Pero ni Jesús va niman xtaqnil kuenta va taun jalaqtsʼintanunti yu talhisakmil. Ex ni yucha va jalakjunil: —Tʼuy ukxpuʼ makʼayatʼik, ¿valiʼiycha kilalaqtsʼintanuyaucha?
40022019	Kilamasuniu ni tumin yu lhimapalkan impuestos. Ex chuncha tamasunil aqxtaun tumin.
40022020	Tejkan laqtsʼil ni Jesús laklhisakmil, va lakjunil: —Yu aniy ukxpuʼ, ¿tas ayucha lapanaki ixʼukxpu? ¿Tas ayucha ixtaqaʼuti aniy tsʼoqmukʼanikanta?
40022021	Ex ni anchanu lapanakni va tanaul: —Va yu ay jalhachimoʼonuʼ Roma. Ex va chuncha ni Jesús va lakjunil: —Ex kʼaxtʼaqnitʼikcha yu ay jalhachimoʼonuʼ Roma yu yucha paxtoqniy. Kʼaxtʼaqnitʼikcha ni Dios yu Dios paxtoqniy.
40022022	Tejkan chuncha taqasmaklhi ni anchanu lapanakni, va tus vak takʼatsal, tamakaulcha ni Jesús, va taʼanchoqolcha.
40022023	Anchanu julchan va talaqʼal ni Jesús lati saduceos. Yuʼuncha ixtanajun ni jantu takujchoqoy yu janinin. Ex chuncha talhisakmil ni Jesús, va tajunil:
40022024	—Jamalaniniʼ, ni Moisés kintajunin yu tejkan niy qayntaun joʼati yu lakxtuklatacha y jantu makajun sasʼatʼan, ex yu ixlaqaj katʼatsukuchoqol ni anchanu tiyau para kalaklhitsukunil sasʼatʼan ixlaqaj yu nitacha.
40022025	Ex chuncha, taun julchan ixʼalin pumatujun tʼalaqaunin. Yu xajayaʼ va lakxtuklal, pero niman nil. Jantu kalhitsukul sasʼatʼan. Ex chuncha yu ixanati va tamakaunichoqolcha ixpʼisaqa.
40022026	Taval ixpʼisaqa vachu va chun xajchal. Ex yu xapumatʼutunuʼ vachu va chun lhitapasal. Tus talaqatapasaʼol ni anchanu pumatujun tʼalaqaunin. Va taniʼol. Jantu matichun kalhitsukul sasʼatʼan.
40022027	Ex taval vachucha nil ni xanati.
40022028	Ex va chuncha, tejkan katakujchoqoyaʼ ni janinin, ¿ex tasʼayucha kunaʼ ixapay ni anchanu xanati? Ni anchanu xanati tus laktʼalakxtuklaʼol.
40022029	Ex ni Jesús lajqaltayl, va lakjunil: —Ni uxiknankʼan jantu pʼastʼakʼatʼik yu naunatʼik. Jantu mispʼayatʼik tacha tsʼoqkanta la ixchivinti Dios. Vachu jantu mispʼayatʼik tacha junita ixtapʼasta ni Dios.
40022030	Tejkan katakujchoqoyaʼ ni janinin, ex ni yuʼuncha jantucha katalakxtuklayaʼ. Va katajunaʼ tacha ixmayulnin Dios laktʼiyan.
40022031	Chavay tacha lhichʼivinanatʼik incha ni janinin katakujchoqoyaʼ, ¿Jantu aqtaun pʼutʼeʼeyatʼik la ixchivinti Dios yu naul ni yucha? Va inchine naul:
40022032	“Kitʼin va ixDios kunita ni Abraham, vachu ixDios kunita ni Isaac, vachuʼ ixDios kunita ni Jacob.” Chuncha ni yucha jantu ixDioskʼan kaval ni janinin. Va ixDioskʼan junita yu takujta.
40022033	Tejkan chuncha taqasmaklhi ni lapanakni va tus vak takʼatsal por yu ixmalaniy ni Jesús.
40022034	Ex chuncha tejkan takʼatsal ni fariseos ni Jesús va tus vak lakmakal ni saduceos, ex ni yuʼuncha va tataqxtoqlhi.
40022035	Qayntaun ni yuʼuncha va ixmasuy ixlhachimoʼonkʼan. Ex ni yucha va ixlaqtsʼintanuputun ni Jesús, va lhisakmil:
40022036	—Jamalaniniʼ, ¿tas ayucha yu apalay ay yu lhinaunkan?
40022037	Ex ni Jesús va junil: —“Kʼaʼachʼanin miJalhachimoʼonuʼ Dios kun tachun melhanuti ali tachun mijatsukunti ali tachun mijatapastakʼati.”
40022038	Ni aniy yu apalay maqskʼiniy y yucha va yu xapʼunaj lhinaunkan.
40022039	Yu ataun lhinaunkan va laycha vachu va chun. Va inchine najun: “Kʼapʼaxkʼatʼi mintʼamachaqaʼ tacha pʼaxkʼakʼan milaqʼaman.”
40022040	Yu aniy laʼatʼuy chivinti yu lhinaunkan, yuʼuncha va tacha xaputayan tachun ixlhachimoʼon ni Moisés, ali tachun yu maqancha ixtalaqputeʼey ixchivinti Dios.
40022041	Ex chuncha tejkan ancha ixtataʼaqxtoqnun ni fariseos, laklhisakmil ni Jesús,
40022042	va lakjunil: —Ni uxiknan, ¿tisuncha lhipʼastʼakʼatʼikcha ni Cristo? ¿Kun taʼayucha mintachal? Ex ni yuʼuncha va tajunil: —Va kun David mintachal.
40022043	Ex ni Jesús va lakjunil: —¿Ex valiʼiycha va machivinil ni Espíritu Santo ni David para kamapaqaʼul ni Cristo tacha ixJalhachimoʼonu? Ni David va naul:
40022044	Ni Jalhachimoʼonu Dios junil kiJalhachimoʼonuʼ: “Kʼatʼaʼulcha aniy la kilhijakanaj, tus tejkan kaklaqmaqalhajaʼoyaʼ mintʼalaxkayan.”
40022045	Chuncha incha ni David va mapaqaʼuy Jalhachimoʼonuʼ yu Cristo, ¿ex tas pulaycha kaval qayntaun yu kaminchal kun yucha?
40022046	Jantu matichun lay kaqaltayl. Ex ni anchanu julchan jantucha matichun katapujul katalhisakmil tuʼuchun.
40023001	Taval ni Jesús va lakjunil ni lapanakni y vachu ixtʼaltanan:
40023002	—Ni fariseos kun yu tamasuy ixlhachimoʼon Moisés ni yuʼuncha ixlhitapatsakʼan va katalakmasunil ni lapanakni ixlhachimoʼonkʼan ni israelitas.
40023003	Chuncha uxiknan kʼatʼoʼoyatʼik y kʼamakʼanitʼik yu talhijunancha pero jantu maqskʼiniy kamakʼanitʼik tacha ixputsukkʼan. Ni yuʼuncha jantu chun tamakay tacha yu tanajun.
40023004	Ni yuʼuncha talakpʼachʼiy yu machʼapati yu ayaj laktsʼinkʼi, ayaj lhitaʼay para kʼamaqchʼixtʼi. Chuncha talakmatʼikʼukʼay yu alati lapanakni pero jantu taʼaqtayjuy mas va kun yu maktaun yu lakatʼuniy ixmakakʼan.
40023005	Ayaj tamaqamay katamakaʼol tapuchux para katalaqtsʼil ni lapanakni. Vachu ayaj tamaqamay kalaklhimuntichʼikal aqxtaun listun taʼan tsʼoqmukʼakanta ixchivinti Dios. Vachuʼ ayaj tamaqamay kataʼulal ixlaqchʼitkʼan yu laqlman xakiltulaxaj.
40023006	Vachu tejkan kʼatan jun ayaj tamaqamay katataulal laka mesa taʼan laktoʼoyakan. Vachu tejkan tataqxtoʼa ni israelitas ayaj tamaqamay katataulal taʼan tavilanal yu laktoʼoyakan.
40023007	Vachuʼ ayaj tanajun kalakmastakʼakal tejkan tapaxtoʼa lapanakni lakatinixnan, va tanajun kalaqlhimapaqaʼukal “Jamalaninin.”
40023008	’Pero yu uxiknankʼan jantu maqskʼiniy kalakʼunkʼantʼik jamalaninin. Ni uxiknan va si tʼalaqaunin untʼatʼik, y va qayntaun yu miJamalaninikʼan.
40023009	Vachu jantu paxtoqniy kʼaʼunitʼik matichun mimpay aniy lakamunukpaʼ. Yu mimPaykʼan va qayntaun, y yucha alintachal laktʼiyan.
40023010	Vachu jantu maqskʼiniy kʼalakʼunkʼantʼik ukxtinin. Va qayntaun miʼukxtinkʼan, yucha va Cristo.
40023011	Yu xalajʼaynin ni uxiknan maqskʼiniy kalaqʼaqtayjul yu alati.
40023012	Yu ay makakan ixʼaman, yucha va lakatʼuniy kamakakanaʼ. Y yu lakatʼuniy makakan ixʼaman, yucha ay kamakakanaʼ.
40023013	’Payniʼincha ni uxiknankʼan yu fariseos untʼatʼik y vachuʼ yu masuyatʼik ixlhachimoʼonkʼan ni israelitas. Va tʼuy ukxpuʼ makʼayatʼik. Uxiknankʼan va malakchʼauniyatʼik xapuerta taʼan ixlhachimoʼon laktʼiyan para jantu lay katatanuchal yu alati lapanakni. Ni uxiknankʼan jantu tʼanuyatʼik y vachu jantu xtʼaqniyatʼik lakatin katatanuchal yu alati.
40023014	’Payniʼincha ni uxiknankʼan yu fariseos untʼatʼik y vachu yu masuyatʼik ixlhachimoʼonkʼan ni israelitas. Va tʼuy ukxpuʼ makʼayatʼik. Lajʼalhaumaxtʼuniyatʼik tus ixchaqakʼan ni tiyaunin ex panij skʼinatʼik Dios para kamakʼanutʼik ni lapanakni. Xlhiyucha kʼalaʼaʼiyapitik lhuvaj maqanlqajnati.
40023015	’¡Payniʼincha ni uxiknankʼan yu fariseos untʼatʼik y vachu yu masuyatʼik ixlhachimoʼonkʼan ni Moisés! Va tʼuy ukxpuʼ makʼayatʼik. Va tʼapʼutsʼoʼotsʼukʼuyatʼik taʼakchun ni lakatʼun mas tus xlhiʼavintʼi ni lakamar para katʼematʼik qayntaun yu kalhakapuʼal tacha uxiknankʼan. Ex maxajniyatʼik tacha qayntaun yu kapaxtoqniyaʼ ixmaqanlqajnati va aqtʼuycha chuncha tacha uxiknankʼan.
40023016	’Payniʼincha ni uxiknankʼan yu lakmapʼulayatʼik yu alati mas yu uxiknankʼan va laʼachʼixin untʼatʼik. Va naunatʼik: “Yu masavalay ixchivinti por yu ay kilakatajtankʼan, ex jantu laqtaqal kaval mas jantu kataqayntsal yu najun. Pero incha tamasavalay ixchivinti por xaʼoro kilakatajtankʼan, ex chun maqskʼiniy kataqayntsal yu najun.”
40023017	Va laʼachʼixin y tontos untʼatʼik. ¿Taʼayucha yu apalay xtapal lhilayatʼik? ¿Va yu oro u va yu ay lakatajtan taʼan lhimapatsakan ni oro?
40023018	Vachuʼ inchine naunatʼik ni uxiknankʼan: “Yu masavalay ixchivinti por xaʼaltar kilakatajtankʼan, yucha jantu laqtaqal kaval mas jantu kataqayntsal yu najun. Pero incha masavalay ixchivinti por yu lapaxkan yu moqslakan la xaʼaltar kilakatajtankʼan, ex chun maqskʼiniy kataqayntsal yu najun.”
40023019	Va laʼachʼixin y tontos untʼatʼik. ¿Taʼayucha yu apalay xtapal lhilayatʼik? ¿Va yu lapaxkan u va yu xaʼaltar kilakatajtankʼan taʼan moqslakan ni lapaxkan?
40023020	Yu masavalay ixchivinti por ni xaʼaltar kilakatajtankʼan, vachu masavalay ixchivinti por tachun yu ancha moqslakanta.
40023021	Vachuʼ yu masavalay ixchivinti por ni ay lakatajtan, ex ni yucha vachu masavalay ixchivinti por Dios yu ancha alinta.
40023022	Vachuʼ yu masavalay ixchivinti por ni laktʼiyan, ni yucha vachu masavalay ixchivinti por ixputaulan ni Dios y vachu por Dios yu ancha taulay.
40023023	’Payniʼincha ni uxiknankʼan yu fariseos untʼatʼik y vachu yu masuyatʼik ixlhachimoʼonkʼan ni israelitas. Va tʼuy ukxpuʼ makʼayatʼik. Xtʼaqniyatʼik lakatsʼuniy milalhaʼoxin, ali mimuvis, ali miʼanís chuncha tacha tapaxtoqniyan kaxtʼaqtʼik la kilakatajtankʼan. Pero jantu makʼayatʼik kuenta yu apalay maqskʼiniy ixlhachimoʼon ni Dios. Yu apalay maqskʼiniy va ox vas kaʼukxuntʼay la mejatsukunti, va kʼamapʼaynin y jantu kʼamakʼau milhakapuʼati. Va yucha yu maqskʼiniy kʼamakʼatʼik pero vachu jantu kʼamakʼau yu alati.
40023024	Uxiknankʼan lakmapʼulayatʼik yu alati mas va laʼachʼixin untʼatʼik. Va tacha kʼamaxtʼu lakatʼuniy xqan la mivaso pero jantu laqtsʼin ni ancha karran tajun laqataun juki y valiʼiy katʼaloqtʼi.
40023025	’Payniʼincha ni uxiknan yu fariseos untʼatʼik y vachu yu masuyatʼik ixlhachimoʼonkʼan ni israelitas. Va tʼuy ukxpuʼ makʼayatʼik. Ox chʼaʼayatʼik ixlhimaqspaʼ mivasoskʼan kun mimplatoskʼan, pero la ixpulakna tus ox taputajita yu xkiliu por miʼakchaʼatikʼan y miʼalhavantikʼan.
40023026	¡Fariseos yu laʼachʼixin untʼatʼik! Maqskʼiniy pʼunaj kʼachʼaʼanitʼik yu ixpulakna mivasoskʼan ex chuncha yu ixlhimaqspaʼ vachucha kʼus jun.
40023027	’Payniʼincha ni uxiknan yu fariseos untʼatʼik y vachu yu masuyatʼik ixlhachimoʼonkʼan ni israelitas. Va tʼuy ukxpuʼ makʼayatʼik. Untʼatʼik va tacha putaknun yu kʼus maqayaqaq manikanta ixlhimaqspaʼ pero yu ixpulakna tus ox aqtsamanta xalukuti ni janinin kun tachun yu jantu ox.
40023028	Va chuncha untʼatʼik. Yu tacha talaqtsʼinan ni lapanakni, va ayaj ox talhilay, pero yu ixpulakna melhanutikʼan va aqtsamanta kun yu jantu lajʼox. Valiʼiy ox makʼakʼanatʼik mas jantu laqsaval kaval.
40023029	’Payniʼincha ni uxiknan yu fariseos untʼatʼik y vachu yu masuyatʼik ixlhachimoʼonkʼan ni israelitas. Va tʼuy ukxpuʼ makʼayatʼik. Jalakmakʼaniyatʼik ixputaknunkʼan yu maqancha ixtalaqputeʼey ixchivinti Dios. Vachu maxantilaniyatʼik ixpanteonkʼan yu lajʼoxin ixtajunita.
40023030	Ex naunatʼik: “Ni kijnan va istsukuu maqancha tejkan ixtatʼajun yu maqaniya kepayankʼan, jantu ixlaqʼaqtayjuu ixlaqmaqnika yu maqancha ixtalaqputeʼey ixchivinti Dios.”
40023031	Chuncha lakpʼumispʼakʼanatʼik tacha ixpapanaknikʼan yu maqancha tamaqnil yu ixtalaqputeʼey ixchivinti Dios.
40023032	Chuncha kʼamamaktʼatʼikcha yu maqancha taʼaqtaynil mimpayankʼan.
40023033	’¡Va xalapanakni tsapulin untʼatʼik! ¿Tas va kʼapʼuxajtʼachipitikcha yu xamaqanlqajnati ni laqnin?
40023034	Xlhiyucha ni kitʼin kaklamalaqachaniyau yu katalaqputeʼeniyan ixchivinti Dios y vachu yu ayaj talakpastaknan y vachu yu tamasuy ixlhachimoʼonkʼan ni israelitas. Pero yu uxiknan va kʼalaqmaqniyapitik, lati kalakxtukmukʼayapitik laka kurus, lati kʼalaqnaqmayapitik taʼan tʼaqxtʼoʼatʼik, y lati kalakxkʼaylhitsʼukʼuyapitik putaulan por putaulan.
40023035	Ex chuncha tachun kajunʼoyaʼ milaqtaqalkʼan yu ixlhininkʼan tachun yu lajʼoxin lapanakni ixtajunita yu laqmaqnikantacha. Mas tus yu Abel yu vas ixjunita ixjatsukunti, tus Zacarías yu istsʼal Berekías, yu maqnitʼik la kilakatajtankʼan la ixtaʼajna taʼan toʼoyakan Dios ali laka altar.
40023036	Laqsaval klajunau, tachun ni aniy laqtaqal katalaqchanʼoyaʼ yu xalapanakni yu chavay taʼalinta.
40023037	’¡Jerusalén, xalapanakni Jerusalén! Jamaqniyatʼik yu talaqputeʼey ixchivinti Dios y laktʼalmaqniyatʼik yu tamalaqachaniyan Dios. Tacha ni piyuʼ jamaqxtoʼa sasʼatʼan la ixpaqachuj, va chuncha ni kitʼin aqlhuvaj xaklalhistakputunau pero jantu aqtaun kʼaʼuyujnauntʼik.
40023038	Kʼalaqtsʼintʼikcha, minchaqakʼan kamakaunkanacha, jantucha lhistakkan.
40023039	Chavay klajunau, jantucha aqtaun kilalaqtsʼinchoqoyau tus tejkan inchine kʼanaunapitik: “Ay kamakakal yu mintacha la ixtaqaʼuti ni Jalhachimoʼonu Dios.”
40024001	Ex chuncha ni Jesús taxtuchal laka ay lakatajtan. Tejkan ixʼantacha lakatin ex yu ixtʼaltanan tatalakanunil y va tajunil para kalaqtsʼil tas junitacha ixkʼusixtu yu ay lakatajtan.
40024002	Ex ni Jesús va lakjunil: —¿Laqtsʼinʼoyatʼik tachun yu aniy tayanal? Laqsaval klajunau, ni aniy tus jantu katamakaunaʼ nisin laqataun chiyux yu katalaputoqslal, tus tachun katalaqcheʼeʼoyaʼ.
40024003	Ex va chuncha taʼalcha laka aspajun yu junkan Olivos. Ancha taulchal ni Jesús, ex yu ixtʼaltanan tatalakanunil y saq talhisakmil, va tanaul: —Va knaunau kilajuniu tas vanancha chuncha katapasayaʼ yu nau. Tejkan xaputamaktanacha ni lakamunukpaʼ y kʼatʼanchʼoʼoyeʼe, ¿tas kakpukʼatsayaucha?
40024004	Ex chuncha ni Jesús va lakjunil: —Kʼalhistʼajkʼantʼikcha para jantu matichun katamakanun.
40024005	Ayaj lhuvaj kataminaʼ yu katanaunaʼ: “Ni kitʼin va Cristo kunita.” Kalakmakanukanaʼ qaynlhuvaj lapanakni.
40024006	Uxiknankʼan kʼaʼasmakyapitik ni alinta lachʼapati aniy kun avintʼi pero jantu maqskʼiniy katʼalhanantʼik. Va chuncha maqskʼiniy katapasaʼelayaʼ pero jantukaʼ xaputamaktanacha ni lakamunukpaʼ.
40024007	Yu oqxlaqtaun lapanakni katalachʼapayaʼ kun aʼoqxlaqtaun lapanakni. Yu lakataun lhachimoʼon katalachʼapayaʼ kun ataun lhachimoʼon. Vachu kaʼalinaʼ ay chavan kun taqanʼati y laka lhuvaj kaxkapʼikninaʼ ni lakatʼun.
40024008	Pero kun tachun ni anchanuʼ, yucha vamun xapuʼaqtaykan ni maqanlqajnati.
40024009	’Ex chuncha ni uxiknankʼan va kʼamaqxtʼaqkʼanapitik para kʼalhimaqchʼapʼukʼantʼik y tus tachun ni lapanakni kataxkayyan por kilapanakni untʼatʼik.
40024010	Ex chuncha ni anchanu julchan qaynlhuvaj lapanakni katamakaunchoqoyaʼ ixlhakapuʼatikʼan, katalaxkayyaʼ y katalalhimaqchapuyaʼ siya yuʼuncha.
40024011	Ex chuncha kataʼalinaʼ qaynlhuvaj jalaklkanan yu katanaunaʼ ni talaqputeʼey ixchivinti Dios. Katalakmakanuyaʼ lhuu lapanakni.
40024012	Ex chuncha kaʼalinaʼ lhuvaj laxkayti, y qaynlhuvaj jantucha katalaʼachaniyaʼ siya yuʼuncha.
40024013	Pero yu vas kataylhaanaʼ la ixlhakapuʼati tus kalaʼoyacha, ni yucha kalaqtaxtuyaʼ.
40024014	Yu ox chivinti yu masuy tacha lhachimoʼonun Dios yucha kalaqputeʼeʼokanaʼ yu talakachux ni lakamunukpaʼ y tus katakʼatsaʼoyaʼ yu oqxlaqtamin lapanakni.
40024015	’Ni Daniel yu maqancha ixlaqputeʼey ixchivinti Dios, va tsʼoqlhi, va naul: “Kʼalaqtsʼinapitik yu jantu ox, yu ayaj xkiliu taʼan tʼoʼoyatʼik Dios” (yu puteʼey ni aniy chivinti tsʼanqay ox kamalaqasil).
40024016	Ex yu tavilanal laka estado Judea maqskʼiniy kataqoslhi, katatamaqsaqlhicha laka aspajunaxnan.
40024017	Yu kataulaʼ la ixʼukxna ixchaqaʼ jantu maqskʼiniy kataʼeltajul maxtunuʼ ixlaqxoqta.
40024018	Yu alintachal la ixkuxtu jantu maqskʼiniy kaminchoqol iniʼ ixlaqchʼiti.
40024019	Payniʼincha yu xanatin ni anchanu julchan yu jaʼaynan katajunaʼ kun yu tamatsʼikʼinin.
40024020	Kʼatʼapʼayninitʼik ni Dios para jantu kaval xajulchan jastaknati vachu jantu kaval xamalkuyuʼ lhikʼasniy tejkan kʼaʼosnunapitik.
40024021	Yu anchanu julchan kaʼalinaʼ ay maqanlqajnati yu jantu aqtaun kaʼalil tus tejkan puʼaqtaynil ni lakamunukpaʼ tus chavaycha y astan jantucha kaʼalinchoqoyaʼ.
40024022	Chavay incha ayaj maqan kaval ni anchanu julchan ex jantu matichun kaxajtachal. Pero ni Dios lakmapayniy yu jalaksakta xlhiyucha jantu kamakaunaʼ maqan kataylhaʼal ni maqanlqajnati.
40024023	’Ex va chuncha ni anchanu julchan, incha matichun katajunin: “Ni, kʼalaqtsʼintʼik, aniycha alinta ni Cristo”, u katajunin “Avintʼi yachal”. Pero jantu maqskʼiniy kʼalhakʼapʼupʼinitʼik.
40024024	Ni anchanuʼ julchan kataminaʼ yu jamakanunun. Lati katanaunaʼ va yuʼuncha ni Cristo. Yu alati katanaunaʼ va yuʼuncha yu ixtalaqputeʼey ixchivinti Dios maqancha. Katamakayaʼ yu lajʼay axtoqnuʼ kun tapʼasta para katapumakanun mas va yu jalaksakta ni Dios, incha kalal.
40024025	Chavaycha klajuntaucha yu katapasayakaʼ.
40024026	Xlhiyucha mas katajunin: “Ancha vilchal ni Cristo taʼan xixninta ni lakatʼun”, pero jantu maqskʼiniy kʼapʼintʼik. Mas katajunin: “Avintʼi alintachal apulaktaun kuarto”, pero jantu maqskʼiniy kʼalhakʼapʼupʼintʼik.
40024027	Tejkan kakminchoqoyaʼ ni kitʼin yu Sasʼatʼa Lapanaki, ex tachun ni lapanakni kintalaqtsʼinan. Kunaʼ tacha taun makaliukniti yu tus slauk mapulkuy taʼan puminachal julchan y vachu tus taʼan puʼanachal.
40024028	Ex taʼan kaʼalinaʼ yu janinin, va ancha katataqxtoʼaʼ ni lajʼay tsʼoʼon.
40024029	’Ex tejkan chuncha katapasalhitsukuyaʼ ni anchanuʼ xajulchan maqanlqajnati, ex ni julchan kaʼukxputsʼisaʼ, vachu yu malkuyuʼ jantucha kamapulkuyaʼ. Yu jastʼakun katapatajuyaʼ. Yu talhitʼajun tapʼasta ni laktʼiyan, yuʼuncha kataxkapʼikninaʼ.
40024030	Ex chuncha laktʼiyan katasuyaʼ tuʼuchun yu masuy ni mintacha yu Sasʼatʼa Lapanaki. Ex talakachux ni lakamunukpaʼ kataqajlhutsukuyaʼ ni lapanakni por ixtalhantikʼan. Ex katalaqtsʼinacha ni kitʼin yu Sasʼatʼa Lapanaki kamintachal laktʼiyan, laka taputsʼi kun ay tapʼasta y tachun kiʼayaxtu.
40024031	Vachuʼ pʼas kaqoxanankanaʼ. Dios kalaqmalaqachayaʼ ixmayulnin para katamaqxtoqlhi yu jalaksakta, tus lakatʼati ixkankatinixnan ni lakamunukpaʼ, mas va toʼoxtaycha kaval xtuntaun ni laktʼiyan.
40024032	’Kʼamakʼatʼikcha kuenta tacha junita tejkan maqlaqapʼun ni xakʼiu higo, yucha va naunputun ni taʼukstsʼuniycha tejkan kapʼasnanaʼ.
40024033	Vachu va chun tejkan kʼalaqtsʼintʼayaʼoyapitikcha ni tʼajun tapasanaʼ tacha klajunau, ex chuncha kʼakʼatsʼayapitikcha ni Sasʼatʼa Lapanaki va lakxtuyalcha laka matiʼ.
40024034	Laqsaval klajunau, ni lapanakni yu chavay tatʼajun, jantukaʼ kataniʼoyaʼ tus katapasaʼoʼelayaʼ yu klajuntau.
40024035	Yu lakatʼun kun laktʼiyan katamiʼoyaʼ pero yu kinchivinti jantu aqtaun kamiʼoyaʼ.
40024036	’Jantu matichun kʼatsay tisuncha hora u tisuncha julchan chuncha katapasayaʼ. Ixmayulnin Dios laktʼiyan jantu takʼatsay, vachuʼ jantu ijkʼatsay ni kitʼin yu Sasʼatʼa Dios. Vamun kʼatsay kimPay.
40024037	’Tejkan kakminchoqoyaʼ ni kitʼin yu Sasʼatʼa Lapanaki, ex vachu chun kunaʼ tacha maqancha tejkan ixtʼajun ni Noé.
40024038	Maqancha tejkan ixtʼajun ni Noé, tejkan jantukaʼ ixtaʼaqmuxtuy, ex ni lapanakni vamun ixtaʼoqnun, ixtavajin, ixtalakxtuklay, tus tejkan tanul ni Noé laka ay barco.
40024039	Ex jantu ixtakʼatsay incha kaʼalinaʼ tuʼuchun, tus tejkan chil ni laqmixniti y laklhaʼanʼol tachun ni yuʼuncha. Vachu va chun kunaʼ tejkan kakminchoqoyaʼ ni kitʼin yu Sasʼatʼa Lapanaki.
40024040	’Ni anchanu julchan pumatʼuy joʼakna katatsukutachal kuxtunin laka kuxtu. Yu qayntaun yucha kalhaʼankanacha, y yu aqayntaun yucha kamakaunkanacha.
40024041	Pumatʼuy xanatin katatsukuyaʼ skitinin. Yu qayntaun yucha kalhaʼankanacha, y yu aqayntaun yucha kamakaunkanacha.
40024042	’Chavay kʼalakpʼukʼujtʼikcha. Jantu kʼatsʼayatʼik tisuncha horacha kaminchoqoyaʼ miJalhachimoʼonukʼan.
40024043	Kʼakʼatsʼatʼik yu klajunau, incha kakʼatsal qayntaun xamanavin ni chaqaʼ tavanancha kaminaʼ ni alhavanaʼ, ex kakujtamal y jantu kamakaul katanul matichun la ixchaqaʼ.
40024044	Vachu chun ni uxiknankʼan listujcha katsʼukʼutʼik. Jantu kʼatsʼayatʼikcha tavanancha kakminchoqoyaʼ ni kitʼin yu Sasʼatʼa Lapanaki.
40024045	’¿Taʼayucha ni xalhistaknaʼ oqxtamati yu lhiʼaynkan y mispay lhitapatsa? Va yucha ni ixʼukxtin kamakaunaʼ para kalaklhistaklhi oqxtamatin y para kalakvaval tejkan tachavaniy.
40024046	Ayaj lhiʼachantajuycha yu oqxtamati yu tʼajuncha makaʼonaʼ yu ixlhijunkanta tejkan chinchoqoy ixʼukxtin.
40024047	Laqsaval klajunau ni ixʼukxtin kamakauniyaʼ kalaklhistaklhi tachun ixmaqaliti.
40024048	Pero incha laktuʼunuʼ maqtsukuʼ kaval, ex va kapastaklhi va kataqmaqayaʼ ixʼukxtin para kaminchoqol.
40024049	Ex kaʼaqtaynilcha laqlhimaqchapunuʼ yu alati ixtʼamaqtsukunin. Vachu kalaktʼatsukulcha vayaʼ y oqnuʼ kun taʼapʼanin.
40024050	Incha va chuncha katapasayaʼ, ex yu xaʼukxtin ni anchanu maqtsukuʼ kaminchoqoyaʼ taun julchan u taun hora tejkan jantu kapakxanʼil.
40024051	Ex chuncha ni anchanu maqtsukuʼ kaxtaqnikanaʼ ay maqanlqajnati vachu chun tacha kaxtaqnikanaʼ yu alati yu tʼuy ukxpuʼ tamakay. Ancha kaqalhutsukuyaʼ y kalaktsakʼalhitsukuyaʼ ixtatsalati.
40025001	’Va inchine junita yu xalhachimoʼon ni laktʼiyan. Taun julchan pumakau jatsiʼin taʼalcha pakxanʼinin qayntaun tsʼal yu kalakxtuklayaʼ. Va talhaʼalcha ixmaklkukʼan yu pumaqtajiy aceite.
40025002	Pumakis ni anchanu jatsiʼin va listujcha ixtajunita, y yu ataun pumakis va jantu listuj kataval.
40025003	Ex chuncha yu anchanu yu jantu listuj kataval va talhaʼal vamun ixmaklkukʼan, jantu katalhaʼal alati aceite.
40025004	Chavay yu laklistus yuʼuncha va tumpajcha talhaʼal alati aceite para katamaʼaqtsamachoqol ixmaklkukʼan tejkan kamiʼol.
40025005	’Chuncha ni tsʼal yu kalakxtuklayaʼ va jantu niman kachinchal, ex taval va tus tachun taltataʼol.
40025006	Ex tejkan pakltaun tsʼis val, va qasmakkal taun tʼasati, va naul: “¡Mintacha ni tsʼal yu kalakxtuklayaʼ! ¡Kʼatʼaxtʼutʼikcha laqaʼinin!”
40025007	Ex taʼostaulʼol tus tachun ni anchanu pumakau jatsiʼin, ex taʼaqtaynil talaqlaʼoxiy ixmaklkukʼan.
40025008	Ex chuncha yu pumakis jatsiʼin yu jantu listujcha kataval, va tajunil yu alati: “Kilaxtaqniu lakatsʼuniy miʼaceitekʼan ni kimaklkukʼan va laycha katamixlhi.”
40025009	Ex yu anchanu yu laklistujcha va tanaul: “Jantu kalayaʼ, va jantucha kintalaqchaanan kintachunkʼan. Apalay ox kʼapʼintʼikcha inin taʼan stʼakan.”
40025010	Pero tejkan taʼalcha inin ni aceite yu anchanu jatsiʼin yu jantu laklistus kataval, exnicha chinchal yu tsʼal yu kalakxtuklayaʼ. Chuncha yu pumakis jatsiʼin yu laklistus tatʼatanuchalcha ni yucha laqa chaqa taʼan kaʼalinaʼ lakxtuklati. Ex talakchaulcha ni puerta.
40025011	Ex taval tachinchoqochalcha yu alati jatsiʼin, va tanajun: “¡Jalhachimoʼonu, Jalhachimoʼonu! ¡Kilamalaqltiʼaniu!”
40025012	Ex yu tsʼal yu kalakxtuklayaʼ va lakjunil: “Vas klajunau, jantu klamispayau.”
40025013	Ex ni Jesús va naul: —Kʼalakpʼukʼujtʼikcha ni uxiknan. Jantu lhikʼatsan tisuncha julchan u tisuncha hora kakminchoqoyaʼ ni kitʼin yu Sasʼatʼa Lapanaki.
40025014	’Chavay yu xalhachimoʼon ni laktʼiyan va tacha qayntaun joʼati yu ixʼuxaʼan maqati tus yu alakataun lakamunukpaʼ. Pʼunaj jalaktʼasaʼil ixʼoqxtamatin y jalakmakaunil talhistakʼati ixtumin.
40025015	’Chavay yu qayntaun va xtaqnil laqakis mil, yu aqayntaun va xtaqnil tʼuy mil, y yu aqayntaun va xtaqnil taun mil. Ex chuncha laqxtaqnil por qayntamin va tacha ixtalhitʼajun ixjatalanitkʼan. Ex ni yucha taxtulcha, va alcha.
40025016	Chavay yu laqaʼil ni laqakis mil, yucha mapatsal ni tumin y lhajanichoqol ataun laqakis mil.
40025017	Yu laqaʼil tʼuy mil, vachu chun makal y va lhajanichoqol ataun tʼuy mil.
40025018	Pero yu oqxtamati yu laqaʼil taun mil, yucha va pukutul ni lakatʼun y va maqsaqnil ni ixtumin ixʼukxtin.
40025019	’Tejkan maqancha val ex ni jaʼukxtin va jalaqminchoqolcha ixʼoqxtamatin. Va aqtayl puteʼeniʼ ixkuentajkʼan.
40025020	Pʼunaj chil yu laqaʼil laqakis mil, va naul: “Kiʼukxtin, ni uxintʼi kʼixtʼaqnin laqakis mil y chavay aniy alinchoqota alaqakis mil yu klhajanil.”
40025021	Ex yu xaʼukxtin va junil: “¡Ayaj ox! ¡Uxintʼi va ox oqxtamati kʼatʼi y ayaj ox jalakpastaknan! Uxintʼi la ox makʼatʼi mas va kun tsʼuniy, xlhiyucha chavay kakxtaqniyan apalay lhuu jatalhistakʼati. Kʼatʼanutʼicha y kʼatʼaʼachʼaʼutʼicha kun kitʼin.”
40025022	Ex taval chil yu ixlaqaʼita tʼuy mil, va naul: “Kiʼukxtin, ni uxintʼi kʼixtʼaqnin tʼuy mil y chavay aniy alinchoqota alaʼatʼuy mil yu klhajanil.”
40025023	Ex yu xaʼukxtin va junil: “¡Ayaj Ox! ¡Uxintʼi va ox oqxtamati kʼatʼi y ayaj ox jalakpastaknan! Jalakpastaknancha lakatsʼuniy yu tacha ixmakʼay, xlhiyucha chavay kakxtaqniyan apalay lhuu jatalhistakʼati. Kʼatʼanutʼicha y kʼatʼaʼachʼaʼutʼicha kun kitʼin.”
40025024	Taval chinchal yu ixlaqaʼita taun mil, va naul: “Kiʼukxtin, kitʼin kʼatsaycha ni uxintʼi va pʼays joʼati kʼatʼi. Xʼaʼiy taʼan jantu kʼachʼantʼi y laksakʼa taʼan jantu kʼamamatʼi xatʼin.
40025025	Xlhiyucha ni kitʼin va iktalhaunin. Yu mintumin va kmaqsaqlhi lakatʼun. Chavay aniycha alinchoqota yu mintumin.”
40025026	Ex yu jaʼukxtin va naul: “¡Uxintʼi va malhaqniʼ y jalaktuʼunuʼ oqxtamati unitʼa! Uxintʼi kʼatsʼay va kxqaʼiy taʼan jantu ikchʼan y klaksakʼa taʼan jantu kmamay xatʼin.
40025027	Incha va ixlhipʼi laka banco ni kintumin, ex tejkan xakminchoqol ka xaklaqaʼichoqol kintumin kun sasʼatʼa.”
40025028	Ex ni jaʼukxtin va lakjunil yu ancha ixtayanal: “Kʼamaxtʼunitʼikcha yu taun mil, kʼaxtʼaqnitʼikcha yu lhitʼajun laqakau mil.
40025029	Yu talhitʼajun, apalay kalaqxtaqnikanaʼ para lhuvaj katamaqalil. Yu jantu tamaqalin, mas va lakatsʼuniycha talhitsukuy, yucha kalakmaxtuniʼokanaʼ.
40025030	Chavay kʼamaxtʼuchʼipitikcha maqspaʼ yu aniy oqxtamati yu jantu ixtapal kaval. Kʼamajʼanchʼipitikcha taʼan putsʼista ex ancha kaqalhujtsukutachalcha y kalaktsʼakʼalhitsukutachalcha ixtatsalati.”
40025031	’Tejkan kaminchoqoyaʼ yu Sasʼatʼa Lapanaki kun tachun ixtapʼasta, vachu kun tachun ixmayulnin Dios, ex ancha kataulaʼ la ixpalhachimoʼon kun tachun ixʼayaxtu.
40025032	Ex yu xalapanaki yu talakachux ni lakamunukpaʼ katataqxtoʼaʼ la ixlakaʼukxpuʼ ni yucha. Kalaqlvaʼacha siya tumpaj, tacha ni jalhistaknaʼ jalaqlvaʼa ni borregos kun chivos.
40025033	Kalakmulayaʼ la ixlhijakanaj yu borregos y la ixlhijamaqxu yu chivos.
40025034	Ex chuncha ni jalhachimoʼonuʼ kalakjunaʼ yu taʼalinta la ixlhijakanaj: “Kʼatʼantʼikcha yu uxiknankʼan yu ayaj ox tamakanitan kimPay. Kalaʼaʼitʼikcha yu jalhachimoʼon yu laʼoxikanta para uxiknan, tus tejkan puʼaqtaynil ni lakamunukpaʼ.
40025035	Tejkan kitʼin xakchavanita, uxiknan kilavavau. Tejkan xakʼoqputun xkan, vachu kilamaʼotʼuu. Vachuʼ tejkan xaktijuyal tacha jachiniʼ, uxiknankʼan kilaxtaqniu taʼan ikloqojlhi.
40025036	Vachu tejkan maqaʼasasa xakʼukxuyal, uxiknankʼan kilaxtaqniu milaqchʼitikʼan. Vachu tejkan xaktaqanʼay ixkilaʼanau laqtsʼinin, tejkan xaktanun lakapachʼin ixkilaʼanau laqtsʼinin.”
40025037	Ex yu lajʼoxin va katanaunaʼ: “Jalhachimoʼonuʼ, ¿tavanancha xaklalaqtsʼinau ixchʼavaniy y iklavavau? ¿Tavanancha ixʼoqpʼutʼun xkan y iklamaʼotuu?
40025038	¿Tavanancha xaklalaqtsʼinau ixʼukxuyatʼi tacha jachiniʼ, y klaxtaqniu taʼan ixloʼojya? ¿Tavanancha maqaʼasasa ixʼukxuyatʼi y iklaxtaqniu kilaqchʼitikʼan?
40025039	¿Tavanancha ixtʼaʼanʼay u ixmanukʼantʼa lakapachʼin ex ixlhaʼanau laqtsʼinin?”
40025040	Ex yu jalhachimoʼonu va kanaunaʼ: “Laqsaval iklajunau, incha chuncha makʼatʼik mas kun qayntaun lakatʼuniy yu kintʼalaqajun ex va tacha kilamakaniu ni kitʼin.”
40025041	’Ex chuncha ni jalhachimoʼonuʼ va kalakjunaʼ yu taʼalinta la ixlhimaqxu: “Kilajqosmajʼaucha ni uxiknankʼan yu maqtaqalhinin untʼatʼik. Kʼapʼinchʼipitikcha laqnin taʼan laʼoxikantacha para xaʼukxtin ni aqmoqxnun kun ixmayulnin.
40025042	Tejkan xakchavaniy, jantu aqtaun kilavavau. Tejkan xakʼoqputun xkan, jantu aqtaun kilamaʼotuu.
40025043	Tejkan xaktiʼukxuyal tacha jachiniʼ, jantu aqtaun kilamaloqojniu. Tejkan maqaʼasasacha xakʼukxuyal, jantu kilaxtaqniu milaqchʼitikʼan. Tejkan xaktaqanʼay y tejkan xakmanukanta laka pachʼin, jantu aqtaun ixkilaʼanau laqtsʼinin.”
40025044	’Ex chuncha yuʼuncha katanaunaʼ: “Jalhachimoʼonuʼ, ¿tavanancha ixchʼavaniycha, u ixʼoqpʼutʼun xkan, u ixʼukxuyatʼi tacha jachiniʼ, u maqaʼasasa ixʼunita, u ixtʼaʼanʼay, u ixtʼanun laka pachʼin, y jantu tuʼuchun klamakaniu?”
40025045	Ex yu Jalhachimoʼonu va kalakjunaʼ: “Laqsaval klajunau, tejkan jantu chuncha kʼamakʼatʼik, mas va kun qayntaun lakatʼuniy yu kintʼalaqajun ex va tacha jantu kilamakaniu ni kitʼin.”
40025046	Ex vachu naul ni Jesús: —Ex ni anchanu lapanakni kataʼanacha laqa pamaqanlqajnivan yu jantu aqtaun miʼojoy mas va tavanancha. Pero yu lajʼoxin lapanakni kataʼanacha laka jatsukunti yu jantu aqtaun kamiʼoyaʼ mas va tavanancha.
40026001	Ex taval tejkan laqputeʼeʼolcha ni Jesús ni anchanuʼ chivinti, ex va lakjunil ixtʼaltanan yu ixlakmalaniy:
40026002	—Uxiknan kʼatsʼayatʼikcha va tʼuxaun kaʼalinaʼ xakʼatan Paxku. Ex yu kitʼin Sasʼatʼa Lapanaki kakmaqxtaqkanacha para kakxtukmukʼakal laka kurus.
40026003	Taval yu xaʼukxtinin ni kura ali yu ixtamasuy ixlhachimoʼonkʼan ni israelitas, vachuʼ yu xalajʼaynin ni israelitas, ixtataqxtoʼa la xapuchʼanan ixchaqa ni Caifás, yu xaʼay xaʼukxtin kura.
40026004	Va tamachʼantamil ixjatapastakʼatikʼan yu tacha lay katamakanuchʼapal ni Jesús y katamaqnil.
40026005	Pero ixtanajun: —Ka jantu kamakayau tejkan yu mero kʼatan jun, va lay katalakchʼilil ni lapanakni.
40026006	Ex chuncha ni Jesús ixvilchal ni Betania, la ixchaqaʼ ni Simón yu ixlakapuchʼiʼojota.
40026007	Ex va laqchinchal qayntaun xanati, va lhiminta taun lakatʼuniy lameta yu jamakanti kun chiyux yu junkan alabastro. Va ixmaʼaqtsamata kun yu sʼejenʼe yu ayaj laqlhuu xtapal. Va laqxtaqemukʼanil la ixʼaqtsul ni Jesús tejkan ixvil laka mesa.
40026008	Ex chuncha yu ixtʼaltanan yu ixlakmalaniy tejkan chuncha talaqtsʼil ayaj tatalqamal va aqtayl talajuniy: —¿Valiʼiycha xalaqamanancha ni anchanuʼ?
40026009	Ka la ox ixval va istʼakal, va laqlhuu ixtapal y lay ixlhiʼaqtayjukal yu kilpatanin.
40026010	Ex ni Jesús qasmaklhi y laklhisakmil: —¿Valiʼiycha maʼanchʼapʼuyatʼikcha ni anchanu xanati? Ayaj ox yu ixkimakaniy.
40026011	Yu kilpatanin va tacha kaʼalinacha kun uxiknankʼan, pero yu kitʼin jantucha maqan kaklatʼaʼalinau.
40026012	Tacha ixkimakaniy ni xanati, ixkilhilakaxapay la kilakatunaj yu sʼejenʼe ni yucha listujcha xamakay para kilhitaknun.
40026013	Laqsaval klajunau, mas toʼoxtaycha xalakatʼun ni lakamunukpaʼ taʼan kaputeʼekanaʼ yu ox chivinti, vachuʼ kalhichivinkanaʼ yu tacha makal ni aniy xanati, para kalhipupastakkal.
40026014	Xaqayntaun yu pumakautʼuy ixtʼaltanan ni Jesús va ixjunkan Judas Iscariote. Yucha va jalaqʼal xaʼukxtinin ni kuras.
40026015	Va laklhisakmil y lakjunil: —¿Tas chuncha kilaxtaqniyau para ni kitʼin klamaqxtaqniu ni Jesús? Ex ni yuʼuncha tamapalal va pʼuxaunkau xatumin plata.
40026016	Tus exnicha aqtaynil puxkaulaqtsʼin tas kalal kapumaqxtaqlhi ni Jesús.
40026017	Tejkan ixjun yu xapʼunaj julchan xakʼatan tejkan ixtaʼuy pan yu jantu kalhitayal levadura, ex yu pumakautʼuy ixtʼaltanan ni Jesús va tatalakanunil, va talhisakmil: —¿Tas oxtaycha lhinaʼun para kaklalaʼoxiniu yu xavayti Paxku?
40026018	Ex yucha lakjunil: —Kʼapʼinchʼipitikcha laka ay putaulan, kʼatʼemayapitik qayntaun lapanaki, y kaʼunapitik: “Va najun ni kiJamalaninikʼan, yu kihora va ukstsʼuniycha. Va klapasayaʼ ni xakʼatan Paxku la minchaqaʼ kun kintʼaltanan.”
40026019	Ex yu ixtʼaltanan ni Jesús va chuncha tamakal tacha laklhijunkal. Talaʼoxilcha xatoqoxajvayti ni xakʼatan Paxku.
40026020	Ex chuncha tejkan putsʼislhicha, ni Jesús ixlaktʼavil laka mesa yu pumakautʼuy ixtʼaltanan.
40026021	Tejkan ixtatʼajuncha vaynin, ex va lakjunil: —Laqsaval klajunau, xaqayntaun ni uxiknankʼan kimaqxtaqyaʼ la ixtamakakʼan yu kintaxkajiy.
40026022	Ex yuʼuncha va ayaj tamaqaninil. Taʼaqtaylcha talhisakmiy por qayntaminin ni Jesús, va tanaul: —Jalhachimoʼonu, ¿ex va kitʼin?
40026023	Ex ni Jesús va naul: —Yu kintʼatamajqoyaʼ laka plato kaʼavayaʼ ixpan, va yucha ni kimaqxtaqyaʼ.
40026024	Ni kitʼin yu Sasʼatʼa Lapanaki kakniyacha tacha lhitsʼoqkanta la ixchivinti Dios. Pero payniycha yu kimaqxtaqyaʼ. ¡Apalay ox jantu istsukul!
40026025	Va chuncha yu Judas yu astan kamaqxtaqyaʼ ni Jesús, va lhisakmil: —Jamalaniniʼ, ¿ex va kitʼin? Ex ni Jesús junil: —Chun, va tacha naʼuncha ni uxintʼi.
40026026	Ex va chuncha tejkan ixtatʼajuncha vaynin, ni Jesús chʼapal ni pan va aqtayl xtaqniy lhimalaqpuchuncha ni Dios, ex cheʼel y jalaqxtaqnil ni ixtʼaltanan. Va lakjunil: —Kʼaʼutʼikcha yu aniy, yucha kilakatunaj.
40026027	Ex vachu chʼapal ni vaso, va xtaqnil lhimalaqpuchuncha ni Dios, ex jalakmapasanil ni yuʼuncha y lakjunil: —Kaʼoqtʼik mintachunkʼan ni uxiknan.
40026028	Ni aniy va kijakʼalna yu masuy ni Dios va taun sastʼi chivinti jatʼatamakajun ixlapanakni, kalakataxtuyaʼ para kamalaqmixinikal ixtalaqalhinkʼan lhuvaj lapanakni.
40026029	Vachu klajunau, jantucha aaqtaun kajkʼotaʼ ni aniy xaxkan ni uva, tus tejkan kaklatʼaʼoqchoqoyau yu sastʼi xaxkan uva taʼan lhachimoʼonun kimPay.
40026030	Tejkan tamilpaʼol titaun milpati, va taʼalcha laka aspajun yu junkan Olivos.
40026031	Ex ni Jesús lakjunil: —Chavay apanchʼix tsʼis, tachun ni uxiknankʼan kilamakaunʼoyau kilaqʼaman. Chuncha tsʼoqkanta la ixchivinti Dios yu najun inchine: “Kaksayaʼ yu xalhistaknaʼ, ex yu ixborregos tus tʼikl kataputaukʼaʼoyaʼ.”
40026032	Pero tejkan kajkujchoqoyaʼ, ex kitʼin pʼunaj kakchaanaʼ ni Galilea y uxiknan astan kachʼipʼinapitik.
40026033	Ex yu Pedro va junil: —Mas tus tachun katamakaunʼoyan, pero yu kitʼin jantu aqtaun kakmakaunan.
40026034	Ex yu Jesús junil: —Laqsaval ijkunan, chavay apanchʼix tsʼis tejkan va laycha katʼasal ni puyux, uxintʼi aqtʼutu kʼanauneʼe ni jantu kʼimispʼay.
40026035	Ex yu Pedro aaqtaun naunchoqol: —Mas maqskʼiniy kaknil kun uxintʼi jantu kakmakaunan. Ex tachun ni ixtʼaltanan vachu chun tanaunʼol tacha naul ni Pedro.
40026036	Taval ni Jesús kun ixtʼaltanan va tatʼaʼal alakataun yu junkan Getsemaní. Ex va lakjunil: —Kʼatʼaulatʼikcha aniy. Yu kitʼin ikteʼen tapaynin avintʼi.
40026037	Va laklhaʼal yu Pedro kun yu pumatʼuy istsʼalan ni Zebedeo. Ex chuncha va aqtaynilcha jamaqaninin,
40026038	va lakjunil: —Ayaj ikmaqaninin la kijalhanuti, va tacha kaknil kʼatsan. Aniycha katʼaulatʼik, kilapakxaucha, kʼalakpʼukʼujtʼik.
40026039	Ex chuncha ni Jesús va stal tiʼal lakatsʼuniy, talakaputʼatamal lakatʼun, aqtayl tapaynin, va naul: —KimPay kʼatʼi, incha kalal, va knajun jantu kʼimakʼau kaklhitapasal yu aniy lhitaʼay maqanlqajnati. Pero jantu kaval tacha yu kitʼin knajun, va kʼamakʼatʼi tacha yu uxintʼi naʼun.
40026040	Taval va jalaqminchoqol yu ixtʼaltanan taʼan ixtavilanal, va jalaklhitajul ixtaltatanancha. Ex ni Jesús va junil ni Pedro: —¿Ex tus jantucha lay ixʼalkʼujyatʼik mas va taun hora kun kitʼin?
40026041	Kaʼalkʼujtʼikcha, kaskʼintʼik Dios para jantu kʼamakʼanukʼantʼik y kamakʼatʼik yu jantu lajʼox. La melhanutkʼan ox lakʼanaunatʼik pero jantu laqapʼasnin kaʼuntʼik.
40026042	Ex chuncha va xaʼaqtʼiyunucha anchoqol skʼiniʼ ni Dios va naul: —KimPay kʼatʼi, incha jantucha tuʼuchun lay makʼay para kitʼin jantu kaklhitapasal ni maqanlqajnati, ex kamakʼatʼi yu uxintʼi makʼapʼutʼun.
40026043	Ex chuncha va aaqtaun jalaqminchoqol va laklhitajul vananaj ixtʼaltatanan. Yu ixlaqchulkʼan ixtalakchajuy, va ayaj ixtaltataputunta.
40026044	Lakmakaumal y anchoqol tapayniniʼ Dios por aqtʼutunuʼucha y vachu va chun naunchoqol ni anchanuʼ chivinti yu ixnajuntacha.
40026045	Ex va minchoqol taʼan ixtavilanal ixtʼaltanan, va lakjunil: —¿Vananaj stʼaknantʼatʼik y ltʼatʼatʼatʼik? Chilcha ni hora tejkan ni kitʼin yu Sasʼatʼa Lapanaki kakmaqxtaqkanacha la ixtamakakʼan yu talaktuʼunun lapanakni.
40026046	Kaʼostʼaulatʼikcha, kaʼaucha, yu kimaqxtaʼaʼ va ukstsʼuniycha minta.
40026047	Ex tejkan vananaj ixtʼajun chivin ni Jesús, chinchal ni Judas yu xaqayntaun yu pumakautʼuy ixtʼaltanan. Chinchal kun pumalhuvaj lapanakni tus ox talakayanal kun espada y vachuʼ kun kʼiu, va ixtamalaqachan yu xaʼukxtinin kuras y vachuʼ kun yu lajʼay xalapanakni ni israelitas.
40026048	Ni Judas, yu akchʼintamanan va ixlakjunitacha tacha katapumispal, va naul: —Tejkan kakmastakʼayaʼ, kakiltastukyaʼ. Yucha kachʼiyapitik.
40026049	Ex chuncha va talakanunil ni Jesús, va junil: —¡Maqltoʼoxay, Jamalaniniʼ! Ex chuncha kiltastuklhicha.
40026050	Ex ni Jesús junil: —Amigo, va yu tʼantʼacha makanaʼ, kamakʼatʼicha. Ex yu alati va tatalakanunilcha, tachʼapal y tachʼilcha.
40026051	Ex yu xaqayntaun ixtʼaltanaʼ ni Jesús va maxtul ixʼespada, va aqatuchaqxpʼuxlhi xaqayntaun ixʼoqxtamati yu xaʼukxtin kura.
40026052	Ex chuncha ni Jesús junil: —Kʼamanuchʼoʼocha miʼespada taʼan ixtanun. Yu talachʼapay kun espada, kun espada kataniyaʼ.
40026053	¿Jantu kʼatsʼay incha va kakskʼinil ni kimPay, ni yucha lay kimalaqachanil oqxlaqkautʼuy ixmayulnin?
40026054	Pero incha va chuncha kaval, ¿ex tas pulaycha kataqayntsal ixchivinti Dios yu tsʼoqkanta? Va najun maqskʼiniy katapasal chuncha tacha tʼajun tapasanaʼ.
40026055	Ex chuncha ni Jesús jalaklhisakmil ni lapanakni, va lakjunil: —¿Valiʼiycha tʼantʼatʼik kun espadas ali kʼiu para kilachʼiu va tacha qayntaun alhavanaʼ kakval? Lhilhiy xakmalaninin yu ay lakatajtan y jantu aqtaun kilachʼiu.
40026056	Pero tachun yu aniy tapasay va para kataqayntsal yu maqancha tatsʼoqlhi yu ixtalaqputeʼey ixchivinti Dios. Ex taval va tus taqosʼol ni ixtʼaltanan, va ixʼamancha tamakaul ni Jesús.
40026057	Ex yu tachʼapal ni Jesús va talhaʼal la ixchaqaʼ ni Caifás, yu ay xaʼukxtin ni kura. Ancha ixtaʼaqxtoqnun yu ixtamasuy ixlhachimoʼonkʼan ni israelitas vachu kun yu xalajʼaynin lapanakni.
40026058	Ni Pedro paqmaqati ixtixkaulhaʼanta, tus tachaʼal la ixpulakna xapuchʼanan ixchaqaʼ yu ay xaʼukxtin ni kura. Tejkan tanuchal laktʼataulal xalhistaknan lakatajtan, para kalaqtsʼil tisuncha yu kalhitapasayaʼ.
40026059	Ex yu xaʼukxtinin kuras ali tachun yu ixtaʼalinta laqaʼay junta va tapuxkaulaqtsʼil taun jalaklkanti yu kataputislajmal ni Jesús para katamaqnil.
40026060	Mas va lhuvajcha jalaklkanan ixtaʼalinta pero jantu kalal katatislajmal kun jalaklkanti. Ex taval astan tachinchal apumatʼuy.
40026061	Va tanaul: —Najun ni aniy joʼati: “Kitʼin lay kakmaqtal ni aniy ay lakatajtan, ex laʼatʼutu julchan lay kakmaqayauchoqol.”
40026062	Ex yu ay xaʼukxtin ni kura ostayal, lhisakmil ni Jesús va junil: —¿Ex jantu tuʼuchun kanauneʼe? ¿Tisuncha ni anchanuʼ yu tatʼaunan lhitislajmanan?
40026063	Pero yu Jesús jantu tuʼuchun kanaul, vamun saq tayal. Ex yu ay xaʼukxtin ni kura va junil: —Va ijkunan la ixtaqaʼuti ni Dios yu kujta, kʼanau yu laqsaval. Kilajuniu incha laqsaval ni Cristo kʼatʼi, yu Sasʼatʼa Dios.
40026064	Ex ni Jesús naul: —Chun, yucha ni kitʼin, tacha ni uxintʼi nau. Ni uxiknankʼan kilalaqtsʼinau ni kitʼin yu Sasʼatʼa Lapanaki, kaktaultachal la ixlhijakanaj ni Dios yu lhitʼajun tachun tapʼasta. Kilalaqtsʼinau ni kakminchoqotachal laktʼiyan laka taputsʼi.
40026065	Ex va chuncha yu ay xaʼukxtin ni kura exlhi ixlaqchʼiti, va naul: —¡Ni aniy lapanaki tʼajuncha akchʼintaman ni Dios kun ixchivinti! Jantucha apalay maqskʼiniyau alati lapanakni para katatislajmal. Ni uxiknan asmaktʼikcha va puʼakchʼintamay ni Dios kun ixchivinti.
40026066	¿Tas lhilayatʼik? Ex ni yuʼuncha tanaul: —Yucha lhitʼajun laqtaqal. Maqskʼiniy kanil.
40026067	Ex chuncha talakapuchujval y talaqanaqmal. Yu alati va talakapusal.
40026068	Ex tajunil: —¡Uxintʼi naʼun ni Cristo kʼatʼi! Chavay kʼamispʼatʼi taʼayucha ixlakapusayancha.
40026069	Chavay yu Pedro ixvil maqspaʼ laka puchʼanan, ex qayntaun maqtsukuʼ va talakanunil, va junil: —Uxintʼi vachuʼ ixtʼaʼukxuyatʼi ni Jesús yu machaqaʼ Galilea.
40026070	Pero ancha la ixtalhavaxtu ni lapanakni ni Pedro va naul: —Jantu laqsaval kaval. Jantu ijkʼatsay tisuncha tʼaʼuncha lhichivin.
40026071	Ex tejkan alcha laka kiltalakxtuti, ex laqtsʼil aqayntaun maqtsukuʼ va lakjunil yu alati yu ancha ixtayanal: —Ni anuʼ joʼati vachuʼ ixtʼatiʼukxuyal ni Jesús yu machaqaʼ Nazaret.
40026072	Pedro aaqtalaqtaun va lakmasavalanil ni jantu mispay, va naul: —Laqsaval klajunau jantu kmispay ni anchanuʼ joʼati.
40026073	Ex va panchʼixkaʼ val, yu ancha ixtayanal va tatalakanunil ni Pedro, va tajunil: —Laqsaval ni uxintʼi vachu kʼatʼi xaqayntaun ni yuʼuncha, por chuncha tʼasuy y chuncha kʼiltʼaʼun chʼiviniy.
40026074	Ex ni yucha vas jalakmasavalanil y laqxtoqnuʼ naul: —Jantu kmispay ni anchanuʼ joʼati. Ex chuncha va tʼasalcha ni puyux.
40026075	Taval ni Pedro va pastaklhi yu ixjunita ni Jesús: “Tejkan va laycha katʼasal ni puyux uxintʼi aqtʼutu kʼanauneʼe ni jantu kʼimispʼay.” Ex ni Pedro tus pʼas qalhujtaxtulcha maqspaʼ va ayaj maqaninil.
40027001	Ex va chuncha tejkan tunkulcha, tachun yu xaʼukxtinin ni kuras kun yu xalajʼaynin lapanaki va tamachʼantamilcha ni ixchivintikʼan para katamaqnil ni Jesús.
40027002	Ex chuncha tachʼilhaʼalcha, va tamaqxtaqnilcha ni Pilato yu xagobernador romano.
40027003	Ex va chuncha ni Judas tejkan kʼatsal ni kamaqnikanaʼ ni Jesús yu ixmaqxtaqta va mapaxal ixjatapastakʼati. Laqmaqxtaqnichoqol yu treinta xatumin plata ni xaʼukxtinin kuras kun yu xalajʼaynin lapanakni.
40027004	Va lakjunil: —Ni kitʼin ikmaqtaqalhinil tejkan ikmaqxtaqlhi para kamaqnikal qayntaun lapanaki yu jantu kalhitsukul laqtaqal. Ex ni yuʼuncha va tanaul: —Yucha jantu kintapaxtoqniyan ni kijnankʼan. ¡Yucha ka minkuentajcha ni uxintʼi!
40027005	Ex ni Judas laqtanqalhul ni tumin laka ay lakatajtan, taxtul va ankal ixpixtuchʼikiltaka ixlaqʼaman.
40027006	Yu xaʼukxtinin kuras tasakchoqol ni tumin, va tanaul: —Ni aniy tumin va tsamantacha jakʼalnan, va yucha yu lhimapalkal ixmaqnika qayntaun lapanaki. Jantu lay mujuyau taʼan mujukan xatumin lakatajtan.
40027007	Ex va tamachʼantamil ixjatapastakʼatkʼan para kataʼil aqxtaun tʼun yu ixnavin qayntaun xamakanaʼ aqchoqoxna, chuncha para ancha katamaknul lapanakni yu alakataun machaqan.
40027008	Xlhiyucha ni anchanu lakatʼun vananaj tajuniy va Xatʼun Jakʼalnan.
40027009	Va chuncha val tacha maqancha tsʼoqlhi ni Jeremías yu ixlaqputeʼey ixchivinti Dios, yu najun inchine: “Tachʼapal ni treinta xatumin plata, yu xatapal yu ixtamukʼanita ni israelitas,
40027010	kun yucha taʼinil ixtʼun qayntaun xamakanaʼ aqchoqoxna, chuncha tacha kilhijunil ni Jalhachimoʼonuʼ Dios.”
40027011	Ex chuncha va lhaʼankal ni Jesús kun ni gobernador. Yucha va lhisakmil: —¿Uxintʼi va yu ay xajalhachimoʼonuʼ kʼatʼi ni israelitas? Ex va naul ni Jesús: —Va tacha ni uxintʼicha nau.
40027012	Pero tejkan ixtatʼajuncha tislajmanan ni Jesús yu xaʼukxtinin ni kuras kun yu xalajʼaynin ni lapanakni, ex ni yucha va valiʼiy saq ixjunita.
40027013	Xlhiyucha ni Pilato va lhisakmil: —¿Jantu kʼaʼasmaktʼi tachun yu tatʼaunan lhitislajmanan?
40027014	Pero ni Jesús mas va laqataun chivinti jantu kaqaltayl. Ex tus taun lhilal ni gobernador.
40027015	Tejkan xakʼatan Paxku ixjun, ex yu gobernador va si ixxʼotʼa qayntaun tachʼin yu ixtalaksakʼa ni lapanakni.
40027016	Exnicha ixʼalin qayntaun tachʼin yu ayaj ixmispakan, va ixjunkan Barrabás.
40027017	Ex chuncha tejkan ixtaʼaqxtoqnun ni lapanakni, ni Pilato va laklhisakmil, va naul: —¿Taʼayucha naunatʼik oxamaktaun kakmakaul? ¿U va Barrabás u va Jesús yu junkan Cristo?
40027018	Ni Pilato ixkʼatsay va ixtamaqxtaqta ni Jesús por ixʼakchaʼatikʼan.
40027019	Tejkan vananaj ixvil la ixpulakchivin, ex yu ixanati va malaqachanil chivinti, va junil: “Jantu tuʼuchun kʼamakʼanin ni anchanu lapanaki yu jantu kalhitsukul laqtaqal. Kutancha tsʼis va taxtuj klhiʼaqlaqavanal ni anchanu lapanaki.”
40027020	Pero yu xaʼukxtinin kuras kun yu xalajʼaynin ni lapanakni va taxaqalal ixtalhavaxtu lapanakni para kataskʼinil kaxʼoqkal ni Barrabás y para kamaqnikal ni Jesús.
40027021	Ex chuncha yu gobernador va aaqtaun jalaklhisakmil ni lapanakni, va lakjunil: —¿Taʼayucha naunatʼik kakmakaul oxamaktaun ni aniy pumatʼuy lapanakni? Va tanaul: —¡Va Barrabás!
40027022	Ex yu gobernador va laklhisakmichoqol, va naul: —¿Ex tisuncha kakmakayacha kun ni Jesús, yu junkan Cristo? Ex va taqaltayanal, va tamatʼasal: —¡Kamakxtukmukʼakal laka kurus!
40027023	Pero yu Pilato va lakjunchoqol, va naul: —¿Tisuncha laqtaqal makata? Pero ni yuʼuncha aaqtalaqtaun tamatʼasachoqol, va tanaul: —¡Kʼamakxtʼukmukʼacha laka kurus!
40027024	Ex laqtsʼil ni Pilato ni jantucha lay tuʼuchun makay. Yu lapanakni va apalaycha ixtalakchiviniy y ixtatʼasay kun lhilukuj. Chuncha ni Pilato va malaqachanil ixʼika xkan, va makchaʼal la ixlakaʼukxpukʼan ni lapanakni y lakjunil: —Ni kitʼin jantu kilaqtaqal kunaʼ ixmaqnika ni aniy ox lapanaki. Tapaxtoqniyan ni uxiknan.
40027025	Chuncha tus tachun ni lapanakni va tanaul: —Chun, ni kijnan y vachuʼ kesʼatʼankʼan va kilaqtaqalchkʼan kunaʼ ni ixlhinin.
40027026	Ex chuncha ni Pilato va oxamaktaun makaulcha ni Barrabás. Ex lhinaul ixmaqanaqka ni Jesús y maqxtaqlhi para kamakxtukmukʼakal.
40027027	Ex chuncha yu ixtropas ni gobernador va talhaʼal ni Jesús la ixchaqa ni gobernador. Ancha laqmaqxtoqkal yu alati tropas tus xvilhin tamalaqachoqoxnul.
40027028	Tamajʼanil ixlaqchʼiti y tamulanil aqxtaun laqchʼiti yu xlapul.
40027029	Tamalakpatanul taun korona yu ixlhimakakanta jaltukun, y tamachʼapal laqataun palik la ixlhimajkanaj. Ex taʼaqtsoqoqtanil la ixlakaʼukxpu, talaktuʼul, va tajunil: —¡Katsukuʼalil yu ay xalhachimoʼonuʼ ni israelitas!
40027030	Va talakapuchujval, ex kun ni anchanu palik yu ixlhaʼanta, va talhilaqapanaqchoqol.
40027031	Tejkan talaktuʼuʼolcha ex tamaxtunichoqol ni xlapul laqchʼiti, tamulanichoqol yu ixlaqchʼiti y talhaʼalcha para kataxtukmukʼal laka kurus.
40027032	Tejkan ancha tataxtul, tapaxtoqlhi qayntaun joʼati yu junkan Simón yu machaqaʼ Cirene. Talhijunil laqatapʼasta kalhaʼal ixkurus ni Jesús.
40027033	Tachaʼal lakataun aspajun yu ixjunkan Gólgota (va naunputun xajalukuti aqtsul).
40027034	Ancha tamaʼotul ni Jesús xaxkan uvas yu skajtacha yu lhiyaukanta taun kʼuchʼu para jantu ayaj kaʼukskʼatsal. Pero tejkan kilkʼatsal ni Jesús ex jantu kaʼoqlhi.
40027035	Tejkan tamakxtukmukʼaʼol laka kurus, ex aqtayl tamakay suerte para taʼayucha katamakaunil ixlaqchʼiti. Ex va chuncha taqayntsal tacha maqancha istsʼoqta yu ixlaqputeʼey ixchivinti Dios, najun: “Talaqlvaqlhi kilaqchʼiti y tamakanil suerte yu xakʼulata.”
40027036	Ex chuncha ancha tataulalcha para katalhistaklhi.
40027037	Va tatsʼoqmukʼanil taun chivinti la ixʼaqtsul ni ixkurus, va najun: “Aniy va Jesús, ixJalhachimoʼonukʼan ni israelitas”. Va yucha talhimaqnil.
40027038	Ancha vachuʼ laktʼaxtukmukʼakal kun Jesús pumatʼuy alhavanan. Qayntaun la ixlhijakanaj y yu aqayntaun la ixlhimaqxu.
40027039	Yu ancha ixtatapasay va laqxtoqnuʼ chivinti ixtajuniy, ixtamalaklay ixʼaqtsulkʼan,
40027040	va ixtajuniy: —¡Uxintʼi yu ixmaqtʼatʼi ni ay kilakatajtankʼan ex paqtʼutu julchan ixmaʼayauchʼoʼoʼ! Incha laqsaval va Sasʼatʼa Dios unitʼa, chavay kʼalaqtʼaxtʼu meʼeman y kapʼatʼaʼutʼi laka kurus.
40027041	Yu xaʼukxtinin ni kuras ali yu xalajʼaynin ni lapanakni ali yu ixtamasuy ixlhachimoʼonkʼan ni israelitas, vachu va chun talaktuʼul ni Jesús, va tanaul:
40027042	—Ixjamalaqtaxtuy yu alati pero jantu lay laqtaxtuy ixlaqʼaman. Incha yucha va yu ay xajalhachimoʼonuʼ israelitas, ex kapatajul la ixkurus y kaklhakapuʼaniyau ni yucha.
40027043	Yucha lhakapuʼan ni Dios. Chavay va Dios kamalaqtaxtul incha laqsaval achaniy. Yucha kintajuntan va Sasʼatʼa Dios junita.
40027044	Yu pumatʼuy alhavanan yu ancha ixlaktʼaxtukmukʼakanta vachu chun laqxtoqnuʼ chivinti tajunil ni Jesús.
40027045	Ex atunkuj va aqtaynil putsʼisa, y taylhaʼal tus laʼatʼutu putoqoxata ixputsʼista.
40027046	Ex chuncha anchanu hora va pʼaysni tʼasal ni Jesús, va naul: —Eli, Eli ¿lema sabactani? (va naunputun: “KiDios kʼatʼi, kiDios kʼatʼi, ¿valiʼiycha ni kʼilakʼamakʼauntʼacha?”)
40027047	Yu ancha ixtayanal taqasmaklhi, va tanaul: —Va tʼajun tʼasaʼiniʼ ni Elías yu maqancha ixlaqputeʼey ixchivinti Dios.
40027048	Ex yu qayntaun va takyauʼal iniʼ laqataun sponja. Va matajul laka xaxkan uva yu skajtacha, ex akatachʼimukʼal laka maqataun kʼiu ex va malakanunil para kaʼoqlhi ni Jesús.
40027049	Pero lati tanaul: —Kʼamakʼaucha. Kalaqtsʼinaucha incha kaminaʼ malaqtaxtunuʼ ni Elías.
40027050	Taval aaqtaun tʼasachoqol ni Jesús, ex va nilcha.
40027051	Ex chuncha va taʼexpakltʼiyul yu xaʼay kortina ni ay lakatajtan, va taʼexminchal xʼakpuʼ tus xtuntaun. Vachu xkapʼiknil ni lakatʼun y tatampacheʼeʼol yu ay chiyux.
40027052	Vachu lati yu putaknun va talaqltiʼaʼol y pumalhuvaj ixlapanakni Dios va takujchoqol la ixlhininkʼan.
40027053	Astan tejkan takujchoqol ni Jesús la ixlhinin, ex ni yuʼuncha tataxtul la ixputaknunkʼan y tatanul laka ay putaulan Jerusalén yu ixnavin Dios y pumalhuu talaqtsʼil.
40027054	Yu kapitan kun yu ixtropas yu ixtalhistakta ni Jesús va talaqtsʼil y taʼukskʼatsal ni xkapʼikniti y talaqtsʼil tachun yu ixtʼajun tapasanaʼ. Ex tus ayaj tatalhanal, va tanaul: —¡Laqsaval ni aniy joʼati va Sasʼatʼa Dios ixjunita!
40027055	Ancha vachu ixtayanal lhuvaj xanatin, va paqmaqati ixtatʼajun laqtsʼinin ni Jesús. Yuʼuncha ixtatixkaulhimintachal tus Galilea y va ixtaʼaqtayjulhiminta.
40027056	Lati ni yuʼuncha va yu María Magdalena ali María yu ixnatikʼan ni Santiago kun José, ali ixnatikʼan yu istsʼalan Zebedeo.
40027057	Va chuncha ixtʼajuncha putsʼisniʼ tejkan chaʼal qayntaun maqaliʼ yu ixjunkan José yu xamachaqaʼ Arimatea ixjunita. Yucha vachuʼ ixtʼaltanaʼ ni Jesús ixjunita.
40027058	Ni José va laqʼal ni Pilato y va skʼinil ixlakatunaj ni Jesús. Chuncha yu Pilato lhinaul kaxtaqnikal.
40027059	Ex ni José va pʼuxlhi ixlakatunaj ni Jesús y pamilil kun aqxtaun kʼus laqchʼiti.
40027060	Kiimaʼanil ixlakatunaj taʼan sastʼi ixpukutunuta taun talpa yu yucha ixnavin. Malakchaunilcha xakiltalakxtuti kun aqxtaun ay chiyux. Taval anchoqolcha.
40027061	Pero yu María Magdalena kun yu aqayntaun María va ancha ukstsʼuniy ixtavilanal taʼan maʼakal ixlakatunaj ni Jesús.
40027062	Ex va chuncha ataun julchan val, va xajulchan jastaknati. Ex yu xaʼukxtinin ni kuras ali yu fariseos va talaqʼal ni Pilato.
40027063	Va tajunil: —Jalhachimoʼonuʼ, kijnan ikpastakchoqoyau tejkan vananaj ixtʼajun ni anchanuʼ makanunuʼ lapanaki, va ixnajun yu laʼatʼutunuʼ julchan kakujchoqoyaʼ la ixlhinin.
40027064	Xlhiyucha, klaskʼiniyau kamalaʼachʼan ixlhistakka taʼan maʼakanta ixlakatunaj tus laʼatʼutunuʼ julchan. Incha jantu, ex lay kataʼal alhaumaxtunun ixlakatunaj yu ixtʼaltanan. Ex astan katajunil ni lapanakni ni va kujchoqotacha la ixlhinin. Incha va chuncha kaval, ex va apalaycha ay kaval ni anchanuʼ jalaklkanti xajantu yu pʼunaj.
40027065	Ex lakjunil ni Pilato: —Kʼalhipʼintʼikcha ni tropas yu katalhistakʼaʼ. Kʼapʼinchʼipitikcha y kʼalhistʼaktʼik taʼan maʼakanta ixlakatunaj tacha lhilayatʼik yu ox lhistaknati.
40027066	Ex taʼalcha, ox tamakal kuenta taʼan ixmaʼakanta ixlakatunaj, va tamukʼanil taun sello ni chiyux yu ixpumalakchaukanta. Ancha tamakaulalcha ni tropas para katalhistaknal.
40028001	Ixtapasatacha yu xajulchan jastaknati. Va tunkumintacha yu xapʼunaj julchan laka semanaj. Ni María Magdalena kun yu aqayntaun María taʼal laqtsʼinin taʼan ixmaʼakanta ixlakatunaj ni Jesús.
40028002	Exnicha alil taun pʼaysni xkapʼikniti, va taʼeltajul laktʼiyan qayntaun ixmayul Dios. Taʼukstsʼuninil taʼan ixmaʼakanta ixlakatunaj ni Jesús. Va xtay moqosunil ni chiyux yu ixpumalakchaukanta y va ancha putaulal.
40028003	Yu ixmayul Dios tus olaqlnaʼ ixtasuy tacha makaliukniti y ixlaqchʼiti tus pʼays yaqaq ixtasuy tacha miki.
40028004	Tejkan chuncha talaqtsʼil yu ixtatʼajun lhistaknan, tus taxkapʼiknil ixtalhantikʼan, tataqtal y tatamakaul tacha katanilcha ixtajunita.
40028005	Ex chuncha yu ixmayul Dios va lakjunil ni xanatin: —¡Jantu kʼatʼalhanantʼik! Kitʼin kʼatsay va tʼaunatʼik lakxkaunan ni Jesús yu xtukmukʼakal laka kurus.
40028006	¡Jantucha aniy katamal! Va kujchoqol la ixlhinin, chuncha tacha naul ni yucha. ¡Kʼatʼantʼik laqtsʼinin taʼan ixmamakanta!
40028007	Tsʼalaj kapʼinchʼipitik y kalakʼunchʼipitikcha ixtʼaltanan ni va kujchoqotacha la ixlhinin y yucha kapʼulʼanaʼ Galilea. Ancha kʼalaqtsʼinapitik. Va yucha yu klalhilaqmintau juninin.
40028008	Ex chuncha ni xanatin va tsʼalaj tataspʼikchoqol taʼan ixmaʼakanta ixlakatunaj pero kun talhanti y vachuʼ kun achati. Tatakyauʼal makʼatsaninin ixtʼaltanan ni Jesús.
40028009	Ex chuncha va niman laktasunil ni Jesús y lakmastakʼal. Yuʼuncha va tatalakanunil ni Jesús y talaqatanuʼinil ixchʼaja y tatoʼoyal.
40028010	Ex chuncha ni Jesús lakjunil: —¡Jantu kʼatʼalhanantʼik! Kʼapʼinchʼipitik juninin kintʼaltanan ni kataʼal Galilea y ancha kintalaqtsʼinaʼ.
40028011	Tejkan ixtaʼantacha ni xanatin, lati ni tropas yu ixtalhistaknanta taʼal laka ay putaulan. Talaqputeʼeniʼol yu xaʼukxtinin ni kuras tachun yu ixlhitapasata.
40028012	Ex chuncha yu xaʼukxtinin kuras va talaqʼal yu xalajʼaynin para katamachʼantamil ixjatapastakʼatikʼan kun yuʼuncha. Lhuu tumin taxtaqnil yu tropas.
40028013	Va taxaqalal, va tajunil: —Uxiknankʼan kʼalaqpʼutʼeʼeyapitik ni tejkan tsʼis ixjunita va iltʼatʼatʼatʼik ex yu ixtʼaltanan ni Jesús va kitaʼalhaumaxtul ixlakatunaj.
40028014	Incha kakʼatsayaʼ yu tapasal ni gobernador ex ni kijnankʼan kakxaqalayau. Ex jantucha tuʼuchun katalhitaqmukʼaniyan.
40028015	Ex ni tropas talaqaʼil ni tumin y tamakal tacha laklhijunkanta. Vanaj va yucha talalaqputeʼeniy ni israelitas tus chavaycha.
40028016	Ex taval, yu pumakautaun ixtʼaltanan ni Jesús va taʼal taun aspajun xaʼestado Galilea taʼan lhinaul ni Jesús.
40028017	Tejkan talaqtsʼil ni Jesús, ex tatoʼoyal pero lati jantu ox ixtalhakapuʼan.
40028018	Ex ni Jesús talakanul kun yuʼuncha, va lakjunil: —Ni Dios kixtaqnil tachun palhachimoʼon mas laktʼiyan y vachu lakatʼun.
40028019	Kʼalaqpʼinchipitikcha yu oqxlaqchux ni lapanakni yu taʼalinta aniy lakamunukpaʼ, kʼalakmakʼatʼik kintʼaltanan. Kʼalaqmaqchʼajʼavatʼik la ixtaqaʼuti ni kimPay ali yu isTsʼal ali yu Espíritu Santo.
40028020	Kʼalakmalanitʼik katatoʼoyal tachun yu klajuntau. Ni kitʼin kaklatʼaʼalinau mas va tavanancha kaval, tus tejkan kamiʼoyaʼ ni lakamunukpaʼ. Va chuncha kaval.
41001001	Aniy aqtayniy ni ox chivinti yu lhichiviniy Jesucristo yu Sasʼatʼa Dios.
41001002	Ni Isaías yu ixlaqputeʼey ixchivinti Dios va tsʼoqlhi ni laka libro ni va najun ni Dios: Ikmalaqachay qayntaun yu kapʼulʼaniyan ni uxintʼi, para kalaʼoximanin ni lakatin taʼan kʼapʼupʼineʼe.
41001003	Qayntaun lapanaki tʼasay lakakʼavin, va najun: “Kalaʼoximanitʼikcha ixlakatin ni Jalhachimoʼonuʼ. Vas kʼamakʼatʼikcha para tsʼalti katapasal.”
41001004	Ex va chuncha ni Juan yu jamaqchajʼavanaʼ va chinchal anchanuʼ lakatʼun taʼan jantu tʼujuʼ chaqaʼ. Va lakjuniy ni lapanakni ni kataʼaqchajʼaul para katasulcha ni tamapaxal ixjatapastakʼatkʼan, ex ni Dios kalaqmalaqmixinil ixtalaqalhinkʼan.
41001005	Ex ni lapanakni yu machaqan xalakatʼun Judea ali yu machaqan laka putaulan Jerusalén ixtalaqminʼojoy ni Juan. Ixtalhitaulʼojoycha ixtalaqalhinkʼan ex ni Juan ixjamaʼaqchajʼavaycha xalaʼaxkan ni Jordán.
41001006	Ixlaqchʼiti ni Juan va jamakanti xachʼauti ni camello, yu ixlhitampachʼin va jaxtaʼan. Yu ixvayti va silaqa ali xaxkan seraj yu alin lakakʼivinan.
41001007	Ex va chuncha ni Juan ixjalaqputeʼeniy ni lapanakni, va ixlakjuniy: —Astan kaminaʼ aqayntaun yu apalay ay xajantu kitʼin. Yu kitʼin tus jantu kimpaxtoqniy para kaktsoqoqtaulal y kakmusxʼoqnil xamusni ixvarachi.
41001008	Kitʼin va kun xkan klamaʼaqchajʼavayau. Ni yucha katapumaqchajʼavayan kun ni Espíritu Santo.
41001009	Ex va chuncha ni Jesús va taxtuchal ni laka putaulan Nazaret xalakatʼun Galilea. Yu Juan va maqchajʼaval ancha xalaʼaxkan Jordán.
41001010	Ex chuncha tejkan takukchoqol ni laʼaxkan ni Jesús va niman laqtsʼil ni laktʼiyan va talaqltiʼal. Ex chuncha yu Espíritu Santo va ixtaʼeltajuminta tacha taun palumax taʼan ixyal.
41001011	Va qasmajkal taun chivinti ni laktʼiyan, va junkal ni Jesús: —Uxintʼi, kesʼatʼa kʼatʼi, ayaj ikpaxkayan. Va ayaj klhiʼachantajuy por uxintʼi.
41001012	Ex taval ni Espíritu Santo va lhaʼal lakakʼavin ni Jesús.
41001013	Ex chuncha ni Jesús va aqtʼuy pʼuxaun julchan ixvilchal ni anchanuʼ lakakʼavin taʼan alin jatalhitsukuti yu kʼivitsukunin. Ancha ni Satanás va laqtsʼintanul ni Jesús incha lay kamaqtaqalhinil. Ex tachil ixmayulnin Dios, va taʼaqtayjul ni Jesús.
41001014	Tejkan manukalcha laka pachʼin ni Juan ex ni Jesús va anchoqol xalakatʼun ni Galilea. Va al laqputeʼeniʼ yu lajʼox chivinti yu masuy tacha jalhachimoʼonun ni Dios. Ni Jesús va naul:
41001015	—Chavay va lakachilcha ni julchan tejkan kalhachimoʼonunaʼ ni Dios. Kʼamapʼaxatʼikcha mijatapastakʼatkʼan, kalhakʼapʼupʼintʼikcha yu lajʼox chivinti.
41001016	Taval ni Jesús va ixkiltaukʼaʼanta ixkilpaʼ lakamar Galilea. Ancha laqtsʼil pumatʼuy joʼakna, va Simón kun ixlaqaj, Andrés. Ni yuʼuncha va ixtatʼajun mujunun ixchʼoqxkʼan lakamar. Va xachʼapanan jatanti ixtajunita.
41001017	Ex chuncha ni Jesús va lakjunil ni anchanuʼ pumatʼuy joʼakna: —Kilatʼamiucha ni kitʼin. Chavay tʼemayatʼik va jatanti pero kitʼin kaklamakayau para kalaktʼematʼik lapanakni.
41001018	Ex ni anchanuʼ joʼakna va niman tamakaulcha ixchʼoqxkʼan, va tatʼaʼalcha ni Jesús.
41001019	Ex chuncha tejkan va ukstsʼuniykaʼ ixtaʼanta, ex ni Jesús vachu jalaktemal yu istsʼalan ni Zebedeo, yu Santiago ali Juan. Va ixtʼatʼajun laʼoxinin ixchʼoqxkʼan laka barco.
41001020	Ni Jesús va niman lakjuntaʼil ni Santiago kun Juan. Ex tamakaulcha laka barco ixpaykʼan ali yu oqxtamatin, va tatʼaʼalcha.
41001021	Ex taʼalcha, va tachaʼal laka putaulan Capernaúm. Tejkan xajulchan jastaknati val, ni Jesús niman tanul laqa chaqaʼ taʼan ixtataqxtoʼa ni israelitas, va aqtaylcha jamalaninin.
41001022	Ex ni lapanakni yu ixtaqalasmatʼa va tus vak takʼatsal. Ni Jesús ixjamalaninin tacha qayntaun pʼas jalhachimoʼonuʼ y jantu kamalaninil tacha yu ixtamasuy ixlhachimoʼonkʼan.
41001023	Anchanuʼ laqa chaqaʼ va ixvil qayntaun joʼati yu ixlhitʼajun taun jantu ox espíritu. Tʼasal, va naul:
41001024	—¿Valiʼiycha kilaʼakxkauyaucha ni kijnan, Jesús, machaqaʼ Nazaret kʼatʼi? ¿Va tʼantʼa para kilalaktʼilhiu? Yu kitʼin ikmispayan, ni uxintʼi va yu ixnavin Dios kʼatʼi.
41001025	Pero ni Jesús va laqʼaymal ni anchanuʼ jantu ox espíritu, va junil: —¡Saqcha kaʼuntʼi! ¡Kʼamakʼaucha ni aniy joʼati!
41001026	Ex va chuncha ni anchanuʼ jantu ox espíritu va aqtaun pʼas maxkapʼiknichoqol ni anchanuʼ joʼati, va tus pʼas tʼasal, ex chuncha va makaunchoqolcha ni joʼati.
41001027	Ex chuncha yu ancha ixtaʼalinta va tus tachun tatalhananʼol. Va aqtaylcha talalhisakmiy siya yuʼuncha, va talajuniy: —¿Tis va suncha ni aniycha? ¡Va taun sastʼi jatapastakʼati yu malaniy! Tacha qayntaun yu lhitʼajun tapʼasta. Jalaklhijuniy yu jantu lajʼox espíritus, ex yuʼuncha taqalasmatʼa.
41001028	Ex chuncha ixtalhichiviniy tacha ixmakay ni Jesús va tus talakachux xalakatʼun Galilea.
41001029	Taval tejkan tataxtuchal ni laqa chaqaʼ, ex ni Jesús ali Juan ali Santiago va tamil la ixchaqakʼan ni Simón ali Andrés.
41001030	Ancha ixmal ixʼatinaʼ ni Simón, va ixchʼapata skakati. Tejkan tanul ni Jesús niman puteʼenikal ni va taqanʼay.
41001031	Ex va chuncha ni Jesús talakanunil, chʼapanil ixmakaʼ, va maʼostaulnil. Ex ni xanati va makaunchoqol iskakati, aqtaylcha jalakvavay.
41001032	Ex chuncha tejkan va laycha kaputsʼislhicha, tejkan anchalcha ni julchan, ni lapanakni va talhaʼanil ni Jesús qaynlhuvaj taqanʼanin vachu kun yu ixtalhitʼajun yu jantu lajʼox espíritus.
41001033	Ex tus tachun xalapanakni ni anchanuʼ putaulan va tus tataqxtoqʼol la xamatiʼ laqa chaqaʼ.
41001034	Ex va chuncha ni Jesús va jalakmaʼayajnichoqol lhuvaj taqanʼanin yu ixtalhitʼajun pulhuu ixtaqanʼatkʼan. Vachu jalakmaxtunil lhuvaj yu jantu lajʼox espíritus yu ixtalhitʼajun. Pero jantu kalaqxtaqnil lakatin para katachivinil ni espíritus. Yuʼuncha ixtamispaycha taʼayucha ixjunita ni Jesús.
41001035	Va chuncha yu ataun puvakuj val, va ixputsʼistakaʼ, ni Jesús ostaulal, va taxtul laka putaulan, va xʼaman al skʼiniʼ Dios lakakʼivin.
41001036	Ex ni Simón kun yu alati ixtʼaltanan va taʼal lakxkaunan ni Jesús.
41001037	Ex chuncha tejkan tatemal, va tajunil: —Tus tachun ni tatʼaunan lakxkaunan.
41001038	Ex chuncha ni Jesús va naul: —Kaʼaucha taʼan alati putaulanaxna yu lakʼukstsʼuniy. Ancha vachuʼ klaqputeʼeyaʼ ixchivinti Dios, va xlhiyucha kminta.
41001039	Ex va chuncha ni Jesús ixtiʼukxuyal taʼakapuchun xalakatʼun Galilea. Ixlaqputeʼey ixchivinti Dios laqa chaqan taʼan ixtataqxtoʼa ni israelitas. Vachuʼ jalakmaxtunil yu jantu lajʼox espíritus.
41001040	Ex va chuncha talakanunil ni Jesús qayntaun joʼati yu ixtaqanʼay, va ixlakapuchʼita. Va taʼaqtsoqoqtal, tapayninil, va naul: —Jalhachimoʼonuʼ, incha kʼinkʼuchʼupʼutʼun, lay kʼinkʼuchʼutʼi.
41001041	Ex chuncha ni Jesús mapaynil ni taqanʼan, moqslanil ixmakaʼ, va junil: —Chun, kitʼin knajun palaycha kʼaʼunchʼoʼo.
41001042	Ex tejkan chuncha junkal ni taqanʼan, va niman makaxchoqolcha ni ixlakapuchʼiti.
41001043	Ex va chuncha ni Jesús va ox chivijval, niman malaqachal yu ay lakatajtan, va junil ni taqanʼan:
41001044	—Chavay ijkunan jantu matichun kalaqpʼutʼeʼenin. Vamun kalaqpʼinchiy yu kura y kalhipʼinin milapaxkan yu tacha lhinajun ixlhachimoʼon ni Moisés, para katakʼatsaʼol ni lapanakni ni palaycha unchʼoʼotʼa mintaqanʼati.
41001045	Ex chuncha ni anchanuʼ joʼati tejkan anchoqol va aqtayl jalaqputeʼeniy ni lapanakni yu tacha palay pujunchoqol. Ex va xlhiyucha ni Jesús jantucha lay ixtanuy taʼan alin putaulan taʼan katalaqtsʼil lapanakni. Vamun laka maknan ixchaʼan taʼan jantu ixʼalin lapanakni. Tus ancha ixtalaqmin ni lapanakni yu talakachux machaqan.
41002001	Taval ni Jesús aaqtaun chaʼanchoqol laka putaulan Capernaúm. Ex chuncha takʼatsal ni lapanakni ni va ancha ixvilchoqolcha laqa chaqaʼ.
41002002	Ex taval va tataqxtoqlhi lhuvaj lapanakni laqa chaqaʼ taʼan ixvil ni Jesús. Va tus jantucha ixtalhijunita ni laka puchʼanan. Yucha ixlaqlhixaqalay yu la ox chivinti.
41002003	Ex va chuncha va lhiminkal qayntaun yu lakanita, talhimil pumatʼati lapanakni.
41002004	Ex va jantu lay katalhachaʼal ni taqanʼan taʼan ixvil ni Jesús, va ayaj lhuvaj lapanakni ixtaʼalinta. Taval va tachʼixmukʼal la ixʼukxna ni chaqaʼ, va tamoqosunil tsʼuniy xalhasaqen. Ex va ancha tapumaʼeltajul la ixputaman ni taqanʼan taʼan ixvil ni Jesús.
41002005	Ex chuncha ni Jesús tejkan jalaqtsʼilcha ni ayaj talhakapuʼalcha, va junil ni taqanʼan: —Kesʼatʼa kʼatʼi, yu mintalaqalhin va laqmixlhicha.
41002006	Ancha ixtavilanal vachu yu ixtamasuy ixlhachimoʼon ni israelitas. Ex chuncha ni yuʼuncha va aqtayl tapastakʼa, va tanaul:
41002007	“¿Valiʼiycha chuncha chiviniycha ni anu joʼati? Va tʼajuncha akchʼintamanaʼ ni Dios. Jantu matichun lay malaqmixiy ni talaqalhin. Yu talaqalhin vamun Dios lay malaqmixiy.”
41002008	Ex chuncha ni Jesús va niman ixkʼatsay yu ixtatʼajun pastaknan. Ex chuncha ni yucha va lakjunil: —¿Valiʼiycha chuncha pʼastʼakʼatʼik?
41002009	¿Tisunchacha yu jantu lhitaʼay kaval, va kʼaʼun ni taqanʼan: “Yu mintalaqalhin laqmixlhicha”, u va kʼaʼun: “Kʼaʼostʼaʼulcha, kʼasakchʼoʼocha ni mimputaman, katʼiʼukxuntʼayachʼoʼocha”?
41002010	Chavay klamasuniyau ni kitʼin yu kval Sasʼatʼa Lapanaki klhitʼajun lhachimoʼon aniy lakamunukpaʼ para kakmalaqmixil ni talaqalhin. Ex chuncha va junil yu ixlakanita:
41002011	—Chavay ijkunan ni uxintʼi, kaʼostʼaʼulcha, kʼasakchʼoʼocha mimputaman, kapʼinchʼoʼocha la minchaqaʼ.
41002012	Ex chuncha ni anchanuʼ joʼati yu ixtaqanʼay ostaulchoqolcha, chʼapachoqolcha ixputaman, va taxtuchoqolcha la ixtalakavantikʼan tachun ni lapanakni yu ancha ixtayanal. Yuʼuncha tus vak takʼatsal, ay tamakalcha ni Dios, va tanaul: —Jantu aqtaun chuncha laqtsʼinau tacha aniy yu xalaqtsʼinau.
41002013	Taval ni Jesús anchoqol aaqtaun la ixkilpaʼ lakamar Galilea. Ancha tataqxtoqnilcha lhuvaj lapanakni, ex ni yucha va aqtaylcha jalakmalaniy.
41002014	Ex tejkan ancha antacha, laqtsʼil qayntaun joʼati yu ixjunkan Leví yu istsʼal ni Alfeo, va ixvil taʼan mapalkan impuestos. Ex ni Jesús va junil: —Kʼintʼatʼatʼi. Ex chuncha ni Leví va ostaulal, va tʼaʼalcha ni Jesús.
41002015	Ex va chuncha ni Jesús ali ixtʼaltanan taʼal vaynin la ixchaqaʼ ni Leví. Ancha vachuʼ ixtavilanal laka mesa qaynlhuu yu xachʼinin impuestos. Vachuʼ ixtaʼalinta alati lapanakni yu jamaqtaqalhinin. Va lhuvaj yu ixtatʼaʼanta ni Jesús.
41002016	Ancha ixtaʼalinta lapanakni yu lakjunkan fariseos yu ixtamasuy ixlhachimoʼonkʼan ni israelitas. Talaqtsʼil ni Jesús va chʼantaun jalaktʼavajin yu jamaqtaqalhinin ali yu xachʼinin impuestos. Yuʼuncha talhisakmil yu ixtʼaltanan ni Jesús, va tanaul: —¿Valiʼiycha ni mijamalaninikʼan jalaktʼavajin yu jachʼinin impuestos ali yu alati maqtaqalhinin?
41002017	Ex tejkan chuncha qasmaklhi ni Jesús, va lakjunil: —Yu taʼayajnan jantu tamaqskʼiniy kalajkʼuchʼukal, tamaqskʼiniy va yu taqanʼanin. Kitʼin jantu ikminta laktʼasaʼin yu lajʼoxi lapanakni, va ikminta laktʼasaʼin yu maqtaqalhinin.
41002018	Taval taun julchan, ixtʼaltanan ni Juan vachu kun ni fariseos va ixtatʼajun taskʼajanin. Ex chuncha lati lapanakni takilhisakmichil ni Jesús, va tajunil: —Ixtʼaltanan ni Juan ali yu fariseos ayaj tataskʼajay. ¿Valiʼiycha jantu tataskʼajay yu mintʼaltanan?
41002019	Ex chuncha ni Jesús va naul: —Tejkan lakxtuklay qayntaun tsʼal, ¿lhilay ni kataskʼajayaʼ yu jalakjuntaʼikanta? Jantu lay taskʼajay tejkan vananaj tatʼavilanal ni tsʼal yu lakxtuklay.
41002020	Pero kaminaʼ julchan tejkan kamaxtukanaʼ ni anchanuʼ tsʼal, ex ixtʼaltanan katataskʼajayaʼ.
41002021	’Jantu matichun lhilaqpumpuy aqxtaun xkujuʼ yu atʼaliʼ kun yu sastʼi lhalaqpumpum. Yu sastʼi lhalaqpumpum va talaqatamiy, ex chuncha yu atʼaliʼ laqchʼiti va apalay taʼexa.
41002022	Vachu jantu lay kamuʼutʼi yu sastʼi xaxkan uva laka jaxtaʼan yu atʼaliʼ. Yu xaxkan uva yu sastʼi va matampaʼay yu atʼaliʼ jaxtaʼan. Ex chuncha yu xaxkan uva ali yu jaxtaʼan yu putʼuy va tatsʼanqaycha. Yu xaxkan uva yu sastʼi va kamuʼutʼi laka jaxtaʼan yu sastʼi.
41002023	Taun julchan tejkan xajulchan jastaknati ixjunita, ni Jesús ali ixtʼaltanan va ixtapuʼanta taʼan ixchʼankanta trigo. Tejkan tatʼajun tapasanan, yu ixtʼaltanan taʼaqtayl talajʼexʼiy yu xataltsʼi ni trigo.
41002024	Ex chuncha ni fariseos va tanaul: —Yu mintʼaltanan, ¿valiʼiycha tamakay lhitapatsa yu jantu xtaqkan lakatin kʼamakʼatʼi tejkan xajulchan jastaknati?
41002025	Ex chuncha ni Jesús va lakjunil: —¿Ex ni uxiknan jantu aqtaun pʼutʼeʼeyatʼik yu makal ni jalhachimoʼonu David? Taun julchan ni yucha ali ixtʼaltanan ixtatsʼanqaniy vayti, va ayaj tachavanil.
41002026	Ni David tanuchal la ixchaqaʼ ni Dios, tejkan Abiatar xaʼukxtin kura ixjunita. Ex ni David va ul ni pan yu ixmoqslanikan Dios, mas vamun ni kuras jaxtaqnikan lakatin kataʼul. Vachuʼ jalaqxtaqnil pan ixtʼaltanan.
41002027	Vachu jalakjunil: —Dios makal xajulchan jastaknati para kaʼaqtayjukal ni lapanaki. Ni lapanakni jantu kalakmakakal para katatoʼoyal ni xajulchan jastaknati.
41002028	Ni kitʼin yu kval Sasʼatʼa Lapanaki klhinajun tisuncha lay makakan ni xajulchan jastaknati.
41003001	Ex chuncha ni Jesús va tanuchoqochal aaqtaun laqa chaqaʼ taʼan ixtataqxtoʼa ni israelitas. Ancha ixvil qayntaun joʼati yu ixixta ixmakaʼ.
41003002	Va xajulchan jastaknati, xlhiyucha lati ixtamakata kuenta incha kakʼuchʼuyaʼ ni anchanuʼ joʼatiʼ. Va chuncha incha kakʼuchʼul ex laycha kataputislajmal ni Jesús.
41003003	Ex chuncha ni Jesús va junil ni yu joʼati yu jantu lay ixmapuʼay ixmakaʼ: —Kaʼostʼaycha, kʼatʼanʼajtʼaycha aniy.
41003004	Ex va chuncha jalaklhisakmil, va naul: —Ni xajulchan jastaknati, ¿tas lhinajun kilhachimoʼonkʼan? ¿Lhinajun kamakʼatʼi yu ox u yu jantu ox? ¿Lhinajun kʼamalaqtʼaxtʼutʼi jatsukunti u va kamaqnitʼi? Ex yuʼuncha va tus saq tataulal.
41003005	Ni lapanakni jantu ixtaqalasmakputun, xlhiyucha ni Jesús va ixmaqanininta. Va kun lhilukujcha jalaqtsʼil. Ex va junil ni anchanuʼ joʼati: —Kaxnujtʼi mimakaʼ. Ex ni joʼati va xnujlhi ixmakaʼ, va palaycha junchoqol.
41003006	Ex chuncha ni fariseos tataxtulcha. Yuʼuncha ali ixtʼaltanan jalhachimoʼonuʼ Herodes niman taʼaqtaylcha talakchiviniy tacha lay katamaqnil ni Jesús.
41003007	Ex chuncha ni Jesús kun ixtʼaltanan va taʼal la ixkilpaʼ ni lakamar. Lhuvaj xalapanakni Galilea tatʼaʼal, vachuʼ yu machaqan xalakatʼun Judea.
41003008	Tejkan takʼatsal tacha makal lajʼay axtoqnuʼ ni Jesús, ex chuncha va talaqmil ayaj lhuvaj lapanakni, yu machaqan xalakatʼun Judea ali laka putaulan Jerusalén ali xalakatʼun Idumea ali yu xlhiʼavintʼi ixtavilananchal xalaʼaxkan Jordán, vachuʼ yu machaqan laka putaulan Tiro ali Sidón.
41003009	Ex ni Jesús jalaklhijunil ixtʼaltanan listu katamakal laqataun barco para ancha katajul. Ex chuncha jantu lay katapaqasajlhi ni lapanakni mas va la lhuvaj ixtaʼalinta.
41003010	Ni Jesús va ayaj lhuvajcha lapanakni palay ixlakmakata, va xlhiyucha ayaj lhuvaj taqanʼanin tatalakanunil, ixtachʼapaputun ni Jesús.
41003011	Vachuʼ yu ixtalhitʼajun yu jantu lajʼox espíritus tejkan ixtalaqmin ni Jesús va ixtataʼaqtsoqoqtaniy la ixlakaʼukxpu. Va pʼas ixtatʼasay, ixtanajun: —¡Ni uxintʼi Sasʼatʼa Dios kʼatʼi!
41003012	Ex chuncha ni Jesús va jalaqʼaymal, jantu ixnajun kalakmasunikal ni lapanakni taʼayucha ixjunita.
41003013	Taval ni Jesús al taun aspajun, va lakjuntaʼil ni lapanakni yu ixnajun katatʼaʼal. Ex chuncha talaqʼal.
41003014	Ex ni Jesús va lakʼulal pumakautʼuy joʼakna, ixnajun katatʼatiʼukxuntayal. Vachuʼ kalaqmalaqachayaʼ kataʼal laqputeʼenin ixchivinti Dios.
41003015	Vachuʼ jalaqxtaqnil tapʼasta ni lay palay katamakal yu taqanʼanin, vachuʼ katamaxtunil yu jantu lajʼox espíritus.
41003016	Inchineʼ lakjunkan yu jalaksaklhi ni Jesús: ni Simón yu vachuʼ junkal Pedro,
41003017	vachu yu Jacobo ali ixlaqaj Juan, yu istsʼalan ni Zebedeo. Ni yuʼuncha va jalakjunil Boanerges, va naunputun istsʼalan ni laqpaqnati.
41003018	Yu alati va lakjunkan Andrés, Felipe, Bartolomé, Mateo, Tomás, ali Jacobo yu istsʼal ni Alfeo, vachuʼ yu Tadeo, ali Simón yu ixlhiyal xapartido cananista,
41003019	vachu yu Judas Iscariote, va yucha astan maqxtaqchoqol Jesús para katachʼapal.
41003020	Ex va chuncha ni Jesús anchoqol laqa chaqaʼ. Ex yu lapanakni va lhuvaj tataqxtoqchoqol, va tus jantucha lay tavajin ni Jesús ali ixtʼaltanan.
41003021	Yu ixlapanakni ni Jesús tejkan takʼatsal tacha ixtʼajun tapasanaʼ, ni yuʼuncha va taʼal lakxkaunan, va ixtachʼapaputun. Lati ixtanajun ni Jesús val loko.
41003022	Taval vachu yu ixtamasuy ixlhachimoʼonkʼan ni israelitas taminchal ni Jerusalén, ixtanajun: —Va laqtanuy ni Beelzebú, yu xaʼukxtin aqmoqxnuʼ. Va yucha xtaqniy tapʼasta, xlhiyucha lay maxtuy aqmoqxnun la ixlakatunajkʼan ni lapanakni.
41003023	Taval ni Jesús va lakjuntaʼil ni anchanuʼ lapanakni, va jalakjunil taun chivinti yu xtaʼa jatapastakʼati, va lakjunil: —¿Lhilay ni xʼaman lay maxtuchoqokal ni Satanás?
41003024	Mas va tisuncha lhachimoʼon kaval, incha tatalaqlvaʼa y talaxkajiy ni lapanakni, ex jantucha lay tayaniy.
41003025	Vachu va chun yu tavilanal aqataun chaqaʼ, incha talaxkajiy, ex jantucha lay chʼantaun katatsukul.
41003026	Vachu va chun yu Satanás. Incha yucha ali ixtʼaʼaqmoqxnun talaxkajiy y talachʼapay ex jantucha lay tatayaniy, va chuncha tapumiʼojoy ixtapʼasta.
41003027	’Jantu matichun lay tanuyachal la ixchaqa qayntaun laqapʼays joʼati y valiʼiy kamaxtunil yu ixnavin. Pʼunaj maqskʼiniy kachʼiʼelal ex lay kalakmaxtunil yu ixnavin.
41003028	’Laqsaval klajunau tachun talaqalhin yu tamakay ni lapanakni lay kalaqmalaqmixinikal, vachu tachun yu tanajun yu jantu lajʼox.
41003029	Pero yu jantu lhiʼajin ni Espíritu Santo yucha jantu lay kamalaqmixinikanaʼ ixtalaqalhin, mas va tavanancha kaval kalhitsukuʼalhiyaʼ ixtalaqalhin.
41003030	Yuʼuncha va ixtajuniy va ixlhitʼajun taun jantu ox espíritu, xlhiyucha va chuncha naul ni Jesús.
41003031	Ex chuncha va tachinchal ni ixnati ali ixtʼalaqaunin ni Jesús, va maqspaʼ tatayal, va tamalaqachanil ixjuntaʼika.
41003032	Ex yu lapanakni yu ixtamalaqachoqoxnuta ni Jesús va tajunil: —Minati ali mintʼalaqaunin tayanal maqspaʼ, va talakxkauyan.
41003033	Ex chuncha ni yucha va lakjunil: —¿Taʼayuʼunchacha ni kinati ali ketʼalaqaunin?
41003034	Ex chuncha ni Jesús va jalaqtsʼil yu ixtamalaqachoqoxnuta, va naul: —Yu aniy taʼalinta, yuʼuncha ni kinati ali ketʼalaqaunin.
41003035	Mas va taʼayuchacha kaval incha makay tacha lhinajun ni Dios, ex yucha kilaqaj, yucha kintʼalapanaki, yucha kinati.
41004001	Taval ni Jesús aaqtaun aqtaychoqol jamalaninin la ixkilpaʼ ni lakamar. Ayaj lhuvaj lapanakni tataqxtoqlhi ancha taʼan ixvil. Ex yu Jesús va tajul laka barco yu ancha ixvil ni lakamar. Ex chuncha ni yucha va ancha taulalcha, ex yu lapanakni tus an tayanal la ixkilpaʼ ni lakamar.
41004002	Ni Jesús va pulhuvaj axtoqnuʼ jalakmasuniy, lakjunil chivinti yu xtaʼa jatapastakʼati. Ex chuncha tejkan ixtʼajun lakmalaninin, va lakjunil:
41004003	—Yu chavay klajunau tus ox kaʼasmaktʼik. Qayntaun lapanaki va al maman ixtʼin.
41004004	Tejkan ixtʼajun maman ixtʼin, lati xatʼin va tamachal lakatin. Ancha tachinchal ni tsʼoʼon, va taʼuniʼol.
41004005	Yu alati xatʼin va tamachal laka chiyuxin. Ancha va snipaqa mal yu tʼun, xlhiyucha va niman pʼunlhi.
41004006	Jantu pulman kataknul istsʼansiviti, xlhiyucha tejkan pʼas maknaul ni julchan va lakxixʼol, talaqxauʼol.
41004007	Alati xatʼin tamachal laka jaltukunan. Ancha vachu pʼunlhi pero chʼantaun tʼapʼul ni jaltukun, va maqataanul, talakxixtanulcha yu xatʼin. Ex chuncha ni anchanuʼ xatʼin jantu kaxtaqlhi xalhiʼuti.
41004008	Taval yu alati xatʼin va tamachal taʼan ayaj ox tʼun. Ancha pʼunlhi, ox aynlhi, va xtaqlhi taun ox jaxqanti. Ex chuncha por laqataun tʼin xtaqlhi va treinta xataltsʼi, yu ataun xtaqlhi va sesenta, vachu ataun xtaqlhi va tus taun ciento.
41004009	Ex chuncha vachu naul: —Incha alin mimpaqasmakkʼan, ex kaʼasmaktʼik.
41004010	Ex va chuncha, va xʼamancha tamakaul ni Jesús ali yu pumakautʼuy kun alati ixtʼaltanan. Yuʼuncha talhisakmil tisuncha naunputun ni anchanuʼ chivinti yu xtaʼa jatapastakʼati.
41004011	Ex chuncha va lakjunil: —Ni uxiknankʼan ni Dios katamamispaniyan tacha lhachimoʼonun, mas jantu ixmispakan. Yu jantu talhitanuy kun Dios, yuʼuncha lakpumalanikan va chivinti yu xtaʼa jatapastakʼati.
41004012	Ex chuncha mas talaqtsʼin yu ikmakay va tacha jantu katalaqtsʼil, vachu mas taqasmatʼacha kinchivinti va tacha jantu kataqasmaklhi. Va chuncha ni jantu lay katamapaxal ixputsukukʼan, vachu ni jantu lay kamalaqmixinikal ixlaqtaqalkʼan.
41004013	Ex vachuʼ va lakjunil: —¿Jantu malaʼasiyatʼik ni aniy chivinti yu xtaʼa jatapastakʼati? ¿Ex chuncha tas kʼapʼumalaʼasiyapitikcha yu alati chivinti yu xtaʼa jatapastakʼati?
41004014	Yu mamay ni tʼin yucha va tacha yu laqputeʼey ixchivinti Dios.
41004015	Yu xatʼin yu tamachal ni lakatin ni yucha va tacha ni lapanakni yu taqasmatʼacha ixchivinti Dios. Ex chuncha ni Satanás va niman chin, va lakmaxtunichoqoy ni chivinti yu tanuy la ixjalhanutkʼan.
41004016	Yu xatʼin yu tamachal laka chiyuxin, yucha va tacha ni lapanakni yu taqasmatʼa ixchivinti Dios ex talaqaʼiy kun achati.
41004017	Jantukaʼ ox tatatʼachʼatay, ex vamun taun panchʼix tatayaniy. Tejkan talhitapasay maqanlqajnati, por ni chivinti yu talhakapuʼan, ex tamakaunchoqoycha ixlhakapuʼatkʼan.
41004018	Yu xatʼin yu tamachal laka ltukunan, yucha va tacha yu alati lapanakni yu vachuʼ taqasmatʼa ixchivinti Dios.
41004019	Ni yuʼuncha vananaj ayaj tapastakʼuy ixlhitapatskʼan ni aniy lakamunukpaʼ. Vachu tapastakʼuy tacha katapulhitsukulcha ixmaqalitkʼan kun tachun axtoqnuʼ. Chuncha takaukchoqoy ixchivinti Dios y jantu aqtaun lay lhixajachal yu lajʼoxi la ixjatsukuntikʼan.
41004020	Chavay yu xatʼin yu tamachal taʼan ox lakatʼun, yucha va tacha ni lapanakni yu taqasmatʼa ixchivinti Dios, va talhakapuʼan. Ex chuncha yu xajachal la ixjatsukuntikʼan va tacha taun ox jaxqanti, va tacha laqataun xatʼin yu xtaʼa treinta, ataun xtaʼa sesenta, yu ataun xtaʼa va tus taun ciento.
41004021	Ex chuncha vachu jalakjunil: —Jantu aqtaun matichun mamaqtʼayay maklku ex maqatanuy ixqaltaʼapuʼ laka kajun nisin ixtaʼapuʼ laka putaman. Ni maklku maqskʼiniy kʼamukʼa talman, ex lay ox kamapulkul.
41004022	Vachu mas alin tuʼuchun yu jantu malaqasikan chavay, astan la ox kamalaqasikanaʼ. Mas alin yu jantu kʼatsakan chavay, astan katasuyaʼ.
41004023	Chavay incha alin mimpaqasmakkʼan, va kaʼasmaktʼikcha.
41004024	Ex va lakjunil ni Jesús: —Kamakʼatʼikcha kuenta yu klajunau. Ni papulkan yu mapʼatsʼayatʼik ni uxiknan vachu va yu papulkan katapulkaniyan ni Dios. Uxiknan yu asmatʼatʼik, ni Dios apalay lhuu katamasuniyan.
41004025	Yu lhitʼajuncha, yucha apalay lhuu kaxtaqnikanaʼ. Yu jantu kalhitsukul mas va tsʼuniy yu lhitʼajun, yucha kamaxtunichoqokanaʼ.
41004026	Ex chuncha vachu naul ni Jesús: —Inchine va tacha ni Dios jalhachimoʼonun. Va tacha qayntaun lapanaki yu mamay ixtʼin ni lakatʼun.
41004027	Mas ltatay laka putsʼisniʼ ni joʼati, mas kujta laka tunkunuʼ, yu xatʼin yucha pʼun, ex tsukuy aynaʼ, jantu kʼatsay tacha puʼajin.
41004028	Yu tʼun va xʼaman maʼayay ni jatachʼanati. Pʼunaj pʼun ex ajin, astan xanay, ex taukʼay xataltsʼi tus aqtsaman.
41004029	Ex chuncha tejkan katʼaycha, ni lapanaki puʼiycha, va chil yu jaxqanti.
41004030	Ex chuncha taval vachu naul ni Jesús: —¿Tas junitacha tejkan jalhachimoʼonun ni Dios? ¿Tas lay klamasuniyau tas junitacha?
41004031	Yucha va tacha taun xataltsʼi ni mostasa yu vamun yuʼ lakatʼuniy xataltsʼi yu lakchʼankan lakatʼun.
41004032	Va chuncha tejkan chʼankantacha ni xataltsʼi, ox ajin, tus vamun yuʼ ay jun. Tejkan aycha jun ni ixmaqlaqapʼu ex va ancha taltilinintsukuy tsʼoʼon.
41004033	Ex ni Jesús chuncha ixjapumalaninin ixchivinti Dios, va pulhuvaj chivinti yu xtaʼa jatapastakʼati ixlakpumalaniy ni lapanakni. Ixmakay tus tacha lay katapumalaqasil.
41004034	Ni lapanakni vamun ixjalaqputeʼeniy chivinti yu xtaʼa jatapastakʼati. Yu ixtʼaltanan, yuʼuncha va ixlakjunʼojoy tisuncha naunputuncha tejkan xʼamankʼan ixlaktʼataulay.
41004035	Ex chuncha taval ni anchanuʼ julchan tejkan putsʼislhicha, va lakjunil ixtʼaltanan: —Chavay kaʼau taʼan takuktachal ni lakamar.
41004036	Ex chuncha va lakmakaulakalcha yu alati lapanakni. Talhaʼal ni Jesús laka barco yu ixtaputajun. Vachuʼ ixtatʼaʼanta alati lapanakni kun alati barcos.
41004037	Taval aqtayl pʼas unilay, maʼostaulnil ni xkan, tajuyachal ni laka barco, va ixʼaqtsamanputuncha.
41004038	Ni Jesús va iltatata la ixtitampin ni barco, ixʼaqtsʼinta va taun aqtsʼi. Ex yu alati va tamaqloʼol, tajunil: —¡Jamalanini! ¿Jantu tuʼuchun pastakʼuyan mas tʼaunaucha talaqtsʼanqanin?
41004039	Ex va chuncha ni Jesús ostaulal, laqʼaymal ni un, va junil ni xkan: —¡Kʼalakʼatʼaulchʼoʼocha! ¡Vakcha kʼaʼunchʼoʼo! Ex ni un vakcha junchoqol. Va tus tacha aqtsʼiyajcha ox junchoqol.
41004040	Ex va chuncha ni Jesús va lakjunil ixtʼaltanan: —¿Valiʼiychacha ayaj tʼalhananatʼikcha? ¿Jantukaʼ lhakʼapʼupʼinatʼik?
41004041	Ex yu ixtʼaltanan va ayaj tatalhanal, aqtaylcha talakchiviniy siya yuʼuncha, talajuniy: —¿Tas va ayuchacha ni anu lapanaki? Kaval un, kaval yu lakxkan, si taqalasmatʼa.
41005001	Ex taval tatakukchalcha yu lakamar, va tachaʼalcha xalakatʼun Gadara.
41005002	Tejkan taxtulcha ni Jesús ni laka barco, va laqchil qayntaun joʼati yu taxtuchal ni kampusantu. Ixlhitʼajun jantu ox espíritu.
41005003	Ni anchanuʼ joʼati va ancha tʼaunachal ni kampusantu, va jantu matichun lay ixchʼiʼulay, mas kun kadena.
41005004	Va aqlhuucha ixtachʼiʼulay kun kadena, va ixtachʼiniy la ixchʼajaʼ ali ixmakaʼ, pero ixlajʼexʼojoy, va tus lakatʼuniy ixmakay. Jantu matichun lay ixmaqalhajay ni anchanuʼ joʼati.
41005005	Tunkuj ali tsʼis ixtʼasajtsukuy ni laka kampusantu ali laka aspajunaxnan, va ixlakatʼalmaʼokantacha xʼaman kun chiyux.
41005006	Ex va chuncha ni anchanuʼ joʼati laqtsʼil ni Jesús tejkan vananaj maqati ixmintachal, ex ni yucha va takyaulaqʼal, va taʼaqtsoqoqtanil.
41005007	Ex va chuncha va tʼasal ni anchanuʼ joʼati, va naul: —¿Valiʼiycha kintalakanuniy ni kitʼin, uxintʼi Jesús Sasʼatʼa kʼatʼi Dios yu vilchal laktʼiyan? La ixtaqaʼuti Dios va ktapayniniyan, jantu kʼimamaʼanlʼajnivatʼi.
41005008	Yu Jesús va ixjunitacha: —Uxintʼi, yu jantu ox espíritu kʼatʼi, ¡va kʼamakʼaucha ni aniy joʼati!
41005009	Ex va chuncha ni Jesús va lhisakmil: —¿Tisuncha unkʼancha mintaqaʼuti? Ex ni yucha va naul: —Kitʼin ijkunkan Pumalhuu. Va kilhuvajkʼan ijkuntau.
41005010	Ex chuncha ni jantu lajʼox espíritus yu ixtalaqtanuy anchanuʼ joʼati ixtatapayniniy ni Jesús ni jantu kalaqmalaqachal alakataun tʼun.
41005011	Ancha ukstsʼuniy ni aspajun taʼan ixtayanal va ixtatʼajun exvaynin lhuvaj pʼaxnin.
41005012	Ex tachun yu jantu lajʼox espíritus tatapayninil ni Jesús, va tanaul: —Kilamalaqachaucha laka pʼaxnin, ex yuʼuncha lay kaklaqtanuucha.
41005013	Ex ni Jesús va niman xtaqlhi lakatin ni katalaqtanul ni pʼaxnin. Ex chuncha ni jantu lajʼox espíritus va tamakaulcha ni anchanuʼ joʼati, va talaqtanul ni pʼaxnincha. Va tacha tʼuy mil pʼaxnin ixtaʼalinta. Va taputakyaulcha taʼan qaltalman, va tatajuchal yu lakamar, va taʼakskajʼuʼol.
41005014	Ex chuncha yu ixtalhistakta va tatakyauʼal mapastakʼaninin ni ay laka putaulan, vachuʼ ixlhimaqspaʼ ni putaulan. Ex chuncha lhuvaj lapanakni taminchal laqtsʼinin yu tacha tapasal.
41005015	Ex chuncha tejkan tachinchal ni lapanakni taʼan ixvil ni Jesús, va talaqtsʼil ni anchanuʼ joʼati yu ixlaqtanuy aqmoqxnuʼ. Ni yucha va oxicha vilchoqol, ulachoqotacha ixlaqchʼiti, va ox jalakpastaknan. Ex chuncha ni lapanakni va ayaj tatalhanal.
41005016	Ex chuncha yu talaqtsʼil tacha tapasal ni anchanuʼ joʼati ali yu tatapasal ni pʼaxnin, yuʼuncha va talaqputeʼenichoqolcha yu alati.
41005017	Ex chuncha va aqtayl tatapayniniy ni Jesús para kataxtuchoqochalcha la ixtʼunkʼan.
41005018	Tejkan tanuchoqolcha ni Jesús laka barco, ex yu joʼati yu ixlaqtanuy aqmoqxnuʼ va ixtapayniniy ni Jesús para katʼaminchalcha.
41005019	Ex ni Jesús va jantu kaʼuyujunil, va junil: —Kʼapʼinchʼoʼochiycha la minchaqaʼ. Kʼaalaqpʼutʼeʼeniyeʼe milapanakni tachun yu makanin ni Jalhachimoʼonu Dios. Vachu kʼalakʼun ni yucha va ayaj mapaynin.
41005020	Ex ni anchanuʼ lapanaki va anchoqolcha la xalakatʼun yu junkan Decápolis. Va aqtaylcha jalaqputeʼeniy ni lapanakni tacha pupalay makachoqol ni Jesús. Ex tachun ni lapanakni va tus vak takʼatsal.
41005021	Taval va takukchoqochil laka barco ni Jesús lakamar. Tejkan tachinchal la ixkilpaʼ ni lakamar, ancha tataqxtoqlhi qaynlhuu lapanakni.
41005022	Ex va chil qayntaun lapanaki yu ixlhichimoʼoy laqa chaqaʼ taʼan ixtataqxtoʼa ni israelitas, ixjunkan Jairo. Tejkan laqtsʼil ni Jesús va tus talakaputatamanil la ixchʼaja ni Jesús.
41005023	Tapayninil ni Jesús, va junil: —Ni kintsiʼi va laycha kanil. Va knajun katʼatʼi moqslaniniʼ mimakaʼ, ex lay kaʼayajnanchoqol, lay katsukul.
41005024	Ex ni Jesús va tʼaʼalcha ni Jairo. Vachuʼ tatʼaʼal lhuvaj lapanakni, va tus ixtalapatsʼiukslhaʼanta.
41005025	Vachu ixʼalinta qayntaun xanati taqanʼan. Laqakautʼuycha jachʼitin va si jakʼalnan ixmajʼan.
41005026	Chuncha ni xanati va qaynlhuvaj kʼuchʼunun jalaqkilal yu ixtamamaqanlqajnival. Va ixmaʼakxaʼojotacha tachun yu ixlhitʼajun. Jantu tsʼuniy palay ixjun, va apalay ixtaqanʼay.
41005027	Ex chuncha ni anchanuʼ xanati qasmaklhi ni jakʼuchʼunun ni Jesús. Ex talakanunil la ixlhistapuʼ ni Jesús, va piklanil ixlaqchʼiti.
41005028	Va ixpastakta: “Mas vamun ixlaqchʼiti kakpiklanil, ka palaycha kajkunchoqol”.
41005029	Ex chuncha va niman tayajcha val ni ixjakʼalna ni xanati. Va ukskʼatsalcha la ixlakatunaj ni va palaycha junchoqol ixtaqanʼati yu ixlhitʼajun.
41005030	Ex chuncha ni Jesús va ukskʼatsal ni la ixtapʼasta palay makachoqol xaqayntaun. Va taspʼiklakavanal taʼan ixtayanal ni lapanakni, va naul: —¿Taʼayucha ixkimpiklaycha la kilaqchʼiti?
41005031	Yu ixtʼaltanan va tajunil: —Kʼatsʼaycha ni lhuvaj lapanakni talapatsʼiukslhiminta. ¿Ex valiʼiychacha lhasakminin taʼayucha xapʼiklayancha?
41005032	Pero ni Jesús va taylhaʼal jalaqtsʼiniʼ yu lapanakni, va mispaputun taʼayucha piklanil ixlaqchʼiti.
41005033	Ni xanati va kʼatsaycha yu tacha tapasal. Va talhanal tus xkapʼikninta, talakanunil ni Jesús, talakaputatamanil, va laqputeʼeniʼol tachun yu laqsaval tapasal.
41005034	Ex ni Jesús va junil: —Kintsiʼi kʼatʼi, va kʼilhakʼapʼupʼin, xlhiyucha palaycha xaʼunchʼoʼoy. Chavay oxamaktauncha kapʼinchʼoʼo, palaycha kaʼunchʼoʼo mintaqanʼati.
41005035	Tejkan ni Jesús vananaj ixtʼajun chivin, va tachilcha ixlapanakni ni Jairo yu ixlhichimoʼoy laqa chaqaʼ taʼan tataqxtoʼa ni israelitas. Va tajunil: —Yu mintsiʼi va nilcha. Jantucha apalay kamaʼanchʼapʼu ni Jamalaniniʼ.
41005036	Tejkan qasmaklhi ni Jesús yu tanaul ni lapanakni, va naul, junkal ni lapanaki yu ixlhichimoʼoy laqa chaqaʼ taʼan ixtataqxtoʼa ni israelitas: —Jantu katʼalhan. Vamun kʼalhakʼapʼupʼi.
41005037	Ex chuncha ni Jesús tejkan alcha va jantu matichun kaʼuyujunil ni katʼaʼal, vamun ni Pedro ali Jacobo ali Juan yu ixlaqaj ni Jacobo.
41005038	Tachaʼalcha la ixchaqaʼ yu ixlhichimoʼoy taʼan ixtataqxtoʼa ni israelitas. Ex ni Jesús va laqtsʼil ixtalakchʼilita ni lapanakni, va ixtalajqalhunta, tus pʼas ixtalaktʼasata.
41005039	Taval va tanuchal ni Jesús, va lakjunil: —¿Valiʼiycha ayaj pʼasnicha lajʼalhunatʼik? Ni jatsiʼi jantu kanil, va ltatay.
41005040	Chuncha vamun talaktuʼul ni Jesús. Taval ni yucha jalakmaxtuʼol maqspaʼ ni lapanakni yu ixtatanumanal ixpulakna. Laklhaʼalcha vamun ixpay ali ixnati ni jatsiʼi, vachuʼ yu pumatʼutu ixtʼaltanan. Tatanul taʼan ixmal ni jatsiʼi.
41005041	Ex ni Jesús va chʼapanil ixmakaʼ ni jatsiʼi, va junil: —Talita, kumi —yucha naunputun: Jatsiʼi kʼatʼi, kaʼostʼaulchʼoʼocha.
41005042	Ex ni anchanuʼ jatsiʼi va niman ostaulchoqolcha, va tiʼukxuntayachoqolcha. Ixlhitʼajun laqakautʼuy ixjachʼitin. Tejkan chuncha talaqtsʼitapasal ni lapanakni va tus vak takʼatsal.
41005043	Ni Jesús laklhijunil ni jantu matichun katalaqputeʼenil yu tapasal. Ex lhinaul ixvavaka ni jatsiʼi.
41006001	Ex va chuncha ni Jesús taxtuchoqolcha taʼan ixvil, va anchoqol la ixtʼun. Ixtʼaltanan vachu tatʼaʼal.
41006002	Tejkan xajulchan jastaknati val, ex ni Jesús aqtayl jalakmalaniy ni lapanakni laqa chaqaʼ taʼan ixtataqxtoʼa ni israelitas. Qaynlhuvaj lapanakni tejkan taqasmaktaynil, tus vak takʼatsal, ixtanajun: —¿Tas oxtaycha lanilcha ni anu joʼati yu laqputeʼey? ¿Tis va suncha ni anu jatapastakʼati yu xtaqnikal? ¿Tas pulakmakaycha lajʼay axtoqnuʼ?
41006003	Ni yucha va karpintero, va istsʼal ni María, ixtʼalaqaunin va ni Jacobo ali José ali Judas ali Simón. Ixtʼalapanakni vachuʼ aniy taʼalinta kun kijnankʼan. Ex chuncha jantu ox ixtalaqtsʼin.
41006004	Ni Jesús va jalakjunil: —Qayntaun lapanaki yu laqputeʼey ixchivinti Dios va talakachux toʼoyakan. Vamun la ixtʼun, taʼan tavilanal ixtʼalaqaunin, ancha la ixchaqaʼ, jantu toʼoyakan.
41006005	Ex ancha ni Jesús va jantu kalal kamakal yu lajʼay axtoqnuʼ. Vamun laqmoqslanil ixmakaʼ lati taqanʼanin, va palaycha jalakmakal.
41006006	Yucha va tus vak kʼatsal ni jantu ixtalhakapuʼan ni lapanakni. Taval va ixʼanta lakmalanin taʼan ukstsʼuniy laka putaulanin.
41006007	Ex chuncha va jalakjuntaʼil pumakautʼuy ixtʼaltanan. Jamalaqachal pumatʼiyun, va jalaqxtaqnil ni lhachimoʼon para lay katamaxtul yu jantu lajʼox espíritus.
41006008	Va jantu kalaqxtaqnil lakatin katalhaʼal tuʼuchun, mas ixvaytikʼan, mas ixmoralkʼan, nisin ixtuminkʼan. Vamun maqatamin ixpalikkʼan jaxtaqnikal lakatin katalhaʼal.
41006009	Jalakjunil ni katachʼantanul ixvarachikʼan, vachuʼ katalhaʼal vamun aqxtaun ixlaqchʼitkʼan, jantu aqxtʼuy.
41006010	Jalakjunil: —Tejkan kʼatʼanutʼachipitik ni aqataun chaqaʼ, va ancha katʼaulʼalhiyapitikcha tus tejkan katʼaxtʼuchʼoʼoyapitik ni anchanuʼ putaulan.
41006011	Incha jantu katalaqaʼiyan, incha jantu kataqalasmakputunan, ex katʼaxtʼuchʼoʼoyapitikcha. Kachʼankʼalapʼuxkʼanapitik ni pʼoqxni la minchʼajakʼan, chuncha lay katakʼatsal ni jantu ox yu tamakaniyan. [Laqsaval klajunau, tejkan kaminaʼ ni Dios mukʼanaʼ laqtaqal ex apalay ay kunaʼ ixmaqanlqajnatkʼan xajantu ni lapanakni yu ixtatʼajun Sodoma kun Gomorra.]
41006012	Ex chuncha ixtʼaltanan tataxtulcha laqputeʼenin ni maqskʼiniy katamapaxalcha ixjatapastakʼatkʼan ni lapanakni.
41006013	Lhuvaj taqanʼanin talakmaxtunil yu jantu ox espíritus. Vachuʼ talhixapal lhuvaj taqanʼanin kun aceite, va tamaʼayajnichoqol.
41006014	Ex yu lhachimoʼonuʼ Herodes va kʼatsal yu tacha ixmakay ni Jesús. Tachun ni lapanakni ixtamispaʼojoy yu ixmakay ni Jesús. Tanaul: —Ka va kujchoqotacha ni Juan yu jamaqchajʼavanaʼ. Ka xlhiyucha lhitʼajun tapʼasta ni lay kamakal ay axtoqnuʼ.
41006015	Alati lapanakni va ixtanajun: —Ka va Elías. Yu alati ixtanajun: —Va qayntaun yu ixlaqputeʼey ixchivinti Dios maqancha.
41006016	Tejkan chuncha qasmaklhi ni Herodes, va naul: —Ni anchanuʼ va Juan, va yu ikmalaqachanal ixchaqxpʼuxnika ixʼaqtsul. Va tʼajunchoqoycha.
41006017	Ni Herodes ixmalaqachanantacha ixchʼika ni Juan ex manul laka pachʼin. Va chuncha ixnajun kamakal ixanati yu ixjunkan Herodías. Yucha ixjunitacha ixanati ni Felipe, yu ixlaqaj ni Herodes pero Herodes ixmaxtunitacha, va tʼatsukul.
41006018	Ni Juan va ixjunitacha ni Herodes: —Yu ixanati ni milaqaj jantu lay kʼalhitsʼukʼu tacha mixanati.
41006019	Xlhiyucha yu Herodías ayaj ixkajiy ni Juan va ixmaqniputun pero jantu lay kamaqnil.
41006020	Yu Herodes ixtalhauniy ni Juan, ixkʼatsay va ox vas ixjunita ixjatsukunti, ixmakay yu tacha ixnajun Dios. Ex mas ni Herodías ixmaqniputun ni Juan, yu Herodes va ixlhistakta. Vachu tus ox ixʼachajqasmakniy yu ixlaqputeʼeniy ni Juan, mas jantu ox ixmalaqasiy yu ixlaqputeʼey.
41006021	Taval taun julchan ni Herodías va temal tacha pulay kamaqnil. Laqchaʼalcha ixkʼatan ni Herodes. Ni Herodes va makal taun ay lakvayti. Va laklhijunil ni lapanakni yu ixtaʼaqtayjuy ali yu xaʼukxtinin tropas, vachuʼ alati yu xalajʼay lapanakni yu ixtavilanal xalakatʼun Galilea.
41006022	Ex chuncha yu istsiʼi ni Herodías tanuchal taʼan ixʼalinta ni kʼatan, va aqtayl jatʼinin. Va ayaj maqamal ni Herodes, vachu yu ixtatʼatʼajun vaynin ayaj tamaqamal. Ex yu jalhachimoʼonuʼ Herodes va junil ni jatsiʼi: —Kʼiskʼinin va yu uxintʼicha achʼaniy. Yu kitʼin kakxtaqniyan.
41006023	Ex vachu junil: —Laqsaval ijkunan ni kakxtaqniyan yu kiskʼiniy mas va tichichuncha kaval tus kaval pakltaun ni kilakamunukpaʼ taʼan klhichimoʼoy.
41006024	Taval ni jatsiʼi va al lhisakminin ixnati: —¿Tisunchacha kakskʼiniyacha? Yu ixnati va junil: —Chavay ni uxintʼi va kaskʼiniyeʼe ixʼaqtsul ni Juan yu jamaqchajʼavanaʼ.
41006025	Ex chuncha ni jatsiʼi va taun laqatsʼalaj tanuchal taʼan ixvil ni jalhachimoʼonu, va junil: —Yu kitʼin iknajun chavaycha niman kʼixtʼaqnin laqa ay plato yu ixʼaqtsul ni Juan yu jamaqchajʼavanaʼ.
41006026	Tejkan chuncha junkal ni jalhachimoʼonu Herodes, va ayaj maqaninil. Pero ixjunitacha ni laqsaval kaxtaqniyaʼ yu kaskʼinacha, vachu ni lapanakni yu lakjuntaʼitacha lakvayti va taqasmakʼol ixchivinti yu junil ni jatsiʼi. Xlhiyucha jantucha lay kamapaxal ixjatapastakʼati.
41006027	Ex chuncha ni jalhachimoʼonuʼ Herodes niman lhijunil qayntaun ixtropa kaʼal iniʼ ixʼaqtsul ni Juan yu maqchajʼavanaʼ.
41006028	Ex ni tropa va al ni laka pachʼin, va chaqxʼinil ixʼaqtsul ni Juan, ex lhiminil laqa ay plato, xtaqnilcha ni jatsiʼi. Ex yu jatsiʼi va maqxtaqnil ixnati ixʼaqtsul ni Juan.
41006029	Ex chuncha yu ixtʼaltanan ni Juan tejkan takʼatsalcha ni maqnikal, va takiʼinilcha ixlakatunaj. Va talhaʼalcha maknunun laka putaknun.
41006030	Ex taval yu ixjamalaqachantacha ni Jesús va talaqminchoqol ni Jesús. Va talaqputeʼel tachun yu tamakal ali yu tamalaninil.
41006031	Ex ni Jesús va lakjunil ixtʼaltanan: —Chavay ni uxiknankʼan kʼatʼantʼikcha taʼan jantu tʼujuʼ lapanakni, kaʼaucha jastaknan kilaqʼamankʼan. Yuʼuncha va jantu lay katastaknal taun panchʼixcha para katavayl, va por ixtamin, ixtaʼan pumalhuu lapanakni. Xlhiyucha chuncha naul ni Jesús.
41006032	Ex va chuncha va tatajulcha laka barco. Va taʼal jastaknan xʼamankʼan taʼan jantu tʼujuʼ lapanakni.
41006033	Pero lhuvaj lapanakni talaqtsʼil tejkan al, va talaqmispal. Ex chuncha pumalhuu xalapanakni ni laka putaulanaxna va tatakyauʼal laka tʼun. Taval yuʼuncha pʼunaj tachaʼal, yu Jesús kun ixtʼaltanan va astan tachaʼal.
41006034	Tejkan ni Jesús taxtulcha laka barco va jalaqtsʼil lhuvaj lapanakni. Va jalakmapaynil ni lapanakni, ixtaʼalinta tacha borregos yu jantu kaʼalil qayntaun yu kalaklhistaklhi. Ex chuncha ni Jesús aqtaylcha jalakmalaniy, va pulhuu chivinti jalakmasunil.
41006035	Ex chuncha tejkan toqoxalcha ixtʼaltanan ni Jesús talaqmil, va tanajun: —Aniy jantu tʼujuʼ chaqan, chavaycha toqoxalcha.
41006036	Kʼalakmastʼakʼachʼoʼo ni lapanakni kataʼanchalcha inin ixvaytikʼan ukstsʼuniy taʼan alin lakstʼuniy putaulanaxna.
41006037	Ex ni Jesús va lakjunil: —Uxiknankʼan kalakvavatʼik. Ex yuʼuncha va tanaul: —¿Ex kijnankʼan kajkʼanau inin vayti para kaklakvavayau? Maqskʼiniy lhuu tumin ni kaklhiʼiu yu kataʼul, kaval 200 julchan lhitapatsa.
41006038	Ex chuncha ni Jesús va naul: —¿Tas chuncha maʼalinatʼikcha mivaytikʼan? Kʼapʼinchʼipitik laqtsʼinin. Tejkan takʼatsalcha tachun ixʼalinta, tanaul: —Va aqskis pan ali aqxtʼuy jatanti.
41006039	Ex ni Jesús jalaqmalaqachal katalhijunil ni lapanakni para katataulal oqxlaqtamin taʼan alin lakstakʼau jatsʼinan.
41006040	Ex chuncha ni lapanakni tataulalcha tamin ciento, yu alati va tataulal pakltamin ciento.
41006041	Ex chuncha ni Jesús chʼapalcha ni aqskis pan ali yu aqxtʼuy jatanti. Talaqstʼal ni laktʼiyan, va xtaqnil lhimalaqpuchuncha ni Dios. Ex chuncha laqcheʼelcha ni pan, jalaqxtaqnilcha ixtʼaltanan para katamapitsinilcha ni lapanakni. Vachu jalaqcheʼeniʼol tachun ni lapanakni ni anchanuʼ aqxtʼuy jatanti.
41006042	Tachun tavaynʼol, va tus ox taʼotsaʼol.
41006043	Ex chuncha tapusakchoqol yu xajchal xatalaqcheʼeniʼ ni pan kun ni jatanti. Va tus laqakautʼuy canastas tamaʼaqtsamal.
41006044	Ni joʼakna yu tavayl va laqakis mil.
41006045	Ex ni Jesús va niman laklhijunilcha katatajuchoqolcha ni laka barco ixtʼaltanan para kataʼanchoqolcha ni Betsaida. Ni Jesús jantu niman kalaktʼaʼal. Vananaj ixtʼajun lakmastakʼanaʼ ni lapanakni.
41006046	Tejkan lakmastakʼaʼochoqolcha ni lapanakni ex ni Jesús va al tapayniniʼ Dios laka aspajun.
41006047	Tejkan putsʼislhicha, yu ixtʼaltanan ixpakltauncha lakamar ixtaʼanta laka barco. Ni Jesús va ixʼamancha ixyal ni lakatʼun.
41006048	Ex ni Jesús jalaqtsʼil ni ixtʼaltanan va tacha jantu kalal katamaltanal ixbarcokʼan. Yu un va ayaj pʼasni ixʼunilata taʼan ixtapuʼanta. Tejkan tunkumintacha ni Jesús va iltanajmintacha la ixʼukxna lakxkan. Va ixlaqmaqxapuʼiniputun ixtʼaltanan.
41006049	Pero tejkan talaqtsʼil ni iltanajminta la ixʼukxna ni lakxkan talhilal va taun maqtsʼisvanaʼ. Ex va tamatʼasal.
41006050	Tachun yu talaqtsʼil, va ayaj tatalhanal. Ex ni Jesús niman jaxaqalal, va lakjunil: —¡Ay kʼamakʼatʼik melhanutkʼan! Va kitʼin. Jantu katʼalhanantʼik.
41006051	Ex ni Jesús va tajulcha laka barco taʼan ixtatajumanal. Ni un va vakcha junchoqol. Ex yuʼuncha tatalhanal, va tus vak takʼatsal.
41006052	Vananaj ayaj pʼas ixtajunita ixjalhanutkʼan. Jantukaʼ ox ixtamalaqasiy tichichuncha lapanaki junita yu lalhaval ni pan.
41006053	Tejkan tapatukukchalcha ni lakamar va tachaʼalcha xalakatʼun Genesaret, tachʼiʼulalcha ni barco.
41006054	Tejkan tataxtul laka barco ni Jesús ali ixtʼaltanan, ex yu lapanakni va niman tamispal.
41006055	Ex tatakyauʼal inin yu taqanʼanin tus tachun ni anchanuʼ lakatʼun. Talaklhiminil laka putaman taʼan ixtakʼatsay ni ixtaulay Jesús.
41006056	Ni Jesús tejkan ixtiʼukxuntayay lakstʼuniy putaulan, lajʼay putaulan, laka kuxtu, mas va toʼoxtaycha kaval, va si ixtamamaniy ni lakatinixnan ni taqanʼanin. Ixtatapayniniy ni Jesús para lay katachʼapanil vamun ixpiktuʼ ni ixlaqchʼiti. Ex tachun yu tachʼapanil va si taʼayajnanʼochoqol.
41007001	Taun julchan ni fariseos ali alati yu ixtamasuy ixlhachimoʼonkʼan ni israelitas va tatalakanunil ni Jesús. Va taminchal ni Jerusalén.
41007002	Talaqtsʼil lati ixtʼaltanan ni Jesús va ixtavajin mas jantu ixtamaqchaʼay tacha lhinajun ixputsukukʼan. Ex jantucha ox katalhilal.
41007003	Yu fariseos ali tachun yu alati israelitas yuʼuncha ixtamakay tacha ixputsukukʼan yu maqancha ixpayankʼan. Jantu aqtaun lakmakxkiliu ixtavajin, va si pʼunaj ixtamaqchaʼay tacha lhinajun ixputsukukʼan.
41007004	Vachuʼ tejkan ixtaʼiy tuʼuchun laklhitamau, pʼunaj ixtachaʼaʼelay ex ixtaʼuy. Vachu ayaj pulhuvaj ixtamakay tacha ixputsukukʼan, ixtachaʼay vasos ali kasvilas, xapuvay yu jamakanti kun tsasnati vachu yu putaman.
41007005	Ex chuncha yu fariseos ali yu ixtamalaniy ixlhachimoʼonkʼan va tajunil ni Jesús: —¿Valiʼiycha mintʼaltanan jantu tataylhaʼan yu kimputsukukʼan yu tacha ixtamakay yu maqancha kepayankʼan? Yu mintʼaltanan valiʼiy tavajin mas jantu tamaqchaʼay tacha lhinaunkan.
41007006	Ex ni Jesús va lakjunil: —Ni uxiknankʼan va tʼuy ukxpuʼ makʼayatʼik. Ni Isaías yu ixlaqputeʼey ixchivinti Dios, yucha vas ixnajun, va inchineʼ tsʼoqlhi: Ni aniy lapanakni vamun kun ixkilkʼan kintatoʼoyay. Yu ixjalhanutikʼan va ayaj maqati alinta kun kitʼin.
41007007	Mas ayaj kintatoʼoyay jantu tuʼuchun ixtapal kaval, jantu laqsaval yu tamalaninin, va ixjatapastakʼatkʼan lapanakni.
41007008	Chavay uxiknankʼan va makʼauntʼijlayatʼik yu lhinajun Dios. Tʼaylhipʼinatʼik yu talhinajun lapanakni.
41007009	Vachuʼ lakjunil: —Chavay yu lhinajun Dios valiʼiy makʼauntʼijlayatʼik. Vamun tamaqamayan katʼaylhipʼintʼik tacha uxiknankʼan mimputsukukʼan.
41007010	Ni Moisés yu maqancha ixlaqputeʼey ixchivinti Dios, va naul: “Katʼoʼoyatʼi ni mimpay ali minati.” Vachu va naul: “Yu jantu ox lhichiviniy ixpay ali ixnati yucha maqskʼiniy kanil.”
41007011	Pero yu uxiknankʼan naunatʼik ni qayntaun lapanaki lay kajunil ixpay ali ixnati: “Laqsaval tachun yu klhitʼajun va Korbán (va naunputun va ixnavin Dios). Xlhiyucha jantu lay klaʼaqtayjuyau.”
41007012	Incha chuncha najun, ex yu uxiknankʼan naunatʼik jantucha maqskʼiniy kalaqʼaqtayjul ixpay ali ixnati.
41007013	Chuncha ayaj akchʼintʼamayatʼikcha yu lhinajun Dios. Va ayaj tʼoʼoyaniyatʼik yu tacha ixtamakalhiminta ixputsukukʼan mimpayankʼan maqancha. Pulhuvaj axtoqnuʼ chuncha makʼayatʼik.
41007014	Ex chuncha ni Jesús jalaktʼasaʼil yu ixtalhavaxtu lapanakni, va jalakjunil: Kilaqalasmakvi mintachunkʼan, ox kʼamalaʼasitʼik.
41007015	Yu uy ni lapanaki, yucha jantu maqtaqalhiniy ixjatsukunti. Yu maqtaqalhiniy va yu kiltaxtuy. [
41007016	Chavay incha alin mimpaqasmakkʼan, va kaʼasmaktʼikcha.]
41007017	Ex chuncha ni Jesús tejkan lakmakaulcha ni lapanakni, va tanul la ixpulakna ni laqa chaqaʼ. Ex chuncha ixtʼaltanan va talhisakmil yu naunputun ni chivinti yu ixlakmalanita ni lapanakni.
41007018	Ex ni Jesús va jalakjunil: —¿Chavay mas uxiknankʼan jantu malaʼasiyatʼik? ¿Jantu malaʼasiyatʼik ni tachun yu uy qayntaun lapanaki ni yucha jantu maqtaqalhiniy?
41007019	Yu uy jantu tanuyachal la ixjalhanuti. Tajuyachal la ixpuvintu ex astan taxtuchoqoy. Tejkan chuncha naul ni Jesús va masul ni puchux lhiʼuti va si ox kʼaʼutʼi.
41007020	Ex chuncha vachu naul ni Jesús: —Yu maqtaqalhiniy qayntaun lapanaki va yu minachal la ixpulakna.
41007021	La ixpulakna ni lapanakni, la ixjalhanutikʼan, ancha minachal yu jantu lajʼox jatapastakʼati, xlhiyucha tatʼatamay lapanakni yu jantu ixnavinkʼan kaval, tamaqamaʼojoy tachun yu jantu lajʼox, jamaqninin,
41007022	taʼalhavanan, taʼaqspʼuknin, talaktuʼunun, tamakanunun, taputʼajuncha la ixjatsukuntikʼan, taʼakchaʼanan, tamanuy jalaklkanti, ixʼamankʼan ay lakmakakan, jantu lakpastaknan.
41007023	Tachun ni anchanuʼ axtoqnuʼ yu jantu lajʼox, yucha minachal la ixpulakna ni lapanaki, ex chuncha maqtaqalhiniy.
41007024	Ex chuncha ni Jesús taxtuchalcha, va al xalakaputaulanin ni Tiro ali Sidón. Ex chuncha tejkan chaʼal, tanul aqataun chaqaʼ, va ixnajun jantu matichun kakʼatsal taʼan taulal. Pero jantu lay katamaqsaqlhi.
41007025	Qayntaun xanati ixlhitʼajun qayntaun lakatʼuniy ixjatsiʼi yu ixlhitʼajun yu jantu ox espíritu. Tejkan kʼatsal ni ancha vil ni Jesús, va niman laqʼal, va talakaputatamanil la ixchʼajaʼ.
41007026	Ni xanati jantu israelita kaval, va ixchiviniy lhigriego, tsukuchal xalakatʼun Sirofenicia. Yucha tapayninil ni Jesús ni kamaxtunil yu jantu ox espíritu ni istsiʼi.
41007027	Pero ni Jesús va junil: —Pʼunaj maqskʼiniy kaklakvavaʼelal ni kintʼaʼisraelitas. Jantu ox ni kʼalakmaxtʼunin ixvaytikʼan ni jasʼatʼan para kʼalaqxtʼaqnin yu xʼoyun.
41007028	Ex chuncha ni xanati va naul: —Ka chun, Jalhachimoʼonuʼ. Pero mas yu xʼoyun yu tavilanal ixtaʼapuʼ laka mesa talaksakʼuycha ixtalaqcheʼekʼan ni jasʼatʼan yu talakamakajun.
41007029	Ex chuncha ni Jesús va junil: —Ka chun, la ox tacha xanaʼun. Laycha kapʼinchʼoʼo. Yu mintsiʼi makaunchoqolcha yu jantu ox espíritu.
41007030	Ex chuncha ni xanati va anchoqolcha. Tejkan chaʼanchoqol la ixchaqaʼ, yu ixjatsiʼi va makaunchoqotacha yu jantu ox espíritu. Va saqcha machoqol la ixputaman.
41007031	Taval ni Jesús va minchoqochalcha xalakatʼun Tiro, va pumil Sidón, tapasal lakamar Galilea, va chinchal xalakatʼun Decápolis.
41007032	Ancha talhiminil ni Jesús qayntaun joʼati aqatapa, vachu jantu lay vas ixchiviniy. Ex chuncha va tatapayninil ni Jesús para kamoqslanil ixmakaʼ la ixlakatunaj ni anchanuʼ aqatapa.
41007033	Ex ni Jesús va lhilhaʼal ni aqatapa taʼan jantu katatayal ni lapanakni. Ex ancha akatutamaknul kun ixmakaʼ la ixʼaqaxqol. Vachu chujval ixmakaʼ ni Jesús va moqslanil la isimaʼati ni aqatapa.
41007034	Ex ni Jesús talaqstʼal ni laktʼiyan, va tus pulmaniyaʼil ni ixaniti, va naul: —¡Efata! (Va naunputun ¡Katalaqltiʼal!)
41007035	Ex niman laycha qasmaknal, yu isimaʼati va oxicha junchoqol, ox ixchiviniy.
41007036	Ni Jesús laklhijunil ni jantu matichun katalaqputeʼenil pero mas chuncha ixlakjunkan va apalay ixtalaqputeʼey.
41007037	Ex chuncha ni lapanakni tus taun talhilal ni Jesús, va ixtanajun: —Tachun yu lajʼox lay makay. Chavay yu aqatapanin jamaqasmaknichoqoy, vachuʼ yu janunun lakmachivinichoqoy.
41008001	Ex chuncha taun julchan va lhuvaj lapanakni ixtaʼaqxtoqnun, ex chuncha yu ixvaytikʼan jantu tʼujucha ixjunita. Ex chuncha ni Jesús va lakjuntaʼil ni ixtʼaltanan va lakjunil:
41008002	—Va ayaj klakmapayniy ni lapanakni. Paqtʼutucha kintatʼaʼalinta ni kitʼin, jantu katalhitsukul tuʼuchun yu kataʼul.
41008003	Incha kaklaqmalaqachachoqol la ixchaqakʼan sin vayti ka va lay katalaqavitil ni lakatin. Lati va la maqati machaqan.
41008004	Ex tanaul ixtʼaltanan: —Ni aniy jantu matichun kataulal. ¿Tas oxtay lay kalaqxtaqnikal ixvaytikʼan ni anchanuʼ lapanakni aniy taʼan jantu matichun kataulal?
41008005	Ex ni Jesús laklhisakmil ixtʼaltanan, va lakjunil: —¿Tas chuncha pan maʼalinatʼik ni uxiknankʼan? Ex tanaul: —Va aqxtujuncha alin.
41008006	Ex ni Jesús laklhijunilcha ni lapanakni katataulalcha lakatʼun. Chʼapalcha ni anchanuʼ aqxtujun pan, va tapayninil ni Dios. Taval laqcheʼelcha ni pan, va jalaqxtaqnilcha ni ixtʼaltanan. Ex yuʼuncha tamaqpitsinil ni lapanakni.
41008007	Vachu ixtamaqalin tsʼuniy yu lakstʼuniy jatanti. Ex yu Jesús xtaqnil lhimalaqpuchuncha ni Dios, va laqcheʼelcha, ex vachu lhinaul ixmapitsika.
41008008	Ex chuncha tus tachun tavaynʼol va tus ox taʼotsal. Taval tamaqxtoqlhi yu xatalaqcheʼeniʼ yu xajchal. Laqchaʼal laqatujun qaychʼi.
41008009	Ni lapanakni yu tavayl va laycha laʼatʼati mil. Ex chuncha ni Jesús va lakmastakʼachoqolcha ni lapanakni.
41008010	Ex va jalaktʼatajuchoqolcha ixtʼaltanan laka barco. Va taʼal xalakatʼun Dalmanuta.
41008011	Ex chuncha tachinchal ni yu fariseos va taʼaqtayl talakchiviniy kun Jesús. Ixtalaqtsʼintanuputun, tanajun kalakmasunil taun ay axtoqnuʼ yu minachal laktʼiyan.
41008012	Pero ni Jesús tus pulmaniyaʼil ixaniti, va naul: —Ni uxiknan yu chavaycha tʼaunatʼik, ¿valiʼiycha skʼinatʼikcha taun ay axtoqnuʼ yu lay kilapumispau? Laqsaval klajunau ni jantu klamasuniyau.
41008013	Taval ni Jesús lakmakaulcha ni lapanakni, tajuchoqolcha laka barco, va alcha tukuktachal lakamar.
41008014	Yu ixtʼaltanan ni Jesús va takauklhi katalhaʼal ixtiyutkʼan, vamun aqxtaun pan ixtalhaʼanta taʼan ixtapuʼanta laka barco.
41008015	Ex chuncha ni Jesús jalaqxaqalal ixtʼaltanan, va lakjunil: —Kʼalhistʼajkʼantʼik kun yu ixlevadurajkʼan ni fariseos ali Herodes.
41008016	Ex chuncha ixtʼaltanan taʼaqtayl talaxaqalay siya yuʼuncha, va talajuniy: —Jantu kalhimiu ni kintiyutkʼan, va xlhiyucha chuncha najun.
41008017	Ni Jesús lajkʼatsanil yu ixtatʼajun lhilakchivinin, va lakjunil: —¿Valiʼiycha naunatʼikcha ni jantu maʼalinatʼik mimpankʼan? ¿Jantukaʼ malaʼasiyatʼik? ¿Va ayaj laqpʼasnin miʼaqtsulkʼan?
41008018	Mas alin milaqchulkʼan va tacha jantu pʼalakʼavananatʼik. Mas alin mimpaqasmakkʼan va tacha jantu asmaknanatʼik. ¿Jantucha pʼastʼakʼatʼik yu tapasal?
41008019	Tejkan klakmapitsinil ni anchanuʼ aqskis pan yu laqakis mil lapanakni, ¿tas chuncha canasta maqxtʼoqtʼikcha yu xatalaqcheʼeniʼ? Ex yuʼuncha va tanaul: —Laqakautʼuy canasta.
41008020	Ex lakjunchoqol: —Tejkan klakmapitsinil ni anchanuʼ aqxtujun pan yu laʼatʼati mil joʼakna, ¿tas chuncha qaychʼicha maʼaqtsʼamatʼik? Ex va tanaul: —Laqatujun qaychʼi.
41008021	Ex chuncha ni Jesús va lakjunil: —¿Ex jantukaʼ malaʼasiyatʼik?
41008022	Ex chuncha tejkan ni Jesús ali ixtʼaltanan tachaʼal laka putaulan Betsaida, va lhiminikal qayntaun laʼachʼix. Va tapayninikal kamoqslanil ixmakaʼ.
41008023	Ex chuncha ni Jesús maqchʼapal ni laʼachʼix va lhaʼal ixlhimaqspaʼ ni putaulan. Ancha lhixapanil ixchujʼuti la ixlaqchul ni laʼachʼix, vachu moqslanil ixmakaʼ. Ex va lhisakmil incha laycha laqtsʼin tuʼuchun.
41008024	Ni laʼachʼix va lakavananchoqolcha, ex naul: —Chun, klaqlaqtsʼin ni lapanakni. Tatasuy tacha jakʼivinancha yu taltananta.
41008025	Ex ni Jesús va aqtaun moqslanichoqol ixmakaʼ la ixlaqchul. Ex chuncha ni joʼati va laycha lakavanal, va tus maqati tachun ox jalaqtsʼil.
41008026	Ex ni Jesús malaqachachoqol la ixchaqaʼ, va junil: —Jantucha kapʼinchʼoʼo ixpulakna ni laka putaulan, vachuʼ jantu matichun kʼaʼun yu ancha kataulal.
41008027	Taval ni Jesús ali ixtʼaltanan taʼal yu xaputaulanin taʼan ukstsʼuniy yu ay laka putaulan Cesarea de Felipo. Tejkan taʼantacha lakatin, ni Jesús jalaklhisakmil ixtʼaltanan, va lakjunil: —¿Tas ayuchacha talhilay ni lapanakni ni kitʼin ijkunita?
41008028	Ex ixtʼaltanan va tajunil: —Lati lapanakni tanajun va Juan kʼatʼi yu jamaqchajʼavanaʼ. Alati tanajun va Elías kʼatʼi. Yu alati tanajun va xaqayntaun kʼatʼi yu maqancha ixlaqputeʼey ixchivinti Dios.
41008029	Ex chuncha ni Jesús va lakjunil ni ixtʼaltanan: —Chavay yu uxiknankʼan, ¿tasʼayucha naunatʼik ijkunita ni kitʼin? Ex chuncha yu Pedro va junil: —Uxintʼi va Cristo kʼatʼi yu malaqachatan ni Dios.
41008030	Ex ni Jesús va jalaqxaqalal ixtʼaltanan para jantu matichun katalaqputeʼenil ni va yucha ni Cristo.
41008031	Ex chuncha ni Jesús va aqtaynilcha jalakmalaniy ixtʼaltanan, lakjunil ni yucha yu Sasʼatʼa Lapanakni kamaqanlqajnanaʼ. Naul ni yu lajʼay xapaynin ali yu xaʼukxtinin kuras vachu yu tamalaninin ixlhachimoʼonkʼan, yuʼuncha katalaktanchaniyaʼ. Vachuʼ naul ni katamaqniyaʼ pero yu laʼatʼutunuʼ julchan kakujchoqoyaʼ.
41008032	Vas lakjunil ni chuncha kunaʼ. Ex ni Pedro va tumpaj lhaʼal ni Jesús, aqtayl laqʼaymay por yu naul.
41008033	Ex ni Jesús talaqaspʼiklhi, jalaqtsʼil yu alati ixtʼaltanan, laqʼaymachoqol ni Pedro, va junil: —¡Tumpajcha kaʼuntʼi kun kitʼin, Satanás kʼatʼi! Jantu pʼastʼakʼa tacha pastakʼa ni Dios, va pʼastʼakʼa tacha tapastakʼa ni lapanakni.
41008034	Ex ni Jesús lakjuntaʼil ni ixtʼaltanan ali yu alati lapanakni yu ancha ixtavilanal, va jalakjunil: —Incha matichun kintʼatiʼukxuntayaputun, yucha jantucha lay makay yu makaputun. Kaval tacha kalhaʼal ixkurus, ex chuncha lay kintʼatiʼukxuntayalcha.
41008035	Chavay ni lapanaki yu ayaj lhitsukuputun ixjatsukunti, ni yucha kamaqatsʼanqayaʼ. Pero yu maqatsʼanqay ixjatsukunti por kitʼin y por laqputeʼey yu ox chivinti, yucha kalhitsukuchoqoyaʼ.
41008036	¿Tisuncha lhajaycha qayntaun lapanaki incha kalhitsukuʼol tachun yu alin lakamunukpaʼ pero va maqatsʼanqay ixjatsukunti?
41008037	¿Tas kapulhitsukuchoqoyaʼ ixjatsukunti?
41008038	Ni lapanakni yu chavaycha tatʼajun va tamaqtaqalhinin y talaktuʼunun. Incha qayntaun lapanaki kilhimaxanan ni kitʼin kun kinchivinti, ex ni kitʼin yu kval Sasʼatʼa Lapanaki vachu kaklhimaxananaʼ ni yucha, tejkan kakminchoqotachal la ixtapʼasta kimPay kun ixmayulnin.
41009001	Ex chuncha vachuʼ lakjunil ni Jesús: —Laqsaval klajunau, lati lapanakni yu chavay aniy taʼalinta, jantu kataniyaʼ tus katalaqtsʼinʼelayaʼ tacha kunaʼ tejkan ni Dios kalhachimoʼonunaʼ aniy lakamunukpaʼ kun tachun ixtapʼasta.
41009002	Ex tejkan laqachaxan julchan val, ni Jesús va al taun ay aspajun. Vamun jalaklhaʼal ni Pedro ali Jacobo ali Juan. Ex chuncha la ixlakaʼukxpukʼan ni yuʼuncha, ni Jesús va tapaxal tacha ixtasuta.
41009003	Yu ixlaqchʼiti va tus kʼuliksnaʼ val, tus ox yaqaq val. Ixyaqaqaxtu va tus jantu matichun lay temaniy ixchaʼaka tacha val.
41009004	Ex vachu yu Elías ali yu Moisés tatasul, va ixtatʼajun lakchivinin kun Jesús.
41009005	Ex chuncha ni Pedro va junil ni Jesús: —Jamalaniniʼ, ¡La ox kʼalintau aniy! Chavay klamakaniyau aqatʼutu moqltaʼ. Aqataun para uxintʼi, yu aqataun para Moisés yu aqataun para Elías.
41009006	Yu Pedro jantucha ixkʼatsay yu ixnajun. Yucha ali ixtʼaltanan va ayaj ixtatalhananta.
41009007	Ex chil laqataun taputsʼi, va laqʼoqxtʼaqyaukal. Chivinkal laka taputsʼi, va naunkal: —Ni aniy kintsʼal yu kʼachaniy. La ox kʼaʼalasmaktʼik.
41009008	Ex va chuncha, va tus xvilin talakavananʼol, va jantucha matichun katatʼatayal. Vamuncha ni Jesús xʼaman ixyal.
41009009	Tejkan taminchoqochalcha ni aspajun ni Jesús va lakjunil ixtʼaltanan ni jantu matichun katalaqputeʼenil yu talaqtsʼil tus tejkan kakujchoqoyaʼ laka janinin ni yucha, yu Sasʼatʼa Lapanaki.
41009010	Ex chuncha valiʼiycha vak taval, jantu matichun kataputeʼenil. Pero siya yuʼuncha va ixtalalhisakmiy tisuncha naunputuncha ni kakujchoqoyaʼ laka janinin.
41009011	Ex va chuncha va talhisakmil ni Jesús: —¿Valiʼiycha yu xajamalaninin yuʼuncha tanajun ni pʼunaj kaminʼelayaʼ ni Elías ex astan kaminaʼ ni Cristo yu kamalaqachayaʼ Dios?
41009012	Ex ni Jesús va naul: —Chun, laqsaval, ixchivinti Dios najun ni Elías pʼunaj kaminʼelayaʼ, kalaqlaʼoxiyaʼ tachun. ¿Ex tacha lhitsʼoqkanta la ixchivinti Dios yu Sasʼatʼa Lapanaki? Najun ni tejkan kaminaʼ, va jantu ox katalaqtsʼinaʼ, ayaj kamaqanlqajnanaʼ.
41009013	Kitʼin klajunau qayntaun tacha Elías kilatachilcha. Ni lapanakni jantu katalaqaʼil, va tamakaʼol tachun yu yuʼuncha tamakaniputulcha, va xajchal tacha maqancha tsʼoqkanta la ixchivinti Dios.
41009014	Taval taminchoqolcha taʼan ixtavilanal yu alati ixtʼaltanan. Laqtsʼil qaynlhuu lapanakni tus xvilin ixtamalaqachoqoxnuta. Vachu ancha ixtaʼalinta yu ixtamalaniy ixlhachimoʼonkʼan. Yuʼuncha ixtatʼajun lalaqʼaymanin kun ixtʼaltanan ni Jesús.
41009015	Tejkan talaqtsʼil ni Jesús va tus tachun vak takʼatsal, tatakyaulaqʼalcha mastakʼanan ni Jesús.
41009016	Ex ni Jesús va lakjunil ixtʼaltanan: —¿Tisuncha tʼaunatʼik lalhilaqʼaymanin?
41009017	Ex qayntaun xapay yu ancha ixyal, va naul: —Jamalaniniʼ, yu kitʼin klhiminitan ni kesʼatʼa, va lhitʼajun yu jantu ox espíritu, va janunuʼ makay.
41009018	Mas va toʼoxtaycha chʼapayachalcha ni anchanuʼ jantu ox espíritu tus maqtay lakatʼun. Aqtayniycha qalpuputamay ni lakatʼun, tus kʼatʼuj kʼatʼuj lakmakaniy ixtatsalati, tus ox evij jun ixlakatunaj. Chavay yu mintʼaltanan klaklhijunil ni palay katamakal pero jantu lay palay katamakal.
41009019	Ex ni Jesús va naul: —¡Yu uxiknan jantu lay lhakʼapʼupʼinatʼik! ¿Tus tavanancha kaktamakaunaʼ kun uxiknan? ¿Tus tavanancha kaklatayaniyaucha? Kʼalhitʼantʼikcha aniy ni tsʼal.
41009020	Ex va lhiminkalcha ni tsʼal. Yu jantu ox espíritu tejkan laqtsʼilcha ni Jesús, va aaqtaun chʼapachoqolcha. Va maqtal lakatʼun, maxkapʼiknil, va qalpuputamalcha.
41009021	Ex ni Jesús va naul: —¿La maqancha aqtaynita? Yu japay va naul: —Vananajcha tus ixpulakatʼunixtucha.
41009022	Yu jantu ox espíritu tsaj maqtay laka jikmi, vachu lakxkan, va laycha kamaqnilcha. Incha lay makʼay tuʼuchun, va knajun kilamapayniu, kilaʼaqtayjuu.
41009023	Ex chuncha ni Jesús va naul: —Incha lay lhakʼapʼupʼin. Yu lhakapuʼanan tus tachun lay makaniʼokan.
41009024	Ex chuncha yu ixpay va tus pʼas tʼasal va naul: —¡Chun! ¡Klhakapuʼan! ¡Va knajun kʼiʼaqtʼayʼutʼi para apalay ox kaklhakapuʼal!
41009025	Ex chuncha ni Jesús tejkan jalaqtsʼil ni tatakyauminta alati lapanakni va aqtaynil laqʼaymay yu jantu ox espíritu, va naul: —¡Uxintʼi janunuʼ aqatapa espíritu kʼatʼi, kitʼin kunan kʼamakʼaunchʼoʼocha ni aniy tsʼal. Jantucha aaqtaun kachʼapʼachʼoʼo!
41009026	Ex va chuncha ni espíritu tus sqau tʼasal, va aqtaun maxkapʼiknil ni tsʼal, ex chuncha va taxtunichoqolcha la ixlakatunaj. Va makaul tacha janinicha. Ex chuncha yu alati lapanakni va ixtanajun: —¡Ka va nilcha!
41009027	Pero yu Jesús maqchʼapal, va maʼostaulnil, ex ni tsʼal va tayachoqolcha.
41009028	Ex chuncha ni Jesús va tatʼatanul ixtʼaltanan laqa chaqaʼ. Ex yuʼuncha va saq talhisakmil ni Jesús, va tajunil: —¿Valiʼiycha ni kijnankʼan jantu lay kakmaxtuu ni anchanuʼ jantu ox espíritu?
41009029	Ni Jesús va jalakjunil: —Incha maxtʼupʼutʼun tacha anchanuʼ jantu ox espíritu, ex maqskʼiniy kaskʼin Dios [kun taskʼajati].
41009030	Ex chuncha tejkan taminchoqochalcha va tatapasal xalakatʼun Galilea. Ni Jesús va ixnajun jantu matichun kakʼatsal ni toʼoxtay taʼal.
41009031	Va ixtʼajun jalakmalaniniʼ ixtʼaltanan ixlaqʼamankʼan, va ixlakjuniy: —Kitʼin yu Sasʼatʼa Lapanakni kakmaqxtaqnikanaʼ la ixtamakakʼan ni lapanakni. Kintamaqniyaʼ pero tejkan katapasayaʼ paqtʼutu ex kaktakukchoqoyaʼ.
41009032	Yu ixtʼaltanan va jantu ixtamalaqasiy yu ixlakjunkan. Va ayaj ixtatalhauniy xlhiyucha jantu katalhisakmil tisuncha ixnaunputuncha ni anchanuʼ chivinti.
41009033	Ex tachaʼalcha ni laka putaulan Capernaúm. Tejkan ixtavilanal laqataun chaqaʼ, ex ni Jesús va laklhisakmil, va lakjunil: —¿Tis va suncha ni lhilakchʼivinatʼikcha ni lakatin?
41009034	Yuʼuncha va tus saq taval. Yu lakatin va ixtalhilakchivijminta taʼayucha yu apalay ay.
41009035	Ni Jesús va taulalcha, va lakjuntaʼil yu pumakautʼuy ixtʼaltanan, va lakjunil: —Incha matichun junputun yu apalay ay, ex maqskʼiniy kaval yu apalay lakatʼuniy, tacha qayntaun oqxtamati yu kalaqʼaqtayjuʼol tachun yu alati.
41009036	Ex ni Jesús va maqchʼapaʼil qayntaun jasʼatʼa, va ancha maqayaul la ixtalakaʼukxpukʼan. Va chʼixtaulal ni jasʼatʼa, va lakjunil ixtʼaltanan:
41009037	—Yu laqaʼiy qayntaun jasʼatʼa tacha yu aniy va por chuncha klhinajun ni kitʼin, yucha vachu kilaqaʼiy ni kitʼin. Yucha kilaqaʼiy jantu vamun ni kitʼin, vachu laqaʼiy yu kimalaqachata.
41009038	Ni Juan va junil ni Jesús: —Jamalaniniʼ, ni kijnankʼan klaqtsʼiu qayntaun lapanaki vachu maxtuy yu jantu ox espíritu, va mapaqaʼuy mintaqaʼuti. Pero ni yucha jantu kintʼaltanakʼan kaval, ex yu kijnankʼan klaktanchaniu.
41009039	Ni Jesús va naul: —Jantu maqskʼiniy kʼalaktʼanchʼanitʼik. Taʼayucha yu mapaqaʼuy ni kintaqaʼuti ex chuncha pulay makay yu lajʼay axtoqnuʼ, yucha chʼantaun kun kitʼin. Yucha jantu lay kilaktuʼuy.
41009040	Yu jantu kintaxkayyan yuʼuncha va kintaʼaqtayjuyan.
41009041	Laqsaval klajunau yu kataxtaqnin mas va taun tasa xkan va por kilapanakni untʼatʼik, yucha kalaqaʼiyaʼ ixlhilhajati.
41009042	’Mas va taʼayuchacha kaval incha kamakal para kamaqtaqalhinil qayntaun kilapanaki tacha yu aniy lakatʼuniy jasʼatʼa, ex ni yucha ayaj lhitaʼay katapasayaʼ. Apalay ox kaval ni kapixtuchʼiʼulakalcha kun xachiyux pachʼikni, ex kaʼankalcha ixmajʼanka lakamar.
41009043	Chavay incha makʼapʼutʼun talaqalhin kun mimakaʼ, apalay ox kaval ni kʼachʼaqxmajʼacha. Apalay ox kʼatʼanuchiy makltʼul taʼan alin yu ox jatsukunti y jantu ox kʼatʼanuchiy ni laqnin kun maktʼuy laka jikmi taʼan maqtajita yu jantu aqtaun mixa. [
41009044	Ancha jantu aqtaun miʼojoy ni lakstʼuniy tsapul vachuʼ jantu aqtaun mixa ni jikmi.]
41009045	Vachuʼ incha kaʼuxipʼi makanaʼ talaqalhin la minchʼajaʼ, apalay ox kaval ni kachʼaqxmajʼacha. Apalay ox mas va chʼanltʼul kʼatʼanuchiy taʼan alin yu ox jatsukunti. Jantu ox kʼatʼanuchiy ni laqnin kun minchʼantʼuy taʼan maqtayvil ni jikmi yu jantu aqtaun mixa. [
41009046	Ancha jantu aqtaun miʼojoy ni lakstʼuniy tsapul vachuʼ jantu aqtaun mixa ni jikmi.]
41009047	Vachuʼ incha kʼamakʼapʼutʼu talaqalhin por yu laqtsʼin la milaqchul, apalay ox kaval ni kʼalakpʼumaxtʼukʼa milaqchul. Apalay ox mas vamun milakputaun kʼatʼanuchiy taʼan lhachimoʼonun ni Dios y jantu kʼatʼanuchiy ni laqnin kun milakputʼuy.
41009048	Ancha jantu aqtaun miʼojoy ni lakstʼuniy tsapul vachuʼ jantu aqtaun mixa ni jikmi.
41009049	Tachun kalaqlaʼoxikanaʼ kun jikmi, vachu va tacha tachun lapaxkan laʼoxikan kun matsati.
41009050	Ni matsati va ox. Pero tejkan jantucha sʼoʼo jun ex jantucha lay sʼoʼo junchoqoy. Ox katʼiʼukxuntʼayatʼik ex kaxajtachal tacha kʼalhitsʼukʼutʼik matsati. Chuncha lay oxamaktaun kalatʼatʼiʼukxuntʼayatʼik.
41010001	Taval ni Jesús taxtuchoqolcha laka putaulan Capernaúm, al tus xalakatʼun ni Judea, vachuʼ al taʼan ixlhiputakuktachal xalaʼaxkan Jordán. Ni lapanakni aaqtaun tataqxtoqchoqol taʼan ixvil. Ex chuncha va aqtayl jalakmasuniy tacha jalakmasuniʼalhiycha.
41010002	Ex chuncha va tatalakanunil lati yu fariseos. Talaqtsʼintanul, va talhisakmil incha qayntaun lapanaki lay kamakaunchoqol ixanati.
41010003	Ex chuncha ni Jesús va lakjunil: —¿Tas talhijunincha ni Moisés?
41010004	Ex chuncha yu fariseos va tanaul: —Ni Moisés yucha chun ixtaqta lakatin para kalaʼoxitʼi aqxtaun jalhiki yu kʼapʼulamakʼau.
41010005	Ex ni Jesús va lakjunil: —Chun, laqsaval. Va ayaj pʼas melhanutkʼan, xlhiyucha ni Moisés chuncha lhinaul.
41010006	Maqancha tejkan puʼaqtaynil tachun, ni Dios makal joʼati ali xanati.
41010007	Xlhiyucha ni joʼati makajun ixpay ali ixnati, va tʼatsukuycha ixanati.
41010008	Ex chuncha yu pumatʼuy va qayntauncha lapanaki jun. Jantucha qayntʼuy kataval, va qayntauncha.
41010009	Ex chuncha yu malaqxtoqta ni Dios, jantu maqskʼiniy katalaqlvaqlhi ni lapanakni.
41010010	Tejkan ixtavilananchoqolcha ni laqa chaqaʼ, ixtʼaltanan va aaqtaun talhisakmichoqol ni anchanuʼ chivinti yu jalakjunil ni lapanakni.
41010011	Ex ni Jesús va naul: —Incha qayntaun joʼati makajun ixanati ex tʼatsukuchoqoy aqayntaun, yucha makaniy laqtaqal ixanati.
41010012	Vachu incha qayntaun xanati makajun ixapay ex tʼatsukuchoqoy aqayntaun, yucha makaniy laqtaqal ixapay.
41010013	Taval talhiminil ni Jesús jasʼatʼan para kalaqmoqslanil ixmakaʼ. Ixtʼaltanan va talaqʼaymal yu ixtalhimin yu jasʼatʼan.
41010014	Ex ni Jesús tejkan chuncha jalaqtsʼil, va jalaqtalqaunil ixtʼaltanan, va naul: —Kalakmakʼauntʼikcha ni jasʼatʼan chaqx kintalaqmilcha ni kitʼin. Jantu kalaqʼaymatʼik. Ni lapanakni yu katanuyaʼ taʼan jalhachimoʼonun ni Dios maqskʼiniy kataval tacha yu aniy jasʼatʼan.
41010015	Laqsaval klajunau, qayntaun lapanaki maqskʼiniy kalaqaʼil ni kalhichimoʼol ni Dios vachu va tacha qayntaun jasʼatʼa laqaʼiy kalhichimoʼokal. Incha jantu, ex jantu aqtaun katanuyaʼ taʼan lhachimoʼonun ni Dios.
41010016	Ex ni Jesús jalakchʼixlhi, va jalaqmoqslanil ixmakaʼ ni jasʼatʼan. Lakskʼinil Dios para ox kataval ixjatsukuntikʼan.
41010017	Ex tejkan ixʼanchoqotacha lakatin ni Jesús, takyaulaqminta qayntaun joʼati, taʼaqtsoqoqtanil la ixtalakaʼukxpuʼ ni Jesús, va junil: —Oxi jamalaniniʼ kʼatʼi, ¿tas kakmakalcha para kaklhitsukul ni jatsukunti yu jantu aqtaun kamiʼoyaʼ?
41010018	Ex ni Jesús va naul: —¿Valiʼiychacha kʼiʼuniycha ni kʼoxi kunita? Jantu matichun yu ox kaval, yu ox vamun Dios.
41010019	Uxintʼi ka mispʼaycha tacha lhinaunkan: “Jantu kʼatʼatsʼukʼu aqayntaun yu jantu minavin, jantu kʼamaqnin, jantu kaʼalhavan, jantu kʼamanunin jalaklkanti matichun, jantu kʼamakʼanun, ox katʼoʼoyatʼi yu mimpay ali minati.”
41010020	Ex chuncha ni anchanuʼ joʼati va naul: —Jamalaniniʼ, tus tsʼal xajkunita tus chavaycha vananaj chuncha kmakaʼojoy.
41010021	Ex ni Jesús laqtsʼil y mapaynil, va junil: —Ni uxintʼi va taun tuʼuchun tsʼanqaniyan. Chavay kapʼinchʼiycha lakstʼanaʼ tachun mimaqaliti, ex yu xatapal kalaqxtʼaqniyeʼecha yu kilpatanin. Chuncha mimaqaliti kʼalhitsʼukʼutʼachiycha ni laktʼiyan. Ex katʼatʼicha, kʼintʼatʼiʼukxuntʼaycha ni kitʼin.
41010022	Tejkan chuncha qasmaklhi ni anchanuʼ joʼati va tus xiyan lal, va ay maqaliʼ ixjunita, xlhiyucha va maqaninijʼanchoqolcha.
41010023	Ex chuncha ni Jesús va talaqaspʼiklaqtsʼinʼol ixtʼaltanan, va lakjunil: —¡Laqsaval yu maqalinin va ayaj lhitaʼay ni katatanuchal taʼan jalhachimoʼonun ni Dios!
41010024	Ex yu ixtʼaltanan tejkan chuncha taqasmaklhi ni anchanuʼ chivinti va tus vak takʼatsal, pero ni Jesús va aaqtaun lakjunchoqol: —Kesʼatʼanin, laqsaval va ayaj lhitaʼay katatanul taʼan lhachimoʼonun ni Dios yu talhiʼajin vamun ixmaqalitkʼan.
41010025	Jantu lay kapulaqpuslhi laqataun camello taʼan tisalal ni makskati. Apalay lhitaʼay katanuchal qayntaun maqaliʼ taʼan jalhachimoʼonun ni Dios.
41010026	Tejkan chuncha taqasmaklhi ixtʼaltanan, va tus vak tamaqatsʼanqanal. Ex chuncha taʼaqtaylcha talalhisakmiy, va talajuniy: —¿Tasʼayucha lay kalaqtaxtuyaʼ?
41010027	Ex ni Jesús jalaqtsʼil, va lakjunil: —Jantu lay tamakay ni lapanakni pero Dios lay. Ni Dios tus tachun lay makay.
41010028	Ni Pedro va naul: —Ni kijnankʼan klakmakaunʼotaucha tachun yu xaklhitʼaunau, ex klatʼaltanantaucha.
41010029	Ex ni Jesús va lakjunil: —Laqsaval klajunau qayntaun lapanaki incha makajun ixchaqaʼ, ixtʼun, ixtʼalaqaunin, ixtʼalapanakni, ixpay ali ixnati ali sasʼatʼan va por kilapanaki kaval vachu por kalaqputeʼel yu ox chivinti,
41010030	yucha apalay lhuu kaxtaqnikanaʼ aniy lakamunukpaʼ. Ni Dios kaxtaqnichoqoyaʼ apalay lhuu ixchaqan, ixtʼun, ixtʼalaqaunin, ixtʼalapanakni, ixnatin, sasʼatʼan, mas kamaqanlqajnanaʼ. Ex astan, tejkan kaʼalinaʼ yu ataun lakamunukpaʼ, kalaqaʼiyaʼ jatsukunti yu jantu aqtaun kamiʼoyaʼ.
41010031	Qaynlhuu yu chavay xalajʼaynin tajunita astan katajunaʼ xalakstʼuninin. Yu chavay xalakstʼuninin tajunita astan katajunaʼ xalajʼaynin.
41010032	Taval ni Jesús ali ixtʼaltanan va ixtaʼantacha lakatin, ixtaʼanta laka putaulan Jerusalén. Ni Jesús va ixlakmapʼulata. Ni yuʼuncha va tus vak ixtakʼatsan, yu alati ixtatalhanan. Ex ni Jesús va lakjuntaʼil yu pumakautʼuy ixtʼaltanan, va aqtayl jalaqputeʼenin tacha kalhitapasayaʼ.
41010033	Va naul: —Chavay teʼenaucha ni Jerusalén. Ni kitʼin yu Sasʼatʼa Lapanaki kakmaqxtaqkanaʼ la ixtamakakʼan yu xaʼukxtinin kuras ali yu tamalaniy kilhachimoʼonkʼan. Kintamukʼaniyaʼ laqtaqal para kintamaqnil, ex kintamaqxtaqniyaʼ la ixtamakakʼan lapanakni yu jantu tamispay Dios.
41010034	Ex ni yuʼuncha va kintalaktuʼuyaʼ, kintalakachujvayaʼ, ayaj pʼas kintalaqanaqmayaʼ, tus kintamaqniyaʼ. Mas kakniyaʼ, yu laʼatʼutunu julchan kajkujchoqoyaʼ.
41010035	Ex chuncha ni Jacobo ali Juan yu istsʼalan ni Zebedeo va tatalakanunil ni Jesús, va tajunil: —Jamalaniniʼ, ni kijnankʼan va knaunau kilamakaniu taun jamapayninti yu klaskʼiniyau.
41010036	Ex ni Jesús va lakjunil: —¿Tisuncha naunatʼikcha kaklamakaniu?
41010037	Ex yuʼuncha va tanaul: —Tejkan kʼalhachʼimoʼonuneʼe kun tachun miʼayaxtu, va knaunau kilaʼulau qayntaun la milhijakanaj, yu aqayntaun la milhijamaqxu ex klatʼalhachimoʼonunau.
41010038	Ex ni Jesús va lakjunil: —Ni uxiknankʼan jantu malaʼasiyatʼik yu skʼinatʼik. ¿Kalayaʼ kapʼaʼoqnunapitik yu xavaso jamaqanlqajnati yu kakpaʼoqnunaʼ? ¿Kalayaʼ kʼapʼuʼaqchʼajʼauyapitik yu jamaqanlqajnati tacha kitʼin kakpuʼaqchajʼauyaʼ?
41010039	Yuʼuncha va tanaul: —Chun, kalayaʼ. Ex ni Jesús va lakjunil: —Laqsaval kʼapʼuʼoqnunapitik ni vaso yu ikpaʼoqnunaʼ. Vachuʼ kʼapʼuʼaqchʼajʼauyapitik tacha ni kitʼin ikpuʼaqchajʼauyaʼ.
41010040	Pero yu kintʼalhachimoʼonunaʼ la kilhijakanaj ali kilhijamaqxu, yucha jantu kimpaxtoqniy kitʼin kakxtaqlhi. Kaxtaqnikanaʼ yu jalaklhilkanikanta.
41010041	Yu alati pumakau ixtʼaltanan, tejkan takʼatsal yu taskʼinil Jacobo ali Juan, va tatalqaunil.
41010042	Ex chuncha ni Jesús va lakjuntaʼiʼol, va naul: —Ni uxiknan ox kʼatsʼayatʼik yu xalhachimoʼonun aniy lakamunukpaʼ talhichimoʼoy laqatapʼasta yu valiʼiy lapanakni. Yu lajʼaynin talhitʼajun tapʼasta para kalaklhijunil tas katamakal ni yuʼuncha.
41010043	Yu uxiknankʼan jantu chun kʼaʼuntʼik. Incha matichun ay junputun, yucha maqskʼiniy kalaqʼaqtayjul yu alati.
41010044	Siya uxiknan, incha matichun junputun yu apalay ay, yucha maqskʼiniy kaval ixʼoqxtamatkʼan tachun yu alati.
41010045	Ni kitʼin yu Sasʼatʼa Lapanaki jantu kakmil para kaktapatsanikal. Kitʼin kminta para kaklaqʼaqtayjul yu alati. Vachu kakmaqxtaʼaʼ ketsukunti para chuncha katapulaqtaxtul pumalhuu lapanakni.
41010046	Taval ni Jesús ali ixtʼaltanan va tachaʼalcha laka putaulan Jericó. Tejkan tataxtuchoqol ixtatʼaʼanta lhuvaj lapanakni. Ancha la ixkilpaʼ lakatin ixvil qayntaun laʼachʼix yu ixjunkan Bartimeo yu istsʼal ni Timeo. Va ixtʼajun puskʼiniʼ tumin.
41010047	Tejkan kʼatsalcha ni va ukstsʼuniycha minta ni Jesús yu machaqaʼ Nazaret, ex aqtaylcha tʼasaniy, va juniy: —¡Jesús, sasʼatʼa ni ay jalhachimoʼonuʼ David, kitʼin va knajun kʼimapʼaynitʼi!
41010048	Yu alati va talaqʼaymal, ixtajuniy ni vak kavalcha pero va taylhaʼal tʼasanaʼ. Va ixnajun: —¡Sasʼatʼa ni ay jalhachimoʼonu David. Kitʼin va knajun ni kʼimapʼaynitʼi!
41010049	Ex ni Jesús va tayal, lhinaul ixtʼasanika. Ex ni lapanakni tajuntaʼil ni laʼachʼix, va tajunil: —Kaʼachʼacha. Kaʼostʼaycha. Ni Jesús tʼasaniyancha.
41010050	Ex ni laʼachʼix tanqalhulcha ixkutun. Va xliu jakʼiuklnil, va laqchaʼal ni Jesús taʼan ixyal.
41010051	Ni Jesús va junil ni laʼachʼix: —¿Tis va suncha naʼuncha ni kakmakanin? Ex va naul ni laʼachʼix: —Jamalaniniʼ, kitʼin klakavananputun.
41010052	Ni Jesús va junil: —Kʼapʼinchʼoʼocha. Va kʼilhakʼapʼupʼi, xlhiyucha palaycha xaʼunchʼoʼoy. Ex ni laʼachʼix va niman lakavananchoqolcha, ex tʼaʼal ni Jesús lakatin.
41011001	Ex chuncha va ukstsʼuniycha ixtatʼajun yu ay laka putaulan Jerusalén. Ixtaʼantacha yu lakstʼuniy putaulanin yu junkan Betfagé ali Betania ancha taʼan alin yu xaʼaspajun Olivos. Ni Jesús va jalaqmalaqachal pumatʼuy ixtʼaltanan.
41011002	Jalakjunil: —Kʼapʼinchʼipitik ni avintʼi lakatʼuniy putaulan. Tejkan kachʼipʼinapitik ancha katʼemayapitik laqataun sasʼatʼa burro jachʼiʼulanti yu jantukaʼ matichun putaukʼay. Kaxʼoqʼiyapitik, kʼalhitʼanapitik aniy.
41011003	Chavay incha matichun katajunan: “¿Valiʼiycha tʼilhipʼinatʼikcha ni burro?”, ex ni uxiknankʼan kaʼunapitik: “Maqskʼiniy ni Jalhachimoʼonuʼ, va niman katamalaqachanichoqoyan”, chuncha kaʼunapitik.
41011004	Ex chuncha ni yuʼuncha va taʼalcha. Tejkan tachaʼal laqsaval tatemal ni laqataun sasʼatʼa burro jachʼiʼulanti taʼan puchaankan lakatin ukstsʼuniy ni laka matiʼ. Ex va taxʼoqʼilcha ni burro.
41011005	Lati lapanakni yu ancha machaqan va ancha ixtayanal. Va tanaul: —¿Tisuncha makʼayatʼik? ¿Valiʼiycha xʼoqʼiyatʼikcha ni burro?
41011006	Ex yuʼuncha va tajunil yu tacha ni Jesús ixlakjunita. Ex chuncha va lakmakaunikalcha ni katalhaʼalcha ni sasʼatʼa burro.
41011007	Ex chuncha va talhaanilcha ni sasʼatʼa burro ni Jesús, va tamukʼaniʼolcha yu ixlhimaqapaqakankʼan. Ex ni Jesús va putaukʼalcha.
41011008	Lhuvaj lapanakni tapuxnujtaynil ixlaqchʼitkʼan lakatin. Alati va talaqchaqxʼil ixmaqlaqapʼun ni kʼivinan, va tamamalhaʼanil ni lakatin.
41011009	Ex va chuncha ni lapanakni yu ixtapʼulanan, vachu yu astan ixtaminta va tus tachun ixtalaktʼasaʼanta, ixtanajun: —¡Hosana! ¡Katoʼoyakal yu minta la ixtaqaʼuti ni Jalhachimoʼonu Dios!
41011010	¡Va ayaj ox tacha lhachimoʼonun, tacha yu maqaniya kimpaykʼan David! ¡Hosana kanaunkal laktʼiyan!
41011011	Chuncha ni Jesús va tanuchalcha ni ay laka putaulan Jerusalén. Kitanul yu ay lakatajtan, laqtsʼinʼol tachun yu ancha taʼalin, va toqoxalcha. Ex ni Jesús kun yu pumakautʼuy ixtʼaltanan va taʼalcha laka putaulan Betania.
41011012	Ataun julchan val, tejkan tataxtuchoqochal ni Betania ni Jesús va chavanilcha.
41011013	Va laqtsʼil aqataun xakʼiu ni higo, pumaqati, va la ox ixlaqajunta. Va laqʼal taʼan ixyal ni higo. Lhilal ni kataukʼal xaʼunikan pero yu higo va nisin kataukʼal, vamun xaxqoy ixlhitʼajun. Jantu ixputaukʼan kaval ni higos.
41011014	Ex ni Jesús va junil ni xakʼiu ni higo: —Chavay ni uxintʼi ijkunan tus jantucha aqtaun matichun kaʼuniyan ni miʼunikan. Ex chuncha yu ixtʼaltanan va taqasmaklhi.
41011015	Ex chuncha tachanchoqolcha ni Jerusalén, ni Jesús va tanuchoqochal ni ay lakatajtan. Va aqtaynil jalakxkauxtuy yu ancha ixtatʼajun jastʼanan vachu yu ixtatʼajun jaʼinin. Va jalaqtanqalhuʼol ixmesaskʼan taʼan ixtapumapaxaniy tumin ni lapanakni, vachu ixputaulankʼan yu ixtastʼay ni tukunun.
41011016	Jantu kaxtaqlhi lakatin matichun katapasal ixpulakna yu ay lakatajtan incha kalhaʼal tuʼuchun lhistʼati.
41011017	Ex chuncha ni Jesús aqtayl jalakmalaniy, va naul: —Yu tsʼoqkanta la ixchivinti Dios najun: “Ni kinchaqaʼ yucha va xachaqaʼ yu puskʼinkan Dios para oqxlaqchux lapanakni.” Pero yu uxiknankʼan va lhimapʼatsʼatʼatʼik xachaqaʼ paʼalhavanti.
41011018	Va taqasmaklhi yu xaʼukxtinin ni kuras ali yu ixtamasuy ixlhachimoʼonkʼan ni israelitas. Ex ni yuʼuncha va tapuxkaulaqtsʼilcha tacha pulay katamaqnil ni Jesús. Va ayaj ixtatalhauniy. Ni lapanakni vamuncha tus taun talhilal yu tacha ixjamalaninin.
41011019	Tejkan putsʼislhicha, ex ni Jesús ali ixtʼaltanan va tataxtul ni ay putaulan.
41011020	Ex va chuncha tejkan tunkunchoqol puvakuj, va ancha tatapasal taʼan ixyal ni xakʼiu ni higo. Va talaqtsʼil ni va tus ox xixta vachu tus tachun ni xatisiviki.
41011021	Ex va chuncha yu Pedro va pastaklhi, va junil ni Jesús: —Jamalaniniʼ, yu xakʼiu ni higo yu laqʼaymatʼi chavay xixyalcha.
41011022	Ex yu Jesús va naul: —Kʼalhakʼapʼupʼintʼik ni Dios.
41011023	Laqsaval klajunau, qayntaun lay kajunil ni aniy aspajun: “Kaʼostʼicha ni aniy, kapʼinchʼiycha ni lakamar”. Incha jantu tʼuy jatapastakʼati kalhitsukul, incha ox kalhakapuʼalcha ni katapasayaʼ yu najun, ex chuncha kunaʼ tacha najun.
41011024	Xlhiyucha klajunau tejkan tʼachʼivinanatʼik Dios, tachun yu skʼinatʼik, kalhakʼapʼupʼintʼik ni kalaʼaʼiyapitik, ex chuncha kunaʼ.
41011025	Tejkan tʼachʼivinanatʼik Dios, incha matichun tamakanitan taun laqtaqal maqskʼiniy kamalaqmixinitʼik. Ex chuncha mimPaykʼan yu alintachal laktʼiyan vachu katamalaqmixiniyan milaqtaqalkʼan. [
41011026	Incha jantu kʼamalaqmixiniyapitik yu tamakaniyan laqtaqal, ex vachu yu mimPay Dioskʼan jantu katamalaqmixiniyan mintalaqalhinkʼan ni uxiknankʼan.]
41011027	Taval va tachanchoqol aaqtaun Jerusalén. Ni Jesús va ixtiʼukxuyal ni ay lakatajtan. Ancha yu xaʼukxtinin ni kuras ali yu ixtamasuy ixlhachimoʼonkʼan ni israelitas ali yu xalajʼaynin lapanakni, yuʼuncha va tatalakanunil ni Jesús.
41011028	Ex ni yuʼuncha va tajunil ni Jesús: —¿Taʼayucha xtaqnin lhachimoʼon ni kʼamakʼatʼi yu aniy axtoqnu? ¿Taʼayuchacha lhijunan ni chuncha kʼamakʼatʼi?
41011029	Jesús va lakjunil: —Kitʼin vachuʼ klalhisakmiyau taun jalhisakminti. Incha kilajunau, ex yu kitʼin vachu klajunau taʼayucha kixtaqniy lakatin ni klakmakay yu axtoqnuʼ.
41011030	Ex chuncha va lakjunil: —¿Tas ayucha malaqachalcha ni Juan jamaqchajʼavanaʼ? ¿Va Dios u va lapanaki? Chavay kilajuniu.
41011031	Ex ni yuʼuncha va taʼaqtaylcha talakchiviniy siya yuʼuncha, va tanaul: —Incha kajunau va Dios malaqachal, ex chuncha kintajunin: “¿Ex valiʼiycha jantu kalhakʼapʼupʼintʼik?”
41011032	Pero incha kajunau va lapanakni tamalaqachal, ¿ex tas kaval? Jantu ixtanaunputun ni va lapanakni yu tamalaqachal ni Juan. Ixtatalhauniy yu alati lapanakni, yu yuʼuncha va ixtalhakapuʼaniʼojota ni Juan va laqsaval ixlaqputeʼey ixchivinti Dios.
41011033	Ex chuncha tajunil ni Jesús: —Jantu ijkʼatsayau. Ex chuncha ni yucha va lakjunil: —Ex ni kitʼin vachuʼ jantu kaklajunau tas ayucha kixtaqnil lhachimoʼon yu ikpumakay ni aniy axtoqnuʼ.
41012001	Taval ni Jesús va aqtaylcha jalaqlhixaqalay, jalakjunil taun chivinti yu xtaʼa jatapastakʼati: —Ixʼalin qayntaun joʼati, ixchʼanta uvas la ixtʼun. Ex chuncha va korrarnul y vachu va makal ay kanuvaj taʼan tachʼikmujul yu xaxkan ni uva. Makal taun ay torre yu lay kapulhistakʼokal ixtʼun. Ex va laqxtaqnil amedias ixtʼun ni tapatsanin, ex va alcha tiʼukxuntayan maqati.
41012002	Ex chuncha va lakachilcha ixpupʼuxkan ni uvas. Yu xaʼukxtin va malaqachal qayntaun ixʼoqxtamati para kalaqaʼil yu kapaxtoqniyaʼ ni xamanavin.
41012003	Yu tapatsanin va tamaqchʼapaʼil ni anchanuʼ oqxtamati va talakasamal. Valiʼiy tamalaqachachoqol, jantu tuʼuchun kataxtaqnil.
41012004	Ex yu xamanavin tʼun va malaqachachoqol aqayntaun ixʼoqxtamati. Ex anchanuʼ oqxtamati va talakatʼalmal va talaqpacheʼel, ayaj talaktuʼul.
41012005	Ex yu xamanavin va aaqtaun malaqachachoqol ataun ixʼoqxtamati. Ni yucha va tamaqnilcha. Taval yu manavin va jalaqmalaqachachoqol pumalhuu alati. Lati vamun laqanaqmakal, alati va jalaqmaqnikal.
41012006	’Yu jamanavin tʼun va ixlhitʼajun qayntaun istsʼal, vamun yuʼ. Ayaj ixʼachaniy. Ex taval va malaqachal yu istsʼal, va ixnajun: —Ka katatoʼoyayacha kintsʼal.
41012007	Ex yu tapatsanin va aqtayl talajuniy siya yuʼuncha: “Ni anu lapanaki ka yucha yu kapaxtoqniyacha ni lhitapatsa. Chavay ni yucha vachuʼ kamaqniyau. Ex chuncha yu lhitapatsa kijnanchkʼan kintapaxtoqniyan.”
41012008	Ex tachʼapachalcha ni tapatsanin, va tamaqnil. Tejkan tamaqnil va tamaxtul ixlakatunaj ixlhimaqspa taʼan ixchʼankanta ni uvas.
41012009	Ex chuncha yu Jesús va naul: —¿Tas kamakayacha yu manavin lakatʼun? Va kaminaʼ jalaqmaqniniʼ yu tapatsanin ex kalaqxtaqniyaʼ yu lakatʼun alati lapanakni.
41012010	Ex ni Jesús vachu lakjunil: —¿Jantu pʼutʼeʼeyatʼik taʼan tsʼoqkanta la ixchivinti Dios yu najun inchineʼ? Ni chiyux yu jantu kamapatsaputul yu tamakay chaqaʼ chavay yucha yu apalay maqskʼiniy.
41012011	Chuncha makal ni Jalhachimoʼonuʼ, xlhiyucha tus taun kʼatsanau.
41012012	Ex va chuncha ni xalajʼaynin va tamalaqasil ni lhichivinil ixputsukukʼan ni yuʼuncha. Xlhiyucha va ixtachʼapaputun ni Jesús. Pero va tatalhaunichoqol ni lapanakni, ex va chuncha tamakaulcha, va taʼanchoqolcha.
41012013	Taval jamalaqachakal lati yu fariseos ali lati yu chʼantaun ixtajunita kun yu lhachimoʼonuʼ Herodes. Talaqʼal ni Jesús, va talhisakmil taun chivinti para lay kataputislajmal.
41012014	Ex chuncha ni anchanuʼ lapanakni va talaqʼal ni Jesús: —Jamalaniniʼ, laqsaval ni kijnankʼan ijkʼatsayau ni uxintʼi laqpʼutʼeʼey vamun yu laqsaval, jantu pastakʼuyan yu katanaul ni lapanakni. Uxintʼi jantu makʼay kuenta taʼayucha ni lapanaki, va laqsaval jamalaninin tacha junita ixlakatin ni Dios. Chavay klalhisakmiyau, ¿maqskʼiniy kamapalniu impuestos yu ay jalhachimoʼonu Roma? ¿Kamapalau u jantu kamapalau?
41012015	Ex va chuncha ni Jesús va ixkʼatsaycha ni tʼuy ukxpuʼ ixtamakaniy. Ex va lakjunil: —¿Valiʼiycha ni kilalaqtsʼintanuyaucha? Kilalhiminiu aqxtaun tumin para kaklaqtsʼil.
41012016	Ex chuncha va talhiminil aqxtaun tumin, va lakjunil: —¿Ni aniy tumin tasʼayuchacha ixʼukxpucha y tasʼayucha ixtaqaʼuti tsʼoqmukʼanikanta? Ex ni yuʼuncha va tanaul: —Va yu ay jalhachimoʼonuʼ Roma.
41012017	Ex ni Jesús va lakjunil: —Kaxtʼaqnitʼik yu ay jalhachimoʼonuʼ Roma va yu paxtoqniycha ni yucha. Vachu kaxtʼaqnitʼik ni Dios va yu paxtoqniycha ni yucha. Ex chuncha ni anchanuʼ lapanakni va tus tauncha talhilal tacha naul ni Jesús.
41012018	Ex va chuncha lati ni saduceos va talaqʼal ni Jesús. Yuʼuncha ixtanajun ni jantu takujchoqoy yu janinin. Ex va xlhiyucha talhisakmil ni aniy chivinti.
41012019	Va tajunil ni Jesús: —Jamalaniniʼ, ni Moisés kintamakaunin jatsʼoqnuti yu inchine najun. Incha kanil qayntaun lapanaki, va kanimakaul ixanati, incha jantu kalhitsukunil sasʼatʼa, ex ixlaqaj, yu ixpʼisaqa, maqskʼiniy katʼatsukuchoqol ixqol para kalhitsukunil sasʼatʼa yu xajayaʼ.
41012020	Ex va chuncha, taun julchan ixʼalin qayntujun tʼalaqaunin. Yu xajayaʼ va lakxtuklal, taval nilcha pero va jantu kamakaul ni sasʼatʼan.
41012021	Ex chuncha yu xapʼisaqa tʼatsukul ni ixqol. Taval vachu nil pero vachu jantu kamakaul ni sasʼatʼan. Chavay yu xapumatʼutunuʼ tʼalaqajun va tʼatsukul ni ixqol vachu va chun tapasal. Va jantu kamakaunil ni sasʼatʼan.
41012022	Va chuncha ni anchanuʼ pumatujun tʼalaqaunin va tus laktʼatsukuʼol ni anchanuʼ xanati, pero jantu matichun kalhitsukunil sasʼatʼa. Taval vachu va nil ni anchanuʼ xanati.
41012023	Chavay ni kijnankʼan ijkʼatsaputunau tejkan katakujchoqoyaʼ ni janinin ¿Taʼayuchacha yu ixanaticha kunaʼ? Yu anchanuʼ pumatujun si talhitsukul tacha ixanatikʼan.
41012024	Ex chuncha ni Jesús va lakjunil: —Ni uxiknankʼan jantu pʼastʼakʼatʼik yu naunatʼik. Jantu mispʼayatʼik tacha tsʼoqkanta la ixchivinti Dios. Vachu jantu mispʼayatʼik tacha junita ixtapʼasta ni Dios.
41012025	Tejkan katakujchoqoyaʼ ni janinin, ex ni yuʼuncha jantucha katalakxtuklayaʼ. Va katajunaʼ tacha ixmayulnin Dios laktʼiyan.
41012026	Chavay naunatʼik ni jantu katakujchoqoyaʼ ni janinin. ¿Ex jantu aqtaun pʼutʼeʼeyatʼik taʼan tsʼoqkanta la ixlibro ni Moisés taʼan lhichivinkan laqa qalapʼu yu ixmaqtajita? Ancha ni Dios va junil ni Moisés: “Ni kitʼin va ixDios ni Abraham, vachu ni ixDios ni Isaac vachu ni ixDios ni Jacob.”
41012027	Ex chuncha ni Dios jantu ixDios kaval yu janinin, va ixDios yu takujta. Ni uxiknan oqspʼalatʼik la mijatapastakʼatkʼan.
41012028	Ex vachuʼ chinchal qayntaun xajamalaniniʼ ixlhachimoʼonkʼan ni israelitas. Ni yucha va ixqasmaktacha ni la ox ixjaqaltayanan ni Jesús. Yucha lhisakmil ni Jesús va junil: —¿Tachun yu lhinaunkan la kilhachimoʼonkʼan, tisuncha yu apalay maqskʼiniy kʼamakʼatʼi?
41012029	Ni Jesús va naul: —Yu apalay maqskʼiniy kamakʼatʼi va yu inchine najun. “Kaʼalasmaktʼik, israelitas untʼatʼik, ni kiJalhachimoʼonukʼan ni Dios va taun.
41012030	Kaʼachʼanincha ni Dios miJalhachimoʼonuʼ kun tachun melhanuti, ali tachun ni mijatsukunti, ali tachun mijatapastakʼati, ali tachun ni mintapʼasta.” Yucha yu apalay maqskʼiniy kʼamakʼatʼi.
41012031	Yu ataun lhinaunkan va laycha vachu va chun. Va inchine najun: “Kʼapʼaxkʼatʼi mintʼamachaqaʼ tacha pʼaxkʼakʼan milaqʼaman.” Ni anchanuʼ laʼatʼuy chivinti yu lhinaunkan va yuʼuncha yu apalay maqskʼiniy kamakʼatʼi.
41012032	Ex va chuncha yu xajamalaniniʼ ixlhachimoʼonkʼan ni israelitas va naul, junkal ni Jesús: —Jamalaniniʼ, laqsaval tacha naʼun ni Dios va taun, jantu kaʼalil ataun.
41012033	Maqskʼiniy kaʼachanin ni Dios kun tachun mejalhanuti ali tachun mijatapastakʼati ali tachun ni mijatsukunti ali tachun mintapʼasta. Vachuʼ maqskʼiniy kʼapʼaxkʼatʼi mintʼamachaqaʼ tacha pʼaxkʼakʼan milaqʼaman. Apalay ixtapal chuncha kʼamakʼatʼi xajantu kamoqslatʼi tachun lapaxkan para kalaqxavatʼi.
41012034	Ni Jesús makal kuenta ni anchanuʼ lapanaki la ox qaltayanal, va junil: —Jantucha lhuu tsʼanqaniyan para kalhichimoʼon ni Dios. Ex jantucha matichun katalhisakmiputul taun chivinti yu lay kataputislajmal.
41012035	Tejkan ni Jesús va ixtʼajun lakmalaniniʼ ni lapanakni ni ay lakatajtan va laklhisakmil, va naul: —¿Valiʼiycha tanajun yu xajamalaninin ni va ixpapanti David ni Cristo yu ixtanajun kaminaʼ?
41012036	Ni Espíritu Santo xtaqnil jatapastakʼati ni David tejkan yucha naul inchineʼ: Ni Jalhachimoʼonu Dios va naul, va junkal kiJalhachimoʼonuʼ: “Aniycha kʼintʼatʼaʼul la kilhijakanaj tus tejkan kakmaqalhajaʼoyaʼ tachun yu taxkayyan.”
41012037	Ex chuncha ni David yucha junil ni Cristo ixJalhachimoʼonuʼ. ¿Tas lay kaval ni Cristo istsʼal ni David? Ayaj ixtalhavaxtu lapanakni va tus ox achaj ixtaqalasmatʼa ni Jesús.
41012038	Ex chuncha ni Jesús ixjalakmalaniy ni lapanakni, va naul: —Jantu katamakanun yu tamalaninin kilhachimoʼonkʼan. Yuʼuncha va ayaj tamaqamay katatiʼukxuntayal kun yu laqlman laqchʼiti yu tacha taʼulay ni xalajʼaynin lapanakni. Vachu tejkan paxtoqkan laklhitamau tanajun ni ox kʼalakmastʼakʼatʼi kun tachun jatoʼoyanti.
41012039	Tataulputun taʼan tataulay yu xalajʼaynin laqa chaqan taʼan tataqxtoʼa ni lapanakni vachu taʼan alin lakvayti.
41012040	Talakmaxtuniy ixchaqakʼan yu tiyaunin. Vachu la panij tatapayniy Dios para katatoʼoyal ni lapanakni. Yuʼuncha katalaqaʼiyaʼ apalay lhuu jamaqanlqajnati, naul ni Jesús.
41012041	Ex ni Jesús va taulal la ixʼukxpulakapuʼ ni kajun yu taʼan ixtamujuy ixlimosnajkʼan. Ex chuncha ni Jesús va ixlaqtsʼin ni lapanakni ixtamujuy ni tumin. Yu maqalinin va la laqlhuvin ixtamujuy ni tumin.
41012042	Ex va chuncha taval va chinchal qayntaun xanati, kilpataniʼ tiyau, va mujul laka kajun laʼatʼuy lakstʼuniy tumin tsasnati yu va tsʼuniy xtapal.
41012043	Ex ni Jesús lakjuntaʼil ixtʼaltanan, va lakjunil: —Laqsaval klajunau, yu aniy kilpatani tiyau, yucha apalay laqlhuu xaxtaʼa xajantu yu alati yu ixtamujuy tumin laka kajun.
41012044	Yu alati ixtamujuy va yu ixtaxajniyachal, pero yu anchanuʼ xanati tiyau tachun yu ixlhitʼajun para kaputapasal, va mujuʼol laka kajun.
41013001	Tejkan ixtataxtuta ni Jesús kun ixtʼaltanan, ex qayntaun ixtʼaltanaʼ va junil: —¡Jamalaniniʼ! ¡Kalaqtsʼi ni kilakatajtankʼan, va ayaj laqpʼas chiyux makakanta!
41013002	Ex ni Jesús va naul: —¿Laqtsʼin ni aniy lajʼay jachaqan? Kaminaʼ julchan tejkan jantu laqataun chiyux kaxajtachal, tus tachun katalaqcheʼeʼoyaʼ, naul ni Jesús.
41013003	Ex taʼal xaʼaspajun Olivos la ixʼukxpulakapuʼ ni ay lakatajtan. Ancha taulchal ni Jesús. Yu Pedro ali Juan ali Jacobo ali Andrés va ixlaqʼamankʼan talhisakmil ni Jesús, tajunil:
41013004	—Kilajuniucha. ¿Tas vanancha katapasayaʼ ni anchanuʼ axtoqnu? ¿Tas kakpukʼatsayaucha tejkan va laycha katapasaputunaʼ ni anchanuʼ axtoqnuʼ?
41013005	Ni Jesús va lakjunil: —Kalhistʼajkʼantʼikcha ni jantu matichun katamakanun.
41013006	Kataminaʼ pumalhuu, katanaunaʼ: “Va kitʼin yu Cristo.” Chuncha lhuvaj lapanakni katamakanuyaʼ.
41013007	’Kaʼasmatʼapitik ni alincha lachʼapati aniy ali lhilukuj avintʼi, pero jantu katʼalhanantʼik. Va chuncha maqskʼiniy pʼunaj katapasaʼelal. Pero jantukaʼ katamaktayaʼ.
41013008	Yu oqxlaqtaun lapanakni katalachʼapayaʼ kun aʼoqxlaqtaun lapanakni. Yu laqataun pais katalachʼapayaʼ kun ataun pais. Va lakalhuu kaxkapʼikninaʼ ni lakatʼun, vachuʼ kaʼalinaʼ ay chavan. Tejkan chuncha katapasayaʼ va kaʼaqtayakaʼ ni maqanlqajnati.
41013009	’Chavay yu uxiknankʼan ayaj kʼalhistʼajkʼantʼikcha. Katamaqxtaqniyan la ixtamakakʼan ni jalhachimoʼonun. Vachuʼ katalakasamayan laqa chaqan taʼan tataqxtoʼa ni lapanakni. Chuncha katʼayapitik taʼan tavilanal yu lajʼay jalhachimoʼonun ex ancha kʼanaunapitik tacha kunita ni kitʼin.
41013010	Yu lajʼox chivinti pʼunaj maqskʼiniy kaputeʼeʼokal ni oqxlaqchux lapanakni.
41013011	Chavay ni uxiknankʼan tejkan katamaqxtaʼan la ixtamakakʼan ni jalhachimoʼonun, jantu maqskʼiniy katapastakʼun yu kʼanaunapitik. Kʼanauntʼik va yu exnicha kataxtaqniyan la mijatapastakʼatkʼan ni Espíritu Santo. Ex jantu kunaʼ minchivintikʼan, kunaʼ ixchivinti ni yucha.
41013012	Ex lati lapanakni katamaqxtaqyaʼ ixtʼalaqauninkʼan para kalaqmaqnikal. Vachu yu japayan katamaqxtaqyaʼ sasʼatʼankʼan. Vachuʼ yu sasʼatʼan kataxkayyaʼ ixpayankʼan, katamaqniyaʼ.
41013013	Tachun ni lapanakni katalhixkayyan por kilapanakni untʼatʼik, pero yu vas kataylhaʼanaʼ la ixlhakapuʼati tus kalaʼoyacha, yucha kalaqtaxtuyaʼ.
41013014	’Kalaqtsʼinapitik qayntaun yu xkiliu yu kalaqtʼilhiʼoyaʼ ni chaqaʼ taʼan toʼoyakan Dios. Yucha lhichivinil Daniel yu maqancha ixlaqputeʼey ixchivinti Dios. Katayayaʼ taʼan jantu paxtoqniy katayal. (Chavay yu puteʼey tsʼanqay kamalaqasil.) Ex yu tavilanal xalakatʼun Judea maqskʼiniy kataʼal laka aspajunaxnan qosnin.
41013015	Yu kataulaʼ la ixʼukxna ixchaqaʼ jantucha kataʼeltajul maxtunuʼ tuʼuchun la chaqaʼ.
41013016	Vachuʼ yu kaʼalintachal la ixkuxtu va jantu maqskʼiniy kaminchoqol iniʼ ixlaqchʼiti.
41013017	¡Payniʼincha xanatin yu jaʼaynan katajunaʼ anchanuʼ julchan, vachuʼ yu katalhitsukuyaʼ lakstʼuniy sasʼatʼakʼan yu lhimatsʼikʼiti!
41013018	Kʼatʼapʼayninitʼik ni Dios para jantu kapaxtoqnil tejkan lhikʼasnin.
41013019	Yu anchanu julchan kaʼalinaʼ ay maqanlqajnati yu jantu aqtaun kaʼalil tus tejkan puʼaqtaynil ni lakamunukpaʼ tus chavaycha y astan jantucha kaʼalinchoqoyaʼ.
41013020	Yu Jalhachimoʼonu Dios jantu xtaqniy lakatin para maqan kaval ni anchanuʼ maqanlqajnati. Incha maqan kaval, ex jantu matichun kaxajchal. Yucha lakpaxkay ixlapanakni yu jalaksakta, xlhiyucha jantu najun maqan kaval.
41013021	’Ni anchanuʼ julchan incha matichun katajunin ni uxiknankʼan: “Aniy alinta ni Cristo” u “Kalaqtsʼintʼik, avintʼi vilchal”, jantu kalhakʼapʼupʼintʼik.
41013022	Ni anchanuʼ julchan kataminaʼ yu jamakanunun. Lati katanaunaʼ va yuʼuncha ni Cristo. Yu alati katanaunaʼ va yuʼuncha yu ixtalaqputeʼey ixchivinti Dios maqancha. Katamakayaʼ yu lajʼay axtoqnuʼ kun tapʼasta para katapumakanun mas va yu jalaksakta ni Dios, incha kalal.
41013023	¡Kʼalhistʼajkʼantʼikcha! Klajuntaucha yu katapasayakaʼ.
41013024	’Exnicha tejkan katapasaʼoyaʼ ni anchanuʼ maqanlqajnati, ni julchan kaʼukxputsʼisaʼ, vachu yu malkuyuʼ jantucha kamapulkuyaʼ.
41013025	Yu jastʼakun katapatajuyaʼ. Yu talhitʼajun tapʼasta ni laktʼiyan, yuʼuncha kataxkapʼiknanaʼ.
41013026	’Ex kintalaqtsʼinacha ni kitʼin yu kval Sasʼatʼa Lapanaki kakmintachal laka taputsʼi ni kun tachun kintapʼasta ali tachun kiʼayaxtu.
41013027	Ex kakmalaqachayaʼ ni kimayulnin ex yuʼuncha katamaqxtoʼaʼ yu klaklaksakta talakachux ni lakamunukpaʼ tus yu ixpiktutʼati ni lakamunukpaʼ, tus taʼan maktayachalcha ni laktʼiyan.
41013028	’Kʼamakʼatʼikcha kuenta tacha junita tejkan maqlaqapʼun ni xakʼiu higo, yucha va naunputun ni taʼukstsʼuniycha tejkan kapʼasnanaʼ.
41013029	Vachu va chun tejkan kalaqtsʼinapitikcha ni tsukuy tapasanaʼ ni anchanuʼ axtoqnuʼ yu klajuntau, ex chun kakʼatsʼayapitikcha ni va laycha kakchinchoqoyaʼ ni kitʼin yu kval Sasʼatʼa Lapanakni.
41013030	Laqsaval klajunau, ni lapanakni yu chavay tatʼajun, jantukaʼ kataniʼoyaʼ tus katapasaʼoʼelayaʼ yu klajuntau.
41013031	Yu lakatʼun kun laktʼiyan katamiʼoyaʼ pero yu kinchivinti jantu aqtaun kamiʼoyaʼ.
41013032	’Jantu matichun kʼatsay tisuncha hora u tisuncha julchan chuncha katapasayaʼ. Ixmayulnin Dios laktʼiyan jantu takʼatsay, vachuʼ jantu ijkʼatsay ni kitʼin yu Sasʼatʼa Dios. Vamun kʼatsay kimPay.
41013033	’Xlhiyucha maqskʼiniy kʼalakpʼukʼujtʼikcha, kalhistʼakkʼantʼikcha, kaskʼintʼik Dios. Jantu kʼatsʼayatʼik tas vanancha kalakachinaʼ ni anchanuʼ julchan.
41013034	Ni anchanuʼ julchan kunaʼ va tacha qayntaun joʼati yu maqati an tiʼukxuntayan. Yucha pʼunaj jalakmakauniy ixchaqaʼ ni ixʼoqxtamatin para katalhistaknal. Qayntamin si tumpajcha jalaqxtaqniy ixlhitapatskʼan. Yu xalhistaknaʼ kiltalakxtuti va lhijunkan kalakpukujlhi.
41013035	Xlhiyucha klajunau ni kʼalakpʼukʼujtʼikcha. Jantu kʼatsʼayatʼik tavanancha kakchinacha kitʼin yu jamanavin chaqaʼ, u laka tatsʼisin u va pakltaun tsʼis u va tejkan katʼasayacha ni puyux u va puvakuj.
41013036	Tejkan laqatsʼalaj kakminchoqoyaʼ jantu kaltʼatʼatʼik la mijatsukuntikʼan.
41013037	Yu klajunau ni uxiknankʼan, klakjuniy tachun ni lapanakni: ¡Kʼalakpʼukʼujtʼikcha!
41014001	Ex chuncha va istsʼanqay paqtʼuy tejkan kaʼalinaʼ ni Paxku yu ay ixkʼatankʼan ni israelitas, tejkan taʼuy pan yu jantu lhiyaukan levadura. Yu xaʼukxtinin ni kuras kun yu ixtamasuy ixlhachimoʼonkʼan ni israelitas va tapuxkaulaqtsʼil tacha saq katapumanul lakapachʼin ni Jesús para katamaqnil.
41014002	Ixtanajun: —Jantu maqskʼiniy tejkan alin kʼatan, va lay katalakchʼilil ni lapanakni.
41014003	Ixvilchal ni Jesús laka putaulan Betania la ixchaqaʼ ni Simón yu ixlakapuchʼitacha. Tejkan ixvil laka mesa ni Jesús va chinchal qayntaun xanati yu ixlhiminta taun lameta yu jamakanti chiyux yu junkan alabastro. Va putajun yu sʼejenʼe yu junkan nardo yu la laqlhuu xtapal. Ex va oqxcheʼelcha ni lameta va laqxtaqemukʼanil la ixʼaqtsul ni Jesús.
41014004	Lati ni yuʼuncha yu ancha ixtaʼalinta ayaj tatalqamal, va aqtayl talajuniy siya yuʼuncha: —¿Valiʼiycha laqamanancha anchanuʼ xanati yu sʼejenʼe?
41014005	Va jantu ixlaqamanal, ka la ox istʼal. Ixtapal va tacha ixlhilhajati qayntaun lapanaki yu tapatsay 300 julchan. Ixlhilaqʼaqtayjuu ni kilpatanin. Chuncha talhilaqʼaymal ni xanati.
41014006	Ex ni Jesús va lakjunil: —Kʼamakʼauntʼikcha ni aniy xanati. ¿Valiʼiycha maʼanchʼapʼuyatʼikcha? Tacha ixkimakaniy yucha la ox.
41014007	Yu kilpatanin va tacha kaʼalinacha kun uxiknankʼan. Lay kʼamakʼaniyapitik yu lajʼox va tavanancha yu kʼanaunapitikcha. Pero yu kitʼin jantucha maqan kaklatʼaʼalinau.
41014008	Ni aniy xanati va makal yu lay xamakay. Chavay mas jantukaʼ ikniy pero tejkan ixkilakpaxapay yu sʼejenʼe, yucha va para kilhitaknun.
41014009	Laqsaval klajunau, mas va toʼoxtaycha lakamunukpaʼ kaputeʼekanaʼ yu ox chivinti vachu ancha kaputeʼekanaʼ yu makal ni aniy xanati, ni lapanakni katapastakchoqoyaʼ.
41014010	Ex ni Judas Iscariote yu xaqayntaun ixtʼaltanaʼ ni Jesús, va jalaqʼal yu xaʼukxtinin kuras. Va al laklhijuniniʼ ni kalaqmaqxtaqniyacha ni Jesús la ixtamakakʼan.
41014011	Yu xaʼukxtinin ni kuras tejkan chuncha taqasmaklhi va ayaj talhiʼachantajul. Va tajunil kataxtaqniyaʼ tumin ni Judas. Ex ni Judas va aqtaylcha puxkaulaqtsʼin tas pulay kapumaqxtaqlhi ni Jesús.
41014012	Ex chuncha va chilcha yu xapʼunaj julchan ixkʼatankʼan ni israelitas, tejkan taʼuy ni pan yu jantu lhiyaukan levadura, tejkan ixtamoqslay ixborregoskʼan tacha lapaxkan. Yu ixtʼaltanan ni Jesús va tajunil: —¿Toʼoxtaycha naʼuncha kaklalaʼoxiniu xavayti ni kʼatan Paxku?
41014013	Ex jamalaqachal pumatʼuy ixtʼaltanan, va lakjunil: —Kʼapʼinchʼipitik ni laqaʼay putaulan. Ancha kapʼaxtʼoqyapitik qayntaun joʼati yu lhaʼanta taun aqxau xkan. Katʼapʼinapitikcha ni yucha.
41014014	Taʼan katanutachal katʼachʼivinintʼik yu jamanavin chaqaʼ. Kaʼunapitik ni Jamalaniniʼ kʼatsaputun toʼoxtaycha alinta yu cuarto taʼan kalaktʼavaynaʼ ixtʼaltanan yu xavayti Paxku.
41014015	Ex ancha katamasuniyan taun ay cuarto taʼan alinʼojoy xoqta yu kʼamapʼatsʼatʼi. Ancha kʼalaʼoxiyapitik ni kivaytikʼan.
41014016	Ex yu ixtʼaltanan va taʼalcha. Tejkan tachaʼal va tatemaʼol va chuncha tacha lakjunil ni Jesús. Ex va ancha talaʼoxilcha ixvaytikʼan xakʼatan Paxku.
41014017	Tejkan putsʼislhicha, ex ni Jesús va jalaktʼachinchalcha yu pumakautʼuy ixtʼaltanan.
41014018	Taval tejkan tatʼajuncha vaynin ni lakamesa yu Jesús va lakjunil: —Laqsaval klajunau ni xaqayntaun ni uxiknankʼan yu kintʼatʼajun vayaʼ, yucha kimaqxtaqyaʼ.
41014019	Ex yuʼuncha va la tamaqaninilcha. Taʼaqtaylcha talhisakmiy qayntamin por qayntamin, va tajuniy: —¿Ex va kitʼin?
41014020	Ni Jesús va lakjunil: —Yu mimpumakautʼuykʼan, xaqayntaun ni uxiknan yu kintʼatamajqoy laka plato tejkan kaʼavayau kimpankʼan, va yucha kimaqxtaqyaʼ.
41014021	Ni kitʼin yu Sasʼatʼa Lapanaki kakniyacha tacha kilhitsʼoqkanta la ixchivinti Dios. Pero payniycha yu kimaqxtaqyaʼ. ¡Apalay ox jantu istsukul!
41014022	Ex tejkan ixtatʼajuncha vaynin, ni Jesús chʼapal la ixmakaʼ aqxtaun pan, va xtaqnil lhimalaqpuchuncha ni Dios. Ex chuncha laqcheʼelcha ni pan, jalaqxtaqnilcha ni ixtʼaltanan, va lakjunil: —Kaʼutʼikcha, yu aniy va kilakatunaj.
41014023	Ex vachu chʼapal laqataun vaso, va xtaqnil lhimalaqpuchuncha ni Dios. Va jalaqxtaqnil ixtʼaltanan, tus tachun taʼoqʼol.
41014024	Ex chuncha ni Jesús jalakjunil: —Ni aniy va kijakʼalna yu masuy ni Dios va taun sastʼi chivinti jatʼatamakajun ixlapanakni, kalakataxtuyaʼ para kamalaqmixinikal ixtalaqalhinkʼan lhuvaj lapanakni.
41014025	Laqsaval klajunau, jantucha kajkʼotʼaʼ ni xaxkan uva, tus tejkan kajkʼoqchoqoyaʼ aaqtaun taʼan kalhachimoʼonunaʼ ni Dios.
41014026	Ex va chuncha tejkan tamilpal titaun milpati, va taʼalcha laka aspajun yu junkan Olivos.
41014027	Ancha ni Jesús va lakjunil: —Chavay ni aniy laka tatsʼisin tus mintachunkʼan kilamakaunau. Yu tsʼoqkanta la ixchivinti Dios najun: “Kaksayaʼ yu xalhistaknaʼ, ex yu ixborregos tus tʼikl kataputaukʼaʼoyaʼ”.
41014028	Pero tejkan kajkujchoqoyaʼ ex ni kitʼin pʼunaj kakchaʼanaʼ xalakatʼun Galilea, ex yu uxiknankʼan astan kachʼipʼinapitik.
41014029	Ex va chuncha ni Pedro va naul: —Mas tachun katamakaunan, yu kitʼin jantu aqtaun ni kakmakaunan.
41014030	Pero ni Jesús va junil ni Pedro: —Laqsaval ijkunan, chavay apanchʼix tsʼis tejkan jantukaʼ aqtʼuycha tʼasay ni puyux, uxintʼi aqtʼutucha kanauneʼe ni jantu kʼimispʼay.
41014031	Pero yu Pedro va pʼas naul: —Mas maqskʼiniy kaknil kun uxintʼi jantu kakmakaunan. Ex yu alati vachu va chun tanaunʼol.
41014032	Ex chuncha taval va taʼal lakataun taʼan junkan Getsemaní. Ex chuncha ni Jesús va jalakjunil ixtʼaltanan: —Katʼaulatʼikcha aniy. Yu kitʼin va ikteʼen skʼiniʼ ni Dios.
41014033	Ex laklhaʼal vamun ni Pedro ali Jacobo ali Juan. Ex ni Jesús va aqtaynilcha pʼays jamaqaninin la ixjalhanuti.
41014034	Ex chuncha va lakjunil: —Ayaj ikmaqaninin la kelhanuti, va tacha kaknil kʼatsan. Aniycha katʼaulatʼik, kilapakxaucha, kʼalakpʼukʼujtʼik.
41014035	Ex ni Jesús va stal tiʼal aʼukstsʼuniy, va talakapuʼaqtsoqoqtatamal lakatʼun, va aqtayl tʼachiviniy ni Dios. Skʼinlhi incha kalal ni jantu kachil ni anchanuʼ maqanlqajnati.
41014036	Va naul: —KimPay kʼatʼi, uxintʼi lay makʼay tachun axtoqnuʼ. Va iknajun kʼimalaqtʼaxtʼutʼi ni aniy ay maqanlqajnati. Pero jantu kaval yu tacha kitʼin iknajun. Kamakʼatʼi yu tacha uxintʼi naʼun.
41014037	Taval va jalaqʼal ni ixtʼaltanan. Laklhitajul, va taltatanan. Va naul, junkal ni Pedro: —Simón, ¿Ni uxintʼi va ltʼatʼatʼa? ¿Tus va jantucha kalal kʼintʼaʼalkʼujtʼi mas va tauncha hora?
41014038	Maqskʼiniy kʼalakpʼukʼujtʼikcha, va kaskʼintʼik Dios para jantu kʼamakʼanukʼantʼik y kamakʼatʼik yu jantu lajʼox. Ayaj ox yu lakʼanaunatʼik pero jantu laqapʼaysnin kʼaʼuntʼik.
41014039	Ex va chuncha aaqtaun anchoqol tʼachivin ni Dios. Vanaj va chun naunchoqol yu iskʼintʼa.
41014040	Taval va aaqtaun minchoqol ni Jesús. Yu ixtʼaltanan va aaqtaun laklhitajuchoqol taltatanan. Va lakʼukstsʼinkʼi ixtajunita ixlaqchulkʼan, ayaj ixtaltataputun. Jantu ixtakʼatsay tisuncha katanaulcha.
41014041	Ex chuncha va aqtʼutunucha val ni minchoqol aaqtaun ni Jesús, va naul: —Vananaj ltʼatʼayatʼik, vananaj stʼaknanatʼik. Ka oxicha. Chilcha ni hora tejkan ni kitʼin yu Sasʼatʼa Lapanaki kakmaqxtaqkanacha la ixtamakakʼan yu talaktuʼunun lapanakni.
41014042	Kaʼostʼaʼulatʼikcha, kaʼaucha. Va ukstsʼuniycha minta yu kimaqxtaqyaʼ.
41014043	Tejkan vananaj ixtʼajun chivin ni Jesús, va chinchal ni Judas, xaqayntaun yu pumakautʼuy ixtʼaltanan. Va ixlaktʼaminta lhuvaj lapanakni yu ixtalhiminta espada ali kʼiu. Va jalaqmalaqachal yu xaʼukxtinin kuras ali yu ixtamasuy ixlhachimoʼonkʼan ni israelitas ali yu xalajʼaynin lapanakni.
41014044	Ni Judas, yu akchʼintamanan va ixlakjunitacha tacha katapumispal, va naul: —Tejkan kakmastakʼayaʼ, kakiltastukyaʼ. Yucha kachʼiyapitik, ox kʼalhistʼaklhipʼinapitik.
41014045	Ex va chuncha ni Judas va talakanunil ni Jesús, va junil: —Jamalaniniʼ. Taval va kiltastuklhi.
41014046	Ex tachʼapalcha ni Jesús, va tachʼilcha.
41014047	Qayntaun yu ixtʼaltanaʼ ni Jesús va xaqaxtul ixʼespada. Va aqatuchaqxmajʼal akatutaun ixʼaqaxqol ixʼoqxtamati ni xaʼukxtin ni kuras.
41014048	Ni Jesús va lakjunil ni lapanakni: —¿Valiʼiycha lhitʼantʼatʼikcha kʼiu ali espada para kilachʼiyau? ¿Va tacha qayntaun alhavanaʼ kakval?
41014049	Lhilhiy xaklatsukuyau malaninin ni ay lakatajtan, jantu aqtaun kilachʼiu. Pero maqancha tsʼoqkantacha la ixchivinti Dios ni chuncha katapasal, xlhiyucha chuncha tapasay.
41014050	Ex chuncha ixtʼaltanan va tatakyauʼol, va xʼamancha tamakaul ni Jesús.
41014051	Qayntaun tsʼal vananaj ixtʼaʼanta ni Jesús. Vamun sábana ixlhipamilkanta. Ni yucha vachu tachʼapal,
41014052	pero makaumalcha isábana, va tiʼasas qoslhi.
41014053	Ex talhachaʼal ni Jesús yu xaʼay xaʼukxtin kura. Va tus tataqxtoqʼol tachun ni xaʼukxtinin kuras, vachuʼ yu ixtamasuy ixlhachimoʼonkʼan ni israelitas, vachu tachun yu xalajʼaynin lapanakni.
41014054	Yu Pedro vananaj ixkaulhaʼanta pumaqati ni Jesús tus tachaʼal la ixpulakna xapuchʼanan ixchaqaʼ yu ay xaʼukxtin kura. Jalaktʼataulalcha yu policias. Va aqtaylcha jalaktʼasʼon chʼantaun kun yuʼuncha laka jikmi.
41014055	Yu xaʼukxtinin kuras kun tachun yu ixtaʼaqxtoqnun ni laka ay junta si ixtalakxkauniy matichun yu lay kanaul taun laqtaqal yu makal ni Jesús tacha lay katalhimaqnil. Pero jantu matichun katatemal.
41014056	Lhuvaj lapanakni ixtalaklkaniy ni Jesús pero jantu lay chʼantaun ixtamakay ixlakchivintikʼan.
41014057	Lati taʼaqtayl tatislajmay yu jantu laqsaval kaval, va tanaul:
41014058	—Yu kijnankʼan ijqalasmakvi ixnajun: “Ni kitʼin kaklakpujʼoyaʼ ni aniy ay lakatajtan yu tamakata lapanakni, ex yu laʼatʼutunu julchan kakmaqayauchoqoyaʼ ataun sastʼi lakatajtan pero jantu kunaʼ yu katamakayaʼ lapanakni.”
41014059	Pero mas chuncha ixtanajun va jantu lay chʼantaun ixtamakay ixlakchivintikʼan.
41014060	Ex va chuncha ni ay xaʼukxtin kura va ancha ostayal. Va lhisakmil ni Jesús, va junil: —¿Jantu tuʼuchun kʼanauneʼe? ¿Valiʼiycha chuncha talhitislajmayan?
41014061	Pero yu Jesús vamun saq val, jantu tsij kanaul. Ex yu xaʼukxtin kura va aaqtaun lhisakmichoqol ni Jesús, va junil: —¿Uxintʼicha ni Cristo kʼatʼi yu Dios naul kamalaqachayaʼ? ¿Va uxintʼi yu Sasʼatʼa Dios yu toʼoyakan?
41014062	Ex chuncha ni Jesús va naul: —Va kitʼincha. Ni uxiknankʼan kilalaqtsʼinau ni kitʼin yu Sasʼatʼa Lapanaki, kaktaultachal la ixlhijakanaj ni Dios yu lhitʼajun tachun tapʼasta. Kilalaqtsʼinau ni kakminchoqotachal laktʼiyan laka taputsʼi.
41014063	Ex va chuncha yu xaʼukxtin kura talqamal, tus chʼapal ixlaqchʼiti, va lajʼexlhi, ex naul: —Jantucha apalay kmaqskʼiniyau alati chivinti.
41014064	Ni uxiknankʼan asmaktʼatʼik ixchivinti, va akchʼintamay ni Dios. ¿Tas lhilayatʼik? Ex chuncha chʼantauncha taval, va tamukʼanilcha ixlaqtaqal, talhinaul kanilcha.
41014065	Yu alati taʼaqtaynilcha talakpuchujvay, ex talaqpuchʼilcha, taʼaqtayl talakasamay, va tajuniy: —Chavay kʼanau taʼayucha sayan. Ex chuncha yu policias va taʼaqtaylcha talakapusay ni Jesús.
41014066	Ni Pedro va ancha ixvil maqspaʼ laqa chaqaʼ, la ixpulakna ni ex. Taval va chinchal qayntaun ixmaqtsukuʼ ni xaʼukxtin kura.
41014067	Tejkan laqtsʼil ni Pedro tʼajun sʼon, aqtaylcha laqastay, va junil: —Ni uxintʼi vachu ixtʼatʼiʼukxuyatʼi ni Jesús yu machaqaʼ Nazaret.
41014068	Pero ni Pedro va jantu kalhitaulal, va naul: —Kitʼin jantu ikmispay ni anchanuʼ joʼati. Jantu ikmalaqasiy yu kintʼaʼun lhixaqalan. Ex va taxtulcha maqspaʼ taʼan putanukanachal, va tʼasalcha laqataun puyux.
41014069	Ex chuncha yu maqtsukuʼ aaqtaun laqtsʼinchoqol ni Pedro, lakjunil ni alati yu ancha ixtaʼalinta, va naul: —Ni anchanuʼ joʼati vachu va xaqayntaun ni yuʼuncha.
41014070	Pero yu Pedro aqtalaqtaun jantu kalhitaulal. Ex taun panchʼix val, yu ancha ixtaʼalinta va aaqtaun tajunchoqol ni Pedro, va tanaul: —Laqsaval ni uxintʼi vachu va xaqayntaun ni yuʼuncha. Uxintʼi vachu machaqa kʼatʼi xalakatʼun Galilea.
41014071	Ex ni yucha vas jalakmasavalanil y laqxtoqnuʼ naul: —¡Jantu kmispay ni anchanuʼ joʼati yu tʼaunatʼik lhichivinin!
41014072	Ex va niman aaqtaun tʼasachoqol ni puyux. Ex chuncha ni Pedro va pastaklhicha tacha junil ni Jesús. Va ixjunkanta: “Tejkan jantukaʼ tʼasay aqtʼuy ni puyux, uxintʼi va aqtʼutucha kʼanauneʼe ni jantu kʼimispʼay.” Ex ni Pedro va aqtaylcha pʼas qalhun.
41015001	Ex tejkan tunkulcha va tataqxtoqlhi yu xaʼukxtinin ni kuras, ali yu xalajʼaynin ali yu ixtamasuy ixlhachimoʼonkʼan ni israelitas kun yu ixtalhichimoʼoy ixputsukkʼan. Tachʼilhaʼalcha ni Jesús, tamaqxtaqnilcha ni Pilato.
41015002	Ex chuncha ni Pilato va junil ni Jesús: —¿Uxintʼi ni xalhachimoʼonuʼ kʼatʼi ni israelitas? Ex yu Jesús va naul: —Chun, va tacha uxintʼi xanaʼun.
41015003	Ex yu xaʼukxtinin kuras va pulhuu yu ixtaputislajmay ni Jesús.
41015004	Yu Pilato va aaqtaun lhisakmichoqol, va junil: —¿Jantu tuʼuchun kanauneʼe? Va ayaj pulhuvaj tatʼaunan tislajmanan.
41015005	Pero ni Jesús va tus jantu kaqaltayanal. Ex chuncha ni Pilato tus vak kʼatsal.
41015006	Taun taun jachʼitin tejkan xakʼatan Paxku yu Pilato ixtamaxtuchoqoy qayntaun lapanaki laka pachʼin, va yu ixtaskʼin ni lapanakni para kamaxtuchoqol.
41015007	Va ixtanun ni laka pachʼin qayntaun joʼati yu ixjunkan Barrabás. Chʼantaun ixlaktʼatanun kun alati yu tamakal lachʼapati, va tamaqninil.
41015008	Ex va chuncha ni lapanakni talaqmil ni Pilato, va tajunil ni kamakachoqol yu tacha ixmakay.
41015009	Ex chuncha ni Pilato va naul: —¿Ex ni uxiknankʼan yu israelitas untʼatʼik naunatʼik ni kakmakaunchoqolcha oxamaktaun mijalhachimoʼonukʼan?
41015010	Ni Pilato ixkʼatsay ni yu xaʼukxtinin kuras va por akchaʼati ixtamaqxtaqnita ni Jesús, xlhiyucha va chuncha naul.
41015011	Pero yu xaʼukxtinin ni kuras va ayaj tamalukujlal ni lapanakni tus tatalakchʼilil. Ex chuncha ni yuʼuncha va taskʼiniy para oxamaktaun kamakaunchoqokal yu Barrabás.
41015012	Ex ni Pilato laklhisakmil ni lapanakni, va lakjunil: —¿Tisuncha naunatʼik kakmakanil yu unatʼik xaJalhachimoʼonuʼ ni israelitas?
41015013	Ex ni lapanakni tanaulcha kun laktʼasati: —¡Kʼamakxtʼukmukʼacha laka kurus!
41015014	Ex chuncha yu Pilato va naul: —¿Pero tisuncha laqtaqalcha makata? Ex yu lapanakni apalay pʼas ixtalaktʼasay, va tanaul: —¡Kamakxtukmukʼakalcha!
41015015	Ex yu Pilato para ox kalaktʼaʼal ni lapanakni va oxamaktauncha makaunchoqol ni Barrabás. Malaqachanal ixlaqanaqmaka ni Jesús, vachuʼ lhinaul para kamakxtukmukʼakal laka kurus.
41015016	Ex ni tropas va talhaʼalcha ni Jesús la xapuchʼanan ixpulakchivin ni Pilato. Tus tachun ni tropas ancha tataqxtoqlhi.
41015017	Ex va taʼulanil aqxtaun laqchʼiti yu pʼas xlapul. Vachu tamaʼaqtanul laqataun korona jamakanti kun jaltukun.
41015018	Ex taval ni lapanakni va talaktuʼul, taʼaqtaylcha talaktʼasay: —¡Katsukul ixlhachimoʼonukʼan ni israelitas!
41015019	Ex chuncha va taʼaqtaylcha talaqpanaʼa kun kʼiu la ixʼaqtsul. Vachu talakapuchujval. Tamaʼaqtsoqoqtal, tamakal va tacha katatoʼoyal.
41015020	Tejkan talaktuʼuʼol ni Jesús, ex va tamaxtunichoqol ni laqchʼiti yu ixtaʼulanita yu ox xlapul. Taʼulanichoqolcha ixlaqchʼiti ni yucha, va tamaxtulcha ixlhimaqspaʼ para kaxtukmukʼakalcha laka kurus.
41015021	Ex chuncha tejkan ixtaʼanta ni lakatin va tapaxtoqlhi qayntaun joʼati yu ixjunkan Simón yu machaqaʼ Cirene, yu ixpay Alejandro ali Rufo. Chuncha tejkan ancha ixtʼajun tapasanaʼ, talhijunil ni kaʼaqtayjulhaʼal ixkurus ni Jesús.
41015022	Ex talhaʼal ni Jesús lakataun taʼan junkan Gólgota (va naunputun xajalukuti aqtsul).
41015023	Ex chuncha taxtaqnil lhiʼotʼati laqlhiyaunti kun mirra, pero yu Jesús jantu kaʼoqlhi.
41015024	Ex va chuncha va taxtukmukʼal laka kurus ni Jesús. Yu ixlaqchʼiti va tamakal taun suerte ni tropas, taʼayucha kapaxtoqnil ixlaqchʼiti.
41015025	Tejkan taxtukmukʼal ni Jesús va laqanajatsi puvakuj ixjunita.
41015026	Va tatsʼoqmukʼanil taun chivinti la ixʼaqtsul ni ixkurus, va najun: “Ixjalhachimoʼonukʼan ni israelitas”. Va yucha talhimaqnil.
41015027	Va taxtukmukʼal qayntʼuy alhavanan kun Jesús. Qayntaun taxtukmukʼal la ixlhijakanaj, yu aqayntaun taxtukmukʼal la ixlhijamaqxu.
41015028	Ex chuncha va taqayntsalcha ni jatsʼoqnuti yu najun: “Va mispakal tacha chʼantaun kun yu talaktuʼunun.”
41015029	Yu ancha ixtatapasay va laqxtoqnuʼ chivinti ixtajuniy, ixtamalaklay ixʼaqtsulkʼan, va ixtajuniy: —¡Joj! ¡Uxintʼi yu ixmaqtʼatʼi ni ay kilakatajtankʼan y kun paqtʼutu julchan ixmaʼayauchʼoʼoʼ!
41015030	¡Chavay kʼalaqtʼaxtʼu meʼeman, kapʼatʼaʼutʼi laka kurus!
41015031	Vachu va chuncha yu xaʼukxtinin kuras ali yu ixtamalaninin ixlhachimoʼonkʼan ixtalaktuʼuy ni Jesús, va ixtalajuniy siya yuʼuncha: —Ixmalaqtaxtuy yu alati pero jantu lay laqtaxtuy ixlaqʼaman.
41015032	Incha laqsaval yucha ni Cristo, ni xajalhachimoʼonuʼ kintʼunkʼan Israel, ex kapatajul laka kurus chavay. Ex chuncha kalhakapuʼanaucha. Ex chuncha mas yu ixlaktʼaxtukmukʼakanta, yuʼuncha vachu ixtalaktuʼuy.
41015033	Ex chuncha tejkan atunkulcha, va talakachux ni lakatʼun tus tʼalaj putsʼislhi, tus laʼatʼutu putoqoxata ixputsʼista.
41015034	Ex chuncha laʼatʼutu putoqoxata, ni Jesús va pʼays tʼasal, va naul: —Eloi, Eloi, ¿lama sabactani? —va naunputun: KiDios kʼatʼi, kiDios kʼatʼi, ¿valiʼiycha ni kʼilakʼamakʼauntʼacha?
41015035	Ex chuncha yu alati lapanakni yu ancha ixtayanal taqasmaklhi, va tanaul: —¡Kaʼasmaktʼik! Va tʼasaʼiniy ni Elías yu maqancha ixlaqputeʼey ixchivinti Dios.
41015036	Ex chuncha xaqayntaun ni yuʼuncha va takyauʼal iniʼ taun sponja, va aval kun xaxkan uva yu skajtacha. Akchʼimukʼal kun maqataun akltiyati. Ex va malakanunilcha ni Jesús para kamaʼotʼul. Va lakjunil yu alati: —Kʼamakʼaucha. Kalaqtsʼinaucha incha kalaqminaʼ ni Elías para kʼapʼuxlhi ni laka kurus.
41015037	Taval va sqau tʼasal ni Jesús, va nilcha.
41015038	Ex chuncha va taʼexpakltʼiyul yu xaʼay kortina ni ay lakatajtan, va taʼexminchal xʼakpuʼ tus xtuntaun.
41015039	Ex yu xaʼukxtin ni tropas, va ancha ixyal la ixlakaʼukxpu ni Jesús. Tejkan laqtsʼilcha ni nilcha, va naul: —Laqsaval ni anu joʼati yucha ni Sasʼatʼa Dios ixjunita.
41015040	Vachuʼ ancha ixtayanal lati xanatin va pumaqati ixtatʼajun laqtsʼinin. Ancha ixtaʼalinta ni María Magdalena vachuʼ ni María yu ixnatikʼan ni José ali Santiago yu lakatʼuniy. Vachuʼ ancha yal ni Salomé.
41015041	Ni anchanuʼ xanatin ixtatʼaʼanta ni Jesús. Ixtaʼaqtayjuy ni Jesús tejkan ixtavilananchal xalakatʼun Galilea. Vachuʼ pumalhuu alati xanatin tatʼaʼal ni Jesús laka putaulan Jerusalén.
41015042	Va chuncha ixtʼajuncha putsʼisniʼ va laycha kachil ni xajulchan jastaknati.
41015043	Taval mil qayntaun joʼati, ixjunkan José yu machaqaʼ Arimatea. Yucha vachuʼ va xaqayntaun ay lapanaki kun yu ixtamakay laqaʼay junta. Ni yucha vachu ixpakxanʼiy ni ixlhachimoʼon ni Dios. Ex chuncha kun tachun ixjaʼayajnati, va laqʼal ni Pilato. Va skʼinil ixlakatunaj ni Jesús.
41015044	Ni Pilato va jantu ixlhakapuʼan incha kanilcha. Juntaʼil ni kapitan va lhisakmil incha ixnitacha ni Jesús.
41015045	Chuncha pukʼatsal ni Pilato va ixnitacha ni Jesús. Taval xtaqnil lakatin ni José para kalhaʼal ixlakatunaj ni Jesús.
41015046	Ex chuncha ni José va il taun laqchʼiti yu kʼus yu la laqlhuu xtapal. Taval va pʼuxlhicha ixlakatunaj ni Jesús laka kurus. Ex pupamililcha ni anchanuʼ laqchʼiti ni ixlakatunaj, va manulcha laka putaknun taʼan tapuʼajnil laktalpa. Ex milchaunil kun laqataun ay chiyux ni putaknun.
41015047	Ex chuncha yu María Magdalena kun María yu ixnati ni José, va talaqtsʼil taʼan maknunikal ixlakatunaj ni Jesús.
41016001	Taval tejkan tapasalcha ni xajulchan jastaknati, ex yu María Magdalena, ali María yu ixnati Jacobo, ali Salomé va taʼil taun sʼejenʼe para kataʼal mukʼaninin ixlakatunaj ni Jesús.
41016002	Ex chuncha tejkan laktuminku val, va puvakuj taʼal ni laka putaknun. Va ixtakuktacha ni julchan.
41016003	Ex tejkan taʼanta lakatin va talajuniy siya yuʼuncha: —¿Tas ayucha lhilayatʼikcha kamoqosunil ni chiyux yu ixpumalakchaunikanta laka putaknun?
41016004	Ex taval tejkan tachaʼal, talaqtsʼil va ixmoqosunikantacha yu ay chiyux.
41016005	Taval tatanuchal ni laka putaknun, talaqtsʼil qayntaun tsʼal va ixvil yu laka kanaj ni putaknun. Ixʼulata ixlaqchʼiti lman y va ayaj yaqaq. Ex chuncha yu xanatin va la tatalhanal.
41016006	Ex yu tsʼal va lakjunil: —Jantu katʼalhanantʼik. Ni uxiknankʼan lakxkʼauyatʼik ni Jesús yu machaqaʼ Nazaret, yu taxtukmukʼal laka kurus. Yucha takukchoqotacha, jantucha matiʼ aniy. Kalaqtsʼintʼik aniy yu taʼan ixtamaknuta, jantucha matiʼ.
41016007	Chavay kapʼinchʼoʼotʼikcha, kaʼunapitik ni Pedro kun yu alati ixtʼaltanan: “Ni Jesús kaʼanaʼ pʼunaj ni Galilea. Ancha kʼalaqtsʼinapitik, vachu va chun tacha ixnajun.”
41016008	Ex chuncha yu xanatin va tatakyauminchoqochalcha ni laka putaknun. Va ayaj tatalhanal, tus ixtaxkapʼikninta ixtalhantikʼan. Va jantu matichun katajunil yu tacha lakjunkal, va ayaj tatalhanal. [
41016009	Vananaj vakuj ni anchanuʼ laktuminku tejkan takukchoqol ni Jesús. Ex chuncha va pʼunaj tasunil ni María Magdalena yu ixmaxtunikanta laqatujun yu jantu lajʼox espíritus.
41016010	Ex ni María Magdalena va jalaqʼal mapastakʼanin yu ixtatʼatiʼukxuyanal ni Jesús. Tejkan jalaqchaʼal, ni yuʼuncha va ayaj ixtamaqanininta, vamun ixtatʼajun lajqalhunin.
41016011	Ex chuncha mas taqasmaklhi ni va tʼajun ni Jesús, y va laqtsʼil ni María, pero yuʼuncha va jantu katalhakapuʼal.
41016012	Taval ni Jesús va laktasunil pumatʼuy ixtʼaltanan yu ixtaʼanta lakatin ixlhimaqspaʼ ni putaulan. Pero va ixtapaxata yu tacha ixtasuy ni Jesús.
41016013	Ex yu anchanuʼ pumatʼuy talaqʼal mapastakʼaninin yu alati, pero mas chuncha va jantu katalhakapuʼal.
41016014	Taval ni Jesús va laktasunil yu pumakautaun ixtʼaltanan. Yuʼuncha va chʼantaun ixtavilanal lakamesa. Ex ni Jesús va jalaqʼaymal por jantu katalhakapuʼal. Va ayaj pʼas ixtamakachoqota ixjalhanutikʼan y jantu ixtalhakapuʼaniy ixchivintikʼan yu ixtalaqtsʼinta ni Jesús ni takukchoqotacha.
41016015	Ex chuncha ni Jesús va lakjunil: —Kʼapʼinchʼipitikcha talakachux ni lakamunukpaʼ, kʼalaqpʼutʼeʼenichipitikcha yu ox chivinti tachun ni lapanakni
41016016	Taʼayuʼ yu kalhakapuʼanaʼ yu ox chivinti y kaʼaqchajʼauyaʼ, ni yucha kalaqtaxtuyacha. Pero yu jantu kalhakapuʼanaʼ, yucha kalaqaʼiyaʼ lhuu maqanlqajnati.
41016017	Kaklaqxtaqniyaʼ kintapʼasta yu kintalhakapuʼan para lay katamakal yu ay axtoqnuʼ. La kintaqaʼuti katamaxtuyaʼ yu jantu lajʼox espíritus, y katachivinanaʼ laqsastʼi lhichivin.
41016018	Katachʼapayaʼ la ixmakakʼan ni tsapulin y mas kataʼotaʼ yu lhinin, jantu tuʼuchun kamakaniyaʼ. Tejkan katalaqmaqchʼapayaʼ ni taqanʼanin ex kataʼayajnanchoqoyaʼ.
41016019	Taval ni Jalhachimoʼonu Jesús tejkan jaxaqalaʼol, ex tantʼaqstʼalcha ni laktʼiyan, va taulchalcha la ixlhijakanaj ni Dios.
41016020	Ex yu ixtʼaltanan va taʼalcha laqputeʼenin ixchivinti Dios tus talakachux. Yu Jalhachimoʼonu Jesús ayaj ixlaqʼaqtayjuy, por yu lajʼay axtoqnu ixtamakay va chuncha tasul ni va laqsaval yu ixtalaqputeʼey. Va chuncha kaval.]
42001001	Pumalhuu lapanakni tatsʼoqʼulata tacha tapasal aniy taʼan tʼaunau kijnankʼan. Ixtatsʼoqʼulaputun yu tapasal
42001002	vachu va tacha kintajunin ni lapanakni yu talaqtsʼinʼol. Yuʼuncha talhimasul ni ox chivinti yu lhichiviniy ni Jesús.
42001003	Xlhiyucha, Teófilo, ay lapanaki kʼatʼi, vachuʼ kilhipaʼinil kaktsʼoqnin kitʼin tachun yu tacha tapasal. Va klaniʼojota tachun mas va yu xapʼunaj.
42001004	Va chuncha kakʼatsʼatʼi ni chivinti yu masunikʼantʼa laqsaval val.
42001005	Tejkan Herodes ixlhichimoʼoy xalakatʼun Judea, ex ixʼalin qayntaun xakura israelitas yu ixjunkan Zacarías. Yucha va lhiyal ni kuras yu ixlapanakni Abías ixtajunita. Ixlhitʼajun ixanati yu ixjunkan Elisabet. Yucha va ixpapanti ixjunita yu pʼunaj xaʼay kuraj yu ixjunkan Aarón.
42001006	Ixlaʼatʼuykʼan va la ox ixtatiʼukxuyanal kun Dios, ixtamakay tachun yu ixnajun la ixlhachimoʼonkʼan ali ixlhachimoʼon ni Dios, jantu katamakal tuʼuchun laqtaqal.
42001007	Pero jantu tʼujuʼ ixjunita sasʼatʼakʼan, va jantu lay ixlhitsukuy jasʼatʼa ni Elisabet. Vachuʼ ayaj lhuvajcha ixjachʼitinkʼan ixtalhitʼajun yuʼuncha.
42001008	Taval taun julchan ixtʼajun tapatsan ni Zacarías va tacha kura. Va tapaxtoqnil ixlapanakni katatapatsanil ni Dios.
42001009	Ex va tamakal taun suerte yu ixtamakay xakuras israelitas, va paxtoqnil ni Zacarías. Ex va yucha tanuchal yu la ay lakatajtan, va aqtaylcha jamapuvanaʼ taʼan ixvil ni Dios.
42001010	Yu tachun ixtalhavaxtu lapanakni yuʼuncha va maqspaʼ ixtatamoʼoy ixkiltalakxtuti ni ay lakatajtan taʼan ixmapuvanan ni Zacarías.
42001011	Ex va tasunil ixmayul ni Jalhachimoʼonu Dios, va la ixlhijakanaj ni altar.
42001012	Ex ni Zacarías tejkan chuncha laqtsʼil taʼan ixtʼajun mapuvan, va ayaj talhanal.
42001013	Pero ni ixmayul Dios va najun: —Jantu katʼalhan, Zacarías. Ni Dios yu skʼinin, yucha qalasmatʼan. Chavay mixanati Elisabet kalhitsukuyacha qayntaun jasʼatʼa, kʼaʼuneʼe ixtaqaʼuti va Juan.
42001014	Va ayaj lhuvaj achati kalhitsʼukʼuyeʼe y vachuʼ ni lapanakni ayaj kataʼachaxʼiyaʼ.
42001015	Ni anchanu jasʼatʼa, yucha la ay kunaʼ kun Dios. Jantu kaʼotʼaʼ xaxkan uva nisin lhiʼotʼati. Tejkan jantukaʼ tsukuy, yucha kalaqtanuyaʼ ni Espíritu Santo.
42001016	Kaxaqalayaʼ ni lapanakni yu aniy machaqan Israel ex pumalhuu katalhakapuʼanchoqoyaʼ ni Dios ixJalhachimoʼonukʼan.
42001017	Yucha kapʼulayaʼ ex astan kaminaʼ ni Jalhachimoʼonuʼ. Vachuʼ kunaʼ tacha ixjunita Elías yu ixlhichiviniy Dios, va chuncha kunaʼ ixjatsukunti kun ixtapʼasta. Kamakayaʼ ni chʼantaun kataval ixjalhanutkʼan ni xapaynin ali sasʼatʼankʼan para katalapaxkal. Kalaqxtaqniyaʼ jatapastakʼati yu chavay jantu taqalasmaknan para vas katatiʼukxuntayal. Ex chuncha kalaʼoxiyacha ni lapanakni para katalaqaʼil ni Jalhachimoʼonuʼ.
42001018	Ex va naul ni Zacarías, va junkal ixmayul Dios: —¿Tas kakpukʼatsayaʼ licha laqsaval yu kiʼuniy? Yu kitʼin va ayaj xapaycha, vachu kixanati la lhuvajcha ixjachʼitin.
42001019	Ex qaltayl ni mayul: —Kitʼin va Gabriel yu kmakay ixlhitapatsa ni Dios. Va kmalaqachakal para kaktʼachivinin ni uxintʼi, va para kunin ni aniy ox chivinti.
42001020	Chavaycha jantu kalhakʼapʼupʼi kinchivinti, mas laqsaval chuncha katapasayaʼ tejkan kalaqchaanaʼ ni julchan. Xlhiyucha janunucha kʼaʼuneʼe. Jantucha lay kʼachʼivinineʼe tus kaʼalinaʼ yu tacha xajkunan, ex kʼachʼivininchʼoʼoyeʼe.
42001021	Tachun ni lapanakni va maqspaʼ ixtapakxanta ni Zacarías, va la ixtapastakʼutacha, va maqtoqoxatanul lakatajtan ni Zacarías.
42001022	Ex tejkan taxtuchoqol va jantucha lay chiviniy. Ni lapanakni tapastaklhi ni va laqtsʼil taun tuʼuchun ni lakatajtan. Ex vamuncha ixlakmajkuniy, va chuncha janunucha tiʼukxuntayal.
42001023	Ex mamaktalcha ixlhitapatsa lakatajtan ni Zacarías, va anchoqolcha la ixchaqaʼ.
42001024	Ex astan va jaʼaynaʼ val ixanati Elisabet. Jantu katataʼaxtul tus laqchaʼal laqakis malkuyuʼ, va naul:
42001025	“Chuncha kimakanil ni Jalhachimoʼonu Dios para jantucha apalay kintalaktuʼul ni lapanakni.”
42001026	Tejkan laqchaʼal laqachaxan malkuyuʼ, ni Dios va malaqachal ixmayul yu junkan Gabriel laka estado Galilea, lakataun putaulan yu junkan Nazaret.
42001027	Va laqkilachil qayntaun jatsiʼi yu ixjunkan María. Ni yucha iskʼininti ixjunita qayntaun tsʼal yu ixjunkan José. Yu José minchal kun ixlapanakni David yu maqancha ay jalhachimoʼonuʼ ixjunita.
42001028	Tejkan laqchinchal ni mayul Gabriel, va mastakʼal ni María, va junil: —Dios mapayniyan, va alinta kun uxintʼi. Apalay ox kaxajtachal mijatsukunti xajantu matichun xanati.
42001029	Ex ni María va pastakʼul, aqtayl pastakʼa tisuncha naunputuncha ni anchanu chivinti yu pumastakʼakal.
42001030	Ex va najun ni mayul: —Jantu katʼalhan, María. Dios kaxtaqniyan taun ay japaxkanti.
42001031	Uxintʼi aynacha kʼaʼuneʼe, kʼalhitsʼukʼuyeʼe qayntaun tsʼal, kʼaʼuneʼe ixtaqaʼuti va Jesús.
42001032	Yucha vamun yuʼ pʼas kunaʼ, kunkanaʼ Sasʼatʼa Dios. Ni Dios kaxtaqniyaʼ ixpalhachimoʼon tacha ixlhachimoʼon ixpapaʼ David yu ay jalhachimoʼonuʼ ixjunita maqancha.
42001033	Mas va tavanancha yucha miJalhachimoʼonukʼan kunaʼ mintachunkʼan yu israelitas untʼatʼik. Ixlhachimoʼon jantu aqtaun kamiʼoyaʼ.
42001034	Ex ni María va najun: —¿Tas va kunacha? Yu kitʼin va keʼemankaʼ, jantukaʼ klhitsukuy kixapay.
42001035	Ex qaltayl ni mayul, va junil: —Ni Espíritu Santo kachinaʼ la milakatunaj, ixtapʼasta ni Dios chuncha kamakayaʼ. Xlhiyucha ni tsʼal yu katsukuyaʼ, yucha ox kunaʼ kun Dios, va kunkanacha Sasʼatʼa Dios.
42001036	Vachuʼ mintʼalapanaki Elisabet kalhitsukuyaʼ qayntaun jasʼatʼa mas ayaj xanaticha. Ixtanajun jantu aqtaun lay kalhitsukul jasʼatʼa pero chavay laqachaxancha malkuyuʼ tiʼukxuyal aynaʼ.
42001037	Yu Dios xoqta lay makay, jantu kaʼalil yu jantu lay makay.
42001038	Ex ni María va naul: —Chavaycha kitʼin kunita ixʼoqxtamati ni Jalhachimoʼonu Dios. Kimakalcha va yu kimakaputuncha, yu tacha uxintʼicha naʼun. Ex va anchoqolcha ni mayul.
42001039	Ex taxtul ni María, va soqol tus chaʼal taun putaulan laka xaʼaspajunuxnan xaʼestado Judea.
42001040	Tanuchal la ixchaqaʼ Zacarías, va mastakʼal ni Elisabet.
42001041	Tejkan qasmaklhi Elisabet ni jamastakʼanti, ex ni jasʼatʼa va laklal la ixpajan. Ni Elisabet laqtanuʼol ni Espíritu Santo.
42001042	Va la pʼas naul: —Apalay ox kaxajtachal mijatsukunti xajantu matichun xanati. Vachuʼ ni jasʼatʼa la mimpajan.
42001043	¿Valiʼiycha kimpaxtoqniy ni kilaqminta ixnati kiJalhachimoʼonuʼ?
42001044	Tejkan xkʼili ijqasmaklhi mimastakʼanti, va laklal kun achati ni jasʼatʼa la kimpajan.
42001045	Va lhakʼapʼupʼi ni laqsaval kunaʼ yu naul ni Jalhachimoʼonu Dios, xlhiyucha ox kaxajtachal mijatsukunti.
42001046	Ex va naul ni María: La kelhanuti, kitʼin la ay kmakay ni Dios.
42001047	La ketsukunti va klhiʼachantajuy ni Dios yu kimalaqtaxtuta.
42001048	Kimapaynil mas va klakatʼuniy ni kitʼin yu ixʼoqxtamati kunita. Chavaycha tachun ni lapanakni mas va tavanancha va si kintajunaʼ ni ox xajachal kijatsukunti.
42001049	Dios lhitʼajun tapʼasta, va yucha kimakanita yu lajʼay. Yucha va si ox junita.
42001050	Mas va tavanancha lakmapayniy tachun ni lapanakni yu tatoʼoyay.
42001051	Tachun yu makay yucha va masuy ixtapʼasta. Ni lapanakni yu lajʼay takʼatsʼan la ixjatapastakʼatkʼan, va lakstʼuniy lakmakatacha.
42001052	Va lakmaxtunil ixtapʼastakʼan ni lajʼay lapanakni, va lajʼay lakmakal yu lakstʼuniy takʼatsan.
42001053	Yu tachavaniy va ox lakmaʼotsanil. Yu maqalinin va lakmaxtuniʼol yu ixtalhitʼajun, valiʼiy jalakmakaul.
42001054	Yucha kintaʼaqtayjuyan yu israelitas juntau, yu ixʼoqxtamatin juntau. Jantu aqtaun kʼapʼa, va si kintamapayniyancha.
42001055	Vachu va tacha lakjunil ni kepayankʼan yu maqancha ixtatʼajun. Vachu va tacha junkal ni Abraham, kalakmapaynikanaʼ mas va tavanancha tachun sasʼatʼan.
42001056	Ex chuncha ni María va tʼataulal ni Elisabet va tacha laʼatʼutu malkuyuʼ. Taval anchoqolcha la ixchaqaʼ.
42001057	Taval laqchaʼal ni julchan, va maqlaqavanalcha ni Elisabet, lhitsukul va tsʼal.
42001058	Ex ixlapanakni kun yu ancha ixtʼataulnin va takʼatsal ni Dios xtaqnil taun ay jamapayninti. Tachun talhiʼachantajuʼol.
42001059	Tejkan laqchaʼal paqtsajin julchan, va taʼal xvililichukʼuninin ni jasʼatʼa. Ex chuncha ni lapanakni va ixtajunputun Zacarías yu ixtaqaʼuti ixpay.
42001060	Pero ixnati qaltayanal, va najun: —Jantu yuʼ kajunkanaʼ, kajunkanaʼ va Juan.
42001061	Ex tanaul: —¿Valiʼiycha? Jantu matichun katsukul milapanaki yu chuncha kajunkal.
42001062	Ex talhisakmil yu ixpay yu janunuʼ y aqatapa, va tamajkunil: —¿Tisuncha taqaʼuti kʼaʼuneʼe ni mintsʼal?
42001063	Ex yu xapay skʼil aqxtaun tabla, ancha tsʼoqmukʼal: “Kintsʼal kajunkanaʼ va Juan.” Ex ni lapanakni va tus tachun saq tatayal.
42001064	Ex taʼoxichoqolcha ixkil ni Zacarías, laycha malaklanichoqoy isimaʼati, chivinchoqolcha, va ay makal ni Dios.
42001065	Ex chuncha tatalhanal tachun ixtʼataulnin. Talajunil yu tapasal tus takʼatsaʼol tachun ni lapanakni laka aspajunuxnan xaʼestado Judea.
42001066	Tachun yu taqasmaklhi taʼaqtayl tapastakʼa, va tanajun: —¿Tis va suncha kunacha ni anu jasʼatʼa? Ni Jalhachimoʼonu Dios ixʼaqtayjuy ni jasʼatʼa.
42001067	Ex ni xapay Zacarías laqtanuʼol ni Espíritu Santo, laqputeʼel ixchivinti Dios, va naul:
42001068	Ay kamakakal ni Dios kiJalhachimoʼonukʼan yu israelitas juntau. Kintalaqminan y kintamalaqtaxtuyan kijnan yu ixlapanakni juntau.
42001069	Kintamalaqachaniyan qayntaun Jamalaqtaxtunuʼ yu lhitʼajun tapʼasta. Yucha ixpapanti kunaʼ ni David yu maqancha ixʼoqxtamati Dios ixjunita.
42001070	Tejkan talhichivinil ni ixlapanakni yu maqancha ixtalaqputeʼey ixchivinti Dios, va inchine tanaul.
42001071	Kintamalaqtaxtuyan la ixtamakakʼan yu kintʼalaxkayninkʼan y tachun yu jantu ox kintalaqtsʼinan.
42001072	Lakmapaynil ni kepayankʼan yu maqancha ixtatʼajun. Vachu pastakʼa yu maqancha naul ni kamakayaʼ.
42001073	Dios xtaqnil ixchivinti ni Abraham yu kimpaykʼan yu maqancha ixtʼajun, naul laqsaval katapasayaʼ.
42001074	Naul ni kintamalaqtaxtuyan la ixtamakakʼan yu kintʼalakxkayninkʼan, ex lay katapatsaniu ni yucha sin talhanti.
42001075	Najun jantucha kaʼalil kintalaqalhinkʼan, vas katiʼukxuntayau, mas va tavanancha.
42001076	Chavaycha uxintʼi kesʼatʼa kʼatʼi, kalhimispʼakʼaneʼe tacha qayntaun lapanaki yu laqputeʼey ixchivinti Dios yu vilchal laktʼiyan. Pʼunaj kʼapʼulpʼiniyeʼe ni Jalhachimoʼonuʼ taʼan kapuʼanaʼ, kʼalaklaʼoxiniyeʼe ixjatapastakʼatkʼan ni lapanakni.
42001077	Kʼalakmakʼatsʼaniyeʼe ni lapanakni ni lay katapulaqtaxtul y kalaqmalaqmixinikal ixtalaqalhinkʼan.
42001078	Ni Dios ayaj kintamapayniyan, xlhiyucha kintaxtaqniyan xamaklku laktʼiyan.
42001079	Va tacha katunkul para jantucha kaputsʼislhi la ixjatapastakʼatkʼan ni lapanakni para kapuʼau la ixtin Dios y laqalajʼox kajuu kun yucha.
42001080	Ex ni tsʼal va aynlhi, va ixtʼajun mispanaʼ Dios. Va ixtiʼukxuyal taʼan jantu alin chaqan tus laktasunil xalapanakni Israel.
42002001	Ex chuncha ni jalhachimoʼonuʼ Augusto va lhinaul ni kaʼalil latsʼoqʼulanti tachun ni lapanakni ni anchanuʼ lakamunukpaʼ.
42002002	Ni anchanu latsʼoqʼulanti va yu pʼunaj ixtamakay tejkan Cirenio xagobernador Siria ixjunita.
42002003	Ex chuncha tachun ni lapanakni talhiʼalcha istsʼoqʼulakʼan lakatamin por lakatamin taʼan ixputaulankʼan ixtajunita.
42002004	Ex va chuncha ni José vachu taxtulcha ni laka putaulan Nazaret ni laka estado Galilea. Va al laka putaulan Belén taʼan ixputaulan David ixjunita. Ni José minchal kun ixlapanakni David yu maqancha ay jalhachimoʼonuʼ ixjunita,
42002005	xlhiyucha ancha al istsʼoqʼulakʼan. Tʼaʼal ni María ni yu iskʼininti. Yucha aynacha ixjunita.
42002006	Ex chuncha tachaʼal ni Belén. Tejkan laqchaʼal julchan, va maqlaqavanalcha ni María.
42002007	Lhitsukulcha istsʼal yu saʼoqsni, pamilil kun laqchʼiti ex va mamal taʼan tavajin ni jukin. Jantu kaʼalil chaqaʼ taʼan lay kataloqojlhi.
42002008	Ni anchanu putsʼista ixtavilanal lapanakni yu ixtalhistakʼa ixborregoskʼan la ixlhimaqspaʼ ni putaulan Belén.
42002009	Ex va laktasunil ixmayul ni Dios, va tus tʼoqx jamaputunkunil ixmaklku ni Dios, va la pʼaysni ixjunita. Ex chuncha yuʼuncha va la tatalhanal.
42002010	Pero lakjunil ni ixmayul Dios: —Jantu katʼalhanantʼik. Kitʼin klajunputunau taun chivinti yu va ayaj ox yu kalakmaʼachajuyaʼ tachun ni lapanakni.
42002011	Chavaycha la ixputaulan David va tsukuchal qayntaun yu katamalaqtaxtuyan ni uxiknankʼan. Yucha ni Cristo yu laksakta ni Dios para kamil lhachimoʼon ni lakamunukpaʼ.
42002012	Katʼemayapitik ni jasʼatʼa pamilkanta, mamakanta taʼan tavajin jukin. Tejkan chuncha katʼemayapitik ex chuncha kʼapʼukʼatsʼayapitik ni laqsaval yu klajunau.
42002013	Ex nimancha tatasul lhuvaj ixmayulnin Dios, ay tamakal ni Dios, va tanajun:
42002014	Ay kamakakal ni Dios laktʼiyan. Aniy lakamunukpaʼ oxamaktaun katataulal ni lapanakni yu tamakay yu lhinajun ni Dios.
42002015	Ex chuncha tejkan taʼanchoqolcha laktʼiyan ixmayulnin Dios, ex yu jalhistaknan va talajunil: —Kaʼaucha ni laka putaulan Belén, kaʼaucha laqtsʼinin tacha tapasal yu kintamasunin Dios.
42002016	Ex tatakyauʼalcha lakpuxkaunan, tatemachal ni María ali José kun ni jasʼatʼa, va mamakanta taʼan tavajin jukin.
42002017	Ni jalhistaknan tejkan talaqtsʼil ni jasʼatʼa talaqputeʼenichoqol ni lapanakni yu ancha tayanal. Tajuniʼol yu naul ni ixmayul Dios tejkan lhichivinil ni jasʼatʼa.
42002018	Ex va tus saq tatayal tachun yu taqasmaktayl yu talaqputeʼel ni jalhistʼaknan.
42002019	Pero ni María, yucha va maʼaʼol la ixjalhanuti tachun ni anchanu chivinti para kapastaklhi.
42002020	Ex taminchoqochalcha aaqtaun ni jalhistaknan, talhiʼaylcha, va ay tamakal ni Dios por tachun yu ixtalaqtsʼinta kun yu ixtaqasmakta. Va laqsaval tapasal tacha jalakjunil ni ixmayul Dios.
42002021	Ex va chuncha tejkan tapasal laqatsajin julchan va xvililichukʼunikal ni tsʼal. Ex tamukʼanilcha ixtaqaʼuti, va tajunil Jesús, tacha naul ixmayul Dios tejkan jantukaʼ ixlhitsukuy la ixpulakna ni ixnati.
42002022	Ex astan vachuʼ tamakal tachun yu ixtapaxtoqniy katamakal la ixlhachimoʼon ni Moisés para oxicha kataval. Ex chuncha talhaʼalcha ni jasʼatʼa yu ay lakatajtan, laka putaulan Jerusalén para katamaqxtaqnil ni Dios.
42002023	Va chuncha tsʼoqkanta la ixlhachimoʼon ni Dios: “Tachun tsʼal yu saʼoqsni yucha ixnavin Dios kunaʼ.”
42002024	Xlhiyucha ancha taʼal maqxtaqniniʼ ixlapaxkankʼan yu tacha najun ixlhachimoʼon Dios: laʼatʼuy laqaxqavan u laʼatʼuy palumax.
42002025	Qayntaun lapanaki yu junkan Simeón va ancha ixvil Jerusalén. Ni anchanu lapanaki la ox ixtiʼukxuyal, va ixtoʼoyay Dios. Ixpakxan para kaʼalil qayntaun yu kamalakaʼulal xalapanakni Israel. Ni Espíritu Santo va ixtʼatiʼukxuyal ni yucha.
42002026	Va ixmasunita ni Espíritu Santo ni jantu kaniyaʼ tus kalaqtsʼinaʼ ni Cristo yu kamalaqachayaʼ Dios.
42002027	Ex chuncha ni Espíritu Santo va makʼatsanil ni Simeón para katanul lakatajtan. Ex vachuʼ ixpayan ni Jesús ancha tatanuchal para katamakal tacha najun ixlhachimoʼon Moisés.
42002028	Ex ni Simeón chʼapal ni jasʼatʼa, chʼixlhi, ay makal ni Dios va naul:
42002029	Chavaycha, Dios kiJalhachimoʼonuʼ kʼatʼi, ni kitʼin yu miʼoqxtamati kunita va oxamaktauncha kaknil vachu va tacha yu kʼiʼun.
42002030	Chavay va klaqtsʼilcha la kintalakavanti yu Jamalaqtaxtunuʼ.
42002031	Yucha malaʼachʼatʼa para katalaqtsʼil tachun ni lapanakni.
42002032	Yucha va tacha taun maklku yu kalakmaputunkuviniyaʼ ixjatapastakʼatkʼan ni lapanakni yu jantu israelitas kataval. Ni kijnankʼan yu israelitas kuntau va por yucha kintatoʼoyayan ni lapanakni.
42002033	Ex chuncha yu ixpay ali ixnati va tus saq tatayal por ixchivinti yu lhichivinil ni jasʼatʼa.
42002034	Ex ni Simeón va skʼinil Dios ni kalaqʼaqtayjul. Naul, va junkal ni María yu ixnati ni jasʼatʼa: —Ni aniy jasʼatʼa va por yucha pumalhuu xalapanakni Israel katataqtayaʼ, vachu pumalhuu kataʼostaulchoqoyaʼ. Kamasuyaʼ yu ox tin pero jantu ox katalaqtsʼinaʼ.
42002035	Chuncha ox katasuyaʼ ixjatapastakʼatkʼan lhuvaj lapanakni. Xlhiyucha kaxkaniyan melhanuti tus va tacha espada yu kaltʼoʼonikʼa mintankilakna.
42002036	Vachu ancha ixvil qayntaun xanati yu ixlaqputeʼey ixchivinti Dios. Yucha ixjunkan Ana, va istsiʼi Fanuel ixjunita yu ixmaqlaqapʼu Aser. Ni Ana la lhuvaj ixjachʼitin ixjunita. Yu ixapay va laqatujun jachʼitin ixtʼatʼajun tejkan nil.
42002037	Ex ni Ana yucha va ochenta y cuatro jachʼitin tiyau ixtiʼukxuyal. Va lhilhiy ixtapatsay laka ay lakatajtan, jantu ixtaxtuy, va iskʼin Dios, ixtaskʼajay. Va chuncha ixtamoʼoniy ni Dios.
42002038	Ex chuncha tejkan ancha tachaʼal José ali María, vachucha chaʼal ni Ana. Va lhipaxkajlaqtsʼil Dios por yu jasʼatʼa. Ex chuncha jalhixaqalal tachun ni lapanakni yu ixtapakxanʼita para kalaqtaxtul ni laka putaulan Jerusalén.
42002039	Ex chuncha tejkan ni María ali José tamakaʼolcha tachun yu ixnajun ixlhachimoʼon ni Dios, va taʼanchoqolcha xaʼestado Galilea la ixputaulankʼan yu junkan Nazaret.
42002040	Ancha aynchal ni jasʼatʼa, va ancha laqapʼaysninchal. Va lhuvaj jatapastakʼati lhitsukul, vachu la mapaynil ni Dios.
42002041	Ixpayan ni Jesús ixtaʼan laka Jerusalén taun taun jachʼitin tejkan ixʼalin ni Paxku yu ay ixkʼatankʼan ni israelitas.
42002042	Tejkan laqchaʼal laqakautʼuy ixjachʼitin ni Jesús, va jalaktʼaʼal laka kʼatan.
42002043	Tejkan paʼanchal ni anchanu kʼatan, ni ixpayan ni Jesús ixtaʼanchoqota la ixchaqakʼan. Jantu katakʼatsal ni Jesús vananaj taulal laka putaulan Jerusalén.
42002044	Ixtalhilay kalaktʼamil alati lapanakni y chuncha va taun julchancha lakatin ixtaʼanta. Tejkan tapuxkaul la ixlapanaknikʼan kun ixʼamigoskʼan,
42002045	jantu katatemal. Ex ixtaminchoqota lakxkaunan laka putaulan Jerusalén.
42002046	Tejkan paqtʼutunuʼ, tatemal ni Jesús yu ay lakatajtan. Va ixlaktʼavil yu ixtamasuy ixlhachimoʼonkʼan ni israelitas. Ixlajqasmatʼa y vachuʼ ixlaklhisakmiy chivinti.
42002047	La ox ixmalaqasiy y la ox ixlajqaltajiy tus va saq tataulal tachun yu ixtaqasmatʼa.
42002048	Tejkan tatemal ni Jesús, ni ixpayan va saq tatayal. Va naul ni ixnati: —Kesʼatʼa, ¿valiʼiycha chuncha laycha? Mimpay ali kitʼin klapuxkauyau, jantu klatemayau, xakmaqaninintau.
42002049	Ex lakjunil ni Jesús: —¿Valiʼiycha kilapuxkauyau? ¿Jantu kʼatsʼayatʼik ni va maqskʼiniy kakmakal ixlhitapatsa kimpay?
42002050	Pero yuʼuncha jantu katamalaqasil yu lakjunil.
42002051	Ex laktʼaʼanchoqol ni Jesús laka putaulan Nazaret. Va ixlajqalasmatʼa. Ni ixnati va ixmaʼay la ixjalhanuti tachun yu tapasal.
42002052	Ex ni Jesús va ixʼajin y vachu ixʼayʼan ixjatapastakʼati. Vachu ni Dios kun ni lapanakni ixtalhiʼachantajuy ni Jesús.
42003001	Laqakaukisicha jachʼitin ixlhachimoʼonunta yu ay jalhachimoʼonuʼ yu Tiberio ixjunkan. Ni Poncio Pilato xagobernador Judea ixjunita. Yu xagobernador Galilea yucha va Herodes ixjunita. Ixlaqaj Herodes va Felipe ixjunkan, yucha xagobernador Iturea ali Trakonite ixjunita. Yu Lisanias va xagobernador Abilinia ixjunita.
42003002	Yu Anás ali Caifás, yuʼuncha ixʼukxtinkʼan xakuras israelitas ixtajunita. Ex chuncha lakakʼavinan ni Dios va xaqalal ni Juan yu istsʼal Zacarías.
42003003	Ex chuncha ni Juan tapasaʼol talakachux taʼan ukstsʼuniy ni xalaʼaxkan Jordán. Va jaxaqalal ni lapanakni para kataʼaqchajʼaul va chuncha katasul ni tapaxalcha ixjatapastakʼatkʼan, ex ni Dios kalaqmalaqmixinil ixtalaqalhinkʼan.
42003004	Yu ixmakay ni Juan va tacha yu istsʼoqta ni Isaías yu ixlaqputeʼey ixchivinti Dios la maqancha, va naul: Qayntaun tʼasay ni lakakʼavin, va najun: “Kalaʼoximanitʼikcha ixlakatin ni Jalhachimoʼonuʼ. Vas kʼamakʼatʼikcha para tsʼalti katapasal.”
42003005	Tachun yu lakpuʼuyan kalaqtsamaʼokal. Tachun yu aspajunuxnan kalakpujkal. Taʼan jalkʼavil, va kalasavalakal, taʼan lakapulkalau, va lakaputaun kaval.
42003006	Va chuncha katatapaxalcha ixjatsukuntikʼan tachun ni lapanakni. Katalaqtsʼinaʼ ni Dios tejkan kalaqmalaqtaxtuyaʼ ni ixlapanakni —va chuncha naul ni Isaías.
42003007	Tejkan qaynlhuu lapanakni talaqchinchal ni Juan para kalaqmaʼaqchajʼaval, ex va lakjunil ni Juan: —Laktuʼunuʼ tsapulin untʼatʼik. ¿Taʼayucha xatajunancha ni uxiknan para kaʼostʼik ni jamaqanlqajnati yu lakamintacha?
42003008	Kʼamakʼatʼikcha yu lajʼox para ex chuncha katasulcha ni mapʼaxatʼatʼikcha mimputsukkʼan. Jantu kanauntʼik meʼemankʼan: “Ni Abraham yucha kimpaykʼan”. Kitʼin klajunau yu Dios lay kalakmapaxal ni aniy chiyux para kataval sasʼatʼan Abraham.
42003009	Chavaycha va tacha taun hacha yu va laycha kachaqxtal ni kʼiu la ixtitakxiyati. Yu jantu makay yu lajʼox, yucha kachaqxtakal, va kamapʼukalcha ni laka jikmi.
42003010	Ex tanajun pumalhuu lapanakni: —¿Tas kakmakayaucha?
42003011	Ex qaltayanal ni Juan, va najun: —Yu lhitʼajun aqxtʼuy chamarra, va kaxtaqnil yu jantu kalhitsukul. Vachu yu lhitʼajun ixlhiʼuti, va katʼaʼul yu tsʼanqaniy.
42003012	Ex chuncha tachinchal yu tachʼinin impuestos para kamaqchajʼavakal, va tanajun: —Jamalaniniʼ, yu kijnan ¿tas kakmakayaucha?
42003013	Ex lakjunil ni Juan: —Jantu kʼalhitʼoqslaskʼinitʼik tumin yu jantu tapaxtoqniyan.
42003014	Ex yu tropas vachu talhisakmil: —Yu kijnan ¿tas kakmakayaucha? Ex lakjunil: —Jantu kʼalakʼalhaunitʼik alati lapanakni kun miʼayajnatkʼan y jantu kʼalakmakʼanutʼik. Kʼatʼaʼoxamaktʼamitʼikcha kun yu milhilhajatkʼan.
42003015	Tachun ni lapanakni ixtapakxanʼita yu ixtanajun kamalaqachayaʼ ni Dios. Taval va ixtapastakʼa la ixjalhanutkʼan ni Juan kaval ni Cristo yu ixtanajun kaminaʼ.
42003016	Pero ni Juan va jalakjunil tachun ni lapanakni: —Ni kitʼin va xkan klapumaʼaqchajʼavayau. Pero kaminaʼ aqayntaun yu apalay ay xajantu kitʼin. Yu kitʼin tus jantu kimpaxtoqniy kaklakmusxʼoqnil xamusni ni ixvarachi. Yucha katapumaʼaqchajʼavayan kun ni Espíritu Santo ali jikmi.
42003017	Va tacha kalhitsukul la ixmakaʼ ixpatankʼalhan para kalaktankʼalhal ni lapanakni tacha trigo. Yu lajʼoxi kalakmaʼayaʼ la ixpakʼatsa pero yu tacha pʼoqxni kalaqxavayaʼ laka jikmi yu jantu aqtaun kamixaʼ.
42003018	Va lhuu jatapastakʼati jaxtaqnil ni lapanakni. Jalaqputeʼenil ni ox chivinti yu masuy tacha lay katapulaqtaxtul.
42003019	Ni gobernador Herodes ixtʼatʼajun Herodías yu ixanati ixpʼisaqa, vachu makal alati axtoqnuʼ yu jantu ox kaval, xlhiyucha laqʼaymal ni Juan.
42003020	Ex chuncha ni Herodes makachoqol yu apalay jantu ox, va manul laka pachʼin ni Juan.
42003021	Ex chuncha tejkan taʼaqchajʼauʼol tachun ni lapanakni, ni Jesús vachu aqchajʼaul. Va aqtayl tamoʼoy ex talaqltiʼal ni laktʼiyan.
42003022	Va taʼeltujunil ni Espíritu Santo va tacha taun palumax. Vachuʼ chivinkal ni laktʼiyan, va junkal ni Jesús: —Uxintʼi, kesʼatʼa kʼatʼi, ayaj ikpaxkayan. Va ayaj klhiʼachantajuy por uxintʼi.
42003023	Ex chuncha ni Jesús tejkan aqtayl tapatsaniy ni Dios va pʼuxaunkau ixjachʼitin. Ni lapanakni va ixtapastakʼa ni Jesús va istsʼal José. Ni José va istsʼal Elí
42003024	yu istsʼal Matat yu istsʼal Leví yu istsʼal Melki yu istsʼal Jana yu istsʼal José
42003025	yu istsʼal Matatías yu istsʼal Amós yu istsʼal Nahúm yu istsʼal Esli yu istsʼal Nagai
42003026	yu istsʼal Maat yu istsʼal Matatías yu istsʼal Semei yu istsʼal José yu istsʼal Judá
42003027	yu istsʼal Joana yu istsʼal Resa yu istsʼal Zorobabel yu istsʼal Salatiel yu istsʼal Neri
42003028	yu istsʼal Melki yu istsʼal Adi yu istsʼal Kosam yu istsʼal Elmodam yu istsʼal Er
42003029	yu istsʼal Josué yu istsʼal Eliezer yu istsʼal Jorim yu istsʼal Matat yu istsʼal Leví
42003030	yu istsʼal Simeón yu istsʼal Judá yu istsʼal José yu istsʼal Jonán yu istsʼal Eliaquim
42003031	yu istsʼal Melea yu istsʼal Mainán yu istsʼal Matata yu istsʼal Natán yu istsʼal David
42003032	yu istsʼal Isaí yu istsʼal Obed yu istsʼal Booz yu istsʼal Salmón yu istsʼal Naasón
42003033	yu istsʼal Aminadab yu istsʼal Aram yu istsʼal Esrom yu istsʼal Fares yu istsʼal Judá
42003034	yu istsʼal Jacob yu istsʼal Isaac yu istsʼal Abraham yu istsʼal Taré yu istsʼal Nakor
42003035	yu istsʼal Serug yu istsʼal Ragau yu istsʼal Peleg yu istsʼal Heber yu istsʼal Sala
42003036	yu istsʼal Kainán yu istsʼal Arfaxad yu istsʼal Sem yu istsʼal Noé yu istsʼal Lamek
42003037	yu istsʼal Matusalén yu istsʼal Enoc yu istsʼal Jared yu istsʼal Mahalaleel yu istsʼal Kainán
42003038	yu istsʼal Enós yu istsʼal Set yu istsʼal Adán yu istsʼal Dios.
42004001	Ni Jesús ixlaqtanuʼojota ni Espíritu Santo. Ex chuncha va minchoqochalcha ni laʼaxkan Jordán. Ni Espíritu Santo va lhaʼal Jesús lakakʼavinan.
42004002	Ancha ixvilchal aqtʼuy pʼuxaun julchan. Ni xaʼukxtin aqmoqxnuʼ ixlaqtsʼintanuy incha lay kamaqtaqalhinil ni Jesús. Ni Jesús jantu kavayl ni anchanu tʼuy pʼuxaun julchan, ex astan va chavanilcha.
42004003	Ex ni xaʼukxtin aqmoqxnuʼ va junil: —Incha laqsaval Sasʼatʼa Dios kʼatʼi, ex ni aniy chiyux kʼamakʼatʼi pan.
42004004	Ni Jesús va qaltayl, va junil: —Yu tsʼoqkanta la ixchivinti Dios va najun: “Qayntaun lapanaki, jantu vamun ixvayti kaputsukul. [Va maqskʼiniy kaputsukul tachun ni chivinti yu najun ni Dios.]”
42004005	Ex chuncha ni xaʼukxtin aqmoqxnuʼ va lhaʼal la ixʼukxni taun ay aspajun. Ex taun panchʼix ni Jesús va masunikal tachun ni lakamunukpaʼ taʼan talhachimoʼonun lapanakni.
42004006	Ni xaʼukxtin aqmoqxnuʼ va junil: —Kakxtaqniʼoyan ni uxintʼi tachun ni palhachimoʼon ni aniy lakamunukpaʼ kun tachun ixtoʼoxixtu. Va kitʼin ikxtaqnikanta tachun yu aniy y lay ikxtaqnichoqoy va taʼayucha kitʼincha ikxtaqniputuncha.
42004007	Incha kʼintʼaʼaqtsʼoʼoqtʼaniyeʼe y kʼintʼamoʼoniyeʼe ex tachun minavin kunaʼ.
42004008	Ex ni Jesús qaltayl: —[Uxintʼi Satanás, va kapiticha.] La ixchivinti Dios najun: “Katʼoʼoyatʼi vamun miJalhachimoʼonu Dios yu alintachal laktʼiyan, y vamun yuʼ kʼatʼapʼatsʼanin.”
42004009	Ex chuncha ni xaʼukxtin aqmoqxnuʼ lhaʼal ni Jesús laka putaulan Jerusalén. Tataukʼal la ixʼaqstiʼ yu ay lakatajtan, va junil: —Incha laqsaval Sasʼatʼa Dios kʼatʼi, va kʼaltʼujnu ni aniy.
42004010	Va tsʼoqkanta la ixchivinti Dios: Ni Dios kalaklhijunaʼ ni ixmayulnin para katalhistakni.
42004011	Yuʼuncha katatsʼapʼastʼukʼan la ixmakakʼan, va para jantu kʼatʼaʼalhitʼi la minchʼajaʼ laka chiyux.
42004012	Ex ni Jesús qaltayl: —Vachuʼ najun la ixchivinti Dios: “Jantu aqtaun kalaqtsʼintʼanutʼi ni Dios miJalhachimoʼonuʼ incha laqsaval kamakayaʼ yu najun.”
42004013	Ex chuncha ni xaʼukxtin aqmoqxnuʼ tejkan laqtsʼintanuʼol ni Jesús incha kamaqtaqalhinil, va makaul ni Jesús tus ataun julchan.
42004014	Ni Jesús anchoqopal ni xaʼestado Galilea la ixtapʼasta ni Espíritu Santo. Ex talakachux anchanu lakatʼun ni lapanakni va si ixtalhichiviniy ni Jesús.
42004015	Ni Jesús ixjamalaninin lakalhuu chaqan taʼan ixtataqxtoʼa ni israelitas y tachun tatoʼoyal.
42004016	Ex ni Jesús al laka Nazaret yu putaulan taʼan aynchal. Taun xajulchan jastaknati yucha tanupalchal taʼan ixtataqxtoʼa ni israelitas, va chuncha ixputsuku ixjunita. Ancha tayal, aqtaypalcha puteʼey ixchivinti Dios.
42004017	Taxtaqnil ni libro yu istsʼoqta Isaías yu maqancha ixlaqputeʼey ixchivinti Dios. Tejkan puxʼoqlhi ni libro, va temal taʼan istsʼoqkanta yu najun:
42004018	IxʼEspíritu ni Jalhachimoʼonu Dios yucha alinta kun kitʼin. Va kilakʼulal taun lhitapatsa, ni kaklakjunil ni kilpatanin yu ox chivinti. [Kimalaqachata para kaklakmaʼayajnil yu tamaqaninin la ixjalhanutikʼan.] Kimalaqachata para kaklaqlaqputeʼenil ni tachʼinin tacha lay oxamaktaun kataputaxtul. Kimalaqachata para kakmalakavanil yu laʼachʼixin para katataxʼoqlhicha.
42004019	Kimalaqachata para kaklaqputeʼenil ni lapanakni ni chilcha ni julchan tejkan Dios kalakmapayniyaʼ.
42004020	Ex ni Jesús mapuxtoqchoqolcha ni libro, xtaqnil yu xaʼaqtayjunuʼ ni chaqaʼ taʼan tataqxtoʼa, ex taulalcha. Tachun yu ixtaʼalinta ni laqa chaqaʼ, va tus sniy talaqtsʼil ni Jesús.
42004021	Ex yucha aqtayl jalaktʼachiviniy, va lakjunil: —Chavaycha laqsaval taqayntsal la mintalakaʼukxpukʼan anchanuʼ chivinti yu tsʼoqkanta la ixchivinti Dios yu xaʼasmakyatʼikcha.
42004022	Ex tachun ox talhichivinil ni Jesús, va tus saq tataulal ni va ayaj lajʼoxi ni chivinti yu naul. Pero astan ixtalalhisakmiy siya yuʼuncha: —¿Jantu yuʼ istsʼal ni José?
42004023	Ex ni Jesús lakjunil: —Ni uxiknankʼan laqsaval kilajunputunau ni chivinti yu najun: “Jakʼuchʼunuʼ, kakʼuchʼuchʼoʼokʼa meʼeman.” Vachuʼ laqsaval kilajunputunau: “Ijqasmakvi yu lajʼay axtoqnuʼ yu makʼatʼi laka putaulan Kapernaum. Chavay vachu va chun kʼamakʼatʼi aniy la mimputaulan.” Va chuncha kilajunputunau.
42004024	Ex taylhaʼal ixchivinti ni Jesús, va naul: —Laqsaval klajunau matichun lapanaki yu laqputeʼey ixchivinti Dios, jantu talaqaʼiy la ixputaulan.
42004025	Laqsaval klajunau ayaj ixtaʼalin lhuvaj tiyaunin ni xalakatʼun Israel tejkan maqancha ixtʼajun Elías yu ixlaqputeʼey ixchivinti Dios. Jantu katamal xkan por laʼatʼutu jachʼitin apakltaun, ex alil ay chavan talakapuchux ni anchanu lakamunukpaʼ.
42004026	Pero ni Elías jantu kalhimalaqachakal kalaqʼaqtayjul ni anchanuʼ tiyaunin yu ixtavilanal xalakatʼun Israel. Malaqachakal kaʼaqtayjul va qayntaun tiyau yu ixvil laka putaulan Sarepta taʼan ukstsʼuniy ni laka putaulan Sidón.
42004027	Vachuʼ xalakatʼun Israel ayaj ixtaʼalin lhuvaj taqanʼanin yu ixlakapuchʼita tejkan maqancha ixtʼajun ni Eliseo yu ixlaqputeʼey ixchivinti Dios. Pero jantu matichun yuʼuncha kalajkʼuchʼukal. Va kʼuchʼukal vamun ni Naamán yu machaqaʼ Siria yu jantu israelita kaval.
42004028	Tejkan chuncha taqasmaklhi, ex tachun ni lapanakni laqa chaqaʼ ayaj tatalqamal.
42004029	Tamaʼostaulnil ni Jesús va talhaʼal la ixlhimaqspaʼ ni anchanu putaulan Nazaret. Talhaʼal la ixkuktan ni aspajun taʼan vil ni putaulan. Ixtanajun ni ancha katanqalhukal.
42004030	Pero ni Jesús pulaqpuslhi taʼan ixtayanal ni yuʼuncha, ex anchoqolcha.
42004031	Ex chuncha ni Jesús anchoqol Kapernaum, va taun putaulan laka estado Galilea. Ancha aqtaynichoqol jalakmalaniy ni lapanakni taun xajulchan jastaknati.
42004032	Tus vak takʼatsal ni lapanakni por ixchivinti. Va ixchiviniy tacha qayntaun jalhachimoʼonuʼ.
42004033	Ni laqa chaqaʼ taʼan ixtataqxtoʼa, ancha ixvil qayntaun joʼati yu ixlhitʼajun taun aqmoqxnuʼ. Va pʼas tʼasal, naul:
42004034	—Kilamakajuucha. ¿Valiʼiycha kilaʼakxkauyaucha ni kijnan, Jesús, machaqaʼ Nazaret kʼatʼi? ¿Va tʼantʼa para kilalaktʼilhiu? Yu kitʼin ikmispayan, ni uxintʼi va yu ixnavin Dios kʼatʼi.
42004035	Ex ni Jesús laqʼaymal ni aqmoqxnuʼ, va junil: —Saqcha kʼuntʼi, kamakʼaucha ni aniy lapanaki. Ex chuncha ni aqmoqxnuʼ chʼapachoqol ni lapanaki tus maqtal lakatʼun taʼan tayanal ni lapanakni, ex taxtunichoqolcha, jantucha tuʼuchun kamakanil.
42004036	Ex tus tachun tatalhanal y taʼaqtayl talajuniy: —¿Suncha lhichiviniy ni aniy lapanaki? Lhitʼajun tapʼasta para kalaklhijunil ni jantu ox espíritus ni katataxtul y yuʼuncha tataxtuʼojoy.
42004037	Ex chuncha mas va toʼoxtaycha putaulan kaval ni anchanu lakatʼun si ixtalhichiviniy ni Jesús.
42004038	Ex ni Jesús taxtuchal ni laqa chaqaʼ taʼan ixtataqxtoʼa, va al la ixchaqa ni Simón Pedro. Ixʼatinaʼ ni Pedro ixtaqanʼay, va ixchʼapata pʼas skakati. Ex tatapayninil kaʼaqtayjul ni Jesús.
42004039	Ex chuncha ni Jesús tayal taʼan mal ni taqanʼan, va laqʼaymal ni skakati, ex ni skakati va niman makaunchoqol. Ni ixʼatinaʼ Pedro nimancha ostaulchoqol, aqtaylcha jalakvavay.
42004040	Ex tejkan va laycha kaʼanchal ni julchan, ixtaʼalin taqanʼanin yu xoqtacha taqanʼati ixtalhitʼajun, va laklhiminikal ni Jesús. Yucha va qayntamin laqmoqslanil ixmakaʼ. Chuncha va lakmaʼayajniʼochoqol ni taqanʼanin.
42004041	La lhuvaj aqmoqxnun tataxtul la ixlakatunajkʼan ni lapanakni, talaktʼasal, va tanajun: —Uxintʼicha ni Sasʼatʼa Dios kʼatʼi. Pero ni Jesús, yucha jalaqʼaymal ni aqmoqxnun para jantucha katachivinil. Ixtakʼatsay ni Jesús va yu laksakta Dios.
42004042	Tejkan tunkumintacha, ni Jesús taxtul ni laka putaulan, al taʼan jantu tʼujuʼ chaqan pero yu lapanakni talakxkaul tus tatemachal taʼan ixvilchal. Tatapayninil ni Jesús para jantu kalakmakaul.
42004043	Pero ni Jesús va lakjunil: —Kitʼin ikmaqskʼiniy kajkʼal alati putaulanaxna, kaklaqputeʼel ni ox chivinti tacha lhachimoʼonun ni Dios. Va yucha klhimalaqachakanta.
42004044	Ex chuncha ixtiʼukxuyal ni Jesús xaʼestado Galilea, ixlaqputeʼey ixchivinti Dios laqa chaqan taʼan ixtataqxtoʼa ni israelitas.
42005001	Taun julchan ni Jesús ixyachal la ixkilpaʼ yu ay lakxkan yu junkan Genesaret. Va tachinchal lhuvaj lapanakni tus lapatsʼiuksni ixtajunita, taqasmakputuncha ixchivinti Dios.
42005002	Ni Jesús laqtsʼil laʼatʼuy barcos laqpoqapaj ixtavilanal lakxkan taʼan va ukstsʼuniycha ni ixkilpaʼ. Ni xachʼapanan jatanti yuʼuncha ixtalaqtaxtutacha, ixtatʼajunchoqoycha chaʼanan ixchʼoqxkʼan.
42005003	Ex ni Jesús tajul laqataun barco yu ixnavin Simón Pedro ixjunita, tapayninil para stal kalhaʼal tsʼuniy. Ex ni Jesús taulalcha ni laka barco, aqtaylcha lakmalaniy ni lapanakni.
42005004	Tejkan chivinʼol, junil ni Simón: —Kʼamuuchʼoʼo ni mibarco, kalhipʼinchiy tus taʼan pulman ni lakxkan. Ancha kʼamutʼi ni minchʼoqxni para kachʼapʼa ni jatanti.
42005005	Yu Simón qaltayl: —Jamalaniniʼ, chavay taun tatsʼis xaktapatsayau, jantu tuʼuchun kakchʼapau, pero incha uxintʼi lhinaʼun, ex kakmujuchoqoyaʼ ni kinchʼoqxni.
42005006	Ex tejkan laqsaval chuncha tamakal yu laklhijunil ni Jesús, tachʼapal lhuvaj jatanti tus taʼexlhi ni ixchʼoqxkʼan.
42005007	Ex chuncha aqtaylcha talamaqnaqaʼiy yu ixtʼaltanankʼan yu ixtatajumanal alakataun barco, va para katamil aqtayjunun. Ex ni yuʼuncha tamil, va tus tamaʼaqtsamal ni laʼatʼuy barco, va laycha kataʼanchal ni barcos por istsʼinkʼixtu ni jatanti.
42005008	Tejkan chuncha laqtsʼil ni Simón Pedro tus taʼaqtsoqoqtanil la ixtalakaʼukxpuʼ ni Jesús, va junil: —Kʼimakʼaucha, Jalhachimoʼonuʼ, ni kitʼin va qayntaun maqtaqalhiniʼ joʼati kunita.
42005009	Ni Simón kun yu ixtatʼaʼalinta va tus saq taval por tachʼapal lhuvaj jatanti.
42005010	Vachuʼ Jacobo ali Juan yu sasʼatʼan ni Zebedeo yu ixtʼaltanan ni Simón, yuʼuncha vachu va tus saq taval. Pero ni Jesús junil ni Simón: —Jantu katʼalhan. Va ixtʼemay jatanti pero chavaycha kalaktʼemayeʼe lapanakni.
42005011	Ex tejkan talhimilcha ixkilpaʼ lakatʼun ni barcos, va tus talakmakaulaʼol tachun ixʼaxtoqnukʼan, va tatʼaʼal ni Jesús.
42005012	Tejkan Jesús ixvil lakataun putaulan, chinchal qayntaun lapanaki yu ixlakapuchʼita. Va laqtsʼil Jesús ex taʼaqtsoqoqtal y talakaputatamal tus lakatʼun, tapayninil, va junil: —Jalhachimoʼonuʼ, incha uxintʼi kʼanau, lay kinkʼuchʼunin kintaqanʼati.
42005013	Ex ni Jesús moqslanil ixmakaʼ, va junil: —Chun, kitʼin knajun palaycha kʼaʼunchʼoʼo. Tejkan chuncha naul ni Jesús, va niman palay junchoqol ni lapanaki.
42005014	Ex ni Jesús junil: —Jantu matichun kalaqputeʼenin. Vamun kalaqpʼinchiy yu kura y kalhipʼinin milapaxkan yu tacha lhinajun ixlhachimoʼon ni Moisés, para katakʼatsaʼol ni lapanakni ni palaycha unchʼoʼotʼa mintaqanʼati.
42005015	Pero takʼatsaʼolcha tachun ni lapanakni yu ixmakay ni Jesús. Xlhiyucha lhuvaj lapanakni ixtataqxtoʼa para kataqasmaklhi ixchivinti vachuʼ para kalajkʼuchʼukal.
42005016	Pero ni Jesús, yucha ixʼan taʼan jantu tʼujuʼ lapanakni, ancha ixtʼachiviniy ni Dios.
42005017	Taun julchan ni Jesús ixtʼajun jamalaniniʼ. Ancha ixtavilanal ni fariseos ali yu ixtamasuy ixlhachimoʼonkʼan ni israelitas. Yuʼuncha taminchal talakachux putaulanaxna xaʼestado Galilea, xaʼestado Judea y vachu laka putaulan Jerusalén. Ni Dios ixtaqnita ni Jesús ixtapʼasta para lay kalakmaʼayajnichoqol ni taqanʼanin.
42005018	Ex tachinchal alati lapanakni, va talhiminta laka putaman qayntaun taqanʼan yu ixlakanita. Ixtamanuputun ixpulakna laqa chaqaʼ la ixtalakaʼukxpuʼ ni Jesús.
42005019	Pero jantu katatemal toʼoxtaycha kataputanuchal, va ixtaʼalinta lhuvaj lapanakni. Ex chuncha tataukʼal ixʼukxni ni chaqaʼ y taʼaqtayl tamoqosuniy xalaseqen. Ex ancha tapumaʼeltajul ni taqanʼan la ixputaman taʼan ixtayanal ni lapanakni, la ixtalakaʼukxpuʼ ni Jesús.
42005020	Tejkan ni Jesús jalaqtsʼil ni ox talhakapuʼalcha, ex junil ni taqanʼan: —Lapanaki, yu mintalaqalhin chavay malaqmixikalcha.
42005021	Ex yu ixtamasuy ixlhachimoʼonkʼan ni israelitas ali yu fariseos taʼaqtayl tapastakʼa: —¿Tas ayucha ni aniy lapanaki? Yucha tʼajuncha akchʼintamanaʼ ni Dios kun ixchivinti. Jantu matichun lay malaqmixiy ni talaqalhin, ni talaqalhin malaqmixiy vamun Dios.
42005022	Ni Jesús ixkʼatsaycha yu ixtatʼajun pastaknan, va lakjunil: —¿Valiʼiycha chuncha pʼastʼakʼatʼik ni uxiknankʼan?
42005023	¿Suncha jantu lhitaʼay kaval? ¿Kʼaʼun: “Yu mintalaqalhin laqmixlhicha”, u va kʼaʼun: “Kʼaʼostʼaʼulcha, katʼiʼukxuntʼayachʼoʼocha”?
42005024	Chavay klamasuniyau ni kitʼin yu kval Sasʼatʼa Lapanaki klhitʼajun lhachimoʼon aniy lakamunukpaʼ para kakmalaqmixil ni talaqalhin. Ex va junil ni lapanaki yu ixlakanita: —Chavay ijkunan, kaʼostʼaʼulcha, kalhipʼinchʼoʼocha mimputaman. Kʼapʼinchʼoʼocha la minchaqaʼ.
42005025	Ex yu ixlakanita va niman ostaulchoqol la ixtalakaʼukxpukʼan ni lapanakni, lhaʼal ixputaman, anchoqolcha la ixchaqaʼ, va ay ixmakay ni Dios.
42005026	Tachun ni lapanakni va tus saq taval, ay tamakalcha ni Dios. Va ayaj tatalhanal, tanajun: —Chavay laqtsʼiucha lajʼay axtoqnuʼ yu jantu aqtaun laqtsʼinau.
42005027	Ex astan taxtul ni Jesús, va laqtsʼil qayntaun yu chʼinin impuestos yu ixjunkan Leví. Va ixvil taʼan mapalkan impuestos. Ni Jesús va junil: —Kʼintʼatʼatʼicha.
42005028	Ex ni Leví ostaulal, lakmakaunʼol tachun ixʼaxtoqnuʼ, va tʼaʼalcha ni Jesús.
42005029	Ex chuncha ni Leví va makal taun ay lakvayti la ixchaqaʼ para Jesús. Vachuʼ ancha ixtavilanal laka mesa qaynlhuvaj yu xachʼinin impuestos kun alati lapanakni.
42005030	Yu fariseos ali yu ixtamasuy ixlhachimoʼonkʼan ni israelitas taʼaqtaynil talaktuʼuy ixtʼaltanan ni Jesús, tanaul: —¿Valiʼiycha vaynatʼik y oqnunatʼik kun yu tachʼinin impuestos ali alati yu maqtaqalhinin?
42005031	Jesús lajqaltayl, lakjunil: —Yu taʼayajnan jantu tamaqskʼiniy kalajkʼuchʼukal, yu tamaqskʼiniy va yu taqanʼanin.
42005032	Kitʼin jantu ikminta laktʼasaʼin yu lajʼoxi lapanakni, va ikminta laktʼasaʼin yu maqtaqalhinin para katamapaxal ixjatapastakʼatkʼan.
42005033	Ex talhisakmil ni Jesús: —¿Valiʼiycha ixtʼaltanan ni Juan y vachuʼ ixtʼaltanan ni fariseos ayaj tatamoʼoy y tataskʼajay pero yu mintʼaltanan, yuʼuncha si tavajin y taʼoqnun?
42005034	Jesús jaqaltayl: —Tejkan alin lakxtuklati, jantu lay kʼalhinau ni jantu katavayl yu jalakjuntaʼikanta tejkan vananaj tatʼavilanal ni tsʼal yu lakxtuklay.
42005035	Pero kaminaʼ julchan tejkan kamaxtukanaʼ ni anchanuʼ tsʼal, ex ixtʼaltanan katataskʼajayaʼ.
42005036	Ex ni Jesús lakjunchoqol taun chivinti yu xtaʼa jatapastakʼati, va naul: —Jantu matichun exa aqxtaun laqchʼiti yu sastʼi para kalhilaqpumpul taun laqchʼiti yu atʼalicha. Incha chuncha makay, ex maqatsʼanqaycha yu sastʼi laqchʼiti. Yu sastʼi laqchʼiti jantu lay ox junchoqoy kun ni laqchʼiti yu atʼaliʼ.
42005037	Vachu jantu lay kʼamuʼutʼi yu sastʼi xaxkan uva laka jaxtaʼan yu atʼaliʼ. Yu xaxkan uva yu sastʼi va matampaʼay yu atʼaliʼ jaxtaʼan. Ex chuncha yu xaxkan uva ali yu jaxtaʼan va tatsʼanqaycha.
42005038	Yu xaxkan uva yu sastʼi va kʼamuʼutʼi laka jaxtaʼan yu sastʼi.
42005039	Jantu matichun otʼa yu sastʼi xaxkan uva incha oqtacha yu maqaniyaʼ. Tanajun: “Yu maqaniyaʼ apalay ox.”
42006001	Taun xajulchan jastaknati ni Jesús ali ixtʼaltanan ixtapuʼanta taʼan alinta tachʼanati, yu ixtʼaltanan taʼaqtayl talajʼexʼiy yu xataltsʼi ni trigo, va taxapʼiʼulhaʼalcha.
42006002	Ex lati yu fariseos va talhisakmil: —¿Valiʼiycha makʼayatʼik lhitapatsa chavay mas jantu xtaqkan lakatin kʼatʼapʼatsʼatʼi ni xajulchan jastaknati?
42006003	Ex ni Jesús va jaqaltayanal: —¿Jantu kʼapʼutʼeʼetʼik tacha tamakal ni David kun ixtʼaltanan tejkan tachavanil?
42006004	Tejkan tanul la ixchaqa ni Dios, chʼapal ni pan yu ixmoqslanikan Dios, va ul, ex jalaqxtaqnil ixtʼaltanan. Chuncha makal mas vamun ni kuras ixtalhitʼajun lakatin para kataʼul ni anchanu pan.
42006005	Ex vachuʼ naul ni Jesús: —Ni kitʼin yu Sasʼatʼa Lapanaki klhinajun tisuncha lay makakan ni xajulchan jastaknati.
42006006	Ex ataun xajulchan jastaknati val. Ni Jesús tanul laqa chaqaʼ taʼan ixtataqxtoʼa ni israelitas, ancha masul ixchivinti Dios. Ancha ixʼalinta qayntaun lapanaki yu jantu lay ixmapuʼay ixlhijakanaj makaʼ.
42006007	Yu ixtamasuy ixlhachimoʼonkʼan ni israelitas ali yu fariseos ixtalaqtsʼintanuy ni Jesús. Incha kakʼuchʼul mas va xajulchan jastaknati ex lay kataputislajmal.
42006008	Pero ni Jesús ixkʼatsaycha yu ixtatʼajun pastaknan. Ex junil ni lapanaki yu jantu lay ixmapuʼay ixmakaʼ: —Kaʼostʼaycha, kʼatʼanʼajtʼaycha aniy. Ex ni lapanaki ostayalcha, va ancha tayal.
42006009	Ex ni Jesús lakjunil yu alati: —Kaklalhisakmiyau taun tuʼuchun. ¿Ni xajulchan jastaknati tas lhinajun kilhachimoʼonkʼan? ¿Lhinajun kʼamakʼatʼi yu ox u va lhinajun kʼamakʼatʼi yu talaqalhin? ¿Lhinajun kʼamalaqtʼaxtʼutʼi u va lhinajun kʼamaqnitʼi? ¿Tas lhinajun?
42006010	Ex ni Jesús jalaqtsʼil tachun yu ixtamalaqachoqoxnuta ex junil ni lapanaki: —Kʼaxnujtʼi mimakaʼ. Ex ni lapanaki xnujlhi ixmakaʼ, oxicha junchoqol.
42006011	Pero ni fariseos kun yu ixtamasuy ixlhachimoʼonkʼan ni israelitas ayaj talukujlal. Aqtaylcha talaxaqalay, va talalhisakmiy tisuncha lay katamakanil ni Jesús.
42006012	Tejkan chuncha ixtiʼukxuntayay, ni Jesús al skʼiniʼ Dios laqataun aspajun. Ancha taun tatsʼis tʼachivinil Dios.
42006013	Tejkan tunkunchoqol lakjuntaʼil ixtʼaltanan, jalaksaklhi pumakautʼuy, va jalakʼulal ixtamalaqachan.
42006014	Laksaklhi Simón, yu Jesús junil Pedro. Vachuʼ Andrés yu ixtʼalaqajun ni Simón. Vachuʼ Jacobo ali Juan ali Felipe ali Bartolomé
42006015	ali Mateo ali Tomás ali Jacobo istsʼal ni Alfeo ali Simón yu ixjunkan Zelote.
42006016	Vachu Judas ixtʼalaqajun ni Jacobo y vachuʼ aputaun yu ixjunkan Judas Iscariote yu astan maqxtaqlhi ni Jesús.
42006017	Ni Jesús laktʼatajuminchal ixtʼaltanan ni laka aspajun. Tachinchal taʼan akpujunan, ancha tatayal. Vachuʼ ixtaʼalinta pumalhuu ixtʼaltanan kun pumalhuu yu machaqan xaʼestado Judea, yu machaqan Jerusalén, vachuʼ yu machaqan laka putaulan Tiro ali Sidón. Tachinchal para kataqalasmaklhi ni Jesús y vachuʼ para kalajkʼuchʼukal ixtaqanʼatkʼan.
42006018	Vachu ni Jesús palay jalakmakal ni lapanakni yu jamamaqanlqajnivay ni jantu ox espíritus.
42006019	Tachun ni lapanakni ixtachʼapaputun ni Jesús, ixtapʼasta taxtuniy para kalajkʼuchʼul ni taqanʼanin tejkan lakpiklay.
42006020	Ex ni Jesús jalaqtsʼil ixtʼaltanan, va lakjunil: —Lajʼox kaxajtachal mijatsukuntikʼan ni uxiknankʼan kilpatanin, tapaxtoqniyan kʼatʼanutʼikcha taʼan lhachimoʼonun ni Dios.
42006021	’Lajʼox kaxajtachal mijatsukuntikʼan yu chavay chʼavanitʼikcha, astan kʼaʼotsʼayapitik. ’Lajʼox kaxajtachal mijatsukuntikʼan yu chavay alhunatʼik, astan kʼalajʼachʼanapitik.
42006022	’Lajʼox kaxajtachal mijatsukuntikʼan tejkan taxkayyan ni lapanakni, tejkan jantucha tatʼaltananputunan, tejkan talaktuʼuyan, vachuʼ tejkan tamanuniyan jalaklkanti por kilapanakni untʼatʼik ni kitʼin yu kval Sasʼatʼa Lapanaki.
42006023	Ayaj kalhiʼachʼantʼaʼutʼik kun lhuu achati ni anchanu julchan tejkan chuncha katamakaniyan. Ay kunaʼ milhilhajatkʼan ni laktʼiyan. La maqancha ixpayankʼan vachuʼ jantu ixtalaqtsʼinputun yu ixtalaqputeʼey ixchivinti ni Dios.
42006024	’Pero payniʼincha yu uxiknankʼan maqalinin, vamun chavay lhitʼaunatʼik achati.
42006025	’Payniʼincha ni uxiknankʼan yu chavaycha tus ox otsʼatʼatʼik, astan kʼachʼavanapitik. ’Payniʼincha ni uxiknankʼan yu chavaycha achʼanatʼik, astan kʼamaʼaninanapitik y kʼalajʼalhunapitik.
42006026	’Incha tachun ni lapanakni tanajun lajʼoxi lapanakni untʼatʼik, ex payniʼincha ni uxiknankʼan. Maqancha ixpayankʼan vachuʼ talakjunil lajʼoxi lapanakni yu jamakanunun, yu ixtanajun ixtalaqputeʼey ixchivinti Dios.
42006027	’Pero uxiknan yu kilaqalasmatʼau, klajunau kapʼaxkʼatʼik mintʼalaxkayninkʼan. Kʼamakʼanitʼik lajʼoxi yu taxkayyan.
42006028	Kʼalaklhitʼapʼaynitʼik yu ox yu tanajun jantu ox kʼatʼapʼasatʼik. Kaskʼinitʼik Dios yu tamakaniyan laqtaqal.
42006029	Incha matichun palaqstisayan va kaxtʼaqnin aminpalaqxtitaun. Incha matichun kamaxtunin minkutun, kamakʼaunincha vachuʼ kalhaʼalcha mixkujuʼ.
42006030	Incha matichun skʼiniyan taun tuʼuchun kaxtʼaqnin. Incha tamaxtuniyan yu minavin, jantucha maqskʼiniy kaskʼinichʼoʼo.
42006031	Kalakmakʼanitʼik yu alati vachu va tacha naunatʼik katamakanin.
42006032	Incha pʼaxkʼayatʼik vamun yu tapaxkayan, ¿ex tisuncha xtapal kaval? Yu talaktuʼunun vachu va chuncha talapaxkay.
42006033	Incha makʼaniyatʼik lajʼoxi vamun yu tamakaniyan lajʼoxi, ¿ex tisuncha xtapal kaval? Yu maqtaqalhinin vachu va chun talamakaniy.
42006034	Incha machʼixtʼaqniyatʼik vamun yu lay katamapalnichoqoyan, ¿ex tisuncha xtapal kaval? Yu maqtaqalhinin vachu va chun talamachʼixtaqniy para katalaqaʼichoqol.
42006035	Kʼalakpʼaxkʼatʼik mintʼalaxkayninkʼan, kʼalakmakʼanitʼik yu lajʼoxi, kʼaxtʼaqnitʼik yu taskʼiniyancha mas jantu kataxtaqnichoqoyan. Ex ay kunaʼ milhilhajatkʼan, vachuʼ kʼaʼunapitik sasʼatʼan Dios. Ni Dios lakmapayniy mas yu jantu tapaxkajlaqtsʼin ali yu talaktuʼunun.
42006036	Kamapʼayninitʼik vachu va tacha mimPay Dioskʼan tamapayniyan.
42006037	’Jantu kʼalakmukʼanitʼik laqtaqal yu alati lapanakni ex ni uxiknan jantu katamukʼaniyan laqtaqal ni Dios. Jantu kʼamukʼatʼik maqanlqajnati, ex jantu katamukʼaniyan maqanlqajnati. Kʼalamalaqmixinitʼik, ex katamalaqmixiniyan.
42006038	Kʼalaqxtʼaqnitʼik yu tamaqskʼiniy ex kaxtʼaqnikʼanapitik yu maqskʼiniyatʼik. Kataxtaqniyan kun taun papulkan yu ox jakʼalhamunti, ox jakʼauksmunti y ox jatsʼiuksmunti. Katapuxtaqniyan ni uxiknankʼan vachu va tacha japʼuxtʼaqniyatʼik yu alati.
42006039	Ex ni Jesús lakjunil taun chivinti yu xtaʼa jatapastakʼati, va naul: —Qayntaun laʼachʼix jantu lay kamapʼulal aqayntaun laʼachʼix. Katataqalqosaʼ ixlaʼatʼuykʼan, va chʼantaun katalaqpaʼaʼ laka pusanjan.
42006040	Jantu matichun yu malanikanta apalay ay xajantu yu jamalaniy. Tejkan kalaniʼoyaʼ, ex vachu va chun kunaʼ tacha ixjamalaniniʼ.
42006041	’¿Valiʼiycha makʼay kuenta yu lakatʼuniy laqtaqal yu makay qayntaun milaqaj pero jantu makʼay kuenta yu la ay laqtaqal yu makʼay uxintʼi? Va tacha laqtsʼiniy xatalvayanti kʼiu yu lakputanun la ixlaqchul milaqaj, pero jantu makʼay kuenta yu la milaqchul va lakputanun maqaʼay kʼiu.
42006042	Chavay incha lakputanun ni maqaʼay kʼiu la milaqchul, ¿ex valiʼiycha uniy milaqaj: “Kakmaxtuniyan yu xatalvayanti kʼiu yu lakputanun la milaqchul”? Va tʼuy ukxpuʼ makʼay. Maqskʼiniy pʼunaj kʼamaxtʼuʼel ni maqaʼay kʼiu yu lakputanun la milaqchul, ex chuncha apalaycha ox kʼalakʼavananeʼe para kʼamaxtʼunin xatalvayanti kʼiu yu lakputanun la ixlaqchul milaqaj.
42006043	’Jantu tʼujuʼ ox kʼiu yu xtaʼa xaʼunikan yu jantu ox kaval. Nisin jantu kaʼalilcha kʼiu yu jantu ox kaval yu xtaʼa xaʼunikan yu ox.
42006044	Tachun kʼivinan pumispakan ni xaʼunikan yu xtaʼa. Jantu lay kʼapʼuxtʼi higo laka jaltukun, vachuʼ jantu lay kʼapʼuxtʼi uvas taʼan valiʼiy jakʼivinan.
42006045	Yu ox lapanaki, la ixjalhanuti maʼata yu lajʼoxi, ancha maxtuy yu lajʼoxi chivinti. Yu laktuʼunuʼ lapanaki la ixjalhanuti maʼata yu jantu lajʼoxi kaval y ancha maxtuy chivinti yu jantu lajʼox. Va kiltaxtuy ixchivinti tacha najun ixjalhanuti.
42006046	’¿Valiʼiycha kilajunau ni uxiknankʼan, kiJalhachimoʼonu, kiJalhachimoʼonu, pero jantu makʼayatʼik yu klalhijunau?
42006047	Chavay klajunau tacha junita yu kinqalasmatʼa y makay tacha yu kitʼin klhinajun.
42006048	Yucha va tacha qayntaun lapanaki yu makal aqataun chaqaʼ. La pulman maknunil ixputayan, va si kun chiyux. Ex tejkan aynlhi ni laʼaxkan talakanunil kun tachun ixtapʼasta para kamaqtal ni anchanuʼ chaqaʼ. Pero jantu tsʼuniy kapiklal, va lhitʼajun ixputayan si chiyux.
42006049	Pero yu qasmatʼa kinchivinti incha jantu makay yu kitʼin klhinajun, yucha va tacha qayntaun lapanaki yu makal ixchaqaʼ lakatʼun, jantu kun xaputayan. Ex tejkan aynlhi ni laʼaxkan talakanunil kun tachun ixtapʼasta, va tus tachun lakpujʼol, laqcheʼeʼol, va aqtaun lhaʼanʼol.
42007001	Tejkan Jesús laqxaqalaʼol ni lapanakni va al Kapernaum.
42007002	Ancha ixʼalin qayntaun yu machaqaʼ Roma, va xaʼukxtin tropas. Ixlhitʼajun qayntaun ixʼoqxtamati yu va chapujcha ixʼachaniy. Va ixtaqanʼay, va laycha kanil.
42007003	Tejkan ni xaʼukxtin kʼatsal ni ancha tʼajun ni Jesús, jalaqmalaqachal yu xalajʼaynin israelitas para kataʼal tapayninin para kamil kʼuchʼuniniʼ ixʼoqxtamati.
42007004	Ex yuʼuncha talaqchinchal ni Jesús, taʼaqtaynil tatapayniniy, va tajuniy: —Ni anuʼ xaʼukxtin tropas, yucha qalʼox, paxtoqniy kʼaʼaqtʼayʼutʼi.
42007005	Ayaj kintapaxkayan ni kijnankʼan yu israelitas juntau. Va yucha lhinaul ixmakaka ni chaqaʼ taʼan taqxtoʼau.
42007006	Ex ni Jesús laktʼaʼal pero tejkan va ukstsʼuniycha para katachaʼal ni laqa chaqaʼ, ni xaʼukxtin tropas jamalaqachal ixʼamigos para katalhaanil ni Jesús taun chivinti, najun: —Jalhachimoʼonuʼ, kitʼin jantu ox kakval, jantu kimpaxtoqniy para kʼintʼatʼanuchiy la kinchaqaʼ.
42007007	Xlhiyucha jantu kʼanchaʼan lakxkaunan, va jantu ox kakval. Incha uxintʼi naʼun, ex ni kiʼoqxtamati va palaycha kajunchoqoyaʼ mas maqati yachiy.
42007008	Kitʼin klhitʼajun kiʼukxtin, vachuʼ la kintamakaʼ alin tropas yu kintaʼaqtayjuyan. Tejkan xaqayntaun ijkuniy kaʼal avintʼi, ex ni yucha va niman an. Yu aqayntaun tejkan ijkuniy kamil, va niman min. Yu kiʼoqxtamati tejkan ijkuniy kamakal tuʼuchun, yucha va niman makay. Uxintʼi vachu chun lay kalhinau palay kajunchoqol ni kiʼoqxtamati.
42007009	Tejkan qasmaklhi ni Jesús va tus saq tayal. Taspʼiklhi, jalaqtsʼil ni ixtalhavaxtu lapanakni yu ixtatixkaulhaʼanta, va lakjunil: —Laqsaval jantu matichun kaktemal xalakatʼun Israel yu chuncha lhakapuʼanan tacha yu aniy lapanaki.
42007010	Ex ni lapanakni yu ixjamalaqachakanta tachinchoqochal laqa chaqaʼ. Ancha tatemal ni oqxtamati yu ixtaqanʼay, va palay ixjunchoqotacha.
42007011	Ex astan ni Jesús al taun putaulan yu junkan Naín. Vachuʼ ixtatʼaʼanta ixtʼaltanan kun lhuvaj lapanakni.
42007012	Tejkan va ukstsʼuniycha kachaʼal ni laka putaulan, va laqtsʼil ni lhaʼankanta qayntaun janiniʼ ixmaknuka. Vamun yuʼ istsʼal ixjunita ni ixnati. Yucha va tiyau ixjunita. Qaynlhuvaj lapanakni yu ancha machaqan va ixtatʼaʼanta ni anchanu tiyau.
42007013	Tejkan laqtsʼil ni Jalhachimoʼonu Jesús ex ayaj mapaynil ni tiyau, va junil: —Jantu kʼaʼalhu.
42007014	Ex ni Jesús talakanunil ni pʼaqlati, makasal. Yu xalhaʼanan, yuʼuncha ancha saq tatayal. Ex ni Jesús junil ni janiniʼ: —Tsʼal, kitʼin kunan, kaʼostʼaʼulchʼoʼocha.
42007015	Ex ni janiniʼ va niman ostaulal, aqtaychoqolcha jalaktʼachiviniy ni lapanakni. Ni Jesús maqxtaqnichoqolcha ni ixnati.
42007016	Tejkan chuncha talaqtsʼintayal ni lapanakni tus tachun tatalhanal, ex chuncha taʼaqtaynilcha ay tamakay ni Dios va tanajun: —Taun ay lapanaki yu laqputeʼey ixchivinti Dios alin kun kijnankʼan. Vachu tanaul: —Chavaycha Dios ixchin para kalaktʼatiʼukxuntayal ixlapanakni.
42007017	Talakachux ni xaʼestado Judea takʼatsaʼol tachun yu ixmakaycha ni Jesús.
42007018	Vachuʼ ixtʼaltanan ni Juan takʼatsal tacha ixmakay ni Jesús. Ex talaqputeʼenichoqolcha ni Juan. Ex chuncha ni Juan lakjuntaʼil qayntʼuy ixtʼaltanan.
42007019	Jamalaqachal lhasakminin ni Jesús incha laqsavalcha yucha ni Cristo yu ixtanajun kaminaʼ u incha vananaj katapakxanʼil aqayntaun.
42007020	Ex chuncha yu ixtamalaqachan ni Juan, anchanu pumatʼuy lapanakni talakanunil ni Jesús, tajunil: —Ni Juan yu jamaqchajʼavanaʼ, yucha kintamalaqachan lhisakminin incha uxintʼi laqsavalcha ni Cristo kʼatʼi yu ixtanajun kaminaʼ u incha kakpakxanau aqayntaun.
42007021	Ni anchanu panchʼix tejkan tachaʼal, ni Jesús palay makal lhuvaj taqanʼanin ali yu ixtalhitʼajun jantu ox espíritus. Vachu jalakmalakavanichoqol lhuvaj lapanakni yu laʼachʼixin ixtajunita.
42007022	Ex ni Jesús va lakjunil: —Kʼapʼinchʼoʼotʼikcha, kʼaʼunapitik ni Juan yu xalaqtsʼinatʼikcha kun yu xaʼasmaktʼatʼikcha. Talakavananchoqoycha yu laʼachʼixin, yu lakchʼanltʼul taltananchoqoycha, yu lakapuchʼinin palaycha tajunchoqoy, yu aqatapan taqasmaknanchoqoycha, yu janinin takujchoqoycha. Vachuʼ yu kilpatanin jatʼaunkancha jalaqputeʼenika ni ox chivinti yu masuy tacha lay katapulaqtaxtul.
42007023	Ox kaxajtachal ixjatsukunti ni lapanaki yu jantu aqtaun kimakajun.
42007024	Tejkan taʼanchoqolcha ixtamalaqachan ni Juan, ex ni Jesús aqtaylcha lhichiviniy ni Juan, va lakjunil ni lapanakni: —Tejkan kʼilaqtsʼintʼik ni Juan lakakʼavin, ¿tisuncha ixpʼintʼatʼik laqtsʼinin? ¿Va qaltaun akltiyati yu lajkʼalhata ni un?
42007025	¿Suncha kʼilaqtsʼintʼik? ¿Va qayntaun lapanaki yu ayaj kʼusi lakatayal? Pero yu talakatayay kun lajkʼus laqchʼiti va tavilanal la ixchaqakʼan maqalinin.
42007026	¿Ex suncha ixpʼintʼatʼik laqtsʼinin? ¿Va qayntaun yu laqputeʼey ixchivinti Dios? Laqsaval klajunau chuncha junita pero apalay ay junita xajantu yu alati yu ixtalaqputeʼey ixchivinti Dios.
42007027	Ni Juan va yu lhitsʼoqkanta la ixchivinti Dios taʼan najun: Kitʼin kakmalaqachayaʼ qayntaun yu kapʼulaniyan, kalaʼoximanin ni lakatin taʼan kʼapʼupʼineʼe.
42007028	’Klajunau ni tachun lapanaki yu maqlaqavanal xanati jantu matichun kaʼalil yu laqputeʼey ixchivinti Dios yu apalay ay kaval. Vamun yuʼ ay ni Juan. Pero yu apalay lakatʼuniy lapanaki yu Dios lhichimoʼoy yucha apalay ay xajantu ni Juan.
42007029	Tejkan chuncha taqasmaklhi tachun ni lapanakni ali yu tachʼinin impuestos, va tanaul ni Dios vas makay. Yuʼuncha va ixlaqmaqchajʼavatacha ni Juan.
42007030	Pero ni fariseos kun yu ixtamasuy ixlhachimoʼonkʼan ni israelitas taʼakchʼintamal yu ox jatsukunti yu Dios ixlaqxtaqniputun. Xlhiyucha jantu katanaul ni Juan kamaʼaqchajʼaval.
42007031	Ex naul ni Jesús: —¿Tas tajunitacha ni lapanakni yu chavay tatʼajun? ¿Tas tatasuycha?
42007032	Yuʼuncha va tacha sʼatʼan yu taqamanan laklhitamau yu talatʼasaniy, talajuniy: “Klasqolniu yu maʼachajunuʼ jasanti, pero jantu kʼatʼininatʼik. Klamilpaniu milpati yu mamaqanixvanan pero jantu kʼaʼalhuntʼik.”
42007033	’Va kilachil ni Juan yu jamaqchajʼavanaʼ. Yucha jantu ixʼuy pan vachuʼ jantu ixʼotʼa xaxkan uva. Xlhiyucha naunatʼik va lhitʼajun taun aqmoqxnuʼ.
42007034	Ex chuncha kminta kitʼin yu Sasʼatʼa Lapanaki, kvajin, kʼoqnun. Chavaycha naunatʼik ni kitʼin javaynʼoj y puqalʼoqnuʼ. Naunatʼik va klaktʼatiʼukxuntayay yu tachʼinin impuestos ali alati yu tamaqtaqalhinin.
42007035	Pero tachun yu lhixajyachal la ixjatapastakʼati ni Dios yucha masuy ni va ox ixjatapastakʼati.
42007036	Ex qayntaun fariseo lhijunil ni Jesús ni katʼavayl. Ex chuncha ni Jesús al la ixchaqaʼ. Ancha tanuchal, va taulal laka mesa.
42007037	Ex chuncha ni anchanuʼ putaulan ixʼalin qayntaun maqtaqalhiniʼ xanati. Yucha kʼatsal ni mil vayaʼ ni Jesús la ixchaqaʼ ni fariseo. Ex yucha vachuʼ chinchal, va lhiminta taun lameta, tajun yu ox sʼejenʼe.
42007038	Aqtayl qalhun y ancha talakanunil ixchʼajaʼ ni Jesús. Aqtaynil chʼanchaʼay kun ixlaqpuqalhuti. Ex aqtayl xakanichoqoy kun ixʼaji para kaxixchoqol ixchʼajaʼ ni Jesús. Tejkan maxixinichoqol ex kiltastuknil ixchʼaja ni Jesús y mukʼanil yu sʼejenʼe yu ixlhiminta laka lameta.
42007039	Tejkan laqtsʼil ni fariseo yu lhijunil ni Jesús lakvayti, va pastaklhi xʼaman: “Incha laqsaval ni aniy lapanaki kaval yu laqputeʼey ixchivinti Dios, ka kamispal suncha xanati junita. Va qayntaun xanati yu maqtaqalhiniʼ.”
42007040	Ex ni Jesús junil: —Simón, kitʼin kunputunan taun chivinti. Ex ni fariseo naul: —Chun, jamalaniniʼ, kʼiʼuncha.
42007041	Ex najun ni Jesús: —Qayntʼuy lapanakni ixtalhaaniy tumin aqayntaun. Qayntaun ixlhaaniy laqakis ciento xatumin plata, yu aqayntaun ixlhaaniy pakltaun ciento xatumin plata.
42007042	Ixlaʼatʼuykʼan jantucha lay ixtamapalchoqoy ni tumin. Ex ni lapanaki yu machʼixtaqlhi va laqmaqantaulnilcha yu ixlhaanintikʼan. Chavaycha klhisakmiyancha, ¿tas ayucha apalay lhipaxkajlaqtsʼil ni lapanaki yu machʼixtaqlhi?
42007043	Ex yu Simón qaltayanal: —Kitʼin knajun ni lapanaki yu apalay laqlhuu maqantaulnikal va yu apalay paxkajlaqtsʼil. Ex ni Jesús naul: —Chun, laqsaval yu nau.
42007044	Ex ni Jesús laqtsʼil ni xanati, va najun, va junkan ni Simón: —¿Laqtsʼin ni aniy xanati? Kitʼin tejkan iktanuchil la minchaqaʼ jantu kʼixtʼaqnin xkan para kaklhichaʼal kinchʼajaʼ. Pero yu aniy xanati kinchaʼanil kinchʼajaʼ kun ixlaqpuqalhuti y maxixichoqol kun ixʼaji.
42007045	Uxintʼi tejkan iktanuchil la minchaqaʼ jantu kʼimastʼakʼatʼi kun taun lakiltastukni pero ni yucha tejkan chilcha tus chavaycha jantu makajun kiltastukʼa kinchʼajaʼ.
42007046	Jantu kʼilhilakpʼaxapʼa ni aceite la kiʼaqtsul. Pero ni yucha kilhixapanil yu ox sʼejenʼe la kinchʼajaʼ.
42007047	Xlhiyucha laqsaval kunan yu lhuvaj ixtalaqalhin malaqmixiniʼokal, yucha va ayaj lhipaxkajlaqtsʼin pero yu tsʼuniy ixtalaqalhin malaqmixiniʼokal, yucha va tsʼuniy lhipaxkajlaqtsʼin.
42007048	Ex naul, va junkal ni xanati: —Va ikmalaqmixiniʼojon mintalaqalhin.
42007049	Ex yu alati lapanakni yu chʼantaun ixtatʼavilanal laka mesa, aqtaylcha talalhisakmiy, talajuniy: —¿Tas ayucha ni aniy lapanaki yu malaqmixiy talaqalhin?
42007050	Ex ni Jesús junil ni xanati: —Chavay kʼilhakʼapʼupʼicha, xlhiyucha mintalaqalhin laqtʼaxtʼucha. Kʼapʼinchʼoʼocha oxamaktaun.
42008001	Taval ni Jesús ixtiʼukxuyachal tachun ni lajʼay putaulanaxna kun ni lakstʼuniy putaulanaxna. Ixjalaqputeʼeniy ni lapanakni tacha lhachimoʼonun ni Dios. Yu ixpumakautʼuykʼan yu ixtatʼaltanan, yuʼuncha vachu ancha ixtatʼatiʼukxuyanal.
42008002	Vachu ixtatʼatiʼukxuyanal xanatin yu palay tajunchoqol ixtaqanʼatikʼan vachuʼ yu lakmaxtunikal aqmoqxnun. Qayntaun ixjunkan María yu machaqaʼ Maqdala, yu maxtunikal laqatujun aqmoqxnun.
42008003	Vachuʼ ixtʼaʼanta Juana yu ixanati Chuza yu xaʼukxtin ixʼoqxtamatin Herodes. Vachu Susana ali qaynlhuu xanatin yu ixtaʼaqtayjuy kun ixlhitapatskʼan ni Jesús ali ixtʼaltanan.
42008004	Ixtataxtuy lhuvaj lapanakni taun taun putaulan, ixtalaqmin ni Jesús. Tejkan tataqxtoqlhicha lakjunil taun chivinti yu xtaʼa jatapastakʼati, va naul:
42008005	—Qayntaun lapanaki al maman ni ixtʼin. Tejkan tʼajun maman, lati xatʼin taʼeltajul lakatin. Ancha vamun akchʼintamakal y yu xatsʼoʼon laktʼiyan va tataʼeltajul unan.
42008006	Alati xatʼin tamal laka chiyux. Ancha pʼul ni tʼin pero yu tʼun jantu jachʼamal kaval, ex niman lakxixʼol.
42008007	Alati xatʼin tamachal laka jaltukunan. Ancha vachu pʼul pero chʼantaun tʼapʼul ni jaltukun, va maqatanul, talakxixtanulcha yu xatʼin.
42008008	Alati tamal taʼan ox tʼun. Ancha pʼul, ox aynlhi, va xtaqlhi ox jaxqanti, taun ciento por laqatamin. Tejkan chuncha naul ni Jesús ex pʼas naul: —Incha alin mimpaqasmakkʼan, ex kaʼasmaktʼikcha.
42008009	Ex ixtʼaltanan ni Jesús talhisakmil sunchacha naunputunta ni anu chivinti.
42008010	Ni Jesús lakjunil: —Uxiknankʼan Dios tamasuniyan tacha lhachimoʼonun yu jantu takʼatsay alati lapanakni. Pero yu alati lapanakni klakpumalaniy chivinti yu xtaʼa jatapastakʼati. Ex chuncha mas talaqtsʼin yu kmakay, va tacha jantu katamispal, mas taqasmatʼacha kinchivinti, jantu tamalaqasiy.
42008011	’Yu aniy chivinti yu xtaʼa jatapastakʼati va inchine naunputun. Yu xatʼin yucha va ixchivinti Dios.
42008012	Ni tʼin yu tatamal lakatin, yucha va tacha ni lapanakni yu taqasmatʼacha ixchivinti ni Dios pero yu aqmoqxnuʼ va niman chinachil para kalakmaxtunichoqol. Va najun jantu katalhakapuʼal va para jantu katalaqtaxtul.
42008013	Ni tʼin yu tatamal laka chiyux, yucha va tacha lapanakni yu taqasmatʼacha ixchivinti Dios, ex talhakapuʼancha kun achati. Pero ni chivinti jantu tanuy ox la ixjalhanutkʼan. Ex tejkan tatapasay tsʼuniy maqanlqajnati va tataʼosuspʼikchoqoycha.
42008014	Ni tʼin yu tatamal laka jaltukunan yucha va tacha ni lapanakni yu taqasmatʼacha ixchivinti Dios pero astan tamakauntijlay. Ayaj alin yu tapastakʼuy, vachu tamaqamay ixmaqalitkʼan kun xaʼachati aniy lakamunukpaʼ. Ex jantucha ox lhixajyachal ixjatsukuntikʼan.
42008015	Ni tʼin yu tamal ox lakatʼun yucha va tacha ni lapanakni yu taqasmaktayl ixchivinti Dios y tamaʼay la ixjalhanutkʼan kun ox jatapastakʼati. Vas tataylhaʼan kun ni chivinti yu taqasmatʼacha. Chuncha tamaqantaulay y ox lhixajyachal ixjatsukuntikʼan.
42008016	’Jantu matichun mamaqtayay taun maklku para kamaqatanul laqa aqchoq u para kamanul ixtaʼapuʼ ni saqati. Va mukʼay talman para lay katalaqtsʼil maklku yu tatanuy ni laqa chaqaʼ.
42008017	Vachu mas alin tuʼuchun yu jantu ox malaqasikan chavay, astan la ox kamalaqasikanaʼ. Mas vamun lati takʼatsay chavay, astan tachun katakʼatsayaʼ.
42008018	’Chavaycha la ox kilaqasmakniu. Klajunau yu lhitʼajuncha jatapastakʼati yucha apalay lhuu kaxtaqnikanaʼ. Yu jantu kalhitsukul, mas va yu lakatsʼuniy yu lhilay lhitʼajun, yucha kamaxtunichoqokanaʼ.
42008019	Ex chuncha ni ixnati ali ixtʼalaqaunin ni Jesús tachinchal taʼan ixvil. Ixtalaqtsʼinputun pero jantu lay katalakanunil, va lhuvaj lapanakni ixtaʼalinta.
42008020	Ex va junkal ni Jesús: —Minati kun mintʼalaqaunin tayanal maqspaʼ, tatʼachivinputunan.
42008021	Pero ni Jesús va naul: —Yu laqsaval kinati ali yu laqsaval ketʼalaqaunin tajunita va yu taqasmatʼa ixchivinti Dios y tamakay tacha najun.
42008022	Taun julchan ni Jesús tatajul laka barco kun ixtʼaltanan, va lakjunil: —Kaʼaucha tus yu alakataun ixkilpaʼ lakxkan. Ex taʼal.
42008023	Tejkan tatʼajuncha tapasanan ni lakxkan, va ltatal ni Jesús. Taval aqtaylcha pʼas unilay, ex ni barco aqtaylcha tajuyachal ni xkan. Taval va laycha kaʼaqtsamal. Va tatalhanancha katalaqtsʼanqal ni barco.
42008024	Ex taʼal maqloʼonun ni Jesús, va tajunil: —Jamalaniniʼ, jamalaniniʼ, aniy tʼaunaucha talaqtsʼanqanin. Ex ni Jesús ostaulal, aqtayl laqʼaymay ni un kun xaʼoqxpuputi yu ixʼukxlaklata ni xkan. Ex chuncha va tus tachun talakataulʼochoqol, tacha aqtsʼiyaj ox junchoqol.
42008025	Ex ni Jesús lakjunil ixtʼaltanan: —¿Valiʼiycha jantu kilalhakapuʼau? Pero yuʼuncha ayaj tatalhanancha por yu makal ni Jesús. Vamuncha saq tataulal, va talalhisakmiy siya yuʼuncha: —¿Tas ayucha ni aniy lapanaki? Lhichimoʼoy ni xkan kun ni un y taqalasmatʼa.
42008026	Ex chuncha tachaʼal ni lakatʼun Gadara yu ixlhitukuktachal ni lakxkan Galilea.
42008027	Tejkan taxtul ni Jesús ni anchanu lakatʼun, talakanunil qayntaun lapanaki yu machaqaʼ ni anchanu putaulan. Ni anchanu lapanaki ayaj maqancha ixchʼapata taun aqmoqxnuʼ. Jantucha ixʼulay ixlaqchʼiti. Vachu jantucha ixtʼajun laqa chaqaʼ, vamuncha ni kampusantu ixtʼajun.
42008028	Tejkan laqtsʼil ni Jesús, va taʼaqtsoqoqtanil la ixtalakaʼukxpuʼ. Va la pʼas tʼasal, va junil: —¿Suncha kʼatsʼaycha kun kitʼin? Jesús Sasʼatʼa kʼatʼi ni Dios yu vilchal laktʼiyan. Iktapayniniyan jantucha apalay kʼilhimaqchʼapʼu.
42008029	Ni Jesús ixtʼajuncha tʼachivin ni aqmoqxnuʼ para kamakaunchoqolcha ni anchanu lapanaki. Ni aqmoqxnuʼ aqlhuvaj ixchʼapay. Yu ixtalhistakʼa anchanuʼ lapanaki, yuʼuncha ixtamaqchʼiy, ixtachʼanchʼiy kun cadenas pero va niman ixlajʼexʼojoy. Ex ni aqmoqxnuʼ ixlhaʼanchoqoycha aaqtaun lakakʼavinan.
42008030	Ex ni Jesús lhisakmil: —¿Tisuncha unkʼancha? Ex va junil: —Kitʼin ijkunkan Pumalhuu. Lhuvaj aqmoqxnun ixtachʼapata anchanuʼ lapanaki, xlhiyucha chuncha naul.
42008031	Ex ni aqmoqxnun tatapayninil ni Jesús para jantu kalaqmalaqachal taʼan pulman.
42008032	Ni anchanu aspajun ixtatʼajun exvaynin lhuvaj pʼaxnin. Ni anchanu aqmoqxnun tatapayninil katalaqtanul ni anchanu pʼaxnin. Ex jaxtaqnil lakatin.
42008033	Ex ni aqmoqxnun tamakaulcha ni anchanu lapanaki. Va talaqtanulcha ni pʼaxnin. Ex ni pʼaxnin va taputakyaulcha taʼan qaltalman, va tatajuchal yu lakxkan, va taʼakskajʼuʼol.
42008034	Ex tejkan chuncha talaqtsʼil yu xalhistaknan pʼaxnin, ayaj tatalhanal. Tatakyaul laqputeʼenin yu ay laka putaulan y vachu ixlhimaqspaʼ ni putaulan.
42008035	Ex ni lapanakni taʼal laqtsʼinin yu tapasal. Tejkan tachaʼal taʼan vil ni Jesús ancha vachuʼ vil ni lapanaki yu tamakaunchoqol ni aqmoqxnun. Yucha vilnil la ixchʼajaʼ ni Jesús, ulachoqotacha ixlaqchʼiti, va ox jalakpastaknan. Tejkan chuncha talaqtsʼil, va tatalhanal ni lapanakni.
42008036	Yu ixtalaqtsʼinta yu tapasalcha, yuʼuncha talaqputeʼel tacha val tejkan palay junchoqol ni lapanaki yu ixlhitʼajun aqmoqxnun.
42008037	Ex chuncha tachun ni lapanakni yu ancha lakatʼun Gadara tatapayninil ni Jesús para kaʼanchoqolcha. Va ayaj tatalhaunil. Ex ni Jesús tanuchoqolcha laka barco, va minchoqochalcha.
42008038	Ni lapanaki yu tamakaunchoqol ni aqmoqxnun, va tapayninil ni Jesús para vachu katʼaʼal, pero ni Jesús va junil:
42008039	—Kʼapʼinchʼoʼochiycha la minchaqaʼ, ancha kʼalaqpʼutʼeʼeyeʼe milapanakni tachun yu makanin ni Dios. Ex ni lapanaki anchoqolcha, aqtaylcha jalaqputeʼeniy ni lapanakni talakachux la ixputaulan yu makanil ni Jesús.
42008040	Tejkan ni Jesús takukchoqochil ixlhiʼaniy laka xkan, tachun ni lapanakni la ox talaqaʼil, va ixtapakxanʼita.
42008041	Ex chinchal qayntaun lapanaki yu ixjunkan Jairo, ixlhachimoʼonun laqa chaqaʼ taʼan ixtataqxtoʼa ni israelitas. Talakaputatamal laka tʼun taʼan ixyal ni Jesús, va tapayninil kaʼal la ixchaqaʼ.
42008042	Ixlhitʼajun vamun qayntaun istsiʼi, va laqakautʼuycha ixjachʼitin ixlhitʼajun. Ixchʼapata taun taqanʼati, va laycha kanil. Ex tejkan ixʼanta ni Jesús, ixtatʼaʼanta lhuvaj lapanakni va tus lapatsʼiuksni ixtajunita.
42008043	Ancha ixʼalin qayntaun xanati jantu ixlakaxixta ni jakʼalnan y va laqakautʼuycha jachʼitin ixtʼajun maqanlqajnaʼ. Va jalaqkilaʼol ni jakʼuchʼunun tus va mamiʼonil yu ixlhitʼajun ixlhitapatsa y va nisin palay kaval.
42008044	Ex ni yucha talakanunil ni Jesús la ixlhistapuʼ, va piklanil ixkiltuʼ ixlaqchʼiti. Ex tejkan chuncha makal va niman tayajval ni jakʼalnan.
42008045	Ex ni Jesús lhasakminil: —¿Tas ayucha ixkimpiklaycha? Jantu matichun kalhitaulnil. Ni Pedro kun ixtʼaltanankʼan tanaul: —Jamalaniniʼ, ni lapanakni tus talapatsʼiuksta y talasamaʼan va toʼoxtaycha lata. ¿Valiʼiycha lhasakminin taʼayucha piklayancha?
42008046	Pero ni Jesús va naul: —Alin taʼayucha ni ixkimpiklay, ni kitʼin kʼukskʼatsal ni kmaʼayajnichoqol qayntaun ixtaqanʼati la kintapʼasta.
42008047	Ni xanati tejkan kʼatsal jantu lay vak ixjun, va talhanal tus xkapʼikninta, talakanunil ni Jesús, talakaputatamanil. Va junil la ixtalakaʼukxpukʼan tachun ni lapanakni valiʼiycha piklal ni Jesús y tacha pupalaycha junchoqol.
42008048	Ex ni Jesús junil: —Kintsiʼi kʼatʼi, va kʼilhakʼapʼupʼin xlhiyucha palaycha xaʼunchʼoʼoy. Kʼapʼinchʼoʼocha oxamaktaun.
42008049	Ni Jesús vananaj ixtaylhaʼanta ixchivinti tejkan chinchal qayntaun yu minchal la ixchaqaʼ Jairo. Va naul, va junkal ni Jairo: —Mintsiʼi va nilcha. Jantucha apalay kʼamaʼanchʼapʼu ni jamalaniniʼ.
42008050	Pero tejkan qasmaklhi ni Jesús, va junil ni Jairo: —Jantu katʼalhan. Vamun kʼalhakʼapʼupʼi, ex mintsiʼi palay kunchoqoyaʼ.
42008051	Tejkan chaʼal laqa chaqaʼ, ni Jesús jantu kaxtaqlhi lakatin matichun katatanuchal, vamun ni Pedro ali Jacobo ali Juan kun ixpay ali ixnati ni jatsiʼi.
42008052	Tachun yu alati lapanakni ixtatʼajun laqalhunin ixtalhimaqatsʼanqananta ni jatsiʼi. Pero ni Jesús lakjunil: —Jantu kʼalajʼalhuntʼik. Ni jatsiʼi jantu kanil, va ltatay.
42008053	Vamun talhiʼachan tejkan chuncha naul ni Jesús, ixtakʼatsay ni ixnitacha.
42008054	Ex ni Jesús chʼapanil ixmakaʼ ni jatsiʼi, la pʼas xaqalal, va junil: —Jatsiʼi, kitʼin kunan kaʼostʼaʼulcha.
42008055	Ex chuncha ni jatsiʼi kujchoqolcha mas ixnitacha, va niman ostaulchoqol. Ni Jesús laklhijunil ixpayan katavavachoqolcha.
42008056	Ixpayan va tus saq taval. Ex ni Jesús lakjunil jantu matichun katalaqputeʼenil tacha yu tapasal.
42009001	Ni Jesús jamaqxtoqlhi ixpumakautʼuykʼan ixtʼaltanan. Jalaqxtaqnil lhachimoʼon kun tapʼasta para lay katalakmaxtunil tachun aqmoqxnun yu tachʼapay ni lapanakni. Vachuʼ katakʼuchʼul tachun yu taqanʼanin.
42009002	Jamalaqachal para katalaqputeʼenil ni lapanakni tacha lhachimoʼonun ni Dios, vachu para katalajkʼuchʼul taqanʼanin.
42009003	Va jalakjunil: —Jantu tuʼuchun kalhipʼintʼik para milakatinkʼan, jantu palik, jantu bolsa, jantu tiyuti, jantu tumin, jantu aqxtaun laqchʼiti para milamapaxankʼan.
42009004	Mas va taʼayucha chaqaʼ kachʼipʼintʼik ancha katʼaulapitikcha tus katʼaxtʼuchʼoʼoyapitik ni anchanu putaulan.
42009005	Taʼan jantu kʼalaʼaʼikʼanapitik, niman katʼaxtʼuchʼoʼoyapitik ni anchanu putaulan. Ancha kachʼankʼalhakʼanapitik ni pʼoqxni la minchʼajakʼan. Chuncha katapukʼatsayaʼ ni jantu ox yu tamakanin.
42009006	Ex chuncha taʼalcha laka putaulanin, ixtalaqputeʼey tacha lay katapulaqtaxtul. Talakachux ixtalajkʼuchʼulhaʼanta ni taqanʼanin.
42009007	Ni gobernador Herodes kʼatsal tachun ni lhitapatsa yu ixmakay ni Jesús, ex ayaj pastakʼul. Lati ixtanajun ni Jesús va Juan yu jamaqchajʼavanaʼ, ixtanajun va kujchoqol.
42009008	Alati ixtanajun ni Jesús va Elías yu maqancha ixlaqputeʼey ixchivinti Dios. Alati ixtanajun va aqayntaun yu ixlaqputeʼey ixchivinti Dios maqancha yu kujchoqotacha.
42009009	Pero ni Herodes va naul: —Ni Juan kitʼin klhinaul ixchaqxpʼuxnika ixʼaqtsul. ¿Ex taʼayucha kavalcha aniy lapanaki yu ayaj talhichiviniy lhuu axtoqnuʼ? Ex ayaj ixlaqtsʼinputuntacha ni Jesús.
42009010	Yu ixjamalaqachata ni Jesús taminchoqol, va talaqputeʼenil yu tamakalcha. Ex ni Jesús laklhaʼanchoqol ixlaqʼamankʼan laka putaulan Betsaida.
42009011	Pero tejkan takʼatsal ni lapanakni, yuʼuncha va tatixkaulhaʼal. Ex ni Jesús jalaqaʼil kun achati. Va jalhixaqalal tacha lhachimoʼonun ni Dios y jalajkʼuchʼul yu taqanʼanin.
42009012	Tejkan va laycha katoqoxal, yu ixpumakautʼuykʼan ixtʼaltanan talaqʼal ni Jesús, va tajunil: —Kʼalakmastʼakʼachʼoʼocha ni lapanakni para kataʼal jastaknan y katalakxkaul ixvaytkʼan laka putaulanin taʼan ukstsʼuniy kaval. Aniy taʼan alintau va lakakʼavinan. Jantu tuʼuchun alin.
42009013	Ex ni Jesús va jalakjunil: —Uxiknankʼan kʼalaqxtʼaqnitʼik ixvaytkʼan. Ex tanaul: —Jantu kaklhitsukuu ni vayti. Klhitʼaunau vamun aqskis pan kun aqxtʼuy jatanti. ¿Va naʼun kajkʼau inin vayti para katalaqchaʼanʼol ixvaytkʼan tachun ni aniy lapanakni?
42009014	Ni joʼakna por tachun ixtaʼalinta va laqakis mil. Ex ni Jesús lakjunil ixtʼaltanan: —Kalakʼunitʼik ni lapanakni katataulal por pakltamin ciento lakatamin.
42009015	Chuncha tamakal, ni lapanakni tus tachun tataulʼol.
42009016	Ex ni Jesús chʼapal ni aqskis pan kun ni aqxtʼuy jatanti. Talaqstʼal laktʼiyan, va xtaqnil lhimalaqpuchuncha ni Dios. Aqtaylcha laqcheʼey ex jaxtaqlhaʼanilcha ixtʼaltanan. Yu ixtʼaltanan taʼaqtaylcha talakmapitsiniy ni lapanakni.
42009017	Chuncha tachun ni lapanakni tavaynʼol, tus ox taʼotsal. Ex yu ixtʼaltanan ni Jesús tapusakchoqol yu xajchal. Va laqakautʼuy canasta yu xajchal.
42009018	Taun julchan ni Jesús va ixtʼajun skʼiniʼ Dios xʼaman. Yu ixtʼaltanan vachu ancha ixtatʼaʼalinta. Ex ni Jesús va laklhisakmil: —¿Tas tanajuncha ni lapanakni? ¿Taʼayucha kintalhilaycha ni kitʼin?
42009019	Ex yuʼuncha taqaltayl: —Lati tanajun va Juan kʼatʼi yu jamaqchajʼavanaʼ. Alati tanajun va Elías kʼatʼi. Alati tanajun ni uxintʼi va aqayntaun yu kujchoqotacha yu maqancha ixlaqputeʼey ixchivinti Dios.
42009020	Ex naul ni Jesús: —Chavay klalhisakmiyau yu uxiknankʼan, ¿tas ayucha kilalhilayaucha ni kitʼin? Ex yu Pedro va junil: —Uxintʼi ni Cristo kʼatʼi yu ixtanajun kamalaqachayaʼ ni Dios.
42009021	Pero Jesús jalakachivitijlal ixtʼaltanan para jantu matichun katajunil ni va yu Cristo junita.
42009022	Ex lakjunil ni Jesús: —Ni kitʼin yu kval Sasʼatʼa Lapanaki va ayaj kakmaqanlqajnanaʼ. Ni lajʼay lapanakni ali yu xaʼukxtinin kuras ali yu tamasuy kilhachimoʼonkʼan, yuʼuncha kintalaktanchaniyaʼ. Va kintamaqniyaʼ pero yu laʼatʼutunuʼ julchan kajkujchoqoyaʼ.
42009023	Ex ni Jesús lakjunil tachun ni lapanakni: —Incha matichun kintʼatiʼukxuntayaputun, yucha jantucha lay makay yu makaputun. Kaval tacha lhilhiy kalhaʼal ixkurus, ex chuncha lay kintʼatiʼukxuntayalcha.
42009024	Chavay ni lapanaki yu ayaj lhitsukuputun ixjatsukunti va kamaqatsʼanqayaʼ. Yu kamaqatsʼanqayaʼ ixjatsukunti por kitʼin, yucha kalhitsukuchoqoyaʼ.
42009025	¿Tisuncha lhajaycha qayntaun lapanaki incha kalhitsukuʼol tachun yu alin lakamunukpaʼ pero va maqatsʼanqay ixjatsukunti?
42009026	Incha matichun kilhimaxaniy ni kitʼin kun kinchivinti, ex kitʼin yu kval Sasʼatʼa Lapanaki, vachuʼ kaklhimaxaniyaʼ ni yucha, tejkan kakminchoqoyaʼ kun kintapʼasta vachu kun ixtapʼasta ni kimPay kun ixmayulnin.
42009027	Laqsaval klajunau ni alin lati yu chavay aniy tatʼajun yu jantu kataniyaʼ tus katalaqtsʼinʼelayaʼ ni Dios lhachimoʼonun.
42009028	Tejkan paqtsajin val, ni Jesús al skʼiniʼ Dios laka aspajun. Yu Pedro ali Juan ali Jacobo vachu jalaklhaankal.
42009029	Tejkan Jesús ixtʼajun skʼiniʼ Dios va tapaxal ixʼukxpu, vachu ixlaqchʼiti tus ayaj yaqaq val, tus kʼuliksnaʼ val.
42009030	Ex tatʼatasul pumatʼuy xapaynin, ixtatʼachiviniy ni Jesús. Ni yuʼuncha va Moisés ali Elías yu la maqancha ixtalaqputeʼey ixchivinti Dios.
42009031	Yuʼuncha tus ixlaqmalaqachoqoxnukanta kun yu kʼuliksnaʼ jatunkunaʼ. Ixtatʼajun lhichivinin tejkan kaniyaʼ ni Jesús, yu katapasayaʼ laka putaulan Jerusalén.
42009032	Ni Pedro kun ixtʼaltanan va ayaj ixtachʼapata ltatati. Talaqtsʼinil tacha ixjunita ixʼoxixtu ni Jesús y talaqtsʼil ni pumatʼuy lapanakni yu ixlaktʼatayal.
42009033	Tejkan ni Moisés ali Elías ixtatʼaunchoqoycha makaunan ni Jesús, ex ni Pedro va junil ni Jesús: —Jamalaniniʼ, la ox kʼalintau aniy. Ka la ox kakmakau aqatʼutu moqltaʼ. Aqataun para uxintʼi, aqataun para Moisés vachuʼ aqataun para Elías.
42009034	Tejkan chuncha ixchiviniy, chil laqataun taputsʼi, va laqʼoqxtʼaqyaukal. Va ayaj tatalhanal tejkan ixtayanal ixpulaknacha laka taputsʼi.
42009035	Va chivinkal laka taputsʼi: —Yucha aniy kesʼatʼa yu kʼachaniy. Ox kʼaʼalasmaktʼik.
42009036	Tejkan miʼol ni chivinti, ni Jesús tasuchoqolcha, va xʼamancha. Yuʼuncha tus saq taval y paqlhuucha val jantu matichun katajunil yu ixtalaqtsʼinta.
42009037	Ataun julchan val, va tataʼeltajul ni aspajun. Ancha qaynlhuvaj lapanakni tapaxtoqlhi ni Jesús.
42009038	Ixʼalinta qayntaun lapanaki yu tʼasal, va junil: —Jamalaniniʼ, ktapayniniyan kaʼaqtʼayʼutʼi kintsʼal, vamun yuʼ klhitʼajun.
42009039	Va chʼapay taun jantu ox espíritu, niman maqantʼasay, maxkapʼikniy tus maqalpupuy, va ayaj malakaxkayay y jantu makaunputun.
42009040	Klaktapayninitacha katamaxtul ni jantu ox espíritu ni mintʼaltanan pero jantu kalal.
42009041	Ex ni Jesús qaltayanal, va naul: —¡Yu uxiknan jantu lay lhakʼapʼupʼinatʼik, va jalaktuʼunun untʼatʼik! ¿Tus tavanancha kaktamakaunaʼ kun uxiknan? ¿Tus tavanancha kaklatayaniyaucha? Kʼalhitʼantʼikcha aniy ni mintsʼal.
42009042	Tejkan ni tsʼal talakanunil ni Jesús ni aqmoqxnuʼ va niman tanqalhul, va maxkapʼiknil. Ex ni Jesús laqʼaymal ni aqmoqxnuʼ, va palay makal ni tsʼal, va maqxtaqnichoqol ni ixpay.
42009043	Ex tus vak takʼatsal tachun ni lapanakni por ixʼayaxtu Dios. Tejkan chuncha tus vak ixtakʼatsan ni lapanakni por yu makal ni Jesús, va lakjunil ixtʼaltanan:
42009044	—Oxi kaʼasmaktʼikcha ni inchine, jantu aqtaun kakʼauktʼik. Kitʼin yu kval Sasʼatʼa Lapanaki va laycha kakmaqxtaqkal la ixtamakakʼan ni lapanakni.
42009045	Pero ixtʼaltanan jantu katamalaqasil, jantu kalaqxtaqnikal lakatin para katamalaqasil. Va tatalhanal xlhiyucha jantu katalhisakmil.
42009046	Ixtʼaltanan ixtalhilakchiviniy taʼayucha yu apalay ay ixjunita siya yuʼuncha.
42009047	Ni Jesús kʼatsal yu ixtapastakʼa. Ex chʼapal qayntaun jasʼatʼa va tamaqayaul,
42009048	jalakjunil: —Yu laqaʼiy ni aniy jasʼatʼa por chuncha klhinajun ni kitʼin, yucha vachu kilaqaʼiy ni kitʼin. Yu kilaqaʼiy ni kitʼin vachu laqaʼiy yu kimalaqachata. Yu lakatʼuniy kʼatsʼan yucha va yu apalay ay.
42009049	Ex chuncha ni Juan va naul: —Jamalaniniʼ, klaqtsʼiu qayntaun lapanaki yu maxtuy aqmoqxnun tejkan mapaqaʼuy mintaqaʼuti. Pero jantu kintʼaltanan kaval, xlhiyucha klaktanchaniu.
42009050	Pero ni Jesús lakjunil: —Jantu kʼalaktʼanchʼanitʼik. Yu jantu kintaxkayyan, va kintaʼaqtayjuyan.
42009051	Ixlakamintacha julchan tejkan kalaqaʼikanaʼ ni Jesús laktʼiyan. Ex naul mas va tichichun katapasal ni kaʼanacha laka putaulan Jerusalén.
42009052	Ex jamalaqachal lapanakni katapʼulʼal. Yuʼuncha tatanuchal taun putaulan taʼan ixtavilanal yu samaritanos para katapuxkaul taʼan kataloqojlhi.
42009053	Pero yu ancha machaqan jantu katalaqaʼil tejkan takʼatsal ni Jesús ixʼuxaʼan Jerusalén.
42009054	Tejkan chuncha takʼatsal ni Jacobo ali Juan, va talhisakmil ni Jesús: —Jalhachimoʼonu, ¿tas naʼuncha? ¿Kaskʼiu ni kataʼeltajul jikmi laktʼiyan para katalaqxauʼol, [chuncha tacha skʼil ni Elías]?
42009055	Ex taspʼiklhi ni Jesús, va jalaqʼaymal, [va lakjunil: —Jantu kʼatsʼayatʼik tisuncha espíritu lhitʼaunatʼik.
42009056	Kitʼin yu Sasʼatʼa Lapanaki jantu kakmil para kakmaʼakxal ixjatsukuntikʼan ni lapanakni, va kminta para klaqmalaqtaxtul.] Ex taʼanchoqol ataun putaulan.
42009057	Tejkan ixtaʼanta lakatin, qayntaun lapanaki naul, va junkal ni Jesús: —Kitʼin kaktʼaʼanan mas va toʼoxtaychacha kapʼineʼe.
42009058	Ex ni Jesús junil: —Yu xanixʼoyun, yuʼuncha tamaqalin ixchaqakʼan taʼan poqapaj laktalpa. Yu tsʼoʼon, yuʼuncha tamaqalin ixpaqtamankʼan. Pero ni kitʼin yu kval Sasʼatʼa Lapanaki, jantu kakmaqalil toʼoxtaycha kakmastaknil kiʼaqtsul.
42009059	Ex ni Jesús junil aqayntaun: —Kʼintʼatʼatʼicha. Pero ni lapanaki va naul: —Jalhachimoʼonuʼ, kʼimakʼaunʼel kajkʼanʼelayaʼ maknunuʼ kimpay.
42009060	Ex va junil ni Jesús: —Kʼalakmakʼaucha ni janinin katalamaknulcha siya yuʼuncha ni janinin. Pero uxintʼi kapiti jalaqputeʼeniʼ tacha lhachimoʼonun ni Dios.
42009061	Ex naul aqayntaun, va junkal ni Jesús: —Vachu ktʼaʼuxanan, Jalhachimoʼonuʼ. Pero kʼimakʼaunʼel klakmastakʼaʼelayaʼ kilapanakni la kinchaqaʼ.
42009062	Ni Jesús junil: —Chuncha va tacha qayntaun yu chʼapay ixpuchʼa pero tejkan chʼan si laqtsʼilhaʼan ixpulakan. Yucha jantu paxtoqniy katanul taʼan lhachimoʼonun ni Dios.
42010001	Taval ni Jesús jalaksaklhi setenta alati lapanakni y jamalaqachal pumatʼiyun katapʼulʼal talakachux putaulanin va toʼoxtaycha kaval taʼan yucha astan kaʼanaʼ.
42010002	Pʼunaj lakjunil: —Va tacha taun ay jaxqanti tajunita ni lapanakni yu talakapuʼuxaʼan ni Dios, pero tsʼanqay oqxtamatin yu kataxqanal. Xlhiyucha kʼatʼapʼayninitʼik ni Dios para kajamalaqachal oqxtamatin la ixlhijaxqanati.
42010003	Ex kapʼintʼik. Klamalaqachayau taʼan kʼaʼunapitik tacha sasʼatʼan borregos taʼan alin maqtalin.
42010004	Jantucha kalhipʼintʼik ixpupachʼikan mintuminkʼan, nisin mintiyutkʼan, nisin mivarachikʼan. Jantucha matichun katamataqmaqanin kʼamastʼakʼatʼik lakatin.
42010005	Tejkan kachʼipʼinapitik laqa chaqaʼ, kʼamastʼakʼananapitik, kʼanaunapitik: “Oxamaktauncha katsʼukʼutʼik yu vilanantʼik laqa chaqaʼ.”
42010006	Va chuncha incha alin lapanaki yu oxamaktaun tsukuputun ex oxamaktaun kunaʼ. Incha jantu, ex jantu paxtoqniy.
42010007	Va ancha katʼaulapitik laqa chaqaʼ. Kaʼuyapitik y kaʼotʼapitik yu kataxtaqniyan. Paxtoqniy kaxtaqnikal ixlhilhajati yu tapatsan.
42010008	Tejkan kachʼipʼinapitik taun putaulan taʼan katalaqaʼiyan, kʼaʼuyapitik yu kataxtaqniyan.
42010009	Palay kalakmakʼachʼoʼotʼik yu taqanʼanin yu ancha taʼalinta. Kʼalakʼunapitik: “Va laycha kachil tejkan Dios katalhichimoʼoyan.”
42010010	Pero incha kachʼipʼinapitik taun putaulan taʼan jantu katalaqaʼiyan ex kapʼinapitik lakatin, kʼanaunapitik:
42010011	“Ni pʼoqxni yu tsʼantsʼaunau kakchʼankʼalhakanau la kinchʼajakʼan para kakʼatsʼatʼik ni jantu ox yu ixkilamakaniyau. Pero kakʼatsʼatʼik ni va ukstsʼuniycha chil ixlhachimoʼon Dios.” Chuncha kʼanaunapitik.
42010012	Va klajunau kaminaʼ julchan tejkan apalay pʼas kunaʼ ixmaqanlqajnatkʼan ni lapanakni yu machaqan ni anchanu putaulan taʼan jantu katalaqaʼin xajantu yu machaqan laka putaulan Sodoma.
42010013	’Payniʼincha ni uxiknan yu machaqan laka putaulan Corazín. Payniʼincha uxiknan yu machaqan laka putaulan Betsaida yu jantu mapʼaxapʼutʼunatʼik mijatapastakʼatkʼan. La mimputaulankʼan klamakaniu yu lajʼay axtoqnuʼ. Ni lapanakni yu machaqan laka putaulanin Tiro kun Sidón yu maqancha ixtatʼajun, jantu katalaqtsʼil yu chavay klamasuniu. Va ixtalaqtsʼil ex va niman ixtamapaxal ixjatapastakʼatkʼan. Va ixtaʼulal puchʼiniʼ laqchʼiti y va ixtataulal laka lkʼakʼan para katasul ni talhimaqaninin.
42010014	Xlhiyucha tejkan kamukʼanikanaʼ ixtalaqalhinkʼan ni lapanakni yu machaqan xaputaulan Tiro ali yu machaqan xaputaulan Sidón, ex va apalay pʼas kunaʼ mimaqanlqajnatkʼan.
42010015	Uxiknan, xalapanakni Kapernaum, ¿lhakʼapʼupʼinatʼikcha ni kapʼinapitik laktʼiyan? Yu uxiknan kʼatʼanʼalhukʼanapitik laqnin.
42010016	Ex lakjunil ixtʼaltanan: —Yu taqalasmatʼan uxiknankʼan kintaqalasmatʼa ni kitʼin. Yu jantu talaqaʼiyan, jantu kintalaqaʼiy ni kitʼin. Yu jantu kintalaqaʼiy ni kitʼin jantu talaqaʼiy yu kimalaqachata.
42010017	Tejkan taminchoqol ni setenta yu ixjamalaqachata ni Jesús, va ayaj talajʼachal. Tajunil ni Jesús: —Jalhachimoʼonuʼ, mas ni aqmoqxnun kintaqalasmatʼan tejkan ikmapaqaʼuyau mintaqaʼuti.
42010018	Ex ni Jesús lakjunil: —Klaqtsʼil ni Satanás va tsʼalaj patajul laktʼiyan tacha taun makaliukniti.
42010019	Kitʼin klaxtaqnitau tapʼasta para lay kaltʼanantʼik taʼan alin tsapulin kun statsuku y para lay kalhaʼatʼik ni aqmoqxnuʼ kun tachun ixtapʼasta y jantu tuʼuchun kʼalhitʼapʼasatʼik.
42010020	Mas taqalasmatʼan ni jantu ox espíritus jantu va yucha kʼalhiʼachʼantʼaʼutʼik. Kalhiʼachʼantʼaʼutʼik ni tsʼoqmulakantachalcha mintaqaʼutikʼan laktʼiyan.
42010021	Ex ni Jesús va niman lhiʼachantajul ni Espíritu Santo, va naul: —KimPay kʼatʼi, xaJalhachimoʼonuʼ kʼatʼi laktʼiyan kun lakamunukpaʼ, kitʼin ktoʼoyayan. Va lakmalanitʼa minchivinti ni lakstʼuniy lapanakni y jamaqsaqnitʼa yu talakpastaknan, yu lhuu ixtalanitkʼan. Ay mijamapayninti xlhiyucha chuncha lhinaʼun kaval.
42010022	Ex lakjunil ni lapanakni: —Ni kimPay va tachun kimaqxtaqnita. Jantu matichun kimispay taʼayucha ni kitʼin yu Sasʼatʼa, vamun kimPay kimispay. Vachu va chun jantu matichun mispay taʼayucha ni kimPay, vamun ni kitʼin vachu ni lapanakni yu klakmamispaniputun.
42010023	Ex talaqaspʼiklaqtsʼil ixtʼaltanan, va lakjunil ixʼamankʼan: —Kʼalhiʼachʼantʼaʼutʼik ni laqtsʼinatʼik yu chavay tʼajun tapasanaʼ.
42010024	Laqsaval klajunau la maqancha qaynlhuvaj ixlapanakni ni Dios yu ixtalaqputeʼey ixchivinti kun yu lhachimoʼonun va ixtalaqtsʼinputun yu chavay laqtsʼinatʼik, pero jantu kalal katalaqtsʼil. Va ixtaqasmakputun yu chavay asmatʼatʼik pero jantu kalal kataqasmaklhi.
42010025	Ex chuncha va tayal qayntaun yu ixmasuy ixlhachimoʼonkʼan ni israelitas, va ixlaqtsʼintanuputun ni Jesús. Junkal ni Jesús: —Jamalaniniʼ, ¿tisuncha kakmakalcha para kaklhitsukul jatsukunti yu jantu aqtaun kamiʼoyaʼ?
42010026	Ex naul ni Jesús: —¿Tisuncha jatsʼoqnucha la kilhachimoʼonkʼan? ¿Tisuncha pʼuʼteʼecha ancha?
42010027	Ex yu ixmasuy ixlhachimoʼonkʼan va naul: —Ni kilhachimoʼonkʼan najun: “Kaʼachʼanin ni Dios miJalhachimoʼonuʼ kun tachun melhanuti ali tachun metsukunti ali tachun mintapʼasta ali tachun mijatapastakʼati.” Vachu najun: “Kapʼaxkʼatʼi mintʼamachaqaʼ tacha pʼaxkʼakʼan meʼeman.”
42010028	Ex va naul ni Jesús: —La ox yu altʼiyanan. Va chuncha kʼamakʼatʼi ex jantu aqtaun kamiʼol ni metsukunti.
42010029	Pero ni anchanu lapanaki ixmakaputun para jantu lay kamukʼanikal ixlaqtaqal. Va lhisakmil ni Jesús: —¿Ex tas ayucha kintʼamachaqaʼ?
42010030	Ex naul ni Jesús: —Qayntaun lapanaki ixtaxtuta Jerusalén, va ixʼuxaʼan tus Jericó pero tachʼapayaul alhavanan. Maqaʼasas tamakal y talaqanaqmal. Ex taʼalcha, tamakaumalcha, va laycha ixnil.
42010031	Ex chuncha qayntaun xakura Jerusalén tapasal ancha lakatin, va laqtsʼil ni kilpataniʼ pero yucha va maqachoqol ni lakatin.
42010032	Vachu va chun qayntaun Levita yu ixtapatsay xalakatajtan Jerusalén tapasal ni ancha lakatin, va laqtsʼil y vachu vamun maqachoqol ni lakatin.
42010033	Ex qayntaun yu machaqaʼ Samaria taʼan talaxkajiy yu machaqan Jerusalén ixʼukxuntayay ancha lakatin va chaʼal taʼan ixmal. Tejkan laqtsʼil va ayaj mapaynil.
42010034	Ex chuncha niman taʼukstsʼuninil, lhikʼuchʼul aceite kun vino taʼan talaqalhil, va lhichʼinil laqchʼiti. Ex mukʼalcha la ixjuki, va lhaʼalcha taʼan loqojkan, ex va lhistaklhi.
42010035	Ex ataun julchan val, yu machaqaʼ Samaria va xtaqnil aqxtʼuy tumin ni manavin yu taʼan loqojkan. Va junil: “Kʼalhistʼaktʼi ni aniy lapanaki y tachun yu kamaʼakxayeʼe mintumin, kitʼin kakxtaqnichoqoyan tejkan kakminchoqoyaʼ.”
42010036	Ex naul ni Jesús, va junkal ni yu masuy ixlhachimoʼonkʼan: —¿Tas naʼuncha? ¿Taʼayucha ixpumatʼutukʼan yu ixtʼamachaqaʼ ni kilpatani ni yu tachʼapayaul alhavanan?
42010037	Ex yu masuy ixlhachimoʼonkʼan va naul: —Va yu mapaynil, yucha ixtʼamachaqaʼ. Ex junil ni Jesús: —Kʼapʼinchʼiycha, vachu va chuncha kamakʼatʼi.
42010038	Ex chuncha ni Jesús anchoqol lakatin va chaʼal taun putaulan. Qayntaun xanati yu junkan Marta va yucha lhijunil ni Jesús kamil la ixchaqaʼ.
42010039	Marta ixlhitʼajun qayntaun ixtʼalapanaki va ixjunkan María. Yucha taulnil taʼan taulal ni Jesús va ixqasmakputun yu ixnajun.
42010040	Yu Marta vamun pastakʼuy tas kapulaqlaʼoxil ixvayti. Ex laqʼal ni Jesús va naul: —Jalhachimoʼonuʼ, ka jantu kʼilhipʼastʼakʼa. Ni yu kintʼalapanaki va kimakaunil ni lhitapatsa. Kʼaʼun kiʼaqtayjul.
42010041	Pero ni Jesús qaltayanal: —Marta, Marta. La alin milhitapatsa yu makʼapʼutʼun, va pastakʼuyan milhilati.
42010042	Pero vamun taun tuʼuchun yu maqskʼiniy kʼamakʼatʼi. Va yu la ox yu laksakta ni María. Jantu matichun kamaxtuniyaʼ.
42011001	Taun julchan ni Jesús va lakataun ixtʼajun skʼiniʼ ni Dios. Tejkan skʼinʼol ex qayntaun ixtʼaltanaʼ va junil: —Jalhachimoʼonuʼ, kilamasuniu tacha skʼinkan ni Dios vachu chun tacha Juan lakmasunil ixtʼaltanan.
42011002	Ex ni Jesús lakjunil: —Tejkan kaskʼintʼik ni Dios kanauntʼik: KimPay Dioskʼatʼi yu alintʼachiy laktʼiyan, katatoʼoyan ni lapanakni mintaqaʼuti. Kʼalhachʼimoʼon aniy, [chuncha kamakakal yu lhinaʼun aniy lakamunukpaʼ vachu va tacha makakan yu lhinaʼun laktʼiyan].
42011003	Lhilhiy kilaxtaqniu yu vayti yu kmaqskʼiniyau.
42011004	Kilamalaqmixiniu kintalaqalhinkʼan tacha kijnankʼan klamalaqmixiniyau yu kintamakaniyan yu jantu lajʼoxi. Jantu kilalhilhaʼau taʼan kakmapastaknikau yu talaqalhin, va kilamalaqtaxtuu laqa talaqalhin.
42011005	Ex taylhaʼal ixchivinti, jalakjunil: —Tas kavalcha incha xaqayntaun uxiknankʼan va kapiti la ixchaqa milaqaj mas pakltaun tsʼis kaval y kʼaʼun: “Laqaj, kimachʼixtaqnin aqxtʼutu pan.
42011006	Qayntaun kilaqaj va aniykaʼ xachin. La maqati ixminachal pero kitʼin jantu klhitsukul yu kakxtaqnil.”
42011007	Ex yu milaqaj yu ixpulakna ixchaqaʼ tanun, kunan: “Jantu kʼimaʼanchʼapʼu. Va lakchajuy kimatiʼ y klaktʼamal kesʼatʼan. Jantu lay kaʼostaulay para kakxtaqnin tuʼuchun.”
42011008	Kitʼin klajunau mas milaqaj kaval jantu kaʼostaulaʼ para kaxtaqnin tuʼuchun. Pero incha jantu kʼamakʼau, ex kaʼostaulaʼ, kaxtaqniyan yu uxintʼi maqskʼiniy.
42011009	’Laqsaval klajunau, kaskʼinitʼik Dios yu maqskʼiniyatʼik, yucha kataxtaqniyan. Kʼalakxkʼautʼik ex katʼemayapitik. Katʼaylhipʼi makasanaʼ laka matiʼ, ex katalaqltiʼayaʼ.
42011010	Yu skʼin tuʼuchun, va laqaʼiy. Yu puxkajuy, va temay. Yu makasay laka matiʼ, ni yucha malaqltiʼanikan.
42011011	’¿Xaqayntaun ni uxiknan incha kataskʼinin ni pan mesʼatʼakʼan, va kʼaxtʼaqnitʼik chiyux? ¿Incha kataskʼinin jatanti, kʼaxtʼaqnitʼik tsapul?
42011012	¿Incha kataskʼinin axvati, kaxtʼaqnitʼik statsuku? Jantu matichun siya uxiknankʼan chuncha layatʼik.
42011013	Chuncha ni uxiknankʼan mas va jalaktuʼunun untʼatʼik lay xtʼaqniyatʼik laqxoqta yu lajʼox ni mesʼatʼankʼan. Ex laqsaval mimPaykʼan yu vilchal laktʼiyan kalaqxtaqniyaʼ yu apalay ox yu taskʼin, va kalaqxtaqniyaʼ ni Espíritu Santo.
42011014	Ancha ixvil qayntaun lapanaki yu ixchʼapata aqmoqxnuʼ yu ixmakata janunuʼ. Taval tejkan tisaxtul ni Jesús ni aqmoqxnuʼ, ex ni lapanaki chivinchoqol. Yu alati lapanakni va tus vak takʼatsal.
42011015	Pero lati tanaul: —Va Beelzebú, yu xaʼukxtin aqmoqxnuʼ, xtaqniy ixtapʼasta para lay kalakmaxtul ni aqmoqxnun.
42011016	Lati ixtalaqtsʼintanuy ni Jesús, taskʼinil para kalakmasunil taun ay axtoqnuʼ yu minachal laktʼiyan.
42011017	Pero ni Jesús ixkʼatsaycha yu ixtapastakʼa. Lakjunil: —Mas va tisuncha lhachimoʼon incha va tatalaqlvaʼa y talaxkajiy ni lapanakni, ex ixʼamankʼan tatalaktʼilhiy. Vachu va chun aqataun chaqaʼ incha tatalaqlvaʼa y talaxkajiy ni lapanakni ex ixʼamankʼan tatalaktʼilhiy.
42011018	Vachu chun incha xʼaman lay maxtuchoqokal ni Satanás yu xaʼukxtin ni aqmoqxnu, ¿ex tas kaputaqnilcha ixtapʼasta? Ex chuncha kʼatsʼayatʼikcha ni jantu la ixtapʼasta Beelzebú yu klakmaxtuy aqmoqxnun, mas chuncha naunatʼik, va klakmaxtuy la ixtapʼasta Dios.
42011019	Incha kilajunau klakmaxtuy aqmoqxnun kun ixtapʼasta ni Beelzebú ex vachu va chuncha tamaxtuy aqmoqxnun mintʼaltanankʼan yu tamalaniyan. Pero yuʼuncha katajunan va jantu kun ixtapʼasta ni aqmoqxnu tamaxtuy aqmoqxnun.
42011020	Kitʼin kmaxtuy aqmoqxnuʼ la ixtapʼasta Dios chuncha kʼatsʼayatʼik chavay ni Dios lhachimoʼonun taʼan ukxuyanantʼik.
42011021	Tejkan qayntaun pʼas lapanaki chʼapata ixpatʼalan y va lhistakta ixchaqaʼ, ex chuncha jantu matichun lay kamaxtunichoqol yu ixnavin yu maʼata.
42011022	Pero incha kachinaʼ aqayntaun yu apalay pʼas, ex yucha kalhajayaʼ, kamaxtuniyaʼ ixpatʼalan yu ixlhiʼajin kun tachun yu ixnavin y kalaqlvaqniyaʼ.
42011023	Yu jantu kintʼaʼan ni kitʼin yucha va kixkajiy. Yu jantu jalaqmaqxtoʼa lapanakni para kintatʼaʼal, yucha va lakmaputaukʼay.
42011024	’Tejkan taxtuy taun jantu ox espíritu la ixlakatunaj qayntaun lapanaki, ex va an ukxuntayan taʼan jaxixninta. Lakxkajuy taʼan kataulal pero jantu temay. Ex va pastakchoqoy: “Ka va kajkʼanchoqoyacha la kinchaqaʼ taʼan kmintachal.”
42011025	Tejkan chinchoqoy la ixlakatunaj ni lapanaki va tus ox japʼalnankanta y ox jalaʼoxikanta.
42011026	Ex anchoqoy laqmaqxtoqnuʼ pumatujun ixtʼaʼespíritus yu apalay talaktuʼunun. Tus tachun chʼantaun tatanuy la ixlakatunaj ni anchanu lapanaki. Ex chuncha apalay lhitaʼay jun ixjatsukunti ni lapanaki xajantu tacha ixjunita pʼunaj.
42011027	Ex tejkan ixtʼajun chivin ni Jesús, va tʼasal qayntaun xanati, va junil: —Ka la achancha ni xanati yu memaqlaqavanaʼ, yu matsʼikʼin ni uxintʼi.
42011028	Pero ni Jesús junil ni anu xanati: —Yu laqsaval achan va yu qasmatʼa ixchivinti Dios y makay tacha lhinajun.
42011029	Ex chuncha ixtalhavaxtu lapanakni taylhaʼal maqxtoqnun ni Jesús. Va naul ni Jesús: —Yu chavay tatʼajun lapanakni ayaj talaktuʼunun. Kintaskʼiniy kaklakmasunil ay axtoqnuʼ yu lay kintapumispal. Pero jantu tuʼuchun kaklakmasuniyaʼ ni lapanakni, vamun yu tapasal ni Jonás yu maqancha ixlaqputeʼey ixchivinti Dios.
42011030	Va por yu tapasal ni Jonás va ixtapukʼatsaniy yu machaqan Nínive va ixmalaqachata ni Dios. Vachu va chun yu kaktapasayaʼ va chuncha kintapukʼatsaniyaʼ ni kitʼin yu kval Sasʼatʼa Lapanaki.
42011031	Taun julchan kalakmukʼanikanaʼ ixlaqtaqalkʼan ni lapanakni, ex chuncha ni xanati yu ixlhichimoʼoy maqancha ixlhisur ni lakamunukpaʼ, va ancha katayayaʼ y kalaktislajmayaʼ ni lapanakni yu chavay tatʼajun. Yucha la maqati minchal para kaqasmaknil ixchivinti Salomón yu ayaj lhuu ixjatapastakʼati. Pero chavay alin qayntaun aniy yu apalay lhuu jatapastakʼati lhitʼajun xajantu Salomón.
42011032	Vachu ni anchanu julchan katatayayaʼ ni lapanakni yu maqancha machaqan Nínive. Vachu katalakmukʼaniyaʼ ixlaqtaqalkʼan yu chavay tatʼajun lapanakni. Yuʼuncha yu machaqan Nínive va tamapaxal ixjatapastakʼatkʼan tejkan taqasmaknil ixchivinti Jonás. Pero uxiknan maʼalinatʼik qayntaun aniy yu apalay pʼas xajantu ni Jonás.
42011033	’Jantu matichun mamaqtayay ixmaklku para kamaʼal taʼan jantu tasuy, vachuʼ jantu maqanuy ixtaʼapuʼ kajun. Va mukʼay talman para lay katalaqtsʼil maklku yu tatanuy ni laqa chaqaʼ.
42011034	Yu milaqchulkʼan va tacha xamaklku milakatunajkʼan. Incha lajʼox milaqchul, ex alin maklku para taʼakchun milakatunaj. Chavay incha jantu ox milaqchul ex va putsʼista la metsukunti.
42011035	Ex kʼalhistʼajkʼantʼik incha laqsaval alin maklku la metsukuntikʼan u incha va putsʼista.
42011036	Incha tus ox maqtajita ni maklku, ex jantu intachun kaputsʼislhi la metsukuntikʼan. Vachu va tacha la ox lakʼavananatʼik taʼan alin maklku yu ox maqtajita.
42011037	Ex tejkan chivinʼol ni Jesús, qayntaun fariseo juntalhaʼal vayaʼ la ixchaqaʼ. Ex tanuchal ni Jesús, va taulal laka mesa.
42011038	Ni fariseo va laqtsʼil ni jantu kamaqchaʼaʼelal ni Jesús tacha ixnajun ixlhachimoʼonkʼan. Ex yucha jantu ox kalhilal.
42011039	Ex junil ni Jesús, junkal yu fariseo: —Laqsaval ni uxiknankʼan yu fariseos va tacha yu tasa ali plato yu ox chaʼakanta pero vamun ixlhimaqspakʼan. Va chuncha ni uxiknankʼan. Jantu makʼayatʼik kuenta la ixpulakna metsukuntikʼan. Ancha alin taʼaqspukniti kun jaxkayanti.
42011040	Va tontos untʼatʼik. Ni Dios yu makal yu ixlhimaqspaʼ vachu makal yu ixlhipulakna.
42011041	Kaʼaqtʼayʼutʼik ni kilpatanin ex la lhiʼacha kunaʼ mejalhanutkʼan.
42011042	Payniʼincha uxiknankʼan fariseos. Laqsaval xtʼaqniyatʼik ni lakatajtan tsʼuniy mimuviskʼan ali tsʼuniy jalaʼoxinti ali tsʼuniy mijaxqantikʼan tacha najun kilhachimoʼonkʼan. Pero jantu makʼayatʼik kuenta para kaʼaqtʼayʼutʼik yu alati y jantu tʼoʼoyayatʼik Dios. Va yucha yu maqskʼiniy kʼamakʼatʼik pero vachu jantu kʼamakʼau yu alati.
42011043	Payniʼincha uxiknankʼan fariseos. Taʼan tataqxtoʼa ni lapanakni tʼaulpʼutʼunatʼik taʼan katoʼoyakʼantʼik. Vachuʼ lakatin va naunatʼik kamastʼakʼakʼantʼik tacha lajʼay lapanakni.
42011044	Payniʼincha uxiknankʼan. Lhichʼivinanatʼik yu lajʼoxi pero makʼayatʼik yu jantu ox taʼan jantu talaqtsʼinan ni lapanakni, tacha putaknun untʼatʼik yu jantu tasuy, taʼan tatapasay lapanakni sin katakʼatsal.
42011045	Ex va junil qayntaun yu ixmasuy ixlhachimoʼonkʼan ni israelitas: —Jamalaniniʼ, tejkan chuncha naʼun uxintʼi, kilalaqʼaymayau kijnankʼan vachuʼ.
42011046	Ex qaltayl ni Jesús: —Vachu payniʼincha ni uxiknankʼan yu masuyatʼik ixlhachimoʼonkʼan ni lapanakni. Laklhijunatʼik ni lapanakni yu ayaj lhitaʼay tus jantu lay tatayaniy. Chuncha lakmatʼikʼukʼayatʼik yu alati lapanakni pero jantu aqtʼayʼuyatʼik mas va kun yu maktaun yu lakatʼuniy mimakakʼan.
42011047	Payniʼincha uxiknankʼan. Yu mimpayankʼan tamaqnil yu maqancha ixtalaqputeʼey ixchivinti Dios. Chavay yu uxiknankʼan makʼayatʼik ixpupastakʼankʼan.
42011048	Ex chuncha tʼalhipʼiniyan yu tamakal mimpayankʼan. Yuʼuncha talaqmaqnil yu ixtalaqputeʼey ixchivinti Dios y uxiknankʼan makʼayatʼik ixpupastakʼankʼan mas jantu laqsaval laktʼoʼoyayatʼik.
42011049	Ni Dios yu ayaj pastaknan va naul: “Klaqmalaqachaniyaʼ lapanakni yu talaqputeʼey kinchivinti kun yu alati kintamalaqachan. Lati kalaqmaqnikanaʼ, lati kalakxkaykanaʼ.”
42011050	Ex chuncha yu chavay tatʼajun lapanakni kalakmukʼanikanaʼ laqtaqal por tachun yu laqmaqnikanta lapanakni yu ixtalaqputeʼey ixchivinti Dios. Mas yu ixtalaqputeʼey ixchivinti Dios tejkan aqtaynil ni lakamunukpaʼ tus chavaycha.
42011051	Mas va Abel yu la maqancha maqnikal tus Zacarías yu maqnikal la kilakatajtankʼan la ixtanʼajna taʼan toʼoyakan Dios kun laka altar. Laqsaval klajunau, ni chavay tatʼajun lapanakni kalakmukʼanikanaʼ laqtaqal por tachun yu laqmaqnikanta yu ixtalaqputeʼey ixchivinti Dios.
42011052	’Payniʼincha uxiknankʼan yu masuyatʼik ixlhachimoʼonkʼan ni lapanakni. Chavay ni uxiknankʼan va tacha kachʼapʼatʼikcha xapumalaqltiʼakan xachaqaʼ jatapastakʼati. Pero jantu tʼanuyatʼik y vachu laktanchʼaniyatʼik yu alati lapanaki para jantu lay katalhitsukul jatapastakʼati.
42011053	Va chuncha chivinʼol ni Jesús. Ex ni fariseos kun yu ixtamasuy ixlhachimoʼonkʼan ni israelitas, taʼaqtaynilcha talaqtsʼintanuy, talhisakmiy axtoqnu yu lhitaʼay.
42011054	Chuncha ixtamakay para kanaul ni Jesús taun chivinti yu jantu lhinajun ixlhachimoʼonkʼan para ex chuncha lay kataputislajmal.
42012001	Ex tataqxtoqnil ixtalhavaxtu lapanakni por miles tus ixtalapatsʼiuksta. Ni Jesús va jalakjunʼelal ixtʼaltanan, va naul: —Kʼalhistʼajkʼantʼik para jantu kalhakʼapʼupʼintʼik ixchivintikʼan ni fariseos yu tʼuy ukxpuʼ tamakay, va tacha levadura.
42012002	Tachun yu chavay aqxtaqmanti kamispakanaʼ y tachun yu makakan laqatamaqsaq, kamispakanaʼ.
42012003	Yu naunatʼik laka putsʼista para jantu kaqasmajkal, va kaqasmajkanaʼ laka tunkunaʼ. Tachun yu chʼivinanatʼik laksniy la minchaqakʼan para jantu kamispakal, va kamispakanaʼ tacha katʼasakal talman.
42012004	’Kintʼalaqaunin, jantu kʼatʼalhaunitʼik ni lapanakni yu lay katamaqniyan. Yuʼuncha astan tejkan kaniyapitik jantucha lay tuʼuchun katamakaniyan.
42012005	Pero klajunau taʼayucha kʼatʼalhaunitʼik. Kʼatʼalhaunitʼik ni Dios yu lay tamaqniyan y vachuʼ astan lay tamalaqachayan laqnin. Yucha kʼatʼalhaunitʼik.
42012006	’Laqakis tsʼoʼon lhistʼakan aqxtʼuy pero mas va tsʼuniy ixtapalkʼan, Dios jantu lajkʼapʼa ni yuʼuncha.
42012007	Mas miʼajikʼan yu alin la miʼaqtsulkʼan tus taputeʼeniʼotan ni maqatamin por maqatamin. Xlhiyucha jantu maqskʼiniy katʼalhanantʼik. Uxiknankʼan apalay xtapal untʼatʼik xajantu lhuvajcha tsʼoʼon.
42012008	’Incha qayntaun najun la ixtalakaʼukxpukʼan ni lapanakni ni va kilapanaki junita, ex kitʼin yu kval Sasʼatʼa Lapanaki vachuʼ kaknaunaʼ la ixtalakaʼukxpukʼan ixmayulnin Dios, ni va kilapanaki junita.
42012009	Pero incha najun la ixtalakaʼukxpukʼan ni lapanakni ni jantu kilapanaki junita, ex kitʼin vachuʼ kaknaunaʼ la ixtalakaʼukxpukʼan ixmayulnin Dios, ni jantu kilapanaki kaval.
42012010	Yu kinkiltaukʼaniy ni kitʼin yu Sasʼatʼa Lapanaki, yucha ni Dios kamalaqmixiniyaʼ. Pero yu jantu ox lhichiviniy ni Espíritu Santo yucha jantu kamalaqmixinikanaʼ.
42012011	’Tejkan kalhipʼinkʼanapitik laqa chaqaʼ taʼan tataqxtoʼa y la ixtalakaʼukxpukʼan ni lhachimoʼonun, jantu kapastakʼun tas kʼalhaʼaltʼayananapitik u tisuncha kʼanaunapitik.
42012012	Ni Espíritu Santo katamalakpastakʼaniyan tas kanaunapitʼik.
42012013	Ex chuncha qayntaun yu ancha ixyal va naul, va junkal ni Jesús: —Jamalaniniʼ, kʼaʼun keeyaʼ kixtaqnil pakltaun ixlhitapatsa kimPaykʼan yu kimpaxtoqniycha ni kitʼin.
42012014	Ex va najun ni Jesús: —Lapanaki, kitʼin jantu kimpaxtoqniy kaklaʼoxil.
42012015	Ex chuncha ni Jesús va lakjunil ni lapanakni: —Kʼalhistajkʼantʼikcha, jantucha aqtaun kaʼakchʼipʼintʼik. Jantu vamun mimaqalitkʼan kʼapʼutsʼukʼuyapitik.
42012016	Ex va chuncha jalaqputeʼenil taun chivinti yu xtaʼa jatapastakʼati. Va lakjunil: —Qayntaun maqaliʼ va la ox ixlhitʼajun ixtʼun, va lhuvaj lhiʼuti xqal.
42012017	Ex va pastaklhi: “¿Tas kakmakayacha ni kijaxqanti? Kimpakʼatsa aqtsamalcha, jantucha lhijun.”
42012018	Ex va pastakchoqol ni maqaliʼ: “Kakmaqtayacha ni kimpakʼatsa. Ataun kakmakachoqoyaʼ sastʼi yu apalay ay kaval ex ancha kakmaʼaʼoyaʼ tachun kilaqxoqta, ex chuncha la ox kunaʼ para kalaqchaanacha lhuvaj jachʼitin.
42012019	Ex kakstaknanacha, vamuncha kakvaynaʼ, kajqoqnunaʼ, jantucha kaktapatsayaʼ, oxamaktauncha kajkʼalinaʼ”, va naul ni anchanu lapanaki.
42012020	Pero yu Dios va junil ni maqaliʼ: “¡Tontoj! Jantu pʼastʼakʼa yu makʼay chavaycha. Apanchʼix putsʼista kalaqmixacha metsukunti. ¿Ex yu milaqxoqta tas kʼapʼulhitsʼukʼuyeʼecha?”
42012021	Ex tejkan ni Jesús lakjunil ni anchanu chivinti yu xtaʼa jatapastakʼati, va naul: —Va chuncha kaniyaʼ yu vamun pastakʼa para kalalhaval ixmaqaliti, pero jantu pastakʼa tacha kapulaqaʼil ixlhilhajati kun Dios.
42012022	Ex va lakjunil Jesús ixtʼaltanan: —Xlhiyucha kitʼin klajunau jantu katapastakʼun la metsukuntikʼan suncha kʼaʼuyapitik, vachu jantu katapastakʼun la milakatunajkʼan suncha kʼaʼulayapitik.
42012023	Apalay ixtapal ni metsukuntikʼan xajantu ni vayti y apalay ixtapal ni milakatunajkʼan xajantu ni laqchʼiti.
42012024	Kalaqtsʼintʼik ni laʼa. Mas yuʼuncha jantu tachʼan, mas jantu taxqanan, mas jantu tʼujuʼ ixmoqltakʼan, mas jantu tʼujuʼ ixpakʼatsakʼan, va lakvavay ni Dios. Yu uxiknankʼan apalay ixtapal metsukuntikʼan xajantu yu tsʼoʼon.
42012025	¿Taʼayucha siya uxiknankʼan lay apalay putanʼay kʼaʼunaʼ vamun por pastakʼuy?
42012026	Ex incha jantu chuncha lay makʼayatʼik mas va tsʼuniy, ¿ex valiʼiycha tapastakʼuyan kʼamakʼatʼik yu apalay lhitaʼay?
42012027	Kalaqtsʼintʼik tacha taʼajin ni xanti. Jantu tatapatsay, jantu tamakay isijuntikʼan. Pero kitʼin klajunau ixlaqchʼiti yu ay lhachimoʼonuʼ Salomón mas ayaj ox ixlakatayay, jantu kalaqchaʼal tacha ixʼoxixtu laqataun xanti.
42012028	Ni javan yu chavay alinta lakakʼavin, lhiy kalaqxauyacha laka horno pero ni Dios ayaj kʼus jamalaqchʼiniy. Ex apalay ox katamalaqchʼiniyan ni uxiknan mas va lakatsʼuniy milhakapuʼatkʼan.
42012029	Jantu kʼapʼuxkʼautʼik vamun yu kʼaʼuyapitik kun yu kʼaʼotʼapitik. Jantu tuʼuchun katapastakʼun.
42012030	Yu valiʼiy lapanakni aniy lakamunukpaʼ, yuʼuncha ayaj tapastakʼuy yu aniy axtoqnuʼ. Pero mimPaykʼan Dios, yucha kʼatsay ni maqskʼiniyatʼik tachun ni anchanu axtoqnuʼ.
42012031	Va kʼalhipʼuxkʼauyapitik ni kalhachimoʼonul Dios, ex kaʼalinaʼ tachun yu maqskʼiniyatʼik.
42012032	’Jantu katʼalhanantʼik. Ni uxiknankʼan yu ixnavin Dios va tacha kiborregos untʼatʼik. Mas jantu qaynlhuu kʼaʼuntʼik, ni Dios va maqamay kataxtaqnin palhachimoʼon.
42012033	Kastʼatʼik yu lhitʼaunatʼik y kʼaxtʼaqnitʼik ni tumin yu tamaqskʼiniy. Chuncha va tacha kamaʼatʼik milhilhajatikʼan laka bolsas yu jantu aqtaun tapuchʼiy. Chuncha kalalhavatʼik laktʼiyan mimaqalitikʼan yu jantu aqtaun kamiʼoyaʼ. Ancha laktʼiyan jantu tanuyachal alhavanan, vachuʼ jantu laqlvajiy ni matapil.
42012034	Taʼan maʼalinatʼik mimaqalitkʼan, va ancha pʼastʼakʼatʼik la mejalhanutikʼan.
42012035	’Kakʼujtʼikcha. Va kamaqtaylcha mimaklkukʼan. Va listujcha kʼaʼuntʼik kun mimaklkukʼan maqtajitacha.
42012036	Kʼaʼuntʼik tacha oqxtamatin yu tapakxan kachinchoqol ixʼukxtinkʼan yu al taʼan lakxtuklakan. Va chuncha kʼapʼakxantʼik ni Dios miJalhachimoʼonukʼan. Tejkan kachinaʼ ni ukxtin va kamakasayaʼ ni matiʼ y va niman katamalaqltiʼal.
42012037	Ox kaxajtachal para ni anchanu oqxtamatin yu kalaktemakanaʼ takujtacha tejkan kachinaʼ ixʼukxtinkʼan. Laqsaval klajunau, yu ukxtin kamakakanaʼ ixʼaman tacha oqxtamati kaval. Yucha kalakmulayaʼ ixʼoqxtamatin laka mesa y ancha kalakmulaniyaʼ ixvaytikʼan.
42012038	Mas kachil pakltaun tsʼis, mas kachil katunkumil, incha kalaktemakanaʼ takujtacha ni oqxtamatin, ex ox kaxajtachal ixjatsukuntikʼan.
42012039	Laqsaval klajunau, va kakʼatsal ni machaqaʼ tavanan kachil ni alhavanaʼ ex va kakujtaulal, ex jantu kaxtaqlhi lakatin kaʼalhavanankal ixchaqaʼ.
42012040	Uxiknankʼan vachu kʼakʼujtʼikcha. Jantu kʼatsʼayatʼik tavanancha kakminchoqoyaʼ kitʼin yu kval Sasʼatʼa Lapanaki.
42012041	Ex ni Pedro va lhisakmil: —Jalhachimoʼonuʼ, ¿vamun ni kijnan kilajuniu ni aniy chivinti yu xtaʼa jatapastakʼati u va lakʼunʼoj tachun ni aniy lapanakni?
42012042	Ex va junil ni Jesús: —¿Taʼayucha ni xalhistaknaʼ oqxtamati yu lhiʼaynkan y mispay lhitapatsa? Va yucha ni ixʼukxtin kamakaunaʼ para kalaklhistaklhi oqxtamatin y para kalakvaval tejkan tachavaniy.
42012043	Ayaj lhiʼachantajuycha yu oqxtamati yu tʼajuncha makaʼonaʼ yu ixlhijunkanta tejkan chinchoqoy ixʼukxtin.
42012044	Laqsaval klajunau ni ixʼukxtin kamakauniyaʼ kalaklhistaklhi tachun ixmaqaliti.
42012045	Pero incha ni xalhistaknaʼ oqxtamatin pastakʼa ixʼaman kataqmaqayaʼ ixʼukxtin y aqtaylcha jalakasamay ixtʼaʼoqxtamatin ali yu maqtsukunin y vamun vajin, oqnun, taʼapʼay,
42012046	ex chuncha va kaminchoqoyaʼ ixʼukxtin taun julchan tejkan jantu pakxanʼiy y taun hora tejkan jantu kʼatsay. Kamaxtunikanaʼ ixlhitapatsa y kamakakanaʼ tacha yu lapanakni yu jantu talhakapuʼan.
42012047	Qayntaun oqxtamati yu mispay tacha najun ixʼukxtin pero jantu listuj kaval y jantu makay yu lhijunkan yucha ox kalaqanaqmakanaʼ.
42012048	Pero qayntaun oqxtamati yu jantu mispay tacha najun ixʼukxtin y jantu listuj kaval yucha tsʼuniy lamaqanaqni kalaqaʼiyaʼ. Yu apalay lhuu ixtaqnikan, yucha apalay lhuu kaskʼinichoqokanaʼ. Yu apalay ox lhiʼaynkan para lhuu kalhistaklhi, yucha apalay lhuu kaskʼinichoqokanaʼ.
42012049	’Va chuncha kmil va tacha kakmamaqtiyal jikmi ni lakamunukpaʼ. Va knajun kamaqtaylcha.
42012050	Kitʼin ayaj kakmaqanlqajnanaʼ y ayaj kmaqaninin tus katamaktal ni maqanlqajnati.
42012051	¿Lhakʼapʼupʼinatʼik ni kminta para chʼantaun kaval ni lapanakni ni aniy lakamunukpaʼ? Jantu laqsaval kaval. Va kminta para kaʼalil laʼatʼuy ixjatapastakʼatkʼan ni lapanakni.
42012052	Chavaycha aqataun chaqaʼ taʼan tavilanal pumakis lapanakni ancha kaʼalinaʼ laʼatʼuy jatapastakʼati. Qayntʼuy yuʼuncha ataun jatapastakʼati katalhitsukuyaʼ y yu qayntʼutu ataun jatapastakʼati katalhitsukuyaʼ.
42012053	Yu japay kaxkayyaʼ istsʼal, yu jatsʼal kaxkayyaʼ ixpay. Yu janati kaxkayyaʼ istsiʼi, ni jatsiʼi kaxkayyaʼ ixnati. Ni xaʼatinaʼ kaxkayyaʼ ixpʼuti, ni ixpʼuti kaxkayyaʼ ixʼatinaʼ.
42012054	Ex ni Jesús lakjunil ni lapanakni: —Tejkan laqtsʼinatʼik ni ostaulay taputsʼi ixlhitoʼanta, naunatʼik katamayaʼ xkan y chuncha jun.
42012055	Tejkan laqpaqnan, laktʼasakan paxtoʼanta, naunatʼik kataylhaanaʼ skunuʼ y chuncha jun.
42012056	Tʼuy ukxpuʼ makʼayatʼik. Uxiknankʼan kʼatsʼayatʼik tas katapasayaʼ lakamunukpaʼ kun laktʼiyan. ¿Valiʼiycha jantu malaʼasiyatʼik yu tapasay chavaycha aniy taʼan tʼaunatʼik?
42012057	’¿Valiʼiycha jantu laksakʼatʼik meʼemankʼan yu lajʼoxi para metsukuntikʼan?
42012058	Chavay incha matichun chivintanuputun laka machʼalkʼati por makʼanin laqtaqal, ex tejkan tʼapʼin lakatin kʼalaʼoxitʼi, para jantu kamaqxtaqnin kun machʼalkʼati. Incha jantu, ex yu machʼalkʼati kamaqxtaqniyan ixpolisia ex yu polisia kamanuyan laka pachʼin.
42012059	Kitʼin ijkunan ni jantu katʼaxtʼuyeʼe incha jantu kʼamapʼalʼoyeʼe tachun mijalhaaninti.
42013001	Tejkan chuncha naul ni Jesús ancha tayanal lati lapanakni yu taputeʼenil yu tapasal Galilea. Va taputeʼenil tacha laqpumaqnil ni Pilato lati yu machaqan Galilea tejkan ixtatʼajun moqslanan ixlapaxkankʼan ni Dios y va lakmalhiyaul ixjakʼalnankʼan kun ixjakʼalnankʼan ni talhitsukukna yu ixlapaxkankʼan.
42013002	Ex ni Jesús lakjunil: —Ni uxiknan pʼastʼakʼatʼik va tanil ni anchanu lapanakni va por apalay ixtalhitʼajun ixtalaqalhinkʼan xajantu yu alati yu machaqan Galilea.
42013003	Pero kitʼin klajunau jantu laqsaval kaval. Va klajunau incha jantu kamapʼaxayapitik mijatapastakʼatkʼan ex katsʼanʼayapitik vachu va tacha ni anchanuʼ lapanakni yu machaqan Galilea.
42013004	Vachu va taniʼol pumakautsajin lapanakni tejkan taqtal ni torre laka Siloé. ¿Ex va lhilayatʼik va apalay lhuu ixtalaqalhinkʼan xajantu yu alati lapanakni yu ixtavilanal Jerusalén?
42013005	Jantu laqsaval kaval. Va klajunau incha jantu kʼamapʼaxayapitik mijatapastakʼatkʼan ex katsʼanʼayapitik vachu va tacha ni anchanu lapanakni.
42013006	Ex va lakjunil ni Jesús yu aniy chivinti yu xtaʼa jatapastakʼati: —Qayntaun lapanaki va ixchʼanta taun kʼiu yu junkan higuera taʼan ixchʼanta ixʼuvas. Astan puxkaul xaʼunikan ni higuera pero jantu katemal.
42013007	Ex junil yu xalhistaknaʼ lakatʼun: “Va laʼatʼutu jachʼitin iktiʼukxuyal puxkaunaʼ xaʼunikan, jantu aqtaun kaktemal. Kʼamaqtʼatʼicha. Vamun valiʼiy mapatsay ni lakatʼun.”
42013008	Ex naul yu xalhistaknaʼ lakatʼun: “Kiʼukxtin kʼatʼi, kʼamakʼau ataun jachʼitin. Kitʼin kaklajʼajniyaʼ lakatʼun, kakmamaniyaʼ abono.
42013009	Chuncha ka va lay kaʼalil xaʼunikan ataun jachʼitin. Pero incha jantu ex kakmaqtayacha.”
42013010	Taun xajulchan jastaknati ni Jesús ixmalaninin laqa chaqaʼ taʼan ixtaqxtoʼa ni israelitas.
42013011	Ancha ixtanun qayntaun xanati ixlaqtanun yu jantu ox espíritu. Xlhiyucha va ixtaqanʼay. Va laqakautsajin jachʼitin ixtamakataltanan.
42013012	Tejkan ni Jesús laqtsʼil ni xanati, juntaʼil, va naul: —Xanati kʼatʼi, palaycha kʼaʼunchʼoʼo mintaqanʼati.
42013013	Ex moqslanikal ixmakaʼ ni xanati, va nimancha vas tayal, aqtaylcha ay makay ni Dios.
42013014	Ex ni xaʼukxtin ni anchanuʼ chaqaʼ taʼan ixtataqxtoʼa ni israelitas lhitalqamal va por kʼuchʼunul ni Jesús tejkan xajulchan jastaknati. Va lakjunil ni lapanakni: —Alin paqchaxan putapatsa laka semana. Yu ixkʼuchʼuka lapanaki va lhitapatsa. Kʼatʼantʼik laka semana para kʼakʼuchʼukʼantʼik, pero jantu kʼatʼantʼik yu xajulchan jastaknati.
42013015	Ex va naul ni Jalhachimoʼonu Jesús: —Va tʼuy ukxpuʼ makʼayatʼik. Mas va xataʼayuʼ uxiknankʼan va xʼotʼatʼik mivakaxkʼan u mimburrokʼan, lhipʼinatʼik moʼotʼunun xkan mas va xajulchan jastaknati.
42013016	Chavay yu aniy xanati yu ixpapanti Abraham, va laqakautsajin jachʼitin ixtaqanʼay, va ixlaqtanuy ni Satanás. Yucha vachu chun maqskʼiniy kaxʼoqnikal ixtaqanʼati para palay kaval mas va xajulchan jastaknati.
42013017	Tejkan chuncha naul ni Jesús va tatamaxaniʼol tachun ixtʼalaxkaynin. Pero tachun yu alati lapanakni taʼaqtayl talhiʼachantajuy por tachun yu ay axtoqnuʼ yu lakmakal ni Jesús.
42013018	Ex chuncha naul ni Jesús: —Chavay klamasuniyau tacha junita tejkan lhachimoʼonun ni Dios.
42013019	Va tacha ni lakatʼuniy xatʼin yu junkan mostasa. Qayntaun lapanaki chʼal ni lakatʼuniy tʼin la ixtʼun. Ancha aynlhi tus ay kʼiu val. Ancha tamakal ixpaqtamankʼan ni tsʼoʼon la ixmaqlaqapʼu.
42013020	Ex chuncha vachu naul ni Jesús: —Klamasunichoqoyau tacha junita tejkan lhachimoʼonun ni Dios.
42013021	Va tacha levadura yu qayntaun xanati lhiyajuy kun laʼatʼutu kualtil harina, va tus kalhitayaʼol tachun ni skititi.
42013022	Ex ixʼanchoqota lakatin ni Jesús ni Jerusalén, va ixtapasaʼanta taun taun putaulan yu lajʼay kun yu lakstʼuniy. Va ixmalaniniʼanta.
42013023	Qayntaun lapanaki va lhisakmil: —Jalhachimoʼonuʼ, ¿vamun tsʼuniy yu kalaqmalaqtaxtukanaʼ? Ex ni Jesús va naul:
42013024	—Kamakʼatʼik tachun la mintapʼastakʼan para kalal kʼatʼanutʼik taʼan putʼuniy matiʼ. Klajunau astan katatanuputunaʼ lhuvaj lapanakni ex jantucha kalayaʼ.
42013025	Incha jantu chuncha makʼayatʼik, ex va kaʼostaulaʼ yu machaqaʼ, kamalakchauyaʼ ni matiʼ. Ex kʼatʼayayapitik maqspaʼ, kʼamakʼasayapitik ni matiʼ, kʼaʼunapitik: “Jalhachimoʼonuʼ, kilamalaqltiʼaniu.” Ex yucha katajunan: “Jantu klamispayau. Jantu kʼatsay toʼoxtaycha machaqan untʼatʼik.”
42013026	Ex kʼaʼunapitik: “Klatʼavajiu uxintʼi y klatʼaʼoqnuu y la kinputaulankʼan kilamasuniu.” Chuncha kʼanaunapitik.
42013027	Ex katajunchoqoyan: “Jantu klamispayau. Jantu kʼatsay toʼoxtay machaqan untʼatʼik. Kapʼintʼikcha. Kilamakajuucha uxiknankʼan yu laktʼuʼununatʼik”, chuncha katajunan.
42013028	Ex ancha kaʼalhunapitik y kʼalaktsʼakʼalhitsʼukʼuyapitik mintatsalatikʼan. Kʼalaqtsʼinapitik ni Abraham ali Isaac ali Jacob ali tachun yu ixtalaqputeʼey ixchivinti Dios taʼan lhachimoʼonun Dios. Pero ni uxiknankʼan va kʼatʼanʼalhumaxtʼukʼanapitik.
42013029	Pero lapanakni yu machaqan talakachux ni lakamunukpaʼ, taʼan putakʼutʼa ni julchan y vachu taʼan puʼanachal, yu machaqan ixlhitoʼanta, ixpaxtoʼanta, va kataminaʼ, katataulaʼ, katavaynʼoyaʼ taʼan lhachimoʼonun ni Dios.
42013030	Ex chuncha yu jantu ay kʼatsan chavay, ex anchanu julchan va ay lapanaki kunaʼ. Yu la ay kʼatsan chavay, va jantu ay kunaʼ.
42013031	Ex tejkan chuncha naul ni Jesús, va talaqchil lati ni fariseos, va tajunil: —Katʼaxtʼucha aniy. Kapiticha. Ni jalhachimoʼonuʼ Herodes va maqniputunan.
42013032	Ex ni Jesús va lakjunil: —Kalaqpʼinchipitik ni anchanuʼ jamakanunu xanixʼoy. Kʼaʼunapitik va chavaycha kun lhiy kaklakmaxtuyaʼ aqmoqxnun y kajkʼuchʼununaʼ. Ex yu paqtʼutunuʼ kakmajkaniʼoyaʼ kilhitapatsa.
42013033	Pero chavaycha kun lhiy kun tʼuxaun maqskʼiniy kaktaylhaʼal kilakatin. Qayntaun yu laqputeʼey ixchivinti Dios maqskʼiniy kanil laka putaulan Jerusalén.
42013034	Jerusalén, xalapanakni Jerusalén. Jamaqniyatʼik yu talaqputeʼey ixchivinti Dios y laktʼalmaqniyatʼik yu tamalaqachaniyan Dios. Tacha ni piyuʼ jamaqxtoʼa sasʼatʼan la ixpaqachuj, va chuncha ni kitʼin aqlhuvaj xaklalhistakputunau pero jantu aqtaun kʼaʼuyujnauntʼik.
42013035	Kʼalaqtsʼintʼikcha, minchaqakʼan kamakaunkanacha. Chavay klajunau, jantucha aqtaun kilalaqtsʼinchoqoyau tus tejkan inchine kʼanaunapitik: “Ay kamakakal yu mintacha la ixtaqaʼuti ni Jalhachimoʼonu Dios.”
42014001	Taun xajulchan jastaknati al vayaʼ ni Jesús la ixchaqaʼ qayntaun xaʼukxtin fariseos. Lati ni fariseos va ixtalaqtsʼin ni Jesús incha kamakal tuʼuchun yu jantu kapaxtoqnil ixlhachimoʼonkʼan.
42014002	Ex ancha la ixtalakaʼukxpuʼ ni Jesús ixyal qayntaun lapanaki va ixlakakʼunta.
42014003	Ex ni Jesús jalaqxaqalal ni fariseos kun yu ixtamasuy ixlhachimoʼonkʼan ni israelitas. Va laklhisakmil: —¿Tis va sun najun kilhachimoʼonkʼan? ¿Va lhinaunkan jakʼuchʼunti xajulchan jastaknati u jantu? Pero yuʼuncha va saq taval.
42014004	Ex ni Jesús chʼapal ni taqanʼan, va palay makal, va malaqachachoqol.
42014005	Ex lakjunil ni alati lapanakni: —Uxiknankʼan va katajqajul mimburrokʼan u mivakaxkʼan lakxkan va niman kʼamakʼutʼutʼik mas va xajulchan jastaknati.
42014006	Ex yuʼuncha jantu lay tuʼuchun katanaunchoqol.
42014007	Ex tejkan taʼaqtayl tataulay laka mesa, jalaqtsʼil ni Jesús tachun yu ixlaklhijunkan vayti, va tataulputun taʼan tataulay yu lajʼay lapanakni. Ex va lakjunil ni aniy chivinti yu xtaʼa jatapastakʼati:
42014008	—Tejkan lhiʼunkʼanatʼik kapʼintʼik xalakvayti lakxtuklati jantu kʼalaksaktʼik taʼan tataulay ni lajʼay lapanakni. Ka va lay kachil ataun lapanaki yu apalay ay xajantu uxintʼi.
42014009	Ex yu xalhinaunaʼ kalaqminan y kajunan: “Kʼaxtaqnin ni mimputaulan yu ataun lapanaki.” Ex katʼamaxaniyeʼe, katʼauleʼe alakataun putaulan taʼan tataulay yu xalakstʼuniy.
42014010	Xlhiyucha tejkan kalhiʼunkʼaneʼe kapiti vayaʼ, ex kataʼul taʼan tataulay yu jantu lajʼay lapanakni. Ex chuncha yu xalhinaunaʼ kalaqminan va kajunan: “Laqaj, kʼatʼapʼas taʼan tataulay yu lajʼay lapanakni.” Ex chuncha jantu katʼamaxaniyeʼe la ixtalakaʼukxpukʼan tachun ni lapanakni.
42014011	Tachun yu lajʼay takʼatsan va lakstʼuniy kalakmakakanaʼ pero tachun yu lakstʼuniy takʼatsan va lajʼay kalakmakakanaʼ.
42014012	Ex chuncha ni Jesús junil ni xalhinaunaʼ: —Tejkan makʼay lakvayti jantu vamun kʼalaklhiʼun miʼamigos ali mintʼalaqaunin ali milapanakni ali mintʼataulnin yu maqalinin. Jantu chuncha kʼamakʼatʼi. Va katalhijunchoqoyan la ixchaqakʼan ex chuncha va tapaxanti jun.
42014013	Pero tejkan makʼay lakvayti kʼalaklhiʼun ni kilpatanin ali ni lakmaknin ali ni talaknin ali ni laʼachʼixin.
42014014	Ex chuncha kalhitsʼukʼuyeʼe achati, va por jantu lay katamapalchoqoyan. Pero kʼamapʼalchʼoʼonikʼaneʼe tejkan katakujchoqoyaʼ tachun yu tanitacha yu jamalaqtaxtukantacha.
42014015	Ex chuncha tejkan qasmaklhi qayntaun yu ancha ixvil laka mesa, va naul: —Ayaj kataʼachanaʼ tachun yu katavaynaʼ taʼan kalhachimoʼonunaʼ ni Dios.
42014016	Ex ni Jesús va junil: —Taun julchan qayntaun lapanaki ixmakay taun ay lakvayti va ixlaklhijunita lhuvaj lapanakni.
42014017	Ex tejkan lakachilcha xahora lakvayti va malaqachal ixʼoqxtamati para kalakjunil yu laklhijunkanta: “Kapʼintʼikcha, alinʼojoycha tachun ni vayti.”
42014018	Ex tachun ixlaklhijunkanta taʼaqtaynil naunan ni jantu lay kataʼanaʼ. Pʼunaj va junil qayntaun: “Va kʼilkaʼ aqxtaun tʼun. Ikmaqskʼiniy kteʼen laqtsʼiniʼ. Kʼaʼuneʼe miʼukxtin va kimalaqmixinil.”
42014019	Ex yu aqayntaun naul: “Va aniykaʼ kʼil laqakis par vakaxna yu tatapatsay laka kuxtu. Va klaqlaqtsʼinputun incha lay katatapatsal u jantu. Kʼaʼuneʼe miʼukxtin va kimalaqmixinil.”
42014020	Ex aqayntaun naul: “Va aniykaʼ klakxtuklata, xlhiyucha jantu lay kʼanachal.”
42014021	Ex ni oqxtamati laqchaanchoqol ixʼukxtin va puteʼeniʼol yu tanaul. Ex ni ukxtin aqtaylcha lukujlay. Va junchoqol ni oqxtamati: “Kʼapʼinchʼiy lakatinixnan laka putaulan. Kʼalaklhitʼanchiy ni kilpatanin ali ni lakmaknin ali ni talaknin ali ni laʼachʼixin.”
42014022	Ex chuncha chinchoqol ni oqxtamati, junchoqol ixʼukxtin: “Ikmakalcha yu naʼun pero vananaj xajyachal taʼan katataulal laka mesa.”
42014023	Ex va naunchoqol ni ukxtin: “Kʼapʼinchʼoʼochiy lakatinixnan maqspaʼ ni putaulan kalaklhiʼun laqatapʼasta katamil vaynin. Kitʼin knajun kataʼaqtsamal vaynin la kinchaqaʼ.”
42014024	Klajunau ni lapanakni yu ixlaklhijunkanta yu jantu katamil vaynin, yuʼuncha jantu katakilkʼatsayaʼ ni lakvayti.
42014025	Ex chuncha ixtalhavaxtu ni lapanakni ixtatʼaʼan ni Jesús. Ex ni yucha talaqaspʼiklhi, va lakjunil:
42014026	—Mas va taʼayucha yu apalay toʼoyay ixpay, ixnati, ixanati, yu sasʼatʼan, yu ixtʼalaqaunin, yu ixtʼalapanakni xajantu kitʼin, ex ni yucha jantu lay jun kintʼaltanaʼ. Vachu yu apalay toʼoyay ixjatsukunti xajantu kitʼin, jantu lay jun kintʼaltanaʼ.
42014027	Yu jantu laqaʼiputun maqanlqajnati tacha kitʼin, yucha jantu lay jun kintʼaltanaʼ.
42014028	Xataʼayuʼ uxiknankʼan incha kamakʼapʼutʼu putanʼay chaqaʼ, pʼunaj katʼaʼul, kʼapʼastʼaktʼi tachuncha ixtapal kunaʼ para kakʼatsʼatʼi incha kalaqchaʼaniyan yu lhitʼaʼun.
42014029	Incha jantu kapastakʼel, ex tejkan kʼamakʼaʼoj ni xaputayan chaqaʼ, jantu kalaqchaanaʼ mintumin para kamajkʼanitʼi. Ex tejkan katalaqtsʼinaʼ ni lapanakni kataʼaqtayniyancha laktuʼunun.
42014030	Katanaunaʼ: “Aniy lapanaki ixʼaqtajitacha makan ixchaqaʼ pero jantu kamajkanil.”
42014031	Vachuʼ incha qayntaun la ay lhachimoʼonuʼ yu lhitʼajun laqakau mil tropas, talachʼapaputun ixtʼalhachimoʼonuʼ yu lhitʼajun pʼuxaun mil ex pʼunaj kapastakʼelal incha lay katalhajal.
42014032	Ex incha najun jantu lay kalhajal, ex malaqachay lapanaki para kalhisakmil tas katamakal para jantu katalachʼapal. Chuncha kamakayaʼ tejkan vananaj la maqati mintachal ixtʼalhachimoʼonuʼ.
42014033	Ex vachu va chuncha uxiknankʼan. Incha jantu makaʼun tachun yu lhitʼaʼun ex jantu lay un kintʼaltanaʼ.
42014034	’Ni matsati la ox pero tejkan jantucha sʼoʼo jun ex jantucha lay sʼoʼo junchoqoy.
42014035	Chuncha mas va para ni lakatʼun, mas va para laka abono, jantu ox kaval. Valiʼiy majʼankan. Incha alin mimpaqasmakkʼan, ex kaʼasmaktʼikcha.
42015001	Ancha tachaʼal lhuvaj jachʼinin impuestos kun alati laktuʼunun lapanakni para kataqasmaklhi ni Jesús.
42015002	Ex chuncha ixtapastaklhitʼajun ni fariseos kun yu ixtamasuy ixlhachimoʼonkʼan ni israelitas. Va siya yuʼuncha talajunil: —Aniy lapanaki jalaqaʼiy yu maqtaqalhinin y va laktʼavajin.
42015003	Ex ni Jesús lakjunil taun chivinti yu xtaʼa jatapastakʼati, va naul:
42015004	—Xataʼayu uxiknankʼan yu kalhitsukul taun ciento borrego y va kamaqatsʼanqal laqataun, ex yucha kalakmakaul yu noventa y nueve, y va kapuxkaul yu tsʼanqay tus katemal.
42015005	Tejkan katemachoqol va kaʼaqxoʼol kun achati.
42015006	Ex tejkan kachil laqa chaqaʼ, va kalaqmaqxtoqlhi ixʼamigos kun ixtʼataulnin, va kalakjunil: “Kilatʼaʼachanchoqoocha. Ni borrego yu istsʼanqata chavay ktemachoqolcha.”
42015007	Vachu va chun klajunau, mas kaʼalil noventa y nueve lapanakni yu jantu katalhitsukul ixtalaqalhinkʼan, pero va apalay talhiʼachantajuy yu tavilanachal laktʼiyan tejkan mapaxay ixjatapastakʼati qayntaun maqtaqalhiniʼ lapanaki.
42015008	’Vachu va chun incha kaʼalil qayntaun xanati yu kalhitsukul aqxkau tumin pero kamaqatsʼanqal aqxtaun, ex kamamaqtiyal ixmaklku, va kapalnal ixchaqaʼ, va kapuxkauʼol laksniy laksniy tus katemachoqol ixtumin.
42015009	Ex chuncha tejkan katemachoqol va kalakjuntaʼil ixʼamigas kun ixtʼataulnin, kalakjunil: “Kilatʼaʼachanchoqoocha. Va iktemachoqol ni tumin yu xakmaqatsʼanqata.”
42015010	Va chuncha klajunau va ayaj talhiʼachantajuy ixmayulnin Dios tejkan makajun ixtalaqalhin mas va qayntaun lapanaki.
42015011	Ex naunchoqol ni Jesús: —Qayntaun lapanaki ixlhitʼajun qayntʼuy istsʼalan.
42015012	Ex yu xapʼisaqa junil ixpay, va naul: “Kimpay kʼatʼi, kʼixtʼaqnin ni milhitapatsa yu kimpaxtoqniy kitʼin.” Ex chuncha ni ixpay va xtaqnil.
42015013	Taval ni xapʼisaqa lakstʼaʼol yu lvaqnikal maqaliti, ex va maqati al, lhaʼanʼol yu ixtumin. Ancha ixpumaqtaqalhin pulaqamananʼol ni ixtumin.
42015014	Ex chuncha tejkan laqamananʼolcha, va alil ay chavan ancha taʼan ixvil. Ex va aqtayl majkʼatsay ixchavan.
42015015	Taval ni tsʼal va al kuxtutiyan kun qayntaun lapanaki yu ancha machaqaʼ. Va xtaqnikal lhitapatsa va kalakvaval pʼaxnin.
42015016	Ex va ayaj ixchavaniy tus ixlhiʼotsaputun ni xataltsʼi ni kʼiu yu ixtaʼuy ni pʼaxnin pero jantu matichun kaxtaqnil.
42015017	Ex va pastakchoqol va naul: “Ni kimpay va qaynlhuvaj ixʼoqxtamatin y la alin ixvaytikʼan, pero aniy kitʼin iktiniycha kinchavan.
42015018	Chavaycha kitʼin kʼanchoqoyaʼ la ixchaqaʼ kimpay, kajkʼunaʼ: Kimpay kʼatʼi, ikmakanil laqtaqal ni Dios y vachu uxintʼi.
42015019	Chavaycha jantucha lay kakval mintsʼal. Va knajun kʼimakʼatʼi tacha qayntaun miʼoqxtamati.”
42015020	Ex chuncha ni tsʼal anchoqol la ixchaqaʼ ixpay. ’Tejkan vananaj la maqati para ixlaqchaʼal, yu ixpay va laqtsʼil istsʼal. Va ayaj mapaynil, va takyauʼal taʼan ixpuminta ni istsʼal, va laqatanul, va kiltastuklhi.
42015021	Ex naul ni tsʼal: “Kimpay kʼatʼi, ikmakanil laqtaqal Dios y vachu uxintʼi. Jantucha lay kakval mintsʼal.”
42015022	Pero ni ixpay va naul: “Oqxtamatin, kasoʼotʼik, kʼalhitʼanchipitikcha yu mas apalay ox laqchʼiti y va kʼamulanichipitik kintsʼal, vachu kʼamamaqtʼanutʼik ixmaqtanuti y kʼamachʼantʼanutʼik isapato.
42015023	Kalhitʼantʼik ni sasʼatʼa vakax yu apalay onta y kʼamaqnitʼik. Kamakayau kʼatan y kaʼalinaʼ lakvayti.
42015024	Yu aniy kintsʼal mas va tacha ixnitacha pero chavay va kujchoqolcha. Mas va istsʼanqatacha pero chavay temachoqoocha.” Ex aqtaynilcha ni kʼatan.
42015025	’Ni xajayaʼ va ixtʼajun tapatsan laka kuxtu. Tejkan chinchoqochal laqa chaqaʼ qasmaklhi ni jasanti kun jatʼinti.
42015026	Ex juntaʼil qayntaun maqtsukuʼ va lhisakmil: “¿Sun makʼayatʼikcha?”
42015027	Ex naul ni maqtsukuʼ: “Va chinchoqol mimpʼisaqa y mimpay lhinaul katamaqnil ni sasʼatʼa vakax yu apalay onta va por ox xachinchoqoy mimpʼisaqa.”
42015028	Ex ni xajayaʼ va lukujlal va jantu katanuputul. Ex chuncha ixpay taxtul, va tapayninil para katanul.
42015029	Pero va naul ni istsʼal yu xajayaʼ: “Kʼatsʼaycha va maqancha iktapatsaniyan, jantu aqtaun kʼakchʼintaman, pero uxintʼi jantu aqtaun kʼixtʼaqnin ni kitʼin mas va laqataun chivo para kakmakal kʼatan kun kiʼamigos.
42015030	Pero chavaycha chinchoqol yu aniy mintsʼal yu laqamananʼol mimaqaliti kun maqtaqalhinin xanatin y uxintʼi tus va lhimaqnitʼicha ni sasʼatʼa vakax yu apalay onta.”
42015031	Ex va naul ni ixpay: “Kesʼatʼa kʼatʼi, uxintʼi va tacha kʼintʼaviltʼi y tachun yu klhitʼajun va si minavin.
42015032	Pero va maqskʼiniy kamakau kʼatan y kaʼachaxʼiu. Yu aniy mimpʼisaqa ixnitacha y chavaycha va kujchoqotacha. Va istsʼanqatacha y chavaycha temachoqoocha.”
42016001	Ex chuncha ni Jesús vachu lakjunil ixtʼaltanan: —Qayntaun maqaliʼ ixlhitʼajun yu xaʼay ixʼoqxtamati yu xatsʼoqmulanaʼ. Ex va tislajmakal ni anchanu xaʼay oqxtamati va junkal ni ixʼukxtin tʼaunʼojoycha maqatsʼanqan ixmaqaliti.
42016002	Ni ixʼukxtin juntaʼil, va junil: “Va ijkʼatsaycha yu makʼatʼa. Chavaycha kʼixtʼaqnin kuenta kilhitapatsa. Kʼiʼuneʼe tachuncha kintalhaanin ni lapanakni. Jantucha kʼaʼuneʼe yu xaʼay kiʼoqxtamati.”
42016003	Ex va pastaklhi xʼaman ni xaʼay oqxtamati: “Kimamakaunilcha lhitapatsa ni kiʼukxtin. ¿Chavay tas kaklayacha kaktapatsal? Jantu kʼayajnan kaktapatsal, va jantu kaklhitsukul tapʼasta. Jantu kpuskʼinputun, va ikmaxanan.
42016004	¡Ay! Kitʼin kʼatsaycha suncha kakmakayaʼ para kaʼalil lapanakni yu kintalaqaʼiyaʼ la ixchaqakʼan tejkan jantucha xaʼay oqxtamati kajkʼunaʼ.”
42016005	Ex chuncha va laktʼasaʼil qayntaun por qayntaun yu ixtalhaaniy ixʼukxtin. Yu pʼunaj va lhisakmil: “¿Tachuncha lhipʼinin ni kiʼukxtin?”
42016006	Ex va naul ni lapanaki: “Va taun ciento barriles aceite.” Ex va junil: “Aniy minkuenta. Kʼasoʼo, katʼaulchiycha, katsʼoqmulachiy vamun cincuenta.”
42016007	Ex va lhisakmil aqayntaun: “¿Uxintʼi tachuncha lhipʼinincha?” Ex va naul ni lapanaki: “Va klhaaniy cien medidas trigo.” Ex ni xaʼay oqxtamati va junil: “Aniy minkuenta, katsʼoqmulatʼi vamun ochenta.”
42016008	Ex chuncha kʼatsalcha ni ixʼukxtin tacha makal ni xaʼay ixʼoqxtamati y va naul: “Va mero listuj yu xaʼay kiʼoqxtamati yu jantu ox, la lhuvaj jatapastakʼati ixpumakanunun.” Vachu va chuncha yu taʼalin lakamunukpaʼ yu jantu talhakapuʼanan, apalay tamakay kuenta tacha katamakal. Yu tamispay ixchivinti Dios, apalay jantu tamakay kuenta tacha maqskʼiniy katamakal.
42016009	’Vachu klajunau kʼalaqʼaqtʼayʼutʼik ni kilpatanin kun tachun yu lhitʼaunatʼik ni aniy lakamunukpaʼ, va para kaʼalil miʼamigoskʼan. Kʼamakʼaunapitik yu lhitʼaunatʼik tejkan kaniyapitik, pero kalaʼaʼikʼanapitik ancha xachaqan laktʼiyan yu jantu aqtaun katamiʼoyaʼ.
42016010	’Yu lapanaki yu ox makay kuenta yu lhitsukuy mas va tsʼuniy, ex vachu ox kamakal kuenta incha la lhuu kalhitsukul. Chavay yu jantu makay kuenta yu lhitsukuy mas va tsʼuniy, ex vachu jantu lay kamakal kuenta incha la lhuu kalhitsukul.
42016011	Vachu va chun incha jantu makʼayatʼik kuenta mas va tumin yu lay tamapastakniyan yu jantu ox, ex ni Dios jantu kataxtaqniyan kamakʼatʼik kuenta yu laqsaval lajʼoxi.
42016012	Vachu incha jantu makʼayatʼik kuenta yu machʼixtʼaqnikʼanatʼik, ex jantu kaxtʼaqnikʼanapitik yu tapaxtoqniyan.
42016013	’Jantu matichun lay oxi katapatsanil qayntʼuy ukxtinin. Kaʼachaniyaʼ yu qayntaun y kaxkayyaʼ yu aqayntaun. Va katʼaʼanaʼ yu qayntaun y jantu kamakayaʼ kuenta yu lhinajun yu aqayntaun. Vachu va chuncha jantu lay tʼapʼatsʼaniy ni Dios incha tʼoʼoyay yu maqaliti.
42016014	Ni fariseos yu ixtatʼajun qasmaknan ni Jesús va ayaj ixtalhiʼajin ixtuminkʼan. Ex vamun talaktuʼul ni Jesús.
42016015	Pero ni Jesús lakjunil: —Uxiknankʼan va meʼemankʼan makʼakʼanatʼik para katalhilal ni lapanakni va la ox metsukuntikʼan. Pero Dios tamispaniyan yu melhanutikʼan. Ni Dios jantu pastakʼa tacha lapanakni. Yu la lajʼoxi talhilay ni lapanakni va yucha ni Dios lakxkajiy.
42016016	’Tejkan jantukaʼ istsukuy ni Juan, yu ixlhachimoʼon Moisés kun ixchivintikʼan yu maqancha ixtalaqputeʼey ixchivinti Dios va yucha tapukʼatsal tisuncha katamakal ni lapanakni. Pero tejkan mil ni Juan tus chavaycha jalaqputeʼenikal ni lapanakni tacha lhachimoʼonun ni Dios. Tachun tatapʼasniy kalaklhichimoʼol ni Dios la ixjatsukuntikʼan.
42016017	Apalay va tsʼayl kamiʼol ni laktʼiyan kun lakamunukpaʼ xajantu yu lhinajun Dios, mas va laqatauncha chivinti.
42016018	’Mas va taʼayucha yu makajun ixanati y tʼatsukuchoqoy aqayntaun yucha makay talaqalhin. Vachuʼ makay talaqalhin yu tʼatsukuy qayntaun xanati yu valiʼiy makaunkanta.
42016019	Ex va naunchoqol ni Jesús: —Taun julchan ixʼalin qayntaun maqaliʼ yu va si ixlakatayay yu la kʼus ixlaqchʼiti, yu laqlhuu xtapal y lhilhiy ixmakay yu ayaj kʼus kʼatan.
42016020	Vachu ixʼalinta qayntaun kilpataniʼ ixjunkan Lázaro. Taun taun julchan va ixmamakan la ixkiltalakxtuti ixchaqaʼ ni anchanu maqaliʼ. Ni yucha va ixlakapuchʼiʼojota tachun ixlakatunaj.
42016021	Yucha ixʼuputun mas va yu ixpatajuy laka mesa yu ixtacheʼe ni maqaliʼ. Vachuʼ ni xʼoyun ixtasnauniy ixlakapuchʼiti.
42016022	Ex chuncha taun julchan va nil ni kilpataniʼ, yu ixmayulnin Dios va talhaʼal ixlhitsukunuʼ taʼan vilchal Abraham. Taval vachuʼ nil ni maqaliʼ, va maknukal.
42016023	Ex alcha laqnin ni maqaliʼ. Ancha ayaj majkʼatsal. Ex va lakachaʼal la maqati, va laqtsʼil ni Abraham y vachu laqtsʼil Lázaro va tʼavil ni Abraham.
42016024	Ex va la pʼas tʼasanil, va naul: “Kimpay kʼatʼi Abraham, iktapayniniyan kʼiʼaqtʼayʼutʼi. Kʼimalaʼachʼanin Lázaro. Va kimil avaniniʼ kun xkan la kisimaʼati. Mas va kun makatʼuniy ixmakaʼ para kimatsukʼunkʼulcha taʼan iktʼajun maqanlqajnan laka jikmi.”
42016025	Pero ni Abraham va naul: “Kintsʼal, kapʼastʼaktʼi va ixlaʼaʼiy tachun yu lajʼoxi tejkan ixtʼaʼun ni lakamunukpaʼ. Pero ni Lázaro tejkan ixtʼajun ni lakamunukpaʼ va ayaj ixmajkʼatsay. Chavaycha yucha alin ixʼachati aniy, pero uxintʼi majkʼatsaycha.
42016026	Vachu ixpakltaun uxintʼi kun kijnankʼan ancha japukutunti. Yu vilchil jantu lay takukyachal, mas kaʼuxaʼanchal, y yu vilchal jantu lay takukyachil.”
42016027	Ex va naul ni maqaliʼ: “Ex iktapayniniyan, kimpay kʼatʼi, kʼamalaʼachʼatʼi Lázaro la ixchaqaʼ kimpay.
42016028	Ancha alin pumakis kintʼalaqaunin, kalaqlaqputeʼenil tacha tapasaycha para jantu katamil majkʼatsanan aniy vachu.”
42016029	Ex va naul ni Abraham: “Yuʼuncha talhitʼajun ixchivinti Moisés kun yu ixtalaqputeʼey ixchivinti Dios. Va kataqalasmaklhi ni yuʼuncha.”
42016030	Ex va naunchoqol ni maqaliʼ: “Jantu chuncha, kimpay kʼatʼi, Abraham. Jantu ox taqasmatʼa ixchivinti Dios. Pero va kalaqlaqchaʼal qayntaun janiniʼ yu kujchoqotacha ex katamapaxal ixjatapastakʼatkʼan.”
42016031	Pero ni Abraham va junil: “Incha jantu talhakapuʼaniy ni Moisés kun yu ixtalaqputeʼey ixchivinti Dios, ex nisin jantu katamapaxal ixputsukukʼan mas va kakujchoqol qayntaun janiniʼ.”
42017001	Ex ni Jesús lakjunil ixtʼaltanan: —Si kaʼalinaʼ yu maqtaqalhinin pero paynicha yu jamalaniy lapanakni para katamakal yu jantu lajʼoxi.
42017002	Apalay ox kaval kapixtuchʼimukʼakal xachiyux pachʼikni y kamajʼankalcha lakamar. Apalay lhitaʼay kunaʼ incha kamamaqtaqalhinil qayntaun lakatʼuniy tacha yu aniy jasʼatʼa.
42017003	La ox kʼalhistʼajkʼantʼik. Incha milaqaj makaniyan yu jantu ox, ex kʼaxaʼalatʼi. Incha mapaxay ixjatapastakʼati, ex kʼamalaqmixinin.
42017004	Incha makaniyan yu jantu ox mas va aqtujun laka julchan y aqtujun mapaxachoqoy ixjatapastakʼati ex kʼamalaqmixinin.
42017005	Ex yu ixtamalaqachan ni Jesús va tajunil: —Kilaʼaqtayjuu para apalay ox kaval kilhakapuʼatkʼan.
42017006	Ex chuncha ni Jesús va lakjunil: —Mas va tsʼuniy milhakapuʼatikʼan tacha yu lakatʼuniy xataltsʼi mostasa, ex lay unatʼik ni aniy kʼiu katakuklhi, kachʼankal ixʼaman lakamar y va chuncha kunaʼ yu unatʼik.
42017007	Xataʼayuʼ uxiknankʼan va kaʼalil miʼoqxtamatikʼan va kaloqnul u va kalhistaklhi mimborregoskʼan. Ex tejkan kaminchoqol laqa chaqaʼ jantu kʼaʼun: “Kasoʼo, katʼaulchiycha, kavaynchiycha.”
42017008	Va kʼaʼun: “Kʼalaʼoxitʼi kivayti, kʼamapʼaxa milaqchʼiti, kimunincha kivayti, kitʼin pʼunaj kakvaynaʼ, uxintʼi astan.”
42017009	Vachuʼ jantu paxtoqniyan kʼaʼun: “Malaqpuchuncha” tejkan kamakaʼol ixlhitapatsa yu lhiʼun.
42017010	Vachu va chuncha uxiknankʼan tejkan kʼamakʼaʼoyapitik tachun yu talhijunan Dios va kʼaʼunitʼik: “Ka jantu ox oqxtamatin kuntau. Vamun ikmakau yu kilalhijuniu.”
42017011	Ex chuncha tejkan ixʼanta tus Jerusalén ni Jesús va ixtiʼukxuyal taʼan paqxtoʼa ni xaʼestado Samaria kun xaʼestado Galilea.
42017012	Ex tejkan chaʼal taun lakatʼuniy putaulan ancha talapaxtoqlhi pumakau lapanakni, va ayaj ixtalakapuchʼita. Va amaqati tatʼasanil, va tajunil:
42017013	—Jesús jamalaniniʼ, kilamapayniu kijnankʼan.
42017014	Ex tejkan ni Jesús jalaqtsʼil va lakjunil: —Kapʼintʼik tasuninin ni kuras. Ex chuncha tejkan ixtaʼanta lakatin, va ancha palaycha tajunʼol ixtaqanʼatikʼan.
42017015	Ex chuncha qayntaun xataʼayuʼ makal kuenta ni oxicha ixjunchoqota, va taspʼikchoqol, va la pʼas aqtayl ay makay ni Dios.
42017016	Va talakaputal taʼan ixyal ni Jesús, aqtayl skʼiniy lhimalaqpuchuncha. Ni yucha va machaqaʼ Samaria.
42017017	Ex naul ni Jesús: —Va pumakau yu palay tajunchoqol. ¿Toʼoxtaycha ixtaʼan yu pumanajatsi?
42017018	¿Vamun yu aniy yu jantu israelita kaval taspʼikchoqolcha para ay kamakal ni Dios?
42017019	Ex ni Jesús va junil ni jachʼiniʼ: —Kaʼostʼaʼulcha, kapʼinchʼoʼocha. Va kʼilhakʼapʼupʼicha, xlhiyucha oxicha xaʼunchʼoʼoy.
42017020	Ex chuncha ni fariseos va talhisakmil ni Jesús tavanancha kalhachimoʼonunaʼ ni Dios. Ex lakjunil ni Jesús, va naul: —Jantu katasuyaʼ tejkan kaʼaqtayaʼ kalhachimoʼonunaʼ ni Dios.
42017021	Nisin jantu lay katanaul: “Kalaqtsʼi. Va aniy yal”, u “Avintʼi vilchal.” Jantu lay chuncha kanaunkal. Ni Dios lhachimoʼonunta la ixjatsukuntikʼan ixlapanakni.
42017022	Ex lakjunil ixtʼaltanan ni Jesús: —Kaminaʼ julchan kilalaqtsʼinputunchoqoyau kakminchoqol ni kitʼin yu Sasʼatʼa Lapanaki para kaklhichimoʼol pero jantukaʼ lay kilalaqtsʼinau.
42017023	Va katajunan lapanakni: “Aniy yal”, u “Avintʼi vilchal.” Pero jantu kʼapʼuxkʼautʼik, jantu kamakʼaʼuntʼik milhitapatsakʼan.
42017024	Ni makaliukniti va tasuʼojoy tachun ni laktʼiyan y vachu va chun kunaʼ tejkan kakminchoqoyaʼ ni kitʼin yu kval Sasʼatʼa Lapanaki.
42017025	Pero maqskʼiniy kakmaqanlqajnanʼelal ni kitʼin yu kval Sasʼatʼa Lapanaki y vachu kintaʼakchʼintamaʼelayaʼ yu chavaycha tatʼajun lapanakni, jantu kintalaqaʼiyaʼ para kaklaklhichimoʼol la ixjatsukuntikʼan.
42017026	Tejkan kakminchoqoyaʼ ni kitʼin yu Sasʼatʼa Lapanaki vachu va chun kajunchoqoyaʼ tacha ixjunita tejkan ixtʼajun Noé.
42017027	Ni anchanuʼ lapanakni ixtavajin, ixtaʼoqnun, ixtalakxtuklay, ixtamalakxtuklhanan, y vamun yuʼ ixtapastakta tus tejkan tanul Noé laka barco. Ex alil ay akskajʼuti y tamuxtuʼol tachun ni lapanakni.
42017028	Vachu va chuncha kajunchoqoyaʼ tacha ixjunita tejkan ixtʼajun Lot. Va ixtavajin, ixtaʼoqnun, ixtastʼanan, ixtaʼiy axtoqnuʼ, ixtamakay chaqan.
42017029	Pero tejkan taxtul Lot ni putaulan Sodoma va taʼeltajul laktʼiyan jikmi kun azufre y va laqmaqniʼol ni lapanakni.
42017030	Vachu va chuncha kajunchoqoyaʼ tejkan kaktasuchoqoya ni kitʼin yu Sasʼatʼa Lapanaki.
42017031	’Tejkan kachinaʼ ni anchanu julchan ex yu yal la ixʼukxna chaqaʼ jantu katanuchoqol iniʼ yu ixnavin yu tanun la ixchaqaʼ. Yu yal laka kuxtu jantucha kaʼanchoqol la ixchaqaʼ.
42017032	Kapʼastʼaktʼik ni ixanati Lot val matsati tejkan talaqaspʼiklhi.
42017033	Ni lapanaki yu ixʼaman malaqtaxtuputun ixjatsukunti, yucha kamaqatsʼanqayaʼ. Pero yu maqxtaʼa ixjatsukunti, yucha kalhitsukuchoqoyaʼ.
42017034	Klajunau tejkan kakminchoqoyaʼ katatamayaʼ qayntʼuy aqataun putaman. Qayntaun kalhaʼankanaʼ y yu aqayntaun katamakaunaʼ.
42017035	Qayntʼuy xanatin katatsukuyaʼ skitinin. Qayntaun kalhaʼankanaʼ y yu aqayntaun katamakaunaʼ. [
42017036	Qayntʼuy lapanakni katatapatsayaʼ laka kuxtu. Qayntaun kalhaʼankanaʼ y yu aqayntaun katamakaunaʼ.]
42017037	Ex talhisakmil yu ixtʼaltanan: —Jalhachimoʼonuʼ, ¿toʼoxtaycha chuncha katapasayaʼ? Ex ni Jesús va lakjunil: —Va katasuyaʼ vachu va tacha tasuy taʼan alin yu janinin, va ancha tataqxtoʼa ni lajʼay tsʼoʼon.
42018001	Ex chuncha ni Jesús va lakmasunil taun chivinti yu xtaʼa jatapastakʼati para katakʼatsal ni maqskʼiniy si kataskʼinil ni Dios y jantu katamakauntijlal.
42018002	Va naul: —Qayntaun juez va ixvil taun putaulan. Ni yucha jantu ixtoʼoyay Dios vachuʼ jantu ixlaktoʼoyay lapanakni.
42018003	Vachuʼ ancha ixvil qayntaun tiyau va ixʼan chivintanun para kaʼaqtayjukal. Va ixnajun, va junkan ni juez: “Kʼilaqlaʼoxinin ni lhilukuj kun kintʼalaxkayaʼ.”
42018004	Pero ni juez la maqan jantu ixlaqlaʼoxiputun. Pero taval va naul la ixjatapastakʼati: “Kitʼin jantu iktoʼoyay Dios vachuʼ jantu klaktoʼoyay lapanakni.
42018005	Pero yu aniy tiyau va ayaj kimaqanchapuy, ka va kaklaqlaʼoxiniyacha yu kiskʼiniy para chuncha jantucha apalay kimaqanchapul.”
42018006	Ex va naul ni jalhachimoʼonuʼ Jesús: —Kʼapʼastʼaktʼik yu makal ni jalaktuʼunuʼ juez.
42018007	Ni Dios va ox, xlhiyucha apalay kalaqʼaqtayjuyaʼ ixlapanakni yu jalaksakta, yu si taskʼiniy tunkuj y putsʼista. ¿Lhilay va la maqan kalaqlaʼoxiniyaʼ?
42018008	Va klajunau ni jantu. Va niman kalaqʼaqtayjuyaʼ. ¿Pero lhilay ni kataʼalinaʼ yu chuncha talhakapuʼan tejkan kakminchoqoyaʼ ni kitʼin yu kval Sasʼatʼa Lapanaki?
42018009	Ex chuncha ni Jesús lakjunil ni aniy chivinti yu xtaʼa jatapastakʼati. Va lakjunkal ni lapanakni yu ixtanajun va lajʼoxi ixtajunita y ixtalakchʼintamay yu alati. Va inchine naul:
42018010	—Qayntʼuy lapanakni taʼal skʼinin Dios laka ay lakatajtan. Qayntaun va fariseo ixjunita, yu aqayntaun va xachʼiniʼ impuestos ixjunita.
42018011	Ex ni anchanu fariseo va tayal va iskʼin Dios, va naul: “¡Ay Dios kʼatʼi! Kitʼin kxtaqniyan malaqpuchuncha ni jantu chun kakval tacha yu alati lapanakni yu alhavanan, yu makanunun, yu tatʼatamay yu jantu ixnavinkʼan kaval, y vachu jantu chun kakval tacha yu aniy chʼinin impuestos.
42018012	Ni kitʼin iktaskʼajay paqtʼuy laka semana. Vachu ikxtaʼa tsʼuniy kilhitapatsa”, va chuncha naul ni fariseo.
42018013	Pero ni jachʼiniʼ impuestos va la maqati ixyal, jantu katalaqstʼal laktʼiyan. Va aqtayl tankilaksakan, va junil ni Dios: “¡Ay Dios kʼatʼi! Kʼimapʼaynitʼicha ni kitʼin klaktuʼunuʼ kunita”, va naul ni jachʼiniʼ impuestos.
42018014	Ex vachu naul ni Jesús: —Kitʼin klajunau ni jachʼiniʼ impuestos yucha anchoqol la ixchaqaʼ, va malaqmixinikal ixlaqtaqal, pero yu fariseo jantu kamalaqmixinikal. Yu xʼaman makakan la ay, yucha ni Dios kamakayaʼ lakatʼuniy. Pero yu xʼaman makakan lakatʼuniy yucha ni Dios ay kamakayaʼ.
42018015	Ex chuncha lati ni lapanakni va talaklhiminil sasʼatʼankʼan ni Jesús para kalaqmoqslanil ixmakaʼ. Tejkan talaqtsʼil ixtʼaltanan ni Jesús, yuʼuncha taʼaqtayl jalaqʼaymay para jantu katamaqanchapul.
42018016	Pero ni Jesús lakjuntaʼil ni jasʼatʼan, va lakjunil ixtʼaltanan: —Kʼamakʼauntʼik ni jasʼatʼan para kintalaqmil. Jantu kʼalakmaspʼiktʼik. Yu talhakapuʼanan tacha jasʼatʼan, va yuʼuncha yu laklhichimoʼoy Dios.
42018017	Laqsaval klajunau qayntaun lapanaki maqskʼiniy kalaqaʼil ni kalhichimoʼol ni Dios vachu va tacha qayntaun jasʼatʼa laqaʼiy kalhichimoʼokal. Incha jantu, ex jantu aqtaun katanuyaʼ taʼan lhachimoʼonun ni Dios.
42018018	Ex chuncha qayntaun ay lapanaki va lhisakmil ni Jesús: —Jamalaniniʼ, ox kʼatʼi, kʼiʼun suncha kakmakalcha para kaʼalil ketsukunti yu jantu aqtaun kamiʼol.
42018019	Ex ni Jesús junil: —¿Valiʼiycha kʼiʼuniy ox kunita? Jantu matichun ox, vamun ni Dios.
42018020	Uxintʼi kʼatsʼaycha tacha junita ixlhachimoʼon Dios. Va najun jantu kʼamaʼanchʼaʼoluxnun, jantu kʼamaqnin, jantu kaʼalhavan, jantu kalaklkʼan y katʼoʼoyatʼi mimpay ali minati.
42018021	Ex va naul ni ay lapanaki: —Yucha tachun ikmakaʼojotacha tejkan lakatʼuniy xajkunita tus chavaycha.
42018022	Tejkan chuncha qasmaklhi ni Jesús, va naul: —Va tsʼuniy tsʼanqaniyan. Kastʼaʼocha yu lhitʼaʼun, kʼalaqxtʼaqnitʼi kilpatanin. Ex chuncha kʼalhitsʼukʼuyeʼe milhilhajati laktʼiyan. Ex katʼatʼicha, kʼintʼixkʼaulhipʼi.
42018023	Tejkan chuncha qasmaklhi ni ay lapanaki va ayaj maqaninil, va ayaj maqaliʼ ixjunita.
42018024	Tejkan ni Jesús chuncha laqtsʼil maqaninil, ex va naul: —Ayaj lhitaʼay katatanul ni maqalinin taʼan lhachimoʼonun Dios.
42018025	Laqataun camello jantu lay tapasay taʼan pusalal ni makskati. Pero apalay lhitaʼay katatanul taʼan lhachimoʼonun Dios yu talhitʼajun lhuvaj maqaliti.
42018026	Ex ni lapanakni yu ancha tayanal va tanaul: —¿Ex taʼayuchacha lay katalaqtaxtul?
42018027	Ex ni Jesús lakjunil: —Yu jantu lay katamakal ni lapanakni, ni Dios yucha lay makay.
42018028	Ex chuncha ni Pedro va junil ni Jesús: —Pero ni kijnankʼan ikmakaunʼotaucha yu klhitʼaunau para kaklatʼaltanau.
42018029	Ex ni Jesús va lakjunil: —Laqsaval klajunau mas va taʼayucha yu makajun ixchaqaʼ, u ixpayan, u ixtʼalaqaunin, u ixanati, u sasʼatʼan para Dios kalhichimoʼol,
42018030	ex ni yucha kalaqaʼiyaʼ alati aniy lakamunukpaʼ y vachuʼ kalaqaʼiyaʼ xatsukunti yu jantu aqtaun kamiʼoyaʼ tejkan kaminaʼ yu ataun lakamunukpaʼ.
42018031	Ex ni Jesús laklhaʼal pumakautʼuy ixtʼaltanan alakataun, va lakjunil: —Chavaycha kaʼanau laka putaulan Jerusalén. Ancha kaʼalinacha tacha yu tatsʼoqlhi yu maqancha ixtalaqputeʼey ixchivinti Dios tejkan kintalhitsʼoqlhi kitʼin yu Sasʼatʼa Lapanaki.
42018032	Va kakmaqxtaqkanaʼ la ixtamakakʼan yu jantu israelitas kataval, ex yuʼuncha kintalaktuʼuyaʼ, pʼas kintalhiʼachanaʼ, kintalakapuchujvayaʼ.
42018033	Ex kintalaqanaqmaʼelayaʼ ex kintamaqniyacha. Ex tejkan paqtʼutu kunaʼ, kajkujchoqoyaʼ.
42018034	Pero ixtʼaltanan jantu katamalaqasil, jantu kalakmasunikal, jantu katakʼatsal tas ixnaunputuntacha.
42018035	Ex chuncha tejkan va laycha kachaʼal ni putaulan Jericó ancha ixvil qayntaun laʼachʼix, ixpuskʼin tumin lakatin.
42018036	Tejkan qasmaklhi ni ixtatapasay lhuvaj lapanakni lakatin, ex va laklhisakmil ni laʼachʼix, va naul: —¿Suncha alin?
42018037	Ex yuʼuncha va tajunil: —Va tʼajun tapasanaʼ ni Jesús yu machaqaʼ Nazaret.
42018038	Ex tʼasal ni laʼachʼix, va naul: —Jesús, istsʼal kʼatʼi ni ay jalhachimoʼonuʼ David. Kʼimapʼaynitʼicha kitʼin.
42018039	Yu ixtapʼulanan ni lapanakni va talaqʼaymal ni laʼachʼix para saqcha kaval pero yucha apalay matʼasal. Va naul: —Istsʼal kʼatʼi ni ay jalhachimoʼonuʼ David, kʼimapʼaynitʼicha kitʼin.
42018040	Ex tayal ni Jesús, va malaqachanal ixʼika. Ex tejkan laqchaʼalcha, va lhisakmikal ni laʼachʼix:
42018041	—¿Suncha naʼuncha kakmakanin? Ex ni laʼachʼix qaltayanal, va naul: —Jalhachimoʼonuʼ, va klakavananputun.
42018042	Ex va naul ni Jesús: —Kalakʼavancha. Palaycha kʼaʼunchʼoʼo, va kʼilhakʼapʼupʼin.
42018043	Ex va limancha lakavananchoqol, va tʼaʼal ni Jesús va ay ixmakay ni Dios. Tejkan talaqtsʼil ni lapanakni yu tacha tapasal, tus tachun va ay tamakal ni Dios.
42019001	Ex ni Jesús tanul laka putaulan Jericó va ancha ixtapasaʼanta.
42019002	Ancha ixʼalin qayntaun lapanaki yu ixjunkan Zaqueo. Ni yucha va xaʼukxtin jachʼiniʼ impuestos y va maqaliʼ ixjunita.
42019003	Ni yucha ixmispaputun tacha tasuy ni Jesús. Pero la lhuvaj lapanakni ixtaʼanta, jantu lay kalaqtsʼil, va por jantu putanʼay kaval.
42019004	Ex takyaujapʼulal, va taukʼal laka kʼiu para lay kalaqtsʼil, va ancha ixpuminta ni Jesús.
42019005	Ex tejkan ancha chaʼal ni Jesús, talaqstʼal laka kʼiu, laqtsʼil ni Zaqueo, va junil: —Va knajun kʼapʼatʼaʼutʼicha, chavaycha kakloqojaʼ la minchaqaʼ.
42019006	Ex va tsʼalaj patajul ni Zaqueo, va achajlaqaʼil ni Jesús.
42019007	Tejkan chuncha talaqtsʼil ni lapanakni ex talhichivinil ni Jesús, va ixtalajuniy: —Ni Jesús va al loqojnuʼ la ixchaqaʼ qayntaun jalaktuʼunuʼ lapanaki.
42019008	Ex chuncha tayal ni Zaqueo, va junil ni Jalhachimoʼonuʼ Jesús: —Chavay, Jalhachimoʼonuʼ kʼatʼi, pakltaun kimaqaliti klaqxtaqniyaʼ kilpatanin y va taʼayucha yu ikmakanuxtunil kakxtaqnichoqoyachaʼ aqtʼati chuncha tacha kmaxtunil.
42019009	Ex chuncha va naul ni Jesús: —Chavaycha yu tatanumanal ni aniy chaqaʼ va talaqtaxtutacha, vachu laqsaval ixpapanti Abraham junita.
42019010	Kitʼin yu kval Sasʼatʼa Lapanaki klakminta puxkaunaʼ ni lapanakni yu tatsʼanqatacha para kaklaqmalaqtaxtuyaʼ.
42019011	Va chuncha ni Jesús ixtʼajun chivin y ni lapanakni ixtatʼajun qasmaknan. Va lakjunil taun chivinti yu xtaʼa jatapastakʼati. Va laycha katachaʼal yu la ay putaulan Jerusalén y yuʼuncha ixtapastakʼa ni Dios va niman ixlhachimoʼonul.
42019012	Xlhiyucha va naul: —Qayntaun ay lapanaki va maqati al taʼan ataun xalakatʼun. Va al laqaʼiniʼ ixpalhachimoʼon para kalaklhichimoʼol ixtʼamachaqan la ixtʼun.
42019013	Va jalakjuntaʼiʼelal pumakau ixʼoqxtamatin. Laqxtaqnil qayntamin lhuu tumin, va lakjunil: “Kʼapʼutʼapʼatsʼatʼik ni aniy tumin tus kakminchoqoyaʼ.”
42019014	Pero yu lapanakni yu ancha ixtʼamachaqan va ixtaxkajiy yu junputun lhachimoʼonuʼ. Tamalaqachal chivinti, va tanaul: “Kijnankʼan iknaunau jantu kaval kiJalhachimoʼonukʼan.”
42019015	Pero tejkan chinchoqol ni ay lapanaki la ixputaulan va ixlaqaʼitacha ixpalhachimoʼon. Jalakjuntaʼil ixʼoqxtamatin yu ixlaqxtaqnita tumin. Va ixkʼatsaputun tacha tamakatacha qayntamin.
42019016	Yu pʼunaj chinchal, va naul: “Jalhachimoʼonuʼ, chavay yu mintumin talhavatacha aqkau chuncha tacha kʼixtʼaqnin.”
42019017	Ex ni jalhachimoʼonu va junil: “Ox oqxtamati kʼatʼi. Uxintʼi la ox makʼatʼi mas va kun tsʼuniy, xlhiyucha kʼalhachʼimoʼonuneʼe lakakau putaulan.”
42019018	Ex chinchal aqayntaun, va naul: “Jalhachimoʼonuʼ, chavay yu mintumin talhavatacha aqkis chuncha tacha kʼixtʼaqnin.”
42019019	Ex ni jalhachimoʼonuʼ va junil: “Ex uxintʼi kʼalhachʼimoʼonuneʼe lakakis putaulan.”
42019020	Ex aqayntaun vachu chinchal, va naul: “Jalhachimoʼonu, aniy mintumin. Va xakpachʼimaʼata la kimpayoj.
42019021	Va xaktalhauniyan uxintʼi. Ijkʼatsay va la pʼas milhachimoʼon, va chʼapʼay yu jantu minavin y xʼanan taʼan jantu chʼan.”
42019022	Ex ni jalhachimoʼonu va junil: “Kun minchivinti meʼeman mapʼukʼan mintalaqalhin. Laqsaval ixkʼatsay ni va la pʼas kilhachimoʼon y va ikchʼapay yu jantu kinavin y ikxqanan yu jantu ikchʼan.
42019023	¿Ex valiʼiychacha jantu kʼamanutʼi kintumin laka banco? Ex chuncha kitʼin xaklhajal sasʼatʼa tejkan ikchinchoqol.”
42019024	Ex lakjunil yu ancha tayanal: “Kʼamaxtʼunitʼikcha ni tumin, kaxtʼaqnitʼik yu lhajal aqkau chuncha tacha kxtaqnil.”
42019025	Yuʼuncha tajunil: “Pero, jalhachimoʼonuʼ, yucha lhitʼajuncha aqkau chuncha tacha xtʼaqnin.”
42019026	Ex ni jalhachimoʼonu lakjunil: “Klajunau mas yu lhitʼajuncha, kaxtaqnikanaʼ alati. Pero yu jantu tuʼuchun kalhitsukul, mas va tsʼuniy yu lhitʼajun kamaxtunichoqokanaʼ.
42019027	Chavaycha kalaklhitʼantʼikcha aniy ni lapanakni yu kintaxkajiy yu jantu ixkintajuniy xaklhachimoʼonul. Aniy kʼalaqmaqniʼotʼikcha la kintʼalakaʼukxpuʼ.”
42019028	Taval tejkan chuncha naul ni Jesús va taylhaʼal ixlakatin para kachaʼal Jerusalén.
42019029	Tejkan va laycha kachaʼal lakatʼuy putaulanin yu lakjunkan Betfagé y Betania yu ukstsʼuniy ni aspajun yu junkan Olivos, ex jalaqmalaqachal qayntʼuy ixtʼaltanan.
42019030	Va lakjunil: —Kʼapʼinchʼipitik ni lakatʼuniy putaulan yu ancha vil. Ex taʼan kachʼipʼinapitik, katʼemayapitik laqataun sasʼatʼa burro chʼiʼulakanta yu jantukaʼ matichun putaukʼay. Kaxʼoqʼiyapitik, kalhitʼantʼik.
42019031	Incha taʼayucha katalhisakmiyan ni valiʼiycha xʼotʼatʼik ni burro, ex kʼaʼunapitik va maqskʼiniy ni Jalhachimoʼonuʼ.
42019032	Ex taʼal ixtʼaltanan, tatemal va tacha lakjunkal.
42019033	Tejkan ixtatʼajun xʼoqnun ni burro, ex yu jamanavinin va talaklhisakmil: —¿Valiʼiycha xʼotʼatʼik ni kiburrokʼan?
42019034	Ex yuʼuncha tanaul: —Va maqskʼiniy ni Jalhachimoʼonuʼ.
42019035	Ex va talhaʼanilcha ni Jesús, va tamukʼanil ixlaqchʼitikʼan ni burro, ex putaukʼal ni Jesús.
42019036	Tejkan chuncha alcha ni Jesús, ni lapanakni tamamanil ixlaqchʼitikʼan lakatin para ancha kapuʼal.
42019037	Va la lhuu lapanakni yu ixtatʼaʼan ni Jesús. Ex chuncha tejkan va lay kachaʼal ni Jesús lakatajunti ni aspajun yu junkan Olivos, va ayaj talhiʼachantajul ni yuʼuncha. Va ixtatʼasay, la ay ixtamakay ni Dios por tachun yu ixtalaqtsʼinta yu makal ni Jesús la ixtapʼasta.
42019038	Va ixtanajun: —¡Katoʼoyakal yu minta la ixtaqaʼuti ni Jalhachimoʼonu Dios! Ox katalaqtsʼinchoqol ni Dios kun ni lapanakni y katoʼoyakal ni Dios laktʼiyan.
42019039	Pero lati ni fariseos yu ancha ixtayanal va tajunil ni Jesús: —Jamalaniniʼ, kʼaʼun yu tatʼamintan ni saq kataval.
42019040	Ex ni Jesús va lakjunil: —Klajunau incha va saq kataval ni lapanakni ex va katalaktʼasal ni chiyuxin, va ay katamakal ni Dios.
42019041	Ex chuncha tejkan va laycha kachaʼal laka Jerusalén, laqtsʼil ni ay putaulan, va laqlhiqalhul ni lapanakni yu ancha tavilanal.
42019042	Va naul: —Va ixmalaʼasitʼik chavay tas pulaycha oxicha katʼaulchʼoʼotʼik kun Dios pero jantucha lay kʼamalaʼasiyapitik.
42019043	Kaminaʼ julchan tejkan kataʼostaulaʼ mintʼalaxkayninkʼan, katamalaqachʼinuyan para jantu lay kʼatʼapʼasatʼik y katamalaqachoqoxnuyan.
42019044	Katamaʼakxaʼoyan, katamaqniyan uxiknan yu ancha katʼaulapitik. Jantu katamakaunaʼ chiyuxin yu katalaʼakltankukʼataulal. Jantu ixmispʼayatʼik ni Dios tejkan kilachil xlhiyucha katapasayaʼ.
42019045	Ex va tanul ni Jesús yu ay ixlakatajtankʼan ni israelitas, va jalakxkauxtul yu ixtatʼajun jastʼanan y vachuʼ yu ixtatʼajun jalaktamunun.
42019046	Va naul: —Va tsʼoqkanta la ixchivinti Dios: “Ni kinchaqaʼ junkan xachaqaʼ taʼan puskʼinkan Dios.” Pero uxiknankʼan makʼayatʼik paʼalhavan.
42019047	Ex chuncha lhilhiy ixjalakmalaniy yu ay lakatajtan ni Jesús. Pero ni xaʼukxtinin ni kuras ali yu ixtamasuy ixlhachimoʼonkʼan ni israelitas ali yu lajʼay lapanakni, yuʼuncha aqtayl talakpastaknan tas laycha katapumaqnil.
42019048	Pero tachun ni lapanakni tus ox ixtatʼajun qalasmaknan ni Jesús, xlhiyucha jantu katatemal tas laycha katapumaqnil.
42020001	Taval taun julchan ni Jesús ixvil yu ay lakatajtan. Ixlakmasuniy ni lapanakni, ixjalaqputeʼeniy tacha lay katapulaqtaxtul. Ancha tachaʼal ni xaʼukxtinin kuras ali yu ixtamasuy ixlhachimoʼonkʼan ni israelitas ali yu lajʼay lapanakni.
42020002	Yuʼuncha tanaul: —¿Taʼayucha xtaqnin lhachimoʼon ni kʼamakʼatʼi yu aniy axtoqnu? ¿Taʼayuchacha lhijunan ni chuncha kʼamakʼatʼi?
42020003	Ex ni Jesús va lakjunil: —Kitʼin vachuʼ kaklalhisakmiyau taun chivinti.
42020004	Kilajuniu, ¿taʼayucha malaqachal ni Juan para kamaqchajʼavanal? ¿Va Dios u va lapanaki?
42020005	Ex aqtaylcha talalhisakmiy siya yuʼuncha, ixtalajuniy: —¿Tas kajunaucha? Incha kajunau va Dios yu malaqachal ni Juan, ex ni Jesús kintalhisakmiyan: “¿Ex valiʼiycha jantu kalhakʼapʼupʼintʼik?”
42020006	Pero incha kanaunau valiʼiy lapanakni yu tamalaqachal ni Juan, ex ni lapanakni kintalakatʼalmayan. Yuʼuncha talhakapuʼan ni Juan va yu ixlaqputeʼey ixchivinti Dios.
42020007	Ex chuncha tajunil ni Jesús: —Kijnankʼan jantu ijkʼatsayau taʼayucha malaqachal ni Juan para kamaqchajʼavanal.
42020008	Ex Jesús jalakjunil: —Ex ni kitʼin vachuʼ jantu kaklajunau tas ayucha kixtaqnil palhachimoʼon yu ikpumakay ni aniy axtoqnuʼ.
42020009	Ex aqtaylcha jalaqxaqalay ni lapanakni, va jalakjunil taun chivinti yu xtaʼa jatapastakʼati. Va naul: —Qayntaun lapanaki chʼal uvas la ixtʼun. Va jalaqxtaqnil amedias lati tapatsanin. Ex taxtul, la maqan al.
42020010	Ex lakachilcha ixpupʼuxkan ni uvas. Ni ukxtin va malaqachal qayntaun ixʼoqxtamati para kaskʼinil lati yu japʼuxnucha yu ixpaxtoqniy yucha. Pero yuʼuncha tasamajʼal ni oqxtamati, tamalaqachachoqol, jantu tuʼuchun kataxtaqnil.
42020011	Ex yu xamanavin tʼun va malaqachachoqol aqayntaun ixʼoqxtamati. Vachuʼ tasamajʼal ni oqxtamati, tamalaqachachoqol, jantu tuʼuchun kataxtaqnil.
42020012	Ex ni ukxtin va malaqachachoqol aqayntaun pero yuʼuncha talhimaqchapul y tamaxtulcha ixlhimaqspaʼ ni lakatʼun.
42020013	’Ex ni anchanuʼ xaʼukxtin va naul: “¿Tas kakmakayacha? Kakmalaqachayaʼ kesʼatʼa yu ayaj kʼachaniy. Ka va yucha katatoʼoyayaʼ.”
42020014	Ex tejkan talaqtsʼil yu ixtatʼajun tapatsanin talaxaqalal siya yuʼuncha, va tanaul: “Yu aniy kalaqaʼiyaʼ ixlhitapatsa ixpay. Kamaqniu para kinavinkʼan kaval ixlhitapatsa.”
42020015	Ex tamaxtul ixlhimaqspa ni anchanu lakatʼun, va tamaqnil. Ex ni Jesús jalaklhisakmil: —¿Ex chuncha tas kamakayacha ni xaʼukxtin ni tʼun?
42020016	Va kaminaʼ la ixtʼun, kalaqmaqniʼoyaʼ ni anchanu tapatsanin. Kaxtaqniyaʼ ni tʼun aqayntaun. Ex ni lapanakni yu taqasmaklhi va tanaul: —Jantu chun kaval.
42020017	Ex ni Jesús jalaqtsʼil, va naul: —Incha jantu chuncha kaval, ex ¿valiʼiycha inchine najun yu tsʼoqkanta la ixchivinti Dios? Ni chiyux yu jantu kamapatsaputul yu tamakay chaqaʼ chavay yucha yu apalay maqskʼiniy.
42020018	Vachuʼ naul ni Jesús: —Mas va taʼayuʼ lapanaki kataqalqoslhi ni anchanuʼ laka chiyux, kataqalhiyaʼ. Pero incha ni anchanu chiyux kapatajul y kaʼaktʼalmal qayntaun lapanaki ex va kalhiʼakxajtachal tacha pʼoqxni.
42020019	Ex yu xaʼukxtinin kuras kun yu ixtamasuy ixlhachimoʼonkʼan ni israelitas va takʼatsal ni Jesús ixlaklhichiviniy ni yuʼuncha tejkan jalaqputeʼenil ni anchanuʼ chivinti. Xlhiyucha ancha ixtalakxkajuy tacha katapuchʼapal ni Jesús. Pero jantu katachʼapal, va ixtatalhauniy ni lapanakni yu ancha tayanal.
42020020	Ex ni yuʼuncha jalaqmalaqachal lapanakni yu ixmakakan tacha ox lapanakni kataval. Va ixtamakanuputun ni Jesús para kanaul tuʼuchun yu jantu ox. Ex chuncha lay katalhaʼanil ni xagobernador.
42020021	Xlhiyucha talhisakmil, va tanaul: —Jamalaniniʼ, ni kijnankʼan ijkʼatsayau va si laqsaval yu naʼun y si laqsaval yu lakmalaniy ni lapanakni. Vachuʼ jantu makʼay kuenta taʼayucha ni lapanaki. Uxintʼi ayaj ox jamasuniy ixchivinti Dios.
42020022	Va klalhisakmiyau incha maqskʼiniy kamapalniu impuestos yu xaʼay jalhachimoʼonuʼ Roma u jantu.
42020023	Pero ni Jesús yucha kʼatsal va ixtamakanuputun. Va jalakjunil: —¿Valiʼiycha kilalaqtsʼintanuyaucha?
42020024	Kʼimasunin aqxtaun tumin. ¿Ni aniy tumin tas ayuchacha ixʼukxpucha? ¿Tas ayucha ixtaqaʼuti aniy tsʼoqmukʼanikanta? Ex chuncha tanaul: —Va ixʼukxpuʼ kun ixtaqaʼuti ni xaʼay jalhachimoʼonuʼ Roma.
42020025	Ex chuncha jalakjunil: —Kaxtʼaqnitʼik yu jalhachimoʼonuʼ Roma yu ixnavin yucha y kaxtʼaqnitʼik Dios yu ixnavin Dios.
42020026	Ex chuncha jantu lay katamakanul ni Jesús la ixtalakaʼukxpukʼan ni lapanakni. Tus vak jalakmakal por ixchivinti, ex yuʼuncha saq taval.
42020027	Ex chuncha lati ni saduceos talaqʼal ni Jesús. Yuʼuncha ixtanajun ni jantu takujchoqoy yu janinin. Ex va chuncha va tajunil ni Jesús:
42020028	—Jamalaniniʼ, ni Moisés kintatsʼoqnin la ixlhachimoʼon incha kanil qayntaun lapanaki y kamakauntijlal ixanati y jantu kalhitsukunil sasʼatʼa, ex yu ixpʼisaqa maqskʼiniy katʼatsukuchoqol ixanati para kalhitsukunil sasʼatʼa por xajayaʼ.
42020029	Ex chuncha ixʼalin qayntujun tʼalaqaunin. Yu xajayaʼ lakxtuklal, va nil, jantu kalhitsukul sasʼatʼa.
42020030	Ex yu pʼunaj ixpʼisaqa tʼatsukuchoqol ixanati pero vachu nil, jantu kalhitsukul sasʼatʼa.
42020031	Ex va chuncha yu aqayntaun ixpʼisaqa vachuʼ tʼatsukuchoqol ni xanati ex vachu nil. Ex vachu va chuncha val kun tachun ni tʼalaqaunin, jantu katalhitsukunil sasʼatʼa.
42020032	Ex taval vachuʼ nil ni xanati.
42020033	Ex tejkan katakujchoqoyaʼ ni janinin, ¿taʼayucha ixanati kunaʼ? Qayntujun tʼalaqaunin va si ixtatʼatʼajun.
42020034	Ex ni Jesús va lakjunil: —Ni lapanakni aniy lakamunukpaʼ va talakxtuklay y lakʼikan.
42020035	Pero ni lapanakni yu tapaxtoqniy katachaʼal yu ataun lakamunukpaʼ, mas taniy va katakujchoqoyaʼ. Ancha jantu katalakxtuklayaʼ y jantu kalakʼikanaʼ.
42020036	Yuʼuncha jantucha kataniyaʼ. Tacha ixmayulnin Dios katajunaʼ, va yu sasʼatʼan Dios katajunaʼ, va takujchoqotacha.
42020037	Ni Moisés yucha kintamasuniyan ni takujchoqoy ni janinin tejkan lhitsʼoqlhi ni javan yu ixmaqtayvil. Taʼan chuncha tsʼoqlhi, va naul ni Dios: “Kitʼin ixDios Abraham, ixDios Isaac, ixDios Jacob kunita”, naul ni Dios.
42020038	Chavay mas naunatʼik va ixtanitacha ni anchanu lapanakni pero yu Dios naul: “Kitʼin va ixDioskʼan kunita.” Ex chuncha pukʼatsayau va ixtakujchoqotacha. Ni Dios jantu Dios kaval kun yu janinin, va ixDioskʼan yu tatʼajun.
42020039	Ex lati yu ixtamasuy ixlhachimoʼonkʼan ni israelitas va ancha ixtayanal, va tajunil ni Jesús: —La ox altʼayan, jamalaniniʼ.
42020040	Ex chuncha tatalhaunilcha, jantucha apalay tuʼuchun katalhisakmil.
42020041	Ex ni Jesús laklhisakmil ni lapanakni: —¿Valiʼiycha tanajun va sasʼatʼa David ni Cristo yu ixtanajun kamalaqachayaʼ ni Dios?
42020042	Jantu vamun sasʼatʼa David kaval. David tsʼoqlhi laka salmos va naul: Ni Dios naul, va junkal kiJalhachimoʼonuʼ: “Aniy kʼintʼatʼaʼul la kilhijakanaj makaʼ para katatoʼoyan ni lapanakni
42020043	tus kakmaqalhajaʼoyaʼ tachun mintʼalaxkaynin.”
42020044	Ex incha David naul ni Cristo va ixJalhachimoʼonuʼ, ex naunputun ni jantu vamun sasʼatʼa kaval.
42020045	Ex tachun ni lapanakni taqalasmaklhi ni Jesús tejkan jalakjunil ixtʼaltanan, va naul:
42020046	—Kʼalhistʼajkʼantʼikcha para jantu katamakanun yu tamasuy kilhachimoʼonkʼan. Yuʼuncha tamaqamay katatiʼukxuntayal kun yu laqlman laqchʼiti tacha taʼulay ni lajʼay lapanakni. Taʼachaniy kalakmastakʼakal laklhitamau tacha ay lapanakni kataval. Tataulputun taʼan tataulay yu xalajʼaynin laqa chaqan taʼan tataqxtoʼa ni lapanakni vachu taʼan alin lakvayti.
42020047	Talakmaxtuniy ixchaqakʼan yu tiyaunin. Vachu la panij tatapayniy Dios para katatoʼoyal ni lapanakni. Yuʼuncha katalaqaʼiyaʼ apalay lhuu jamaqanlqajnati.
42021001	Ex chuncha taʼan ixvil ni Jesús lakatajtan va lakavanal, va jalaqtsʼil ni maqalinin ixtamujuy ixlimosnajkʼan laka kajun.
42021002	Ex ancha laqtsʼil qayntaun kilpataniʼ tiyau va mujul aqxtʼuy lakstʼuniy tumin.
42021003	Ex va naul ni Jesús: —Laqsaval klajunau yu aniy kilpataniʼ tiyau apalay lhuu xtaqlhi xajantu yu alati lapanakni.
42021004	Yuʼuncha mas va taxtaʼa laqlhuu pero taxtaʼa vamun yu tamaxajniyachal. Chavay ni kilpataniʼ tiyau mas va tsʼuniy tumin yu xtaqlhi pero va xtaqʼol tachun yu ixputapasay.
42021005	Ex chuncha lati ixtatʼajun lhichivinin yu la ay lakatajtan. Ixtanajun va kun la lajkʼus chiyux ixmaxantilakanta y vachuʼ kun yu la kʼus axtoqnuʼ yu taxtaqlhi lapanakni.
42021006	Pero ni Jesús lakjunil: —Kaminaʼ julchan tejkan tachun yu laqtsʼinatʼik kalaqcheʼeʼokanaʼ, jantu katamakaunaʼ chiyuxin yu katalaʼakltankukʼataulal.
42021007	Ex chuncha talhisakmil: —Jamalaniniʼ, ¿tavanancha chuncha katapasayaʼ? Tejkan va laycha chuncha katapasal, ¿tas kakpukʼatsayaucha?
42021008	Ex va naul ni Jesús: —Kʼalhistʼajkʼantʼikcha para jantu matichun katamakanun. Kataminaʼ qaynlhuu la kintaqaʼuti y katanaunaʼ: “Kitʼin ni Cristo”; y katanaunaʼ: “Chavaycha kamiʼoyaʼ ni lakamunukpaʼ.” Pero uxiknankʼan jantu kʼalaktʼapʼintʼik.
42021009	Tejkan kaʼasmaktʼapitik la alin lhilukuj ni lakamunukpaʼ y tejkan katalachʼapayaʼ ni lapanakni kun lhachimoʼonun ex jantu katʼalhanantʼik. Chuncha maqskʼiniy pʼunaj katapasal. Pero tejkan chuncha kunaʼ jantukaʼ kamiʼoyaʼ ni lakamunukpaʼ.
42021010	Ex chuncha taylhaʼal ixchivinti ni Jesús, va lakjunil: —Yu oqxlaqtaun lapanakni katalachʼapayaʼ kun aʼoqxlaqtaun lapanakni. Yu laqataun pais katalachʼapayaʼ kun ataun pais.
42021011	Kalaklayaʼ lakatʼun lakalhuu lakamunukpaʼ y lakalhuu kaʼalinaʼ chavan y lakalhuu kaʼalinaʼ taqanʼati. Vachuʼ kaʼalinaʼ la ay talhanti laktʼiyan y va yucha katapukʼatsayaʼ ni lapanakni va laycha kamiʼol ni lakamunukpaʼ.
42021012	Pero pʼunaj tejkan jantukaʼ chuncha katapasayaʼ katachʼapayan, katamamajkʼatsanivayan, katamaqxtaqniyan yu xalajʼay lapanakni laqa chaqan taʼan tataqxtoʼa ni israelitas. Kalhipʼinikʼanapitik yu lajʼay lapanakni kun yu jalhachimoʼonun. Kalhipʼinkʼanapitik laka pachʼin. Va si chun katapasayaʼ por kilapanakni untʼatʼik.
42021013	Pero tejkan chuncha katapasayaʼ ex laycha kʼachʼivinapitik para kintamispal.
42021014	Pero kapʼastʼaktʼik la melhanutkʼan ni jantu katapastakʼun tas laycha kʼapʼuʼaltʼayanantʼik tejkan katamukʼaniyan laqtaqal.
42021015	Ni kitʼin klaxtaqniyau chivinti kun jatapastakʼati. Chuncha tachun mintʼalaxkayninkʼan katakʼatsayaʼ va laqsaval yu naunatʼik, jantu lay katanaul yu jantu laqsaval yu naunatʼik.
42021016	Mas va mimpaykʼan u minatikʼan katamaqxtaʼan. Mas va mintʼalaqaunin u miʼamigoskʼan katamaqxtaʼan. Lati yu uxiknankʼan kʼamaqnikʼanapitik.
42021017	Tachun ni lapanakni katalhixkayan por kilapanakni untʼatʼik.
42021018	Pero jantu kamaʼatsʼanʼayapitik metsukuntikʼan mas va maqataun miʼajikʼan.
42021019	Mas va lhitaʼay kunaʼ incha kilalhakapuʼanʼalhiyau ex kʼalhitsʼukʼuyapitik jatsukunti.
42021020	’Tejkan kalaqtsʼinapitik va katamalaqachoqoxnuyaʼ ni tropas ni aniy putaulan yu Jerusalén. Chuncha kakʼatsʼayapitik va niman kalaqmaqniʼokanaʼ xalapanakni.
42021021	Tejkan chuncha katapasayaʼ, ex yu tavilanal xaʼestado Judea maqskʼiniy kataqoslhi laka aspajunuxnan. Yu tavilanal aniy laka ay putaulan maqskʼiniy katataxtul y yu tavilanal ixlhimaqspa ni putaulan jantu katatanul.
42021022	Ni anchanu julchan kaʼalinaʼ maqanlqajnati por yu talaqalhin. Chuncha laqsaval kunaʼ tachun yu tsʼoqkanta la ixchivinti Dios.
42021023	¡Payniʼincha xanatin yu jaʼaynan katajunaʼ anchanuʼ julchan, vachuʼ yu katalhitsukuyaʼ lakstʼuniy sasʼatʼakʼan yu lhimatsʼikʼiti! La kaʼalina maqanlqajnati aniy la kintʼunkʼan y ni Dios ayaj katalqaunaʼ kun yu aniy lapanakni.
42021024	Lati kalaqmaqnikanaʼ laka lhilukuj. Lati kalakchʼikanaʼ, kalaklhaʼankanaʼ ixlhilakalhuu lakamunukpaʼ. Yu aniy la ixputaulankʼan Jerusalén katataulaʼ yu jantu israelitas kataval tus tejkan kamiʼoyaʼ julchan yu lakʼulanikanta.
42021025	’Ex chuncha laktʼiyan katatapaxayaʼ ni julchan kun ni malkuyuʼ kun ni jastʼakun para katapulakpastaknal. Aniy lakatʼun la katatalhananaʼ ni lapanakni, jantu katamalaqasiyaʼ tejkan ayaj kamakatʼaunaʼ ni lakamar.
42021026	Jantucha katalhitsukuyaʼ tapʼasta por ixtalhantikʼan y va por la katapastakʼuyaʼ tisuncha katapasayaʼ lakamunukpaʼ. Ni julchan ali ni malkuyuʼ ali ni jastʼakun kataxkapʼiknanaʼ.
42021027	Ex chuncha katalaqtsʼinaʼ ni Sasʼatʼa Lapanaki, va kaminaʼ laka taputsʼi, kaminaʼ kun ixtapʼasta y tachun ixʼayaxtu.
42021028	Tejkan chuncha kaʼaqtayniyacha ex kʼaʼachʼantʼik, y kʼatalaqstʼatʼik kun achati. Tejkan chuncha kunaʼ ex kʼalaqtʼaxtʼuyapitikcha.
42021029	Ex lakjunil ataun chivinti yu xtaʼa jatapastakʼati, va naul: —Kʼalaqtsʼintʼik ni kʼiu yu junkan higuera, u va taʼayucha kʼiu kaval.
42021030	Tejkan kalaqatajuyaʼ xaxqoy ex meʼemankʼan kʼatsʼayatʼik ni taʼukstsʼuniycha ni lhikʼatsa.
42021031	Vachu va chun tejkan kalaqtsʼinapitik ni chuncha tʼajun tapasanaʼ aniy lakamunukpaʼ yu tacha klajuniu, ex va chuncha kakʼatsʼayapitik ni taʼukstsʼuniycha tejkan Dios kalhachimoʼonunaʼ.
42021032	Laqsaval klajunau, ni lapanakni yu chavay tatʼajun, jantukaʼ kataniʼoyaʼ tus katapasaʼoʼelayaʼ yu klajuntau.
42021033	Yu lakatʼun kun laktʼiyan katamiʼoyaʼ pero yu kinchivinti jantu aqtaun kamiʼoyaʼ.
42021034	Kʼalhistʼajkʼantʼikcha para jantu pʼas kʼamakʼatʼik melhanutikʼan por mintaʼapʼatikʼan nisin por yu makʼapʼutʼunatʼik la milakatunajkʼan, y jantu kʼatʼapʼastakʼun tacha kʼapʼutʼapʼasayapitik la metsukuntikʼan. Ni anchanuʼ julchan va tsʼalaj kachinaʼ.
42021035	Kaminaʼ tacha laqataun patʼal yu tsʼalaj putaqtay, va kalaqmaqsvaʼoyaʼ ni lapanakni yu tavilanal talakachux ni lakamunukpaʼ.
42021036	Lhistujcha kʼaʼuntʼik, va si kaskʼintʼik Dios para lay kʼapʼulaqtʼaxtʼutʼik tachun yu katapasayaʼ. Ex chuncha lay kʼapʼulaqchʼipʼintʼik ni Sasʼatʼa Lapanaki.
42021037	Tejkan tunkuj, ni Jesús ixlakmalanin laka ay ixlakatajtankʼan ni israelitas. Chuncha tejkan tsʼis, ixʼan loqojnuʼ taʼan junkan xaʼaspajun Olivos.
42021038	Tachun ni lapanakni vakuj ixtalaqʼan ni Jesús ni ay lakatajtan. Va ixtaʼan qasmaknan ixchivinti.
42022001	Ex chuncha ixtaʼuktsʼuniy ni Paxku yu ay ixkʼatankʼan ni israelitas, tejkan ixtaʼuy ni pan yu jantu lhiyaukan levadura.
42022002	Chuncha ni xaʼukxtinin ni kuras kun yu ixtamasuy ixlhachimoʼonkʼan ni israelitas, va ixtalakxkauniy tas laycha katapumaqnil ni Jesús. Pero va ixtatalhauniy ni lapanakni.
42022003	Ex chuncha ni Satanás va tanunil ni Judas, yu ixtajuniy Iscariote. Yucha xaqayntaun yu ixpumakautʼuykʼan ixtʼaltanan Jesús.
42022004	Ex yucha jalaqʼal ni xaʼukxtinin kuras kun yu xapolicias ni ay lakatajtan. Va laqlhixaqalal para laycha kalaqmaqxtaqnil ni Jesús ni yuʼuncha.
42022005	Ex yuʼuncha talhiʼachantajul, va tajunil kataxtaqnil tumin incha kalaqmaqxtaqnil.
42022006	Ex va lhipaʼinil ni Judas, va aqtayl lakpastaknan tas lay kapumaqxtaqlhi ni Jesús tejkan jantu kaʼalil pumalhuu lapanakni.
42022007	Ex chuncha va lakachilcha xakʼatan Paxku, tejkan ixtaʼuy pan yu jantu ixlhiyaukan levadura, vachuʼ ixtamaqniy sasʼatʼa borrego tacha ixlapaxkankʼan.
42022008	Ni Jesús malaqachal ni Pedro ali Juan, va lakjunil: —Kapʼintʼik laʼoxinin yu kaʼuyau xakʼatan Paxku.
42022009	Ex va tanaul: —¿Toʼoxtaycha naʼun kaklaʼoxiu?
42022010	Ex lakjunil ni Jesús: —Tejkan katʼanuyapitik ni laka putaulan ancha kapʼaxtʼoʼapitik qayntaun lapanaki yu lhaʼanta xkan la ixʼaqxau. Yucha katʼapʼinapitik tus laqa chaqaʼ taʼan katanuyanta.
42022011	Ancha kʼaʼunitʼik ni jamachaqaʼ: “Kijamalaninikʼan va lhasakminin toʼoxtaycha lay kalaktʼavayl ni ixtʼaltanan ni xakʼatan Paxku.”
42022012	Ex ni yucha katamasuniyan taʼan apulaktaun ni chaqaʼ yu pulajʼay taʼan alinʼojotacha yu axtoqnuʼ. Ancha kʼalaʼoxiyapitik ni lakvayti.
42022013	Ex chuncha ni yuʼuncha taʼal, tatemal va chuncha tacha lakjunkal. Ancha talaʼoxil xalakvayti ni kʼatan Paxku.
42022014	Ex chuncha tejkan chaʼalcha ni hora ni Jesús kun ixtʼaltanan tatanul ni laqa chaqaʼ, va tataulal laka mesa.
42022015	Ex lakjunil ni Jesús: —Kitʼin kun tachun la kelhanuti klatʼavaynputunau yu uxiknan xavayti ni aniy kʼatan Paxku tejkan jantukaʼ ikmaqnikan.
42022016	Kitʼin klajunau jantucha kajkʼuchoqoyaʼ xavayti ni aniy kʼatan tus tejkan kataqayntsayaʼ yu naunputun aniy kʼatan tejkan kalhachimoʼonunaʼ ni Dios.
42022017	Ex chuncha chʼapal laqataun vaso, va xtaqnil lhimalaqpuchuncha ni Dios. Ex va lakjunil: —Kachʼapʼatʼik ni vaso, kaʼoqtʼik tachun uxiknankʼan.
42022018	Laqsaval klajunau jantucha aqtaun kajkʼoqchoqoyaʼ kitʼin yu aniy xaxkan ni uva tus tejkan kaminaʼ jalhachimoʼonuʼ ni Dios.
42022019	Ex chʼapal ni pan va xtaqnil lhimalaqpuchuncha ni Dios. Va cheʼel, laqxtaqnilcha, va lakjunil: —Yu aniy va kilakatunaj maqxtaqkanta por uxiknankʼan. Va tsaj chuncha kʼamakʼayapitik para kilapupastakvi ni kitʼin.
42022020	Ex tejkan tavaynʼol vachu va chuncha chʼapal ni vaso, va naul: —Yu aniy vaso masuy ni Dios va taun sastʼi chivinti jatʼatamakajun ixlapanakni por kijakʼalna. Va kataxtuyaʼ kijakʼalnan para kʼalaqtʼaxtʼutʼik ni uxiknan.
42022021	Pero qayntaun yu kintʼataulay aniy laka mesa yucha kimaqxtaqyaʼ para kakmaqnikal.
42022022	Chuncha katapasayaʼ, ni kitʼin yu kval Sasʼatʼa Lapanaki ikpuʼan lakatin taʼan kimpaxtoqniy. Pero paynicha ni anchanu lapanaki yu kimaqxtaqyaʼ para kakmaqnikal.
42022023	Ex yuʼuncha taʼaqtayl talaklhichiviniy taʼayucha kaval yu kamaqxtaqlhi.
42022024	Ex chuncha taʼaqtaynilcha talalhisakmiy siya yuʼuncha taʼayucha yu apalay ay kaval yu ixpumakautʼuykʼan.
42022025	Pero ni Jesús lakjunil: —Ni lajʼay xalhachimoʼonun aniy lakamunukpaʼ talhichimoʼonun tacha pʼas xaʼukxtinin. Yuʼuncha tanajun kalaktoʼoyakal tacha lajʼoxi lapanakni kataval.
42022026	Pero uxiknan jantu chun kʼamakʼakʼantʼik. Va knajun yu apalay ay junita yucha kaval tacha yu apalay lakatʼuniy. Yu lhinajun, yucha kaval tacha qayntaun oqxtamati.
42022027	¿Tas naunatʼikcha uxiknankʼan? ¿Taʼayucha yu apalay ay? ¿Va yu vil laka mesa u va yu jamunuʼ? Va yu vil laka mesa. Pero ni kitʼin ikmakakan tacha miʼoqxtamatkʼan.
42022028	’Ni uxiknankʼan jantu aqtaun ixkilamakaunau tejkan lhitaʼay xaktapasay.
42022029	Xlhiyucha klaxtaqniyau taun palhachimoʼon tacha kixtaqnil palhachimoʼon ni kimPay.
42022030	Para chuncha lay kilatʼavajiu y kilatʼaʼoqvi la kimesa taʼan kaklhachimoʼonunaʼ ni kitʼin. Kʼatʼaulapitik tacha jalhachimoʼonun. Kʼalhiʼunapitik yu oqxlaqkautʼuykʼan xalapanakni Israel.
42022031	Ex naul ni Jesús, va junil ni Pedro: —¡Ay, Simón kʼatʼi! Ni Satanás taskʼintancha para katatankʼalhan uxiknan vachu va tacha tankʼalhakan ni trigo.
42022032	Pero kitʼin ikskʼinil Dios por uxintʼi para jantu kamaʼatsʼanʼatʼi milhakapuʼati. Ex tejkan kʼintʼapʼinchʼoʼoyeʼe kʼalaqʼaqtʼayʼutʼi mintʼalaqaunin para ox katataylhaʼal.
42022033	Ex ni Pedro va junil: —Jalhachimoʼonuʼ, kitʼin va klistujcha kunita para kaktʼaʼan uxintʼi mas lakapachʼin, u mas kaknil kun uxintʼi.
42022034	Pero ni Jesús va junil: —Pedro, kitʼin kunan chavay tsʼis tejkan jantukaʼ tʼasay ni puyux va aqtʼutu kʼanauneʼe ni jantu kʼimispʼay.
42022035	Ex chuncha va laklhisakmil ni Jesús, va naul: —Tejkan klamalaqachau y jantu ixlhipʼinatʼik ni mintuminkʼan nisin mibolsakʼan nisin misapatojkʼan, ¿ex va tatsʼanqaniyan tuʼuchun? Ex yuʼuncha tajunil: —Jantu.
42022036	Ex ni Jesús lakjunil: —Pero chavaycha yu alin ixtumin, va kalhaʼal. Vachuʼ kalhaʼal ixbolsa. Yu jantu kalhitsukul ixʼespada, va kalhiʼil ixlaqchʼiti.
42022037	Kitʼin klajunau va maqskʼiniy kataqayntsal tacha tsʼoqkanta la ixchivinti Dios yu kilhichiviniy kitʼin taʼan najun: “Ni yucha laqtsʼinkal tacha jalaktuʼunuʼ kaval.” Yu anu yu kilhichiviniy kitʼin laqsaval katapasayaʼ.
42022038	Ex va tanaul ni yuʼuncha: —Jalhachimoʼonuʼ, aniy alin maʼatʼuy kiʼespadakʼan. Ex va naul ni Jesús: —Ka oxicha.
42022039	Ex chuncha ni Jesús taxtul ni laqa chaqaʼ, va anchoqopal ni aspajun yu junkan Olivos, va tatʼaʼal ixtʼaltanan.
42022040	Ex tejkan ancha tachaʼal, va lakjunil: —Kaskʼintʼik Dios para jantu kʼamakʼanukʼantʼik y kamakʼatʼik yu jantu lajʼox.
42022041	Ex chuncha va al ixlhimaqati tacha kʼatʼanʼalhutʼi chiyux. Ancha taʼaqtsoqoqtal, aqtayl skʼin Dios.
42022042	Va naul: —KimPay kʼatʼi, incha va naʼun uxintʼi ex kʼamakʼatʼi para jantu kaktapasal ni maqanlqajnati. Pero jantu kʼamakʼatʼi tacha iknajun kitʼin, va kamakʼatʼi tacha naʼun uxintʼi.
42022043	Ex ancha tasul taun xamayul laktʼiyan va xtaqnil tapʼasta ni Jesús.
42022044	Va ayaj ixmajkʼatsay va la pʼas iskʼin Dios. Ixchanita xtʼajlhi tacha jakʼalnan ixjunita, va taʼeltajul laka tʼun.
42022045	Ex chuncha skʼinʼol va tayachoqolcha, jalaqʼal ixtʼaltanan, va jalaqtsʼil va ixtaltatay. Va tamaqaninil yuʼuncha.
42022046	Ex va lakjunil: —¿Valiʼiycha ltʼatʼayatʼik? Kaʼostʼaulatʼik, kaskʼintʼik Dios para jantu kʼamakʼanukʼantʼik y kamakʼatʼik yu jantu lajʼox.
42022047	Ex chuncha tejkan vananaj ixtʼajun chivin, va tachaʼal lhuu lapanakni. Xaqayntaun ixpumakautʼuykʼan ixtʼaltanan ni Jesús yu ixjunkan Judas, yucha japʼulatal. Va taʼuktsʼuniniycha taʼan ixyal ni Jesús, va laqmil para kakiltastuklhi.
42022048	Pero ni Jesús va lhisakmil: —Judas, ¿uxintʼi kʼinkʼiltʼastʼukʼa vamun para kʼimpʼumaqxtʼaqyeʼe ni kitʼin yu Sasʼatʼa Lapanaki?
42022049	Ex yu ixtatʼavilanal ni Jesús tejkan takʼatsal yu va laycha katapasal, va talhisakmil: —Jalhachimoʼonuʼ, ¿tas naʼuncha? ¿Va kalakchʼapayaucha kun espada u jantu?
42022050	Ex qayntaun maxtul ixʼespada, va chaqxlhi ixʼoqxtamati yu xaʼukxtin ni kuras, va chaqxpʼuxnil ixlhijakanaj aqaxqol.
42022051	Ex jaqaltayl ni Jesús, va naul: —Ancha katamaktalcha. Ex ni Jesús va saknil ni ixʼaqaxqol, va mukʼanichoqol.
42022052	Yu ixtachaʼanta para katachʼapal va ni xaʼukxtinin kuras ali yu xaʼukxtinin policias lakatajtan ali yu xalajʼaynin. Ex chuncha ni Jesús va lakjunil: —¿Va tacha alhavanacha kakval ni kilalaqminau kun kʼiu ali espada?
42022053	Mas va lhilhiy xaklatʼataulau lakatajtan jantu aqtaun kilachʼapau. Pero chavay va putsʼista y va chuncha kilamakayau va por tapaxtoqniyan yu xalhachimoʼon putsʼista.
42022054	Ex chuncha tachʼapal ni Jesús, va talhaʼal, va tamanul la ixchaqaʼ yu xaʼukxtin kura. Ni Pedro va paqmaqati ixtixkaulhaʼanta.
42022055	Ancha ixtamalkulata taʼan malaqachoqoxnuta ni chaqaʼ, valiʼiy ixvilin ixtavilanal. Vachu laktʼataulal ni Pedro.
42022056	Ex qayntaun maqtsukuʼ laqtsʼil laka jikmi va aqtayl oqspulaqtsʼin va naul: —Yu aniy lapanaki va ixtʼaltanaʼ ni Jesús.
42022057	Pero ni Pedro va naul ni jantu, va junil ni maqtsukuʼ: —Xanati, kitʼin jantu kmispay ni yucha.
42022058	Ex taun panchʼix val, aqayntaun laqtsʼil, va naul, junkal ni Pedro: —Uxintʼi vachuʼ ixtʼaltanaʼ kʼatʼi. Pero ni Pedro va junil: —Joʼati, jantu kitʼin.
42022059	Ex taun hora val, aqayntaun va pʼas chivinil, va naul: —Laqsaval, yu aniy lapanaki va ixtʼaltanaʼ, va machaqaʼ Galilea.
42022060	Ex va naul ni Pedro: —Joʼati, jantu laqsaval kaval yu naʼun. Ex tejkan vananaj ixtʼajun chivin va tʼasal ni puyux.
42022061	Ex ni Jesús talaqaspʼiklhi, laqtsʼil ni Pedro. Ex va pastaklhi ni Pedro tacha naul ni Jesús: “Va aqtʼutu kʼanauneʼe ni jantu kʼimispʼay tejkan jantukaʼ istʼasay ni puyux.”
42022062	Ex taxtul ni Pedro, va la pʼays qalhul.
42022063	Taval ni lapanakni yu ixtachʼapata ni Jesús va talaktuʼul, va tanaqlhi.
42022064	Ex talaqpuchʼil, tanaqlhi, va tajunil: —Kilajuniu taʼayucha yu naqnicha.
42022065	Va pulhuu laqxtoqnuʼ chivinti tapulaktuʼul.
42022066	Ex va tunkulcha tataqxtoqlhi yu lajʼay xapaynin yu xaʼukxtinin kuras kun yu ixtamasuy ixlhachimoʼonkʼan ni israelitas. Yuʼuncha ixtalhichimoʼoy ixputsukkʼan. Ancha lhiminkal ni Jesús.
42022067	Ex va tajunil: —Kilajuniu incha laqsaval ni Cristo kʼatʼi, yu ixtanajun kamalaqachayaʼ ni Dios. Ex ni Jesús va lakjunil: —Mas va kaklajuniu, jantu kilalhakapuʼau.
42022068	Mas va kaklalhisakmiu jantu kʼaʼaltʼayanantʼik nisin jantu kilaxʼotau.
42022069	Pero chavay y mas va tavanancha, kitʼin yu kval Sasʼatʼa Lapanaki kaktaulaʼ la ixlhijakanaj Dios, kaklhitsukuyaʼ ixtapʼasta.
42022070	Ex tachun ni anchanu lajʼay lapanakni va tanaul: —¿Ex uxintʼi Sasʼatʼa Dios kʼatʼi? Ex ni Jesús lakjunil: —Chun, tacha uxiknan naunatʼik.
42022071	Ex chuncha ni yuʼuncha va tanaul: —¿Tisuncha alati chivinti maqskʼiniyau para kamukʼaniu ixlaqtaqal? Oxicha kun yu xanajun.
42023001	Ex tachun ni anchanuʼ lajʼay lapanakni tatayal, va talhaʼal ni Jesús taʼan vil yu xalhachimoʼonuʼ romanos yu junkan Pilato.
42023002	Ex taʼaqtayl tachivintanuy, va junkal ni Pilato: —Yu aniy lapanaki iktemau, yucha va lakmalukujlay ni lapanakni para jantucha katatoʼoyal ixlhachimoʼonunkʼan. Va lakjuniy jantu katamapalal ixʼimpuestoskʼan y vachu najun va yucha ni Cristo yu Jalhachimoʼonuʼ.
42023003	Ex ni Pilato va lhisakmil: —¿Uxintʼi xajalhachimoʼonuʼ kʼatʼi ni israelitas? Ex ni Jesús va junil: —Chun, tacha naʼun uxintʼi.
42023004	Ex ni Pilato va lakjunil ni xaʼukxtinin kuras kun tachun ni lapanakni, va naul: —Aniy lapanaki jantu tuʼuchun laqtaqal kaktemanil.
42023005	Pero apalay pʼas tamanul jalaklkanti ni lapanakni, va tanaul: —Pero aniy lapanaki ayaj lakmalukujlay ni lapanakni kun ixchivinti y malaninin tachun la kintʼunkʼan yu israelitas kuntau, yu xaʼestado Galilea tus aniy.
42023006	Ex tejkan chuncha qasmaklhi ni Pilato, va laklhisakmil incha ni Jesús machaqaʼ xaʼestado Galilea ixjunita.
42023007	Tejkan kʼatsal va ancha machaqaʼ ixjunita taʼan ixlhachimoʼonun ni Herodes, ex yucha malaqachanil ni Jesús. Ni Herodes va chilkaʼ ni anchanu putaulan Jerusalén y ancha ixvil tejkan xajulchan kʼatan ixjunita.
42023008	Ex chuncha tejkan ni Herodes laqtsʼil ni Jesús, va ayaj lhiʼachantajul. Va la maqancha ixlaqtsʼinputun, va ixqasmaktacha yu ixmakay y va ixlaqtsʼinputun kamakal tuʼuchun yu ay.
42023009	Ex chuncha la lhuu chivinti lhisakmil pero ni Jesús jantu tsij kanaul.
42023010	Va ancha tayanal ni xaʼukxtinin kuras kun yu ixtamasuy ixlhachimoʼonkʼan israelitas. Yuʼuncha va la pʼas tamukʼanil laqtaqal.
42023011	Chuncha ni Herodes kun ixtropas jantu katatoʼoyal, va la lhuu laqxtoqnu chivinti tajunil. Ex chuncha talaktuʼul, va taʼulanil aqxtaun laqchʼiti yu taʼulay jalhachimoʼonun. Ex va chuncha tapulaktuʼul, va tamalaqachanichoqol ni Pilato.
42023012	Ex chuncha ni anchanu julchan ni Herodes kun Pilato va amigos taval. Pʼunaj ixtalaxkajiy pero ni anchanu julchan va chuncha talamakal tacha amigos.
42023013	Ex chuncha taval ni Pilato va laqmaqxtoqlhi ni xaʼukxtinin kuras ali ni jalhachimoʼonun ali ni lapanakni.
42023014	Ex va lakjunil: —Va kilalhiminiu yu aniy lapanaki, va kilajuniu ni lakmalukujlay ni lapanakni para jantucha katatoʼoyal ixlhachimoʼonunkʼan. Pero la mintalakaʼukxpukʼan kitʼin klhisakmil incha laqsaval kaval tacha naunatʼik. Jantu kaktemanil ni ixlaqtaqal yu mukʼaniyatʼik.
42023015	Vachuʼ ni Herodes jantu katemanil ixlaqtaqal. Chuncha kʼatsay va por kintamalaqachanichoqon. Xlhiyucha kitʼin knajun jantu kamakal tuʼuchun yu kalhimaqniu.
42023016	Ex kitʼin kaklhinaunaʼ ixmaqanaqka, ex kakmakaunacha.
42023017	Ni Pilato ixmaqskʼiniy kaxʼoqlhi qayntaun tachʼin taun taun jachʼitin tejkan kʼatan Paxku.
42023018	Ex tachun ni lapanakni va chʼantaun taval, va la pʼas tanaul: —Jantu kamakʼau yu aniy lapanaki. Kamakʼau yu junkan Barrabás.
42023019	Ni Barrabás ixmakata lhilukuj ixpulakna ni putaulan y vachu va maqnil qayntaun, xlhiyucha tamanul laka pachʼin.
42023020	Pero Pilato va ixmakaunputun ni Jesús, xlhiyucha laqxaqalachoqol aaqtaun ni lapanakni.
42023021	Pero yuʼuncha apalay pʼas ixtatʼajun lakchivinin, va tanaunchoqol: —¡Kʼamakxtʼukmukʼacha laka kurus!
42023022	Ex yu aqtʼutunuʼ ni Pilato laqxaqalachoqol, va naul: —¿Valiʼiycha chun unatʼik? Jantu tuʼuchun laqtaqal kamakal. Kitʼin kaklhinaunaʼ ixmaqanaqka, ex kakmakaunacha.
42023023	Pero yuʼuncha la pʼas ixtachiviniy, ixtaskʼin laqatapʼasta para kamakxtukmukʼakal laka kurus. Ex kun ixchivintikʼan ni lapanakni kun yu xaʼukxtinin kuras va talhajal yu ixtaskʼin.
42023024	Ex chuncha ni Pilato lhinaul kamakakal tacha ixtaskʼinta ni lapanakni.
42023025	Ex chuncha makaunkal yu ixtanun laka pachʼin por makal lhilukuj y por maqninil. Ni Jesús va maqxtaqkal para katamakal ni lapanakni tacha ixtaskʼinta.
42023026	Ex chuncha tejkan talhaʼal ni Jesús va tachʼapayaul qayntaun lapanaki yu Simón ixjunkan, va machaqaʼ xalakatʼun Cirene. Ixminta ixlhimaqspaʼ ni putaulan. Tamaqxʼoʼal ni kurus, va talhijunil kalhaʼal taʼan ixjapʼulʼanta ni Jesús.
42023027	Va astan ixtaʼanta qaynlhuvaj lapanakni. Vachu ixʼalin xanatin yu ixtamaqaninin, va la ixtaqalhun.
42023028	Pero ni Jesús va talaqaspʼiklhi va lakjunil: —Xanatin machaqan Jerusalén, jantu kilalhiqalhuu ni kitʼin. Kalhiʼalhuntʼik por metsukuntikʼan y por mesʼatʼankʼan.
42023029	Kaminaʼ julchan tejkan kanaunkanaʼ: “La ox istsukuntikʼan ni xanatin yu jantu lay talhitsukuy sasʼatʼakʼan ali yu jantu aqtaun katalhitsukul ali yu jantu aqtaun katamatsʼikʼinil.”
42023030	Vachu katanaunaʼ kalaktapujnul ni aspajun para katanil, y katanaunaʼ kalaktapujnul ni aqstijun para kalaqʼaqxtaqmal.
42023031	Maqataun kʼiu yu ltakni yucha jantu xavakan. Pero ni kitʼin kakmaqnikanaʼ mas jantu tʼujuʼ kintalaqalhin. ¿Ex tas katamakayan uxiknankʼan yu va tacha xixni kʼiu untʼatʼik?
42023032	Va talhaʼal ni Jesús kun pumatʼuy tachʼinin yu ixtamakata talaqalhin.
42023033	Ex chuncha tejkan tachaʼal ni aspajun yu junkan Xajalukuti Aqtsul, va ancha tamakxtukmukʼal ni Jesús kun yu qayntʼuy laktuʼunun, qayntaun la ixlhijakanaj yu aqayntaun la ixlhijamaqxu.
42023034	Ex chuncha va naul ni Jesús: —KimPay kʼatʼi, kʼalaqmalaqmixinin, va jantu takʼatsay yu tamakay. Ex ancha ni tropas talalaqlvaqnil ixlaqchʼiti ni Jesús. Tamakal taun suerte para katalalhajal.
42023035	Vachu ancha tayanal ni lapanakni xalaqtsʼinin. Vachu ni lhachimoʼonun ixtalaktuʼuy, va tanaul: —Yu aniy incha laqmalaqtaxtuy lapanakni, ex vachuʼ kamalaqtaxtukal yucha xʼaman incha laqsaval ni Cristo yu laksakta Dios.
42023036	Ni tropas vachu talaktuʼul. Ixtalaqmin, ixtaxtaqniputun vinagre yu skajni.
42023037	Va ixtanajun: —Incha laqsaval xalhachimoʼonuʼ israelitas kʼatʼi, ex kʼamalaqtʼaxtʼukʼa meʼeman.
42023038	Ancha vachuʼ tsʼoqkanta la ixʼaqtsul ni kurus, va najun: “Yu aniy va ixJalhachimoʼonukʼan ni israelitas.” Va chuncha istsʼoqkanta laka lhichivin Griego ali laka lhichivin Latín ali laka lhichivin Hebreo.
42023039	Vachu qayntaun yu laktuʼunuʼ yu ixtʼajukʼal ni Jesús va ixlaktuʼuy, va najun: —Incha laqsaval ni Cristo kʼatʼi, ex kʼamalaqtʼaxtʼukʼa uxintʼi meʼeman y vachu kilamalaqtaxtuu ni kijnankʼan.
42023040	Pero yu aqayntaun yu ixtʼajukʼal ni Jesús, va laqʼaymal por laktuʼul ni Jesús, va naul: —Ka jantu tʼalhauniy ni Dios ni vachu va chun maʼanlʼajnan tacha ni yucha.
42023041	Pero ni kijnankʼan chavaycha laqsaval maqanlqajnanau por yu makau talaqalhin. Pero yu aniy jantu tuʼuchun kamakal.
42023042	Ex va naul, va junkal ni Jesús: —Jesús, kʼimpʼastʼaktʼi tejkan kʼatʼanchʼoʼoyeʼe jalhachimoʼon.
42023043	Ex ni Jesús junil: —Laqsaval kunan, chavaycha kʼintʼatʼauleʼe laktʼiyan.
42023044	Va atunkuj ixjunita pero va putsʼislhi ni lakamunukpaʼ tus laʼatʼutu putoqoxata.
42023045	Va tacha kalakapuchʼapakal ni julchan val. Vachuʼ ni ay lakatajtan va taʼexlhi xalaqchʼiti yu ixjukʼal ixtaʼajna lakatajtan taʼan lhimalakchaukanta taʼan ixvil ixtapʼasta Dios.
42023046	Ex chuncha ni Jesús va la pʼays chivinil, va naul: —KimPay, kmaqxtaqniyancha ketsukunti. Ex tejkan chuncha naul va nimancha nil.
42023047	Ex chuncha yu xaʼukxtin tropas tejkan laqtsʼil tachun yu tapasal, va ay makal ni Dios tejkan naul: —Laqsaval, yu aniy lapanaki, yucha ox ixjunita. Jantu tuʼuchun laqtaqal kalhitsukul.
42023048	Tachun ni lapanakni yu ancha ixtayanal tejkan talaqtsʼil yu tapasal, va taʼaqtayl jatankilaksakan por ixjamaqanitkʼan, ex taʼanchoqolcha.
42023049	Pero tachun ni lapanakni yu ixtamispay ni Jesús la maqati ixtayanal, va ixtalakaʼan, vachu kun ni xanatin yu tatʼaminchal Galilea.
42023050	Vachuʼ ixʼalin qayntaun lapanaki yu ixjunkan José, va machaqaʼ putaulan Arimatea. Yucha va xaʼay lapanaki kun ni israelitas. Va la ox lapanaki ixjunita.
42023051	Jantu kalhipaʼinil yu tacha ixtalhichiviniy ni Jesús ni ixtʼalhachimoʼonun, vachu jantu kalhipaʼinil tacha tamakal. Yucha ixpakxanʼita kalhachimoʼonul ni Dios.
42023052	Taval yucha laqkilal ni Pilato, va kiskʼinil ixlakatunaj ni Jesús.
42023053	Ex xtaqnikal lakatin kaʼal pʼuxnuʼ. Va pachʼil kun lman laqchʼiti. Ex maknul laka putaknun yu ixmakakanta laktalpa, va sastʼikaʼ ixjunita, jantukaʼ ixtamapatsay.
42023054	Ex chuncha va laycha xajulchan jastaknati ixjunita tejkan jantu ixlaqxtaqnikan lakatin katatapatsal ni lapanakni.
42023055	Ni xanatin yu tatʼamil ni Jesús xaʼestado Galilea va tatʼaʼal ni José. Va talaqtsʼil ni putaknun yu tacha makakal taʼan maknukal ni Jesús.
42023056	Ex taʼanchoqol laqa chaqaʼ, va talaʼoxil ni kʼuchʼu yu laqseʼejenʼe yu ixtʼamaknukan ni janinin. Ex tastaknal yu xajulchan jastaknati tacha ixlhinaunkan.
42024001	Ex chuncha ni laktuminku tejkan ixtunkuminta, taʼal laka putaknun, va talhaʼal ni kʼuchʼu yu laqseʼejenʼe yu ixtalaʼoxita. Vachu ixtalatʼaʼanta alati xanatin.
42024002	Ex chuncha tachaʼal, talaqtsʼil ni chiyux va ixmoqosukantacha. Yucha ni chiyux yu ixpumalakchaukanta laka putaknun.
42024003	Tatanul laka putaknun. Jantu katatemal ixlakatunaj ni Jesús.
42024004	Chuncha va vak takʼatsal. Ex ancha tatasul qayntʼuy lapanakni, va laktʼatayakal ni xanatin.
42024005	Ex ayaj tatalhanal, va tataʼaqtsoqoqtal, tamaqayntal ixʼaqtsulkʼan laka tʼun. Va lakjunkal: —¿Valiʼiycha lakxkʼauyatʼik yu kujta taʼan tataknuy yu janinin?
42024006	Jantucha aniy katamal, va kujchoqotacha. Kʼapʼastʼaktʼik yu tajunin tejkan ixtiʼukxuyal Galilea.
42024007	Va tajunin yu Sasʼatʼa Lapanaki va kamaqxtaqkanaʼ la ixtamakakʼan yu talaktuʼunun, va kamakxtʼukmukʼakanaʼ laka kurus pero kakujchoqoyaʼ yu laʼatʼutunuʼ julchan.
42024008	Ex chuncha ni xanatin va tapastakchoqol yu laqlhixaqalal ni Jesús.
42024009	Ex tataxtuchoqol ni laka putaknun, taʼal, va talajunʼol yu pumakautaun kun yu alati ixtʼaltanan ni Jesús.
42024010	Ni anchanu xanatin va María yu machaqaʼ Magdala, ali Juana ali María ixnati ni Jacobo, ali vachuʼ yu alati xanatin, va chuncha talajunil yu ixtamalaqachan Jesús.
42024011	Pero yu ixtamalaqachan Jesús va talhilal ni va lokoj ixchivintikʼan ni xanatin, xlhiyucha jantu katalhakapuʼal.
42024012	Pero ni Pedro ostaulal, takyauʼal laka putaknun, talaknul, va laqtsʼil ni va ixʼaman mal ni laqchʼiti. Ex chuncha anchoqol laqa chaqaʼ, valiʼiy saq lakpastaknal.
42024013	Ex chuncha ni anchanuʼ julchan qayntʼuy ixtʼaltanan Jesús ixtaʼanta taun putaulan yu junkan Emaus, va tacha laqakautaun kilometros ixlhimaqati Jerusalén.
42024014	Ixtalhilakchiviniy tachun yu tapasal.
42024015	Taval tejkan chuncha ixtalakchiviniy, ex ni Jesús yucha chil, va laktʼaʼal.
42024016	Pero lakmakakal para jantu katamispal.
42024017	Ex ni Jesús va lakjunil: —¿Tisuncha lhilakchʼivinatʼik aniy lakatin? ¿Valiʼiycha maʼanininatʼik?
42024018	Ex yu junkan Cleofas va naul: —Tachun ni lapanakni yu ixtatʼajuncha laka putaulan Jerusalén takʼatsay yu ancha tapasal, ka vamun uxintʼi jantu kʼatsʼay.
42024019	Ex ni Jesús laklhisakmil: —¿Tisuncha tapasal? Ex tanaul: —Va yu Jesús yu machaqaʼ Nazaret, yucha va qayntaun lapanaki yu ixlaqputeʼey ixchivinti Dios. La ixtalakaʼukxpuʼ Dios y la ixtalakaʼukxpukʼan tachun ni lapanakni va ixtasuy ixtapʼasta yu ixmakay kun yu ixchiviniy.
42024020	Pero ni xaʼukxtinin kuras kun kijalhachimoʼonunkʼan tamukʼanil laqtaqal para kamaqnikal. Ex chuncha tamakxtukmukʼal laka kurus.
42024021	Pero ni kijnankʼan va xakpastakʼau va yucha yu ixkintamalaqtaxtun ni kijnankʼan yu israelitas juntau. Pero chuncha tapasal y chavaycha va paqtʼutucha nita.
42024022	Pero lati ni xanatin yu kintʼaltanankʼan va kintamaqsvan. Chavay tunkuminta tejkan taʼal laka putaknun,
42024023	jantu katatemal ixlakatunaj. Ex taminchoqol va kintajunin va talaqtsʼil ixmayulnin Dios yu tanaul ni va kujta ni Jesús.
42024024	Ex lati yu ketʼalaqaunin va taʼal laka putaknun, va talaqtsʼil vachu va tacha tanaul ni xanatin, jantu katatemal.
42024025	Ex chuncha ni Jesús lakjunil: —Va la pʼas mijatapastakʼatkʼan, jantu ox lhakʼapʼupʼinatʼik tachun yu tanaul yu ixtalaqputeʼey ixchivinti Dios maqancha.
42024026	Ka jantu kʼatsʼayatʼik va tachun yu majkʼatsal ni Cristo va chuncha ixmaqskʼiniy katapasal para ex chuncha apalay ay kamakakal.
42024027	Ex chuncha ni Jesús aqtayl lakmasuniy tachun yu lhichiviniy ni yucha la ixchivinti Dios. Va aqtaynil kun yu istsʼoqta ni Moisés y vachuʼ yu ixtatsʼoqta yu maqancha ixtalaqputeʼey ixchivinti Dios.
42024028	Ex chuncha tachaʼal ni putaulan taʼan ixtaʼuxaʼan. Ex ni Jesús lal va tacha kaʼuxaʼal taʼan apalay maqati.
42024029	Pero yuʼuncha laqatapʼasta talhijunil kalaktʼataulal, va tanaul: —Kilatʼataulau, va toqoxalcha, va laycha kaputsʼislhi. Ex chuncha laktʼatanul laqa chaqaʼ para kalaktʼataulal.
42024030	Ex chuncha tejkan ixlaktʼavil laka mesa, chʼapal ni pan, xtaqnil lhimalaqpuchuncha ni Dios, va laqcheʼel, ex laqmaqxtaqnil.
42024031	Ex chuncha ni Dios va lakmakal para katamispachoqol ni Jesús. Ex va niman laqmixtayal.
42024032	Ex talajunil siya yuʼuncha: —Laqsaval, la xaʼachanau tejkan ixkintaxaqalayan lakatin y vachuʼ tejkan ixkintamalanin tacha naunputun ixchivinti Dios yu tsʼoqkanta.
42024033	Ex chuncha tatayal, va niman taʼanchoqol laka putaulan Jerusalén. Ancha talapaxtoqlhi yu pumakautaun kun yu alati ixtʼaltanan ni Jesús, va ancha ixtataqxtoqta.
42024034	Ex tachun ni yuʼuncha tanaul, va lakjunkal yu qayntʼuy: —Laqsaval, kujchoqolcha kiJalhachimoʼonukʼan. Vachuʼ tasunil ni Simón.
42024035	Ex chuncha yu qayntʼuy va talaqputeʼel yu tacha tatapasal lakatin y tacha tapumispachoqol ni Jesús tejkan laqcheʼel ni pan.
42024036	Ex tejkan chuncha ixtalaxaqalay va laktasunil ni Jesús va ancha tayal, lakmastakʼal, va naul: —Oxamaktauncha kʼaʼuntʼik.
42024037	Ex tatalhanal, va laqmaqsvakal. Ixtalhilay va qayntaun janiniʼ yu ixtalaqtsʼin.
42024038	Ex ni Jesús lakjunil: —¿Valiʼiycha tʼalhanantʼik? ¿Valiʼiycha chun pʼastʼakʼatʼikcha la melhanutikʼan?
42024039	Kalaqtsʼintʼik kimakaʼ kun kinchʼajaʼ. Va kitʼin kunita. Kilachʼapau para kakʼatsʼatʼik, para kilamispau. Taun jalhitsukunuʼ jantu lhitsukuy vakax nisin jalukuti tacha kilalaqtsʼinau chuncha kunita.
42024040	Tejkan chuncha lakjunil, va lakmasunil ixmakaʼ kun ixchʼajaʼ.
42024041	Pero jantukaʼ ixtalhakapuʼan mas ixtalhakapuʼanputun kun achati, va ixtatalhanan. Ex ni Jesús laklhisakmil: —¿Alin vayti?
42024042	Ex taxtaqnil tsʼuniy makchaunti jatanti kun aqxtaun istsʼalukʼu seraj.
42024043	Ex chʼapal, va uʼol, ancha la ixtalakaʼukxpukʼan.
42024044	Ex lakjunil: —Tejkan xaklatʼatiʼukxuntayayau, ixklajunau va maqskʼiniy chuncha kaktapasal tachun yu tsʼoqkanta yu kilhichiviniy kitʼin la ixlhachimoʼon Moisés y la ixchivinti yu maqancha ixtalaqputeʼey ixchivinti Dios kun yu tsʼoqkanta laka salmos.
42024045	Ex chuncha va lakmalanil para katamalaqasil ni ixchivinti Dios yu tsʼoqkanta.
42024046	Va lakjunil: —Va chuncha kilhitsʼoqkanta ni kitʼin yu Cristo kunita. Ikmaqskʼiniy kakmaqnikal ex yu laʼatʼutunuʼ julchan kajkujchoqol.
42024047	Vachu tsʼoqkanta kaputeʼekanaʼ ni kintaqaʼuti ni kalaklhijunkal tachun ni lapanakni para katamapaxal ixjatapastakʼatkʼan para kalaqmalaqmixinikal. Va chuncha kalaqlaqputeʼenikanaʼ aniy laka putaulan Jerusalén tus talakapuchux ni lakamunukpaʼ.
42024048	Kʼanaunapitik tachun yu tapasal tacha laqtsʼintʼik.
42024049	Kitʼin klamalaqachaniyaucha yu naul kimPay kataxtaqniyan. Pero uxiknan katʼaulchʼipitik aniy laka putaulan tus tejkan kʼalaʼaʼiyapitik ni tapʼasta yu kamintachal laktʼiyan.
42024050	Ex chuncha ni Jesús va laklhaʼal ixtʼaltanan tus alakataun putaulan yu junkan Betania. Ex laqmaqstal ixmakaʼ va lakskʼinil Dios para ox kataval ixjatsukuntikʼan.
42024051	Ex chuncha tejkan tʼajun skʼiniʼ, lakmakaul ixtʼaltanan, va lhaʼankal laktʼiyan.
42024052	Ex chuncha yuʼuncha tatoʼoyal, va taʼanchoqolcha laka putaulan Jerusalén, va ayaj taʼachal.
42024053	Lhilhiy ixtavilanal lakatajtan, ay ixtamakay Dios. Chuncha kavalcha.
43001001	Pʼunaj tejkan tachun puʼaqtaynil, va tavanancha ixlhiʼalin qayntaun yu junkan ni Chivinti. Ni Chivinti va chʼantaun ixtʼaʼalinta ni Dios, vachu ni anchanuʼ Chivinti yucha va Dios ixjunita.
43001002	Yucha va chʼantaun ixtʼaʼalinta ni Dios tejkan tachun puʼaqtaynil.
43001003	Va por yucha Dios makal tachun yu alin. Incha jantu kaʼalil ni yucha, ex jantu ixmakakal tuʼuchun yu alin.
43001004	Va kun yucha minchal ni jatsukunti. Ni jatsukunti va tacha taun maklku yu jalakmasuniy ni lapanakni yu ox tin.
43001005	Chuncha yu maklku tʼoqx mapulkuy laka putsʼisniʼ. Ixtapʼasta ni putsʼisniʼ jantu lay kamaqalhajal.
43001006	Ni Dios malaqachal qayntaun lapanaki yu ixjunkan Juan.
43001007	Yucha mil va para kalhichivinil ni anchanu maklku para chuncha lay katalhakapuʼal tachun ni lapanakni.
43001008	Pero ni Juan yucha jantu ni maklku kaval. Yucha malaqachakal va para kalhichivinil yu anchanuʼ maklku para katamispal ni lapanakni.
43001009	Ni anchanuʼ maklku va yu laqsaval mapulkuy la ixjatsukuntikʼan tachun ni lapanakni. Va yucha ixminta aniy lakamunukpaʼ.
43001010	Yucha makal ni lakamunukpaʼ, ex aniy kilachil, pero ni lapanakni yu ixtavilanal aniy jantu katamispal.
43001011	Kilachil la ixtʼun pero ixlapanakni jantu katalaqaʼil.
43001012	Pero ni lapanakni yu ox talaqaʼil, yu talhakapuʼal, yuʼuncha jalaqxtaqnil ixtapʼasta para kataval sasʼatʼan Dios.
43001013	Va Dios yu jalakmakal sasʼatʼan. Jantu chuncha katatsukul la ixlakatunajkʼan. Vachuʼ jantu por yu ixtanajun lapanakni. Va Dios yu chuncha jalakmakal.
43001014	Ni anchanu yu junkan ni Chivinti yucha kiilhitsukuchil ixlakatunaj y val lapanaki, ex taulal chʼantaun kun kijnan. Vamun yuʼ minchal kun Dios. Xlhiyucha klaqtsʼiu ni laqsaval la ay ixjunita. Va ayaj qalʼox y tachun yu masuy va laqsaval.
43001015	Ni Juan lhichivinil ni yucha, va pʼays naul: “Va yucha yu kitʼin xaklajunau kaminaʼ astan. Pero mas kamil astan, yucha ixlhiʼalin tejkan kitʼin jantukaʼ xaktsukuy. Xlhiyucha yucha apalay ay xajantu kitʼin.”
43001016	Ex yu kijnan tachun laqaʼiniu yu lajʼay ixmaqaliti, yucha kintaxtaqlhaanitan yu lajʼoxi.
43001017	Ni ixlhachimoʼon Dios lhimil qayntaun lapanaki yu ixjunkan Moisés. Va Jesucristo lhimil yu ay japaxkanti ali ni chivinti yu laqsaval kintamasuniyan Dios.
43001018	Jantu matichun kalaqtsʼil ni Dios. Ni istsʼal yu achaniy yucha va chʼantaun tʼavil ixPay. Va yucha kintamasunin tacha junitacha ni Dios.
43001019	Ni israelitas yu machaqan Jerusalén tamalaqachanil kuras ali levitas ni Juan ni katalhisakmil tasʼayucha ixjunita.
43001020	Tejkan talhisakmil, niman jalakjunil: —Ni kitʼin jantu ni Cristo kakval.
43001021	Ex astan tajunchoqol: —¿Ex tasʼayucha kʼatʼi? ¿Uxintʼicha kʼatʼi ni Elías yu maqancha ixlaqputeʼey ixchivinti Dios? Ex yu Juan naul: —Jantu yuʼ kakval. Ex aaqtaun tajunil: —¿Ex tasʼayucha unitʼa ni uxintʼi? ¿Uxintʼicha ni lapanaki yu maqancha ixtanajun tsʼanqay kamil astan laqputeʼeniʼ ixchivinti Dios? Ex qaltayanal: —Jantu yuʼ kakval.
43001022	Aaqtaun tajunchoqol: —Kilajuniu tasʼayucha kʼatʼi ni uxintʼi. Tsʼanqay kajkunchoqoo yu kintamalaqachan. ¿Tas naʼuncha uxintʼi ni taʼayucha kʼatʼi?
43001023	Ex jalakjunil ni Juan: —Kitʼin kunita ni lapanaki yu ixnaunkan kaminaʼ, yu pʼays tʼasay lakakʼavinan taʼan jaxixninta, yu najun: “Kʼamalaqltʼiʼatʼikcha maqataun tin taʼan kapuminaʼ ni Jalhachimoʼonuʼ.”
43001024	Ni fariseos tamalaqachal ni anchanu lapanakni ni chuncha katalhisakmil ni Juan.
43001025	Ex aaqtaun talhisakmichoqol, tajunil: —Uxintʼi naʼun ni jantu Cristo kaʼuntʼi, nisin Elías, vachu jantu kaʼuntʼi ni anchanu lapanaki yu maqancha ixtanajun kaminaʼ laqputeʼeniʼ ixchivinti Dios. ¿Ex valiʼiycha maqchʼajʼavanancha?
43001026	Ex ni Juan va jalajqaltayl: —Ni kitʼin va xkan kpumaqchajʼavanan. Pero alin qayntaun siya uxiknan yu jantu mispʼayatʼik.
43001027	Yucha kaminaʼ astan. Kitʼin tus jantu kimpaxtoqniy kakmusxʼoqnil xamusni ixvarachi.
43001028	Tachun yu aniy tapasal xalakatʼun yu junkan Betania takuktachal xalaʼaxkan Jordán. Ancha ixtʼajun jamaqchajʼavan ni Juan.
43001029	Tejkan atauncha julchan val ex ni Juan laqtsʼil ni Jesús ixminta taʼan ixyal. Ex naul ni Juan: —¡Kʼalaqtsʼintʼik! Yucha ni Sasʼatʼa borrego yu Dios maqxtaqlhi tacha taun lapaxkan. Va yucha maqosuy ni talaqalhin yu alin lakamunukpaʼ.
43001030	Yucha yu klhichivinil ni kitʼin tejkan knaul ni minta qayntaun yu apalay ay xajantu yu kitʼin.
43001031	Jantu xakmispay taʼayucha ixjunita. Pero xlhiyucha kitʼin kminta jamaqchajʼavanaʼ ni lay katamispal kintʼaʼisraelitas.
43001032	Ni Juan vachu naul: —Kitʼin klaqtsʼil ni Espíritu Santo taʼeltajuminchal tus laktʼiyan tacha laqataun palumax, ex kiitoqslachil la ixkuktan ni yucha.
43001033	Ni kitʼin jantukaʼ xajkʼatsay maticha ixjunita pero yu kimalaqachal kakmil jamaqchajʼavanaʼ kun xkan, yucha kijunil: “Kʼalaqtsʼineʼe ni Espíritu Santo kataʼeltajuminaʼ, katoqslayanta la ixkuktan. Va yucha yu kamaqchajʼavananaʼ kun ni Espíritu Santo.”
43001034	Ni kitʼin klaqtsʼil. Chavay klhichivininta ni va yucha laqsaval Sasʼatʼa Dios.
43001035	Tejkan atauncha julchan val ex ni Juan ancha ixlaktayachoqol pumatʼuy yu ixtatʼaʼan.
43001036	Tejkan laqtsʼil ni ixtʼajun tapasanaʼ ni Jesús ex ni Juan naul: —Kʼalaqtsʼintʼik ni anchanu lapanaki. Yucha ni Sasʼatʼa borrego yu Dios malaqachal tacha taun lapaxkan.
43001037	Tejkan chuncha taqasmaklhi yu pumatʼuy tacha naul ni Juan ex nimancha tatʼaʼal ni Jesús.
43001038	Ex ni Jesús niman talaqaspʼiklhi tejkan jalaqtsʼil ni ixtatixkaulhaʼanta. Va jalaklhisakmil: —¿Tisuncha tʼaunatʼikcha lakxkaunan ni uxiknan? Ex ni yuʼuncha talhisakmil: —Jamalaniniʼ, ¿tas ancha viltʼi ni uxintʼi?
43001039	Ni Jesús jalajqaltayl: —Kʼatʼantʼik laqtsʼinin taʼan kvil. Ex taʼal, talaqtsʼil taʼan ixvil. Ex ancha tamaqltoqoxalcha, va laʼatʼaticha putoqoxata ixjunita.
43001040	Xaqayntaun ni yuʼuncha yu taqasmaklhi ixchivinti ni Juan y tatʼamil ni Jesús va ixjunkan Andrés, yucha ixlaqaj ni Simón Pedro ixjunita.
43001041	Ni Andrés niman kiilakxkaul yu ixlaqaj Simón, va junil: —Chavay ktemaucha ni Mesías. (Yucha naunputun Cristo, yu ixtanajun kamalaqachayaʼ ni Dios.)
43001042	Taval ni Andrés lhaʼal ni Simón taʼan ixyal ni Jesús. Tejkan laqtsʼil Jesús ni Simón, va junil: —Uxintʼi va Simón kʼatʼi, yu istsʼal Jonás. Pero chavaycha kaʼunkʼaneʼe Cefas (yucha naunputun Pedro, yu naunputun Chiyux).
43001043	Tejkan tunkunchoqolcha ex ni Jesús pastaklhi kaʼal la xaʼestado Galilea. Ancha temal ni Felipe, va junil: —Kʼintʼatʼatʼicha ni kitʼin.
43001044	Ni Felipe va machaqaʼ Betsaida ixjunita, la ixtʼunkʼan ni Andrés ali Pedro.
43001045	Ni Felipe al lakxkaunaʼ ni Natanael. Tejkan temalcha va junil: —Chavaycha ktemaucha ni anchanu lapanaki yu maqancha lhitsʼoqʼulal ni Moisés la ixlhachimoʼon Dios, vachuʼ yu talhitsʼoqʼulal ni lapanakni yu ixtalaqputeʼey ixchivinti Dios maqancha. Yucha va Jesús istsʼal José yu machaqaʼ Nazaret.
43001046	Ex ni Natanael va niman naul: —¿Lay kaʼalil matichun ox yu machaqaʼ Nazaret? Ni Felipe junchoqol: —Kʼatʼatʼi y kʼalaqtsʼineʼecha tas junita.
43001047	Tejkan laqtsʼil ni Jesús va ukstsʼuniy ixminta ni Natanael va junil: —Aniy minta qayntaun israelita yu jantu aqtaun jamakanunun.
43001048	Ex ni Natanael lhisakmil: ¿Tas kʼimpʼumispʼaycha ni kitʼin? Ex ni Jesús va junil: —Tejkan jantukaʼ ixjuntaʼiyan ni Felipe, tejkan ixyatʼi la ixtaʼapuʼ xakʼiu higuera, kitʼin xaklhilaqtsʼintancha.
43001049	Ni Natanael junil: —Uxintʼi jamalaniniʼ kʼatʼi, va Sasʼatʼa Dios unitʼa, vachu uxintʼi va yu ay xaJalhachimoʼonuʼ Israel.
43001050	Ex ni Jesús junil: —Chavay ni uxintʼi ox kʼilhakʼapʼupʼin vamun por kunin ni klaqtsʼin la ixqaltaʼapuʼ higuera. Astan kʼalaqtsʼineʼe yu apalay lajʼay axtoqnu xajantu yu aniy.
43001051	Vachuʼ jalakjunil ni Jesús: —Laqsaval klajunau, kaminaʼ julchan tejkan kʼalaqtsʼinapitik ni laktʼiyan katalaqltiʼayaʼ, vachu yu ixmayulnin Dios katataʼeltajuyaʼ y katapataxtuyaʼ tejkan kintalaqminacha ni kitʼin yu kval Sasʼatʼa Lapanaki.
43002001	Tejkan paqtʼutucha val, alil taun lakxtuklati ancha laka putaulan Kaná, la xaʼestado Galilea. Chuncha yu ixnati ni Jesús vachuʼ ancha ixvil.
43002002	Ni Jesús kun ni lapanakni yu ixtatʼaʼanta vachuʼ ixjalakjuntaʼikanta taʼan ixʼalinta ni lakxtuklati.
43002003	Ex chuncha va miʼol ni xaxkan uva. Ex yu ixnati ni Jesús va junil: —Chavay jantucha katalhitsukul xaxkan uva.
43002004	Ex ni Jesús va junil: —Kinati, ¿valiʼiycha chuncha kʼiʼuncha? Tus chavaycha jantukaʼ lakachin kijulchan.
43002005	Ex ni ixnati jalakjunil yu ixtatʼajun tapatsanin: —Yu katajunan ni yucha, uxiknan kʼamakʼayapitik.
43002006	Chuncha va ancha ixvil laqachaxan aqxau yu jamakanti chiyux. Yucha va yu ixputajuy xkan yu ixtamapatsay ni israelitas, chuncha tacha yu ixputsukukʼan ixjunita yu maqancha ixjapayankʼan. Va si tsʼanqay katachaʼal kun xkan para ox kaval ixjatsukuntikʼan.
43002007	Ex ni Jesús jalakjunil: —Kʼalaqtsʼamaʼotʼik kun xkan ni aniy aqxavin. Ex chuncha tamakal ni yuʼuncha tus talaqtsamaʼol tachun.
43002008	Ni Jesús jalakjunil: —Chavay kʼamakʼutʼutʼik lakatsʼuniy ex kʼalhipʼinitʼik yu jamakʼatan.
43002009	Tejkan talhaanil ex ni makʼatan kilkʼatsal ni xkan pero va ixtapalata xaxkan uva. Yucha jantu kaxtaqnil kuenta toʼoxtaycha ixmintachal. Pero yu tamujul, yuʼuncha ixtakʼatsay toʼoxtay ixmintachal. Ex ni makʼatan nimancha juntaʼil ni tsʼal,
43002010	va junil: —Tachun ni lapanakni pʼunaj tamujuy yu ox xaxkan uva. Astan tejkan oxicha talhiʼotsay ni lapanakni yu jalakjuntaʼikan ex jamunikan ni xaxkan uva yu jantu la ox. Pero uxintʼi tus chavaycha vananaj maʼatʼa ni xaxkan uva yu apalay ox.
43002011	Chuncha tacha yu aniy xamakay ni Jesús, va yucha yu skutsajkaʼ xamasuy lajʼay axtoqnu, va makal laka putaulan Kaná taʼan xaʼestado Galilea. Va yucha pumasul ixʼayaxtu. Ex ni lapanakni yu ixtatʼaʼanta talhakapuʼal ni yucha.
43002012	Ex taval taʼal laka putaulan Capernaúm chʼantaun kun ixnati ali ixtʼalaqaunin ali ni lapanakni yu ixtatʼaʼanta. Ancha tataqmaqal tsʼuniy.
43002013	Va laycha kalakachil ni Paxku yu ay ixkʼatankʼan ni israelitas. Ex ni Jesús alcha laka putaulan Jerusalén.
43002014	Ex jalaktemal laka ay lakatajtan yu ixtastʼay vakaxna ali borregos ali tukunuʼ. Vachu jalaktemal taʼan ixtavilanal yu ixtamapaxaniy ixtuminkʼan ni lapanakni yu maqati ixtaminachal.
43002015	Tejkan chuncha laqtsʼil ni Jesús va chʼapal maqataun cuarta y laqxoqxtuʼol tachun yu ixʼalin laka ay lakatajtan, chʼantaun kun ni lapanakni ali ixborregoskʼan ali ixvakaxkʼan. Vachu yu ixtamapaxay tumin lakpumajʼaniʼol ixtuminkʼan, vachuʼ yu mesas jalaqmapuʼaqstal.
43002016	Jalakjunil yu xastʼanan palumax: —Kʼalhipʼintʼikcha yu aniy axtoqnuʼ. Yu aniy va ixchaqaʼ ni kimPay. ¡Jantu kʼamakʼatʼik taun ay pastʼan!
43002017	Ex yu ixjalakmalaniy, yuʼuncha tapastaklhi tacha ixnajunta taʼan istsʼoqʼulakanta la ixchivinti Dios yu inchineʼ najun: “Kitʼin va kxiyax kunita por minchaqaʼ tus va tacha taun jikmi yu kimpulakxavay.”
43002018	Va chuncha ni israelitas talhisakmil: —¿Tis va suncha lajʼay axtoqnuʼ kʼamakʼayeʼe yu kilamasuniyau incha alin mimpalhachimoʼon para chuncha kʼamakʼatʼi tachun yu aniy xamakʼay?
43002019	Ex ni Jesús jalakjunil: —Kʼalakpʼujtʼik ni aniy ay lakatajtan, ex ni kitʼin va laʼatʼutu julchan kakmaqayauchoqoyaʼ.
43002020	Ni israelitas tajunil: —Ni aniy ay lakatajtan va cuarenta y seis jachʼitin lal ixmaqayauka. ¿Ex lhilay yu uxintʼi va laʼatʼutu julchan lay kʼamaʼayauchʼoʼoyeʼe?
43002021	Pero ni ay lakatajtan yu lhichivinil ni Jesús yucha naunputun va ixlakatunaj ni yucha.
43002022	Xlhiyucha astan tejkan ixnitacha y takukchoqotacha ni Jesús ex yu ixjalakmalaniy tapastakchoqol tacha ixnajunta. Ex talhakapuʼal chuncha tacha istsʼoqkanta la ixchivinti Dios, vachu talhakapuʼanil yu naul ni Jesús.
43002023	Exnicha alil ni Paxku yu ay ixkʼatankʼan ni israelitas. Ni Jesús vananaj ixvil laka putaulan Jerusalén. Ni lapanakni ixtalaqtsʼin ni lajʼay axtoqnuʼ yu ixmakay, xlhiyucha qaynlhuvaj talhakapuʼal.
43002024	Pero ni Jesús ox ixjalakmispay ni yuʼuncha tacha ixtajunita, xlhiyucha ixkʼatsay ni lati jantu laqsaval katalhakapuʼal.
43002025	Jantu ixmaqskʼiniy matichun kajunil tacha ixtajunita ni lapanakni. Yucha ixjalakmispaniy ixjalhanutkʼan, tisuncha jatapastakʼati ixtalhitʼajun.
43003001	Ixʼalin qayntaun lapanaki, va fariseo ixjunita yu ixjunkan Nicodemo, yucha va qayntaun yu ixjalaklhichimoʼoy ni israelitas.
43003002	Va laqkilal ni Jesús tejkan tsʼis ixjunita, va junil: —Jamalaniniʼ, kijnan kʼatsayau ni va Dios malaqachatan para kilamiu masuninin. Yu va matichun kaval incha jantu chʼantaun katʼataulal ni Dios jantu lay kamakal lajʼay axtoqnuʼ chun tacha uxintʼi makʼay.
43003003	Ex ni Jesús va junil: —Laqsaval kunan ni matichun lapanaki yu jantu katsukuchoqoyaʼ, yucha jantu lay katanuyanta taʼan lhachimoʼonun ni Dios.
43003004	Ex ni Nicodemo lhisakmil ni Jesús, va naul: —¿Tas laycha kʼapʼutsʼukʼuchʼoʼo tejkan xapaycha kaʼuntʼi? ¿Incha qayntaun lapanaki lay katanuchoqol la ixpajan ixnati y astan katsukuchoqol?
43003005	Ex ni Jesús junil: —Kitʼin kunan, ni matichun lapanaki yu jantu kalhitsukuchoqoyaʼ saystʼi ixjatsukunti kun ni Espíritu ali xkan yucha jantu katanuyanta taʼan lhachimoʼonun Dios.
43003006	Taʼayuʼ yu vamun tsukuy aniy yucha va valiʼiy lapanaki. Yu tsukuy la ixtapʼasta ni Espíritu, yucha lhitsukuy sastʼi jatsukunti.
43003007	Jantu vak kakʼatsʼa mas kunan ni maqskʼiniy katsʼukʼuchʼoʼo saystʼi.
43003008	Ni un unilay taʼan yucha najun. Mas kʼaʼasmaktʼi ni makatʼajun, jantu kʼatsʼay toʼoxtay puminta nisin toʼoxtaycha kapuʼanaʼ. Vachu va chuncha tajunita ni lapanakni yu tatsukuy la ixtapʼasta ni Espíritu.
43003009	Ni Nicodemo aaqtaun lhisakmichoqol ni Jesús, va junil: —¿Tas laycha kaval?
43003010	Ex ni Jesús junil: —Uxintʼi mas ay jamalaniniʼ kʼatʼi aniy xalakatʼun Israel, ¿jantu malaʼasiy yu tacha kunan?
43003011	Kitʼin laqsaval kunan ni kijnan klhichivinanau yu laqsaval ijkʼatsayau. Kijnankʼan klhitaulau yu laqsaval klaqtsʼiu. Mas chuncha jantu kilalhakapuʼaniyau yu klajunau.
43003012	Tejkan klalhixaqalayau axtoqnu yu alin aniy lakamunukpaʼ jantu kilalhakapuʼaniyau. ¿Ex tas kʼapʼulhakʼapʼupʼintʼikcha incha kaklalhixaqalau yu alinachal laktʼiyan?
43003013	’Jantu matichun kapataxtul laktʼiyan, vamun yu minchal laktʼiyan. Yucha ni kitʼin yu kval Sasʼatʼa Lapanaki.
43003014	Chuncha tacha Moisés maʼostaulnil maqataun tsapul taʼan ixjaxixninta lakatʼun, vachu chun kakmaʼostaulnichoqokanaʼ ni kitʼin yu kval Sasʼatʼa Lapanaki.
43003015	Ex chuncha tachun yu kintalhakapuʼanan jantu katatsʼanqayaʼ, va katalhitsukuyaʼ jatsukunti yu jantu aqtaun kamiʼoyaʼ.
43003016	’Ni Dios va por ayaj ixjalakpaxkay xalapanakni aniy lakamunukpaʼ, va maqxtaqlhi yu vamun yuʼ istsʼal. Ex chuncha tachun yu katalhakapuʼanaʼ ni yucha jantu katatsʼanqayaʼ, va katalhitsukuyaʼ jatsukunti yu jantu aqtaun kamiʼoyaʼ.
43003017	Ni Dios jantu kamalaqachal istsʼal para kalaqxtaqnil maqanlqajnati ni lapanakni. Va para kaamalaqtaxtul.
43003018	’Taʼayuʼ yu lhakapuʼan ni Sasʼatʼa Dios, yucha jantu kamukʼanikanaʼ laqtaqal. Pero taʼayu yu jantu lhakapuʼan, yucha mukʼanikantacha laqtaqal, va jantu kalhakapuʼal yu vamun yuʼ Sasʼatʼa Dios.
43003019	Jalakmukʼanikantacha ixlaqtaqalkʼan. Jantu talhakapuʼan mas chil ni maklku yu mapulkuy ni lakamunukpaʼ. Vamun tamaqamay yu japutsʼisniʼ, jantu tamaqamay yu jatunkunuʼ.
43003020	Yu tʼajun makan laqtaqal jantu maqamay katalakanul taʼan alin ixmaklku ni Dios, jantu najun katasul yu tʼajun makan.
43003021	Pero yu vas makay yu lajʼox, yucha talakanuy taʼan alin ixmaklku ni Dios para katasul ni tʼajun makan tacha yu Dios najun.
43003022	Ex chuncha astan ni Jesús alcha taʼan xaʼestado Judea, chʼantaun jalaktʼaʼal yu ixjalakmalaniy. Ancha tataqmaqal, ixtʼajun jamaqchajʼavan.
43003023	Vachu ni Juan ixtʼaunachal jamaqchajʼavan ancha xalakatʼun Enón, ixlhiʼukstsʼuniy Salim, ancha ixʼalin lhuu xkan. Ni lapanakni ixtalaqchaʼan, ex ancha ixjalaqmaqchajʼavakan.
43003024	Jantukaʼ ixtamanuy laka pachʼin ni Juan.
43003025	Taval lati lapanakni yu ixjalakmalaniy ni Juan taʼaqtayl tatʼachiviniy aqayntaun israelita. Taʼaqtayl talhilakchiviniy tacha ixputsukukʼan ni yuʼuncha yu maqskʼiniy kachʼaʼamajʼa tachun yu jantu ox para ox kalaqaʼin ni Dios.
43003026	Ex talaqʼal ni Juan, va tajunil: —Jamalaniniʼ, chavaycha yu ixyal chʼantaun kun uxintʼi takuktachal ni laka Jordán, yucha tʼajun jamaqchajʼavan. Va Jesús yu kilalhixaqalau pʼunaj. Tachun ni lapanakni jantucha kintalaqʼanan, va tatʼaʼan ni yucha.
43003027	Ex ni Juan jalakjunil: —Jantu matichun lay laqaʼiy tuʼuchun incha Dios jantu kaxtaqnil.
43003028	Uxiknan ox kilaqalasmakvi ni vas klajuniu ni kitʼin jantu yu Cristo kakval. Kitʼin kunita va qayntaun yu malaqachakal, yu japʼulminta, ex astan ni yucha.
43003029	Taʼan alin lakxtuklati yu laqsaval lhitʼajun la ixtamakaʼ ni jatsiʼi va yu tsʼal. Tejkan chiviniy ex ixʼamigo ni tsʼal vamun qasmatʼa y lhiʼachantajuy. Ex vachu chun klhiʼachantajuy ni kitʼin, va taqayntsay yu ixkintsʼanqaniy.
43003030	Yucha minta para kalalhaval ixtapʼasta. Yu kintapʼasta ni kitʼin, yucha maqskʼiniy kataʼeltajul.
43003031	Yu mintachal talman yucha lhichimoʼoy tachun yu alin. Pero yu valiʼiy lapanaki yu minchal aniy lakamunukpaʼ, yucha vamun lay lhichiviniy yu alin aniy. Yu mintachal laktʼiyan lhichimoʼoy tachun.
43003032	Yucha mas lhichiviniy tachun yu laqtsʼintacha ali yu qasmakta pero jantu matichun lhakapuʼan tacha yu yucha najun.
43003033	Pero yu lhakapuʼan yucha masuy ni va laqsaval yu najun ni Dios.
43003034	Ni lapanaki yu Dios malaqachal yucha vachuʼ xtaqnikal ixʼEspíritu, xlhiyucha lhichiviniy ixchivinti Dios.
43003035	Yu ixPay ayaj achaniy isTsʼal xlhiyucha yucha maqxtaqnil lhuu tapʼasta para kalhichimoʼol tachun yu alin.
43003036	Chuncha taʼayuʼ yu kalhakapuʼanaʼ ni isTsʼal yucha lhitʼajun jatsukunti yu jantu aqtaun kamiʼoyaʼ. Yu jantu lhakapuʼan ni isTsʼal yucha jantu kalhitsukuyaʼ ni anchanuʼ jatsukunti, va paxtoqniy yu ay maqanlqajnati yu xtaʼa ni Dios.
43004001	Ni fariseos taqasmaklhi ni apalay lhuu lapanakni ixtatʼaʼan ni Jesús xajantu ni Juan. Vachuʼ taqasmaklhi ni apalay lhuu yu ixjamaqchajʼavay,
43004002	mas jantu Jesús kamaqchajʼavanal, va yu lapanakni yu ixjalakmalaniy.
43004003	Xlhiyucha ni Jesús nimancha taxtul xaʼestado Judea, va anchoqolcha xaʼestado Galilea.
43004004	Para kachaʼal maqskʼiniy kapuʼal xaʼestado Samaria.
43004005	Tejkan tanuchal xalakatʼun Samaria va chaʼal taun putaulan yu junkan Sikar. Ancha va ixlhiʼukstsʼuniy ni lakatʼun yu maqancha ixlhitʼajun Jacob, ixpaykʼan tachun yu israelitas, va xtaqnil istsʼal yu José ixjunkan.
43004006	Ancha ixvil taun lakxkan yu ixlhimapaqaʼukan ixlakxkan ni Jacob. Ancha chinchal ni Jesús. Oxicha ixlaqalhoqonta ixjaltanti ex ancha taulalcha. Pero va laycha atunkuj ixjunita.
43004007	Ex ixtʼaltanan yu ixjalakmalaniy, ixtaʼanta inin laka putaulan yu kataʼul. Ex nimancha chinchal qayntaun xanati yu machaqaʼ Samaria va ixminta makutunuʼ xkan. Chuncha ni Jesús va junil: —Kʼintʼaʼoqtʼi tsʼuniy mixkan.
43004009	Ni israelitas jantu ox ixtalalhaʼan kun yu machaqan Samaria, xlhiyucha ni xanati va junil: —Uxintʼi va israelita kʼatʼi. ¿Valiʼiycha kʼiskʼiniycha xkan? Kitʼin va aniy machaqaʼ Samaria kunita.
43004010	Ex junil ni Jesús: —Incha uxintʼi kʼamispʼatʼi yu xtaʼa ni Dios, vachuʼ incha kʼimispʼatʼi ni kitʼin yu iktʼaunan skʼininin xkan, ex yu uxintʼi kʼiskʼinin kitʼin ex kakxtaqnin xkan yu xtaʼa jatsukunti.
43004011	Ex yu xanati va junil: —Ni uxintʼi jantu kʼalhitsʼukʼu yu kʼapʼumakʼutʼu ni xkan. Ni lakxkan ayaj pulman. ¿Ex tas ancha kaʼiyeʼe ni xkan yu kʼixtʼaqniyeʼe yu lhitʼajun jatsukunti?
43004012	Yu maqancha kimpaykʼan Jacob yucha kintamakaunin aniy lakxkan taʼan ixʼotʼa ni yucha, y vachu kun tachun sasʼatʼan y tachun ixtalhitsukukna, va si aniy ixtaʼotʼa. ¿Ex ni uxintʼi apalaycha ay lapanaki kʼatʼi xajantu yu Jacob?
43004013	Chuncha ni Jesús va junil: —Tachun yu taʼotʼa ni aniy xkan yuʼuncha aqtsʼiyaj va kataʼoqputunchoqoyaʼ.
43004014	Pero matichun yu kaʼoqlhi ni xkan yu kitʼin kakxtaqyaʼ, yucha jantucha aqtaun kapukikxixaʼ. Ni xkan yu kxtaʼa ni kitʼin yucha kunaʼ va tacha taʼan mukxi xajachil xkan laktalpa. Kalhixajtachal taun jatsukunti yu jantu aqtaun kamiʼoyaʼ.
43004015	Ex ni anchanuʼ xanati va junchoqol ni Jesús: —Kʼixtʼaqnin ni anchanuʼ xkan para jantucha aqtaun kajkʼoqputunchoqol, vachu jantucha kakmil uchuʼ.
43004016	Chuncha ni Jesús va junil: —Kʼapʼinchʼiy juntaʼin ni mixapay ex kʼatʼanchʼoʼo aniy.
43004017	Ex ni anu xanati qaltaychoqol, va junil: —Jantu kaklhitsukul kixapay. Ex ni Jesús junchoqol: —Uxintʼi ox xaʼaltʼayanan ni naʼun jantu kʼalhitsʼukʼu mixapay.
43004018	Laqsaval ni uxintʼi ixlhitʼaʼun pumakis mixapaynin. Vachu yu chavaycha lhitʼaʼun jantu laqsaval mixapay kaval. Va laqsaval yu uxintʼi naʼun.
43004019	Tejkan chuncha qasmaklhi ni xanati, va junil: —Chavaycha klaqtsʼinan tacha qayntaun yu laqputeʼey ixchivinti Dios.
43004020	La maqancha aniy ixtamin yu kepayankʼan ni kijnan yu aniy machaqan Samaria kuntau. Yuʼuncha ixtamin aniy laka aspajun para katatoʼoyal ni Dios. Pero yu uxiknankʼan israelitas untʼatʼik kilalhijunau ni va maqskʼiniy kaktoʼoyau Dios vamun laka putaulan Jerusalén.
43004021	Ex ni Jesús junil: —Uxintʼi, xanati kʼatʼi, kʼilhakʼapʼupʼinincha yu kunan. Kaminaʼ ni julchan tejkan uxiknankʼan jantucha katʼoʼoyayapitik ni kimPay Dioskʼan mas aniy laka aspajun, mas kaval laka putaulan Jerusalén.
43004022	Ni uxiknan tʼoʼoyayatʼik yu jantu mispʼayatʼik. Kijnankʼan ktoʼoyayau yu kmispayau. Ni Jamalaqtaxtunuʼ mintachal kun yu israelitas.
43004023	Ni julchan yu istsʼanqay kalakachil yucha chavaycha lakachin, tejkan ni lapanakni yu laqsaval katatoʼoyayaʼ kimPay Dioskʼan, katatoʼoyayacha chuncha tacha lhinajun ixʼEspíritu. KimPay Dioskʼan yucha lakxkajuy lapanakni para chuncha katatoʼoyal.
43004024	Ni Dios yucha va Espíritu junita xlhiyucha yu tatoʼoyay tsʼanqay katatoʼoyal tacha lhinajun ixʼEspíritu yu laqsaval masuy tacha junita.
43004025	Ex ni anchanuʼ xanati va junil: —Kitʼin ox ijkʼatsay ni kaminaʼ ni Mesías (va naunputun Cristo yu ixtanajun kaminaʼ). Tejkan kaminaʼ ex yucha ox kintamasuniʼoyan tachun.
43004026	Ni Jesús junil: —Va yucha ni kitʼin yu ktʼaunan tʼachivinin ni uxintʼi.
43004027	Tejkan chuncha ixtʼajun chivin ex tachinchoqolcha ixtʼaltanan yu ixjalakmalaniy. Ni yuʼuncha tus taun talhilal tejkan talaqtsʼil ixtʼachivijyal qayntaun xanati. Pero jantu matichun kalhisakmil yu ixmaqskʼiniy, vachu jantu katalhisakmil tisuncha ixtatʼajun lhilakchivinin.
43004028	Ex ni anchanu xanati makaulalcha ni ixʼaqxau, va anchoqolcha la ixchaqaʼ. Tejkan chaʼal va lakjunil ni lapanakni katatʼaʼal, va naul:
43004029	—Kʼatʼantʼikcha laqtsʼinin qayntaun lapanaki yu tus kijunʼol tachun yu kitʼin kmakata. Ka va lay va yucha ni Cristo yu ixtanajun kaminaʼ.
43004030	Chuncha nimancha tataxtul ni laka putaulan, va taʼalcha taʼan ixyachal ni Jesús.
43004031	Tejkan jantukaʼ ixtalaqchaʼan ex ni ixtʼaltanan ixtatʼajun lhijuninin para kavayl pero mas ixtalhijuniy jantu ixchavaniy.
43004032	Ni Jesús jalakjunil: —Ni kitʼin klhitʼajun vayti yu uxiknankʼan jantu mispʼayatʼik.
43004033	Ex ixtʼaltanan yu ixjalakmalaniy, taʼaqtayl talakchiviniy, ixtakʼatsaputun incha va matichun kalhiminil ixvayti.
43004034	Ni Jesús jalakjunil: —Alin aputaun kivayti. Kitʼin kmakay yu lhipaʼiniy ni Dios yu kimalaqachal tus kakmakaniʼol ixlhitapatsa yu kilhijuniy. Anchanu lhitapatsa va tacha kivayti.
43004035	Uxiknan naunatʼik: “Ni chavaycha vananaj tsʼanqay laʼatʼati malkuyuʼ para kalakachil ni jaxqanti.” Pero kitʼin klajunau tsʼanqay kʼamakʼatʼik kuenta ni taʼan jachʼananti va oxicha para kaxqaʼikal.
43004036	Chuncha qayntaun lapanaki yu jaxqanan yucha laqaʼiy ixlhilhajati, ex yu xqaʼikal yucha xtaʼa jatsukunti. Ex pumatʼuy talhiʼachantajuy, yu chʼal ali yu jaxqanal.
43004037	Laqsaval chuncha junita tacha klajunau: “Qayntaun tapatsay para kachʼanlhi, aqayntaun para kaxqanal.”
43004038	Kitʼin klamalaqachau jaxqanan taʼan jantu kachʼantʼik. Jalakxkʼauyatʼik lapanakni yu kintalhakapuʼal por yu tajunilcha alati lapanakni yu talaqtapatsatacha. Uxiknankʼan chavaycha aqchʼapʼatʼatʼik la ixlhitapatsakʼan.
43004039	Ni anu xanati ixjalakjunita ixtʼamachaqan ni ixnajunta Jesús tachun yu ixmakatacha, xlhiyucha ayaj lhuu lapanakni yu machaqan Samaria talhakapuʼal ni Jesús.
43004040	Ex tejkan tachil ni machaqan Samaria taʼaqtayl tatapayniniy ni Jesús para katamakaul kun yuʼuncha. Ex ni yucha ancha loqojlhi paqtʼuy.
43004041	Chuncha apalay lhuu talhakapuʼal tejkan taqasmaklhi yu ixnajun ni yucha.
43004042	Ex va tajunil ni xanati: —Chavaycha klhakapuʼanau pero jantucha vamun por yu kilajuniu. Va kijnankʼan ijqasmakvi ixchivinti, xlhiyucha klhakapuʼanau. Vachu ijkʼatsayau ni yucha va yu laqsaval ni Cristo, yu Jamalaqtaxtunuʼ aniy lakamunukpaʼ.
43004043	Chuncha tejkan paqtʼuy val, va taxtuchal ancha Samaria ni Jesús, ex al tus xaʼestado Galilea.
43004044	Ni yucha ixnajunta ni qayntaun lapanaki yu laqputeʼey ixchivinti Dios jantu toʼoyakan la ixtʼun.
43004045	Ex tejkan chaʼal Galilea ni lapanakni yu ancha machaqan va ox talaqaʼil. Ni yuʼuncha vachuʼ ixtaʼanta Jerusalén tejkan alil ni xakʼatan Paxku. Ancha talaqtsʼinʼol tachun lajʼox yu makal ni Jesús.
43004046	Ex astan anchoqol laka putaulan Caná ancha xalakatʼun Galilea taʼan yu valiʼiy xkan maxajnichal xaxkan uva. Ancha ixʼalin qayntaun yu ay jalhachimoʼonu yu ixtapatsaniy ni rey. Yucha ixlhitʼajun qayntaun istsʼal yu ixtaqanʼay laka putaulan Capernaúm.
43004047	Ni anchanu lapanaki kʼatsal ni Jesús va taxtul Judea, va chinchal Galilea. Ex niman al tapaynininiʼ ni katʼaʼal la ixchaqaʼ. Ixnajun palay kamakanichoqol istsʼal yu va laycha kanil.
43004048	Chuncha yu Jesús va niman naul: —Uxiknankʼan jantu kilalhakapuʼaniyau kinchivinti incha jantu pʼunaj laqtsʼinʼelayatʼik lajʼay axtoqnu yu kitʼin kmakay.
43004049	Pero yu jalhachimoʼonuʼ va naul: —Kʼintʼatʼatʼicha niman laqtsʼiniʼ kintsʼal ni jantukaʼ niy.
43004050	Chuncha ni Jesús va junil: —Kʼapʼinchʼoʼocha la minchaqaʼ, mintsʼal palay junchoqota. Ex ni yucha lhakapuʼal tacha junil ni Jesús y va anchoqolcha.
43004051	Tejkan va ixʼantakaʼ la ixchaqaʼ ex takipaxtoqʼil ixʼoqxtamatin, va tajunil: —Mintsʼal oxicha vilchoqol.
43004052	Ex laklhisakmil: —¿Tisuncha hora aqtaynil ox kʼatsanchoqoy? Ex tanaul ni yuʼuncha: —Va kutancha laqataun putoqoxata tejkan taʼeltajunichoqol iskakati.
43004053	Ex chuncha ni japay makal kuenta ni anchanu hora va exnicha tejkan junil ni Jesús: “Mintsʼal va palaycha junchoqota.” Ex ni anchanu japay kun tachun ixlapanakni talhakapuʼal ni Jesús.
43004054	Ex chuncha kun yu aniy, va aqtʼuycha makal ni Jesús yu lajʼay axtoqnuʼ tejkan minchal Judea, chinchal Galilea.
43005001	Ex astan tejkan tapasaʼol tachun yu aniy va ixjunita aputaun ixkʼatankʼan ni israelitas. Chuncha ni Jesús anchoqol Jerusalén.
43005002	Ancha Jerusalén ixlhiʼukstsʼuniy laka puerta yu lhimapaqaʼukan Borregos, ancha ixʼalin taun ay japuʼan yu junkan Betesda laka lhihebreo. Ixlhitʼajun laqakis xacorredor.
43005003	Ancha ixtamanal lhuu taqanʼanin. Ixtaʼalinta laʼachʼixin, vachu ixtaʼalin yu lakchʼanlkʼavil ali yu jantu lay ixtapiklay xantaʼan ixlakatunajkʼan. Yuʼuncha ixtapakxanʼita kalaklal ni xkan.
43005004	[Aqtamixna ixtaʼeltajuy ixmayul ni Dios ni laqapuʼan ex yucha ixlaqxaʼamuy ni xkan. Ex chuncha tejkan ixlaqxaʼamuʼojoy ni xkan ex taʼayu yu pʼunaj ixtataʼanuy, niman palay ixjunchoqoy mas va tuʼuchuncha taqanʼati yu kalhitsukul.]
43005005	Vachu ancha ixʼalin qayntaun lapanaki yu ixlhitʼajuncha ixtaqanʼati 38 jachʼitin.
43005006	Ex ni Jesús tejkan laqtsʼil ni ancha ixmal va makal kuenta ni ayaj maqancha ixtaqanʼay, va lhisakmil, va junil: —¿Palay unpʼutʼunchʼoʼoy?
43005007	Chuncha ni taqanʼan va naul: —Jalhachimoʼonuʼ, kitʼin kunan tejkan laklay ni xkan, ni jantu alin matichun kimataʼanul ni laqapuʼan. Tejkan kitʼin ktaʼanuputun, aqayntaun niman kilhajay.
43005008	Ex junil ni Jesús: —Kʼaʼostʼaycha. Kʼasaktʼicha ni mimputaman y kʼapiticha.
43005009	Ex chuncha ni anchanu lapanaki va nimancha palay junchoqol, saklhicha ixputaman, aqtaylcha jaltanan. Ni anchanu julchan va xajulchan jastaknati ixjunita.
43005010	Ex ni israelitas tajunil ni lapanaki yu palaycha ixjunchoqota: —Chavaycha va xajulchan jastaknati. Ex jantu paxtoqniy kʼalhipʼi mimputaman.
43005011	Ex ni yucha jalakjunil: —Yu palay kimakachoqol va yucha kijunil: “Kʼasaktʼicha ni mimputaman y kapʼinchʼoʼocha.”
43005012	Ex talhisakmil: —¿Tasʼayucha xalhijunan kʼasaktʼicha ni mimputaman y kapʼinchʼoʼocha?
43005013	Pero ni lapanaki yu palaycha ixjunchoqota jantu ixkʼatsay taʼayucha palay makal. Yu Jesús ixlaqmaqayauchoqotacha ni pumalhuu lapanakni yu ancha ixtayanal.
43005014	Ex taval ni Jesús paxtoqlhi ni anuʼ lapanaki taʼan ay lakatajtan, va junil: —Chavay palaycha unchʼoʼotʼa ni uxintʼi. Kitʼin kunan ni jantucha apalay kʼamaqtʼaʼalhin para jantu tuʼuchun kapʼaxtʼoqtʼay yu apalay pʼays maqanlqajnati.
43005015	Ex chuncha alcha ni anchanu lapanaki, jalakjunil ni israelitas ni va Jesús yu palay ixmakachoqota.
43005016	Xlhiyucha ni israelitas ixtaxkajiy ni Jesús por ixmakay lajʼay lhitapatsa xajulchan jastaknati, xlhiyucha ixtamaqniputun.
43005017	Ex ni Jesús jalakjunil: —Yu kimPay va si tapatsay ex kitʼin vachuʼ ktapatsay.
43005018	Chuncha ni israelitas takʼatsal ni jantucha vamun xajulchan jastaknati ixtʼajun tapasaniniʼ. Vachuʼ naul ni yucha ixPay va Dios. Chuncha ixmakakan xʼaman tacha Dios kaval, xlhiyucha apalay ixtamaqniputun.
43005019	Ni Jesús jalakjunil: —Kitʼin klajunau ni kitʼin yu Sasʼatʼa Dios jantu lay kmakay tuʼuchun keʼeman. Kitʼin vachu va chun kmakay tacha klaqtsʼin makay kimPay. Ex tachun yu makay ni kimPay va yucha kmakay ni kitʼin yu Sasʼatʼa.
43005020	Yu kimPay yucha kiʼachaniy y kimasuniy tachun yu makay. Vachuʼ kimasuniyaʼ alati axtoqnuʼ yu apalay lajʼay yu kʼalaqtsʼinapitik, tus vak kakʼatsʼanapitik.
43005021	Chuncha tacha yu jaPay jalakmajkujuchoqoy janinin y jalaqxtaqniy jatsukunti, vachuʼ kitʼin yu isTsʼal kxtaqniy jatsukunti va yu kitʼin kxtaqniputun.
43005022	Yu kimPay jantu matichun mukʼaniy laqtaqal. Va kixtaqnil kitʼin yu isTsʼal kunita tachun tapʼasta para kakmukʼal laqtaqal.
43005023	Ex chuncha tachun kintatoʼoyayaʼ kitʼin yu isTsʼal vachu chun tacha tatoʼoyay ni kimPay. Ni lapanakni yu jantu kintatoʼoyay ni kitʼin yu isTsʼal, yuʼuncha vachu jantu tatoʼoyay ni kimPay yu kimalaqachal.
43005024	’Laqsaval klajunau ni uxiknan: Taʼayu yu qasmatʼa ni kinchivinti y vachu lhakapuʼan yu kimalaqachal, yucha lhitʼajun jatsukunti yu jantu aqtaun kamiʼoyaʼ. Jantu aqtaun kaxtaqnikanaʼ maqanlqajnati, ni yucha tapasatacha laka lhinin y lhitʼajuncha jatsukunti.
43005025	Laqsaval klajunau, ni lapanakni yu tacha janinin tajunita por jantu talhakapuʼan, kaminaʼ julchan tejkan yuʼuncha kintaqasmakniyaʼ kinchivinti kitʼin yu Sasʼatʼa Dios. Anchanu julchan va yu chavaycha lakachin. Yu taqalasmatʼa, yuʼuncha katatsukuyaʼ.
43005026	Yu jatsukunti minchal kun kimPay Dios. Vachu kimaqxtaqnil tapʼasta ni kitʼin yu isTsʼal kunita para lay kakxtaqlhi jatsukunti.
43005027	Vachuʼ ni kitʼin yu kval Sasʼatʼa Lapanaki, kimaqxtaqnil lhachimoʼon para kaklakmukʼanil ixlaqtaqalkʼan ni lapanakni.
43005028	Jantu vak kakʼatsʼantʼik por tachun yu aniy klajunau. Kaminaʼ julchan tejkan tachun ni janinin yu taʼaknunun kintaqasmakniyaʼ kinchivinti.
43005029	Ex tachun yu tamakal yu lajʼoxi la ixjatsukuntikʼan katakujchoqoyaʼ para katalhitsukul yu ox jatsukunti. Yu tamaqtaqalhinin yuʼuncha kalaqxtaqnikanaʼ maqanlqajnati.
43005030	’Yu kitʼin jantu tuʼuchun lay kmakay kilaqʼaman, kmukʼay laqtaqal vamun tacha kilhijuniy kimPay. Xlhiyucha vas kmakay tejkan kmukʼay laqtaqal, va kmakay tacha najun kimPay yu kimalaqachal aniy.
43005031	Incha vamun kitʼin kaklhichivinkal kilaqʼaman ex ka jantu laqsaval kaval kinchivinti.
43005032	Klajunau ni alin qayntaun yu lay kilhichiviniy ni kitʼin. Kitʼin ijkʼatsay ni va laqsaval yu najun.
43005033	Laqsaval uxiknankʼan jamalaʼachʼanantʼik para kataʼal lhisakminin ni Juan taʼayucha kunita ni kitʼin. Yucha jaqaltayanal yu laqsaval.
43005034	Ni kitʼin jantu kmaqskʼiniy ixchivinti qayntaun lapanaki. Va klajunau taʼayuʼ kilhichiviniy para lay kʼalhakʼapʼupʼintʼik y kʼalaqtʼaxtʼutʼik.
43005035	’Yu Juan ixjunita va tacha laqataun maklku yu ixmaqtajiy y ixmapulkuy. Taun panchʼix yu uxiknan ixtamaqamayan ixchivinti.
43005036	Pero yu kmakay ni kitʼin yucha apalay ox masuy taʼayucha kunita xajantu ixchivinti ni Juan. Ni lhitapatsa yu kixtaqnil kimPay va yucha yu kmakay. Chuncha ox masuy taʼayucha kunita ni kitʼin y masuy ni va kimPay kimalaqachal.
43005037	Ni kimPay yu kimalaqachal ni kitʼin yucha kilhichiviniy, mas jantu aqtaun kʼaʼasmaktʼik ixchivinti y vachu jantu aqtaun kʼalaqtsʼintʼik tacha junita.
43005038	Yucha kimalaqachal pero jantu kilalhakapuʼaniyau kinchivinti. Xlhiyucha uxiknan jantu kalhitsʼukʼutʼik ixchivinti la melhanutkʼan.
43005039	Uxiknankʼan laka laksniy lhitʼamoʼoyatʼik ixchivinti Dios taʼan tsʼoqkanta, lhilayatʼik ni va ancha katʼemayapitik ni jatsukunti yu jantu aqtaun kamiʼoyaʼ. Ni anchanu chivinti va yu kilhichiviniy ni kitʼin.
43005040	Pero jantu kilalaqʼuxaminau para kʼalhitsʼukʼutʼik ni anchanu jatsukunti.
43005041	’Kitʼin jantu knajun ni kintatoʼoyal ni lapanakni.
43005042	Ox klamispayau ni uxiknankʼan jantu laqsaval tʼoʼoyayatʼik Dios.
43005043	Kitʼin kmil kun ixpalhachimoʼon ni kimPay pero uxiknan jantu kilalaqaʼiyau. Yu va kamil aqayntaun lapanaki yu vamun la ixtapʼasta ni yucha, ka tus laqa achati kʼalaʼaʼitʼik.
43005044	Xlhiyucha jantu lay lhakʼapʼupʼinatʼik. Ayaj tamaqamayan tejkan lajʼay tamakayan ni lapanakni, jantu lakxkʼauyatʼik para lajʼay katamakan ni Dios.
43005045	Kitʼin jantu kaklaslajau kun kimPay. Yu laqsaval kataslajan va Moisés mas va yucha yu pʼakxanʼiyatʼik para kataʼaqtayjun.
43005046	Incha laqsaval kʼalhakʼapʼupʼintʼik chuncha tacha yu naul ni Moisés ex vachuʼ ixkilalhakapuʼau ni kitʼin. Taʼan jatsʼoqnul ni Moisés yucha kilhichiviniy.
43005047	Incha jantu lhakʼapʼupʼinatʼik ni chivinti yu tsʼoqlhi ni Moisés ex yu kinchivinti vachu jantu lay lhakʼapʼupʼinatʼik.
43006001	Ex astan ni Jesús va alcha takukchal lakamar Galilea yu vachuʼ ixjunkan lakamar Tiberias.
43006002	Tatʼaʼal pumalhuu lapanakni, va talaqtsʼil ni palay jalakmakal taqanʼanin.
43006003	Taval ni Jesús taukʼal laqataun aspajun, ancha jalaktʼataulal yu ixjalakmalaniy.
43006004	Va laycha kalakachil ni Paxku yu ay ixkʼatankʼan ni israelitas.
43006005	Tejkan Jesús laqtsʼil ni qaynlhuu lapanakni ixtatixkaulhaʼanta, ex lhisakminil, va junkal ni Felipe: —¿Tas ancha kaʼiyaucha vayti para kalaqchaʼal tachun yu aniy lapanakni?
43006006	Chuncha junkal ni Felipe va para kalaqtsʼintanukal tisuncha chivinti kaqaltayanal. Ni Jesús yucha ixkʼatsaycha yu maqskʼiniy kamakal.
43006007	Chuncha ni Felipe va junil: —Mas laʼatʼuy ciento julchan katsʼukʼu tapatsan jantu kalaqchaʼal para kʼalakvavatʼi tachun ni lapanakni mas va laktsʼuninin pan.
43006008	Ex aqayntaun yu ixtʼaltanaʼ yu junkan Andrés yu ixlaqaj yu Simón Pedro va naul:
43006009	—Aniy alin qayntaun tsʼal. Yucha lhitʼajun aqskis pan yu lhiyal cebada, vachu lhitʼajun aqxtʼuy jatanti. Pero jantu kalaqchaanaʼ por tachun yu aniy lapanakni.
43006010	Ex chuncha ni Jesús laklhijunil: —Kʼaʼunitʼik katataulal ni lapanakni. Ancha ayaj ixʼalin lhuu jatsʼin. Tejkan tataulʼol va laqchaʼal tus laqakis mil joʼakna.
43006011	Chuncha ni Jesús chʼapal ni pan, aqtayl xtaqniy lhimalaqpuchuncha ni Dios. Ex jalaqxtaqnil ni lapanakni. Vachu chun makal kun yu jatanti. Jalaqxtaqnil tacha yu yuʼuncha ixtaʼuputun.
43006012	Tejkan oxicha talhiʼotsaʼol ex ni Jesús jalaklhijunil ixtʼaltanan katapusakchoqol tachun yu xajchal para jantu valiʼiy katalaqamanal.
43006013	Chuncha tapusaklhi ni yuʼuncha tachun yu xatalaqcheʼeniʼ, tus laqakautʼuy canasta talaqtsamal vamun por yu anuʼ aqskis pan yu jalakvaval ni lapanakni.
43006014	Ni lapanakni por talaqtsʼil yu aniy ay axtoqnu yu makal ni Jesús aqtayl talajuniy siya yuʼuncha: —Laqsaval ni aniy ka yucha yu laqputeʼey ixchivinti Dios yu ixtanajun kaminaʼ aniy lakamunukpaʼ.
43006015	Ni Jesús kʼatsal ni va kataminaʼ inin para katalhaʼal taʼan katamakayaʼ ixjalhachimoʼonukʼan. Xlhiyucha taʼeltajuchoqol laka aspajun, va qoslhi para ixlaqʼaman katiʼukxuntayal.
43006016	Tejkan putsʼislhicha ex ixtʼaltanan ni Jesús yu ixjalakmalaniy tataʼeltajulcha, va taʼalcha lakamar.
43006017	Ex ancha tataukʼal laka barco para katapalaqpuslhi ni lakamar para katachaʼal laka putaulan Capernaúm. Anchanuʼ hora oxicha tʼalaj ixputsʼista, yu Jesús jantukaʼ ixminchoqoy.
43006018	Chuncha ni lakamar aqtayl laklay kun taun pʼas un yu ostaulal.
43006019	Tejkan maqaqcha ixtaʼanta va tachaʼal laqakis, laqachaxan kilometro ex talaqtsʼil ni Jesús ixtʼajun taʼukstsʼunin laka barco, ixjaltanajʼanta la ixʼukxna lakxkan. Ex ayaj tatalhanal.
43006020	Ni Jesús jalakjunil: —Va kitʼin kunita. Jantu katʼalhanantʼik.
43006021	Va laqa achati talaqaʼil laka barco. Ex yu barco nimancha talakanuchal lakatʼun taʼan yuʼuncha ixtachaanputun.
43006022	Tejkan atauncha julchan junchoqol, ni lapanakni ixtayanal tus takuktachal lakamar. Tapastakchoqol ni vamun ixʼalin laqataun barco, va yucha yu tapuʼal ixtʼaltanan ni Jesús, pero ni Jesús jantu kalaktʼaʼal ni yuʼuncha.
43006023	Pero exnicha tachinchal alati barcos yu taminchal laka putaulan Tiberias. Tachinchal ixlhiʼukstsʼuniy taʼan taʼul yu pan tejkan ni Jesús xtaqnil lhimalaqpuchuncha ni Dios.
43006024	Pero tejkan taxtaqnil kuenta ni Jesús jantu an katayal y vachu ixtʼaltanan jantu sik ixtalay, ex tachun ni lapanakni tataukʼal ni laka barcos, taʼal lakxkaunan tus laka putaulan Capernaúm.
43006025	Chuncha tejkan tapalaqpuslhi ni lakamar ancha tatemal ni Jesús, talhisakmil, va tajunil: —Jamalaniniʼ, ¿tasvanancha chʼitʼi aniy?
43006026	Ex ni Jesús jalakjunil: —Kitʼin vas klajunau ni uxiknankʼan vayntʼik tus ox otsʼatʼik. Va xlhiyucha kilalakxkauyau, mas jantu kʼamalaʼasitʼik yu ay axtoqnuʼ yu xaklamasuniyau.
43006027	Jantu kʼatʼapʼatsʼatʼik por mivaytkʼan yu niman miʼojoy. Tsʼanqay kʼatʼapʼatsʼatʼik por ni vayti yu kataxtaqniyan jatsukunti yu jantu aqtaun kamiʼoyaʼ. Va yucha yu klaxtaqniyau ni kitʼin yu kval Sasʼatʼa Lapanaki, va kitʼin kilakʼulal kimPay Dios.
43006028	Chuncha talhisakmil ni Jesús: —¿Ex tisuncha tsʼanqay kakmakau para kakmakau ni lhitapatsa yu Dios lhinajun?
43006029	Ni Jesús jalajqaltaychoqol, va jalakjunil: —Ni lhitapatsa yu lhinajun Dios va inchineʼ. Yucha kimalaqachal aniy, va talhijunan ni maqskʼiniy kilalhakapuʼaniu yu klajunau.
43006030	Chuncha talhisakmil ni Jesús: —¿Suncha kilamasuniyau yu ay kaval para kaklaqtsʼiu? Ex lay kaklalhakapuʼaniu minchivinti. ¿Suncha lay makʼay?
43006031	Ni kimpaykʼan yu maqancha ixtatiʼukxuntayay lakakʼivinan yuʼuncha taʼul ni vayti yu junkan maná. Chuncha tapasal tacha tsʼoqkanta taʼan najun: “Ni yucha jalaqxtaqnil ixvaytkʼan yu minchal laktʼiyan.”
43006032	Ni Jesús jalakjunil: —Ni kitʼin klajunau. Ni Moisés jantu kataxtaqnin vayti yu minchal laktʼiyan. Chavay kimPay taxtaqniyan ni anchanu vayti yu laqsaval yu minachal laktʼiyan.
43006033	Ni vayti yu xtaʼa Dios minachal laktʼiyan, va yucha jaxtaqniy ixjatsukuntikʼan ni lapanakni lakamunukpaʼ.
43006034	Ex ni lapanakni tajunil: —Jalhachimoʼonuʼ, kilaxtaqniʼalhiu ni anchanuʼ vayti.
43006035	Ex ni Jesús jalakjunil: —Kitʼin kunita yu vayti yu xtaʼa jatsukunti. Taʼayuʼ yu kilaqmil ni kitʼin yucha jantucha aqtaun kachavanaʼ. Vachu yu kilhakapuʼanil kinchivinti yucha jantucha aqtaun kapukikxixaʼ.
43006036	Xaklajunaucha ni uxiknankʼan mas kilalaqtsʼinaucha jantu lhakʼapʼupʼinatʼik.
43006037	Tachun ni lapanakni yu kimaqxtaqniy kimPay yuʼuncha kintalaqminaʼ ni kitʼin. Tachun yu kintalaqminaʼ kitʼin jantu klakmaspʼitʼaʼ.
43006038	Ni kitʼin va kminchal laktʼiyan para kakmakal yu najun kimPay, jantu yu knajun ni kitʼin. Va yucha kimalaqachal.
43006039	Yu kimalaqachal va najun ni jantu kakmaqatsʼanqal mas va qayntaun yu kimaqxtaqnil. Va najun kaklakmajkujuʼochoqol ni anchanuʼ julchan tejkan tachun katamaktayaʼ.
43006040	Yu kimPay va najun ni katalhitsukul jatsukunti yu jantu aqtaun kamiʼoyaʼ tachun ni lapanakni yu kintalaqtsʼil y kintalhakapuʼal ni kitʼin yu isTsʼal. Ex kitʼin astan kaklakmajkujuchoqoyaʼ tejkan tachun katamaktayaʼ.
43006041	Tejkan chuncha naul ni Jesús va vayti junita yu minchal laktʼiyan, ex yu israelitas taʼaqtayl talhichiviniy ni Jesús, taqaltaʼestuklhi por chuncha naul.
43006042	Va tanaul: —Ni aniy lapanaki va Jesús yu istsʼal José. Ni kijnan ox mispayau ixpay ali ixnati. ¡Chavaycha kintajunan ni yucha taʼeltajuminchal laktʼiyan!
43006043	Ex chuncha ni Jesús jalakjunil: —Jantucha kilaqaltaʼestukvi.
43006044	Jantu matichun lay kilaqmin ni kitʼin incha kimPay yu kimalaqachal jantu kilhiminil. Ex kitʼin kakmajkujuchoqoyaʼ tejkan tachun katamaktayacha.
43006045	Yu maqancha ixtalaqputeʼey ixchivinti Dios va inchine tatsʼoqʼulal: “Ni Dios kalakmasuniyaʼ tachun ni lapanakni.” Tachun yu taqalasmatʼa ni kimPay y talaniy yu najun, yuʼuncha kintalaqmin ni kitʼin.
43006046	’Yu kimPay yucha jantu aqtaun kalaqtsʼinkal pero ni kitʼin yu kminchal kun Dios va klaqtsʼil.
43006047	Laqsaval klajunau incha matichun lapanaki ox kilhakapuʼan ex ni yucha lhitʼajun jatsukunti yu jantu aqtaun kamiʼoyaʼ.
43006048	Ni kitʼin kunita ni vayti yu xtaʼa jatsukunti.
43006049	Ni mimpaykʼan yu maqancha ixtatʼajun, taʼul ni vayti yu patajul talman ancha lakakʼivinan pero ex astan tanil.
43006050	Kitʼin klhichiviniy ni vayti yu minchal laktʼiyan, matichun lapanaki yu kaʼul yu aniy vayti, yucha jantu aqtaun kaniyaʼ.
43006051	Kitʼin kunita ni vayti yu kujta yu minchal laktʼiyan. Taʼayu yu kaʼuyaʼ aniy vayti yucha katsukuyaʼ mas va tavanancha kaval. Ni anchanu vayti yu kitʼin kxtaʼa yucha va kilakatunaj yu kmaqxtaʼa para katalhitsukul jatsukunti tachun ni lapanakni.
43006052	Ex chuncha ni israelitas aqtayl talhilakchiviniy siya yuʼuncha, ixtanajun: —¿Ex tas laycha kintapuxtaqnin ixlakatunaj para kaʼuu?
43006053	Ex ni Jesús naul: —Kitʼin vas klajunau ni uxiknankʼan incha jantu kilaʼuniyau kilakatunaj ni kitʼin yu kval Sasʼatʼa Lapanaki, vachu incha jantu kilaʼoqniyau kijakʼalnan, ex jantu lay kʼalhitsʼukʼuyapitik jatsukunti.
43006054	Ex chuncha taʼayuʼ yu kaʼuyaʼ kilakatunaj, vachuʼ incha kaʼoqyaʼ kijakʼalnan, ex ni yucha lhitʼajuncha jatsukunti yu jantu aqtaun kamiʼoyaʼ. Ex astan tejkan kamiʼoyacha ni lakamunukpaʼ ex kakmajkujuchoqoyaʼ.
43006055	Yu kilakatunaj va yucha yu laqsaval lhiʼuti para kaʼutʼi, vachu yu kijakʼalnan va yu laqsaval xkan para kaʼoqtʼi.
43006056	Xlhiyucha ni lapanaki yu uy kilakatunaj y vachuʼ yu otʼa kijakʼalnan, yucha chʼantaun junita kun kitʼin y kitʼin vachuʼ chʼantaun kunita kun yucha.
43006057	Ni kimPay yu kimalaqachal yucha lhitʼajun jatsukunti y yu kitʼin va yucha kputsukuy. Ex chuncha vachuʼ matichun lapanaki yu kiʼuyaʼ ni kitʼin, yucha vachuʼ kimputsukuyaʼ ni kitʼin.
43006058	Kitʼin klhichiviniy vayti yu minchal laktʼiyan. Yucha jantu va aqstanchun kaval tacha yu junkan maná yu maqancha taʼul mepayankʼan. Yuʼuncha tejkan taʼul astan tanil. Pero yu kaʼuyaʼ ni aniy vayti yucha katsukuyaʼ mas va tavanancha kaval.
43006059	Ni Jesús va chuncha laqputeʼel laka putaulan Capernaúm laqa chaqaʼ taʼan ixtataqxtoʼa ni israelitas.
43006060	Tejkan chuncha taqasmaklhi tacha yu jalakmasunil ni Jesús ex lati lapanakni va tanaul: —Tacha najun ni yucha ayaj lhitaʼay para kʼalaʼaʼitʼi. ¿Tasʼayucha lapanaki lay kamakaniyaʼ kuenta yu najun?
43006061	Pero ni Jesús niman xtaqnil kuenta ni va ixtatʼajun pastaknan y ixtatʼajun jakiltaynan. Ex jalhisakmil, va jalakjunil: —¿Ex jantu katamaqaman yu xaklajunau?
43006062	¿Tas kʼalhilatʼikcha ni uxiknan incha kilalaqtsʼinau ni kitʼin yu kval Sasʼatʼa Lapanaki kakpataxtuchoqol taʼan pʼunaj xakvilchal?
43006063	Ni Espíritu yucha xtaʼa jatsukunti, ixtapʼasta lapanaki jantu tuʼuchun ixtapal kaval. Tachun kinchivinti yu kitʼin kiltaxtuy va minachal kun ni Espíritu yu xtaʼa jatsukunti.
43006064	Pero vananaj alin lati uxiknankʼan yu jantukaʼ lhakʼapʼupʼinatʼik. Ni Jesús yucha ixkʼatsay mas tejkan aqtaynil ixlhitapatsa tasʼayuʼuncha yu jantu katalhakapuʼanaʼ. Vachu ox ixkʼatsay tasʼayucha yu kamaqxtaʼaʼ para kamaqnikal.
43006065	Ex jalakjunil: —Jantu matichun lapanaki lay kilaqmin ni kitʼin incha yu kimPay jantu xtaqniy lakatin.
43006066	Tejkan chuncha naunʼol ex lhuvaj lapanakni yu ixtatʼaʼanta tamakauntijlal, jantucha apalay katatijuntayal kun yucha.
43006067	Ex chuncha ni Jesús vachuʼ jalaklhisakmil yu pumakautʼuy yu ixjalakmalaniy va jalakjunil: —¿Uxiknan vachuʼ kilamakauntijlayau?
43006068	Ex ni Simón Pedro va liman qaltayl, va junil: —Jalhachimoʼonuʼ, ¿tasʼayucha lay kaktʼaʼau? Kijnan kʼatsayau ni laqsaval vamun uxintʼi kʼiltʼaxtʼuy chivinti yu xtaʼa jatsukunti yu jantu aqtaun kamiʼoyaʼ.
43006069	Chavay kijnan klalhakapuʼantaucha, vachuʼ ijkʼatsayau ni uxintʼi va yu ixnavin Dios kʼatʼi, jantu tuʼuchun laqtaqal kʼalhitsʼukʼu.
43006070	Ni Jesús jaqaltaychoqol, va jalakjunil: —Kitʼin klalaksakvi pumakautʼuy pero xaqayntaun ni uxiknankʼan va lhitʼajun aqmoqxnuʼ.
43006071	Va Judas yu ixtʼajun lhichivin. Yucha istsʼal ixjunita qayntaun joʼati yu junkan Simón Iscariote. Ni Judas va yucha yu kamaqxtaqyaʼ ni Jesús para kamaqnikal mas yucha va xaqayntaun ixtʼaltanaʼ yu ixjamalaniy.
43007001	Ex taval ni Jesús ixtiʼukxuyal la xalakatʼun Galilea. Jantu ixtaulputun Judea, ancha ixtatʼajun lakxkaunan niisraelitas para katamaqnil.
43007002	Pero ni anchanu julchan va laycha kalakachil ixkʼatankʼan ni israelitas tejkan ixtamakay ixmoqltakʼan ixlhimaqspaʼ ixchaqakʼan.
43007003	Yu ixtʼalaqaunin va tajunil: —Apalay ox kaval kʼapiti Judea. Ex ancha katalaqtsʼil mintʼaltanan ni lajʼay axtoqnuʼ yu makʼay.
43007004	Qayntaun lapanaki tejkan najun kamispakal ex yucha jantu makay axtoqnuʼ laqatamaqsaq. Ex uxintʼi incha makʼay lajʼay axtoqnuʼ ex apalay ox kʼamakʼatʼi taʼan lay katalaqtsʼin tachun ni lapanakni.
43007005	Ixtʼalaqaunin ni Jesús yu chuncha tanaul, yuʼuncha vachuʼ jantu ixtalhakapuʼan.
43007006	Xlhiyucha ni Jesús jalakjunil: —Kitʼin jantukaʼ lakachin julchan para kakmakal yu maqskʼiniy pero yu uxiknan mas va tisuncha hora kaval lay makʼayatʼik yu makʼapʼutʼunatʼik.
43007007	Aniy lakamunukpaʼ ni lapanakni jantu lay taxkayyan ni uxiknan pero yu kitʼin ayaj kintalhixkajiy va por klakjuniy ni yuʼuncha tamaqtaqalhinin.
43007008	Uxiknankʼan kapʼintʼik laka kʼatan pero kitʼin jantukaʼ. Jantukaʼ lakachin julchan yu kimpaxtoqniy.
43007009	Tejkan chuncha jalakjunil ex yucha tamakaul laka estado Galilea.
43007010	Astan tejkan taʼalcha ixtʼalaqaunin ni Jesús laka kʼatan ex ni yucha vachuʼ al. Jantu ixtakʼatsay ni lapanakni, valiʼiy ixtamaqsaqʼanta.
43007011	Ni israelitas yuʼuncha ayaj ixtatʼajun lakxkaunan ni laka kʼatan. Ixtalalhisakmiy: —¿Toʼoxtaycha katijuntayal ni anuʼ lapanaki?
43007012	Ni lapanakni va si ixtalhilakchiviniy ni yucha. Va saq ixtalajuniy: “Ni yucha va qayntaun yu ox lapanaki junita.” Yu alati ixtanajun: “Ni yucha va qayntaun yu tʼajun jalakmakanun lhuu lapanakni.”
43007013	Ni lapanakni va si ixtatamaqsaqchiviniy, ixtatalhauniy ixjalhachimoʼonunkʼan ni israelitas.
43007014	Tejkan ixpakltauncha ixʼanta ni kʼatan ex ni Jesús tanuchal ni ay lakatajtan. Aqtayl jalakmalaniy ni lapanakni.
43007015	Ni israelitas tus taun talhilal, va ixtalajuniy siya yuʼuncha: —¿Tas junitacha ni aniy lapanaki? Yucha ayaj lhuu jatalaniti lhitʼajun mas jantu katamoʼol.
43007016	Chuncha ni Jesús jalajqaltayl, va jalakjunil: —Tachun yu kitʼin kmasuy jantu vamun kinchivinti kaval. Va yu masuy ni kimPay yu kimalaqachal.
43007017	Taʼayu yu makaputun yu Dios lhinajun ex yucha kakʼatsayaʼ ni chivinti yu kmasuy incha va kun Dios mintachal u incha va por kitʼin kilaqʼaman.
43007018	Qayntaun lapanaki yu ixlaqʼaman chiviniy va najun katatoʼoyal ni lapanakni. Pero kitʼin va knajun katoʼoyakal ni Dios yu kimalaqachal. Klhichiviniy yu laqsaval, jantu kaklhitsukul talaqalhin.
43007019	’Ni Moisés taxtaqnin ni uxiknan yu ixlhachimoʼon Dios pero jantu makʼayatʼik yu lhinajun ni anchanu lhachimoʼon. ¿Ex valiʼiycha kilamaqniputunau?
43007020	Ex taqaltayl ni lapanakni, va tajunil: —¿Tasʼayucha maqniputunan? Ka va lay lhitʼaʼun aqmoqxnuʼ.
43007021	Ex ni Jesús va jajunil: —Va aqtauncha kmakal yu ay lhitapatsa la xajulchan jastaknati, va xlhiyucha uxiknankʼan tus tumpaj lhilatʼik.
43007022	Laqsaval ni Moisés talhijunin kʼaxvililichʼukʼupʼuxnikʼantʼik pero jantu kaminchal kun Moisés. Yu laqsaval minchal va kun yu apalay maqancha kepayankʼan ixtatʼajun. Pero uxiknan mas xajulchan jastaknati vachuʼ xvililichʼukʼupʼuxniyatʼik mintsʼalankʼan.
43007023	Ayaj makʼapʼutʼunatʼik tacha yu lhinajun Moisés xlhiyucha mas xajulchan jastaknati xvililichʼukʼupʼuxniyatʼik qayntaun jasʼatʼa. ¿Ex valiʼiycha kilalukujlaniyau por kʼuchʼul qayntaun lapanaki tejkan xajulchan jastaknati?
43007024	Jantu kʼamukʼanitʼik laqtaqal matichun lapanaki vamun por yu laqtsʼinatʼik. Incha kʼamukʼanitʼik laqtaqal kaval yu laqsaval.
43007025	Lati lapanakni yu ixtavilanal Jerusalén taʼaqtayl talalhisakmiy, va tanaul: —¿Jantu kaval yu aniy lapanaki yu tatʼajun lakxkaunan para katamaqnil?
43007026	Chavay mas tʼajun chivin la ixlakaʼukxpukʼan ni lapanakni, yu lhachimoʼonun jantu tuʼuchun tajuniy. ¿Ex vachu talhakapuʼan ni yucha va Cristo yu Dios lakʼulata?
43007027	Ni kijnan ox kʼatsayau taʼan laqsaval minchal ni yucha. Pero yu Cristo tejkan kaminaʼ jantu matichun kamispayaʼ toʼoxtaycha kaminanta, ex ka jantu yucha.
43007028	Tejkan qasmaklhi ni Jesús tacha ixtatʼajun juninin, ex aqtayl jalaqxaqalay pʼaysni ancha ixpulakna laka ay lakatajtan, va jalakjunil: —Uxiknan ox kilamispayau, ox kʼatsʼayatʼik toʼoxtaycha kminchal. Pero jantu kilaqʼaman kakmil. Va kimPay kimalaqachal. Yucha najun yu laqsaval pero yu uxiknan jantu mispʼayatʼik.
43007029	Ni kitʼin ox kmispay. Kmintachal kun yucha, va yucha yu kimalaqachal kakmil aniy.
43007030	Ex astan lati ixtalaqxaqamaputun pero jantu matichun kachʼapal. Jantukaʼ ixlakachin julchan yu Dios laksaklhi para katalhimaqchapul.
43007031	Qaynlhuu lapanakni talhakapuʼal. Vachuʼ ixtanajun: —¿Tas kunacha tejkan kaminaʼ ni Cristo? ¿Kamakayaʼ ni yucha apalay lajʼay axtoqnu xajantu yu aniy lapanaki?
43007032	Ni fariseos takʼatsal ni lapanakni va chuncha ixtalhilakchiviniy ni Jesús. Chuncha ni yuʼuncha ali yu xaʼukxtinin kuras talhijunil yu xapolicias ni ay lakatajtan para kataʼal laqxaqamanan.
43007033	Ex ni Jesús naul: —Kitʼin jantucha paqlhuu kaktaulaʼ kun uxiknan. Niman kaklaqʼanchoqoyaʼ yu kimalaqachal.
43007034	Astan uxiknan kilalakxkauyau pero jantu lay kilatemayau. Jantu lay kapʼinapitik taʼan kitʼin kaktaulanta.
43007035	Chuncha ni israelitas aqtayl talalhisakmiy, va tanaul: —¿Tas ancha kaʼanacha ni yucha ni jantu lay katemayau? ¿Kalaqʼanaʼ taʼan tavilanal yu jantu israelitas kataval y kalakmalaniyaʼ?
43007036	Kintajunan “Kilalakxkauyau pero jantu kilatemayau.” Vachu najun “Jantu lay kapʼinapitik taʼan kitʼin kaktaulanta.” ¿Tis va suncha naunputun?
43007037	Tejkan va paqtauncha para kalal ni kʼatan, tayal ni Jesús, va pʼays chivinil, va naul: —Incha matichun oqputun xkan, kilaqmilcha ni kitʼin ex kaʼoqlhicha.
43007038	Yu kilhakapuʼan yucha kunaʼ tacha najun la ixchivinti Dios: “La xalhanuti kaxajtachal xkan yu xtaʼa jatsukunti.”
43007039	Tejkan chuncha naul ni Jesús va ixlhichiviniy ni Espíritu Santo yu katalaqaʼiyaʼ ni lapanakni yu katalhakapuʼanaʼ ni yucha. Pero ni Jesucristo jantukaʼ ay ixmakakan xlhiyucha ni Espíritu Santo jantukaʼ ixmin.
43007040	Ixʼalin lati lapanakni tejkan chuncha taqasmaklhi, va ixtajuniy: —Laqsaval, yucha va yu xalaqputeʼeniʼ ixchivinti Dios.
43007041	Y yu alati ixtajuniy: —Yucha ni Cristo yu lakʼulata Dios. Pero lati ixtanajun: —Jantu yuʼ kaval ni Cristo. Ni Cristo jantu kamintachal Galilea.
43007042	La ixchivinti Dios najun ni Cristo yu kaminaʼ va ixpapanti David kunaʼ. Najun kaminaʼ tsukunuʼ laka putaulan Belén taʼan la ixputaulan ixjunita ni David yu maqancha ixlhachimoʼonun.
43007043	Chuncha ni lapanakni tatapulvaqlhi va por Jesús.
43007044	Lati ixtalhiʼuxaʼan laka pachʼin pero jantu matichun kachʼapal.
43007045	Ex yu xapolicias laka ay lakatajtan taminchoqolcha taʼan ixtayanal ni fariseos ali ni xaʼukxtinin kuras. Va talhisakmil: —¿Valiʼiycha jantu kʼalhitʼantʼik?
43007046	Chuncha ni policias taqaltayanal, va tanaul: —Jantu aqtaun matichun lapanaki chiviniy tacha yu aniy lapanaki.
43007047	Ex ni fariseos tanaul: —¿Ex yu uxiknankʼan vachucha tamakanutan ni yucha?
43007048	Jantu matichun jalhachimoʼonuʼ lhakapuʼan. Vachuʼ ni kijnan yu fariseos kuntau jantu klhakapuʼanau.
43007049	Vamun talhakapuʼan ni valiʼiy lapanakni yu jantu tamispay ixlhachimoʼon ni Moisés. Yuʼuncha kalakmukʼanikanaʼ maqanlqajnati.
43007050	Ex ni Nicodemo yu aqtauncha laqkilal ni Jesús lakaputsʼisni va jalakjunil:
43007051	—La kilhachimoʼonkʼan najun ni jantu lay valiʼiy kʼamukʼanin laqtaqal qayntaun lapanaki. Pʼunaj maqskʼiniy kaʼasmaktʼi yu najun ex kʼalaqtsʼintʼanuyeʼe incha makal laqtaqal.
43007052	Ex tanaul ni ixtʼafariseos: —¿Ex yu uxintʼi vachu va machaqaʼ Galilea kʼatʼi? Kʼalanin ixchivinti Dios ex ancha kʼalaqtsʼineʼe ni jantu matichun yu xalaqputeʼeniʼ ixchivinti Dios kaminchal Galilea. [
43007053	Ex astan tataxtul lakapulakchivin, va taʼanchoqol por qayntamin la ixchaqakʼan.
43008001	Ex astan ni Jesús alcha lakataun aspajun yu junkan Xaʼaspajun Olivos.
43008002	Tejkan ixtunkuminta ni Jesús al laka ay lakatajtan, ancha tachun ni lapanakni talaqʼanʼol. Taulalcha la ixpulakna ni laka ay lakatajtan ex aqtaylcha jalakmalaniy.
43008003	Ex yu fariseos ali ni lapanakni yu ixtamasuy ixlhachimoʼonkʼan ni israelitas, yuʼuncha talhiminil qayntaun xanati yu tatemal makanaʼ laqtaqal, tʼatamal qayntaun yu jantu ixapay kaval. Tamaqayaul ixtanʼajna taʼan ixtayanal ni lapanakni.
43008004	Ex tajunil ni Jesús: —Jamalaniniʼ, ni aniy xanati yucha temakal makanaʼ laqtaqal kun yu jantu ixapay kaval.
43008005	La ixlhachimoʼon ni Moisés ancha lhinajun kalaklakatʼalmakal xanatin yu chuncha talay. Yu uxintʼi, ¿tas naʼuncha?
43008006	Chuncha tamakal va para lay katatislajmal ni Jesús. Pero yucha taqayntal, aqtayl jatsʼoqnun lakatʼun kun ixmakaʼ.
43008007	Vananaj ixtataylhaanita lhisakminin, ex tayal ni Jesús jalakjunil: —Xaqayntaun uxiknan yu jantu kalhitsukul talaqalhin yucha pʼunaj katanqalhunil chiyux y katʼalal.
43008008	Ex aqtaun taqayntachoqol ni Jesús, taylhaʼal jatsʼoqnuʼ lakatʼun la ixmakaʼ.
43008009	Tejkan chuncha taqasmaklhi tacha jalakjunil ni Jesús ex taʼaqtaylcha taʼan por qayntamin. Yu tapʼulʼal va yu xapaynincha ixtajunita tus taʼanʼolcha. Ex ni Jesús laqtsʼil ni va xʼamancha tamakaul ni xanati.
43008010	Chuncha tayal, va junil ni xanati: —¿Tas ancha tayanal ni lapanakni? ¿Jantucha matichun kamukʼanin laqtaqal?
43008011	Ex naul ni xanati: —Jantucha matichun. Ex naul ni Jesús: —Kitʼin vachu jantu kakmukʼaniyan laqtaqal. Kʼapiticha. Jantucha kʼamaqtʼaʼalhin.]
43008012	Astan ni Jesús aaqtaun jalaqxaqalachoqol ni lapanakni, va jalakjunil: —Kitʼin va ixmaklkukʼan ni lapanakni kunita. Ex yu kintʼaminaʼ kalhitsukuyaʼ ni maklku yu kaxtaqniyaʼ jatsukunti. Ex jantucha aqtaun katijuntayayaʼ laka putsʼisni.
43008013	Ex tajunil ni fariseos: —Va milaqʼaman tʼaunkʼan lhichivinka. Jantu laqsaval kaval yu naʼun.
43008014	Ni Jesús jaqaltaychoqol, jalakjunil: —Mas va kilaqʼaman klhichivinkan, pero yucha laqsaval yu knajun. Kitʼin ox ijkʼatsay toʼoxtaycha kmintachal, vachuʼ toʼoxtaycha kajkʼanchoqoyaʼ. Yu uxiknan jantu kʼatsʼayatʼik.
43008015	Uxiknan mukʼayatʼik laqtaqal tacha tamukʼay yu valiʼiy lapanakni. Ni kitʼin jantu matichun kmukʼaniy laqtaqal.
43008016	Incha kitʼin kakmukʼal laqtaqal yucha kaval yu laqsaval, jantu kilaqʼaman kakmukʼal. Ni kimPay yu kimalaqachal, yucha va chʼantaun kun kitʼin.
43008017	La milhachimoʼonkʼan ancha najun incha qayntʼuy talhitaulay tuʼuchun, y va taun tanajun, ex chun lay kʼalhakʼapʼupʼi.
43008018	Chuncha kitʼin va klhitaulay yu knajun y vachuʼ alin aqayntaun yu lhitaulay kun kitʼin. Yucha va kimPay yu kimalaqachal.
43008019	Ex tajunil: —¿Tas ancha vil ni mimpay? Ex ni Jesús jaqaltayanal, jalakjunil: —Uxiknan jantu kilamispayau ni kitʼin, vachu jantu mispʼayatʼik yu kimPay. Incha kilamispau ni kitʼin ex vachu kʼamispʼatʼik ni kimPay.
43008020	Ni Jesús tejkan chuncha naul va ixtʼajun masun laka ay lakatajtan taʼan maqxtaqkan ofrenda. Jantu matichun kalhaʼal laka pachʼin, jantukaʼ ixlakachin ixjulchan tejkan Dios kanaunaʼ.
43008021	Ni Jesús jajunchoqol: —Kitʼin kajkʼanacha. Yu uxiknan kilalakxkauyau pero kʼaniyapitik la mintalaqalhinkʼan. Taʼan kitʼin kajkʼanaʼ uxiknankʼan jantu lay kapʼinapitik.
43008022	Ex ni israelitas talajunil siya yuʼuncha: —¿Ex va maqniputunkan ixlaqʼaman? Ka va lay xlhiyucha najun: “Taʼan kitʼin kajkʼanaʼ uxiknankʼan jantu lay kapʼinapitik”.
43008023	Ex ni Jesús jalakjunchoqol: —Uxiknan untʼatʼik xalapanakni yu aniy lakamunukpaʼ, pero kitʼin kminchal laktʼiyan. Uxiknan va aniy lakamunukpaʼ aqtʼaynitʼik tsukunun, pero kitʼin jantu aniy kajkʼaqtaynil.
43008024	Xlhiyucha klajuniu ni uxiknan kʼaniyapitik la mintalaqalhinkʼan. Incha jantu kilalhakapuʼaniyau tejkan klajunau taʼayucha kunita ex kʼaniyapitik la mintalaqalhinkʼan.
43008025	Ex tajunil ni Jesús: —¿Tasʼayucha kʼatʼi ni uxintʼi? Ex ni Jesús jalakjunil: —Kitʼin kunita vachu chun tacha klajunau.
43008026	Ni kitʼin ayaj lhuu chivinti lay kaklalhichiviniu ni uxiknan vachu pulhuu milaqtaqalkʼan lay klamukʼaniyau. Yu kimalaqachal yucha jantu aqtaun jalaklkanan y yu kijunil va yucha klajunchoqoyau. Xlhiyucha yu klajunau kitʼin, yucha jantu jalaklkanti kaval.
43008027	Ni lapanakni jantu katamalaqasil ni va ixPay Dios ixtʼajun lhichivin ni Jesús.
43008028	Ex naul ni Jesús: —Tejkan kilamukʼayau talman ni kitʼin yu kval Sasʼatʼa Lapanaki, exnicha kilamispayau taʼayucha kunita. Ni kitʼin jantu aqtaun kmakay tuʼuchun kilaqʼaman. Vamun knajun ni chivinti yu kimPay Dios kimasunil.
43008029	Ni kimPay yu kimalaqachal yucha alinta kun kitʼin. Kitʼin si kmakay yu lakanajun ni yucha, xlhiyucha jantu aqtaun kimakajun keʼeman.
43008030	Tejkan ni Jesús chuncha naunʼol ex ayaj qaynlhuu talhakapuʼal ni yucha.
43008031	Ni Jesús jalakjunil ni israelitas yu talhakapuʼal: —Incha uxiknan ox katʼaylhipʼiniyapitik chuncha tacha chavay xaʼasmatʼatʼik kinchivinti, ex laqsaval kilapanakni kaʼunapitik, kʼalaniyapitik yu klamasuniyau.
43008032	Chuncha kʼamispʼayapitik ni chivinti yu laqsaval, ex yucha oxamaktaun katamakayan.
43008033	Chuncha taqaltayl ni yuʼuncha, tajunil: —Kijnan va lapanakni kuntau yu kminchaʼau kun Abraham. Oxamaktaun kuntau, jantu aqtaun kaʼalil kiʼukxtinkʼan. ¿Valiʼiycha naʼun ni oxamaktaun kajkunau?
43008034	Ex ni Jesús jaqaltaychoqol, va jalakjunil: —Vas klajunau ni lapanakni yu tamaqtaqalhinin, yuʼuncha ixʼukxtinkʼan va yu talaqalhin.
43008035	Qayntaun oqxtamati yu ixnavin ixʼukxtin yucha jantu lay tsukuʼalhiy la ixchaqaʼ ixʼukxtin tacha ixlapanaki kaval. Pero yu sasʼatʼan ni ukxtin yuʼuncha chun lay ancha tataulʼalhiy mas va tavanancha kaval.
43008036	Chavay incha yu istsʼal miʼukxtinkʼan oxamaktaun katamakan ex laqsaval oxamaktaun kaʼunapitik.
43008037	Kitʼin ox ijkʼatsay ni va kun Abraham tʼanchʼipitik pero jantu laʼaʼiyatʼik kinchivinti, xlhiyucha kilamaqniputunau.
43008038	Tachun yu kchiviniy va si yu kimasunil kimPay. Yu uxiknan makʼayatʼik va yu tamasunin mimpaykʼan.
43008039	Ex tanaul ni israelitas: —Kijnan va Abraham yu maqancha kimpaykʼan junita. Ex ni Jesús jalakjunil: —Incha laqsaval ni Abraham maqancha mimpaykʼan ixval, ex kʼatʼiʼukxuntʼayatʼik tacha ixtiʼukxuntayay ni yucha.
43008040	Pero uxiknan mas klajuntaucha ni va Dios yu laqsaval kimasunil, aqtsʼiyaj kilamaqniputunau. Ni Abraham jantu aqtaun chun kamakal.
43008041	Uxiknan vananaj chun makʼayatʼik tacha yu makay mimpaykʼan. Ex tanaul ni yuʼuncha: —Kijnan jantu aqchunan kajkuu, va qayntaun yu kimPaykʼan yucha va Dios.
43008042	Ex ni Jesús jalakjunil: —Incha laqsaval ni Dios mimPaykʼan kaval ex kilaʼachaniu ni kitʼin, ni kitʼin va kun Dios kmintachal. Chavaycha aniy kvil pero jantu kakmil kilaqʼaman, va Dios kimalaqachal.
43008043	¿Valiʼiycha jantu malaʼasiyatʼik yu klajunau? Va jantu tamaqamayan kaʼasmaktʼik, va xlhiyucha.
43008044	Yu mimpaykʼan va aqmoqxnuʼ junita, va makʼayatʼik yu yucha maqamay. Yucha junita jamaqniniʼ tus tejkan puʼaqtaynichal lakamunukpaʼ. Yucha vamun lhipaʼiniy yu jalaklkanti, jantu lay najun yu laqsaval. Tejkan jalaklkanan yucha va ixkilchuncha. Yucha va jalaklkanaʼ junita y va yucha xajapay tachun yu jalaklkanti.
43008045	Kitʼin klhichiviniy yu laqsaval, xlhiyucha uxiknan jantu kilalhakapuʼaniyau.
43008046	Ni uxiknan jantu matichun lay kalhitaulal ni kitʼin klhitʼajun talaqalhin. Chavay incha kitʼin klhichiviniy yu laqsaval, ¿ex valiʼiycha jantu kilalhakapuʼaniyau yu knajun?
43008047	Yu laqsaval ixnavin Dios yucha qasmatʼa ixchivinti Dios. Uxiknan jantu ixnavin Dios kaʼuntʼik, xlhiyucha jantu asmakpʼutʼunatʼik ixchivinti Dios.
43008048	Ex chuncha tajunil ni israelitas: —Kijnan klajuniu ni uxintʼi va qayntaun machaqa kʼatʼi Samaria. Klajuniu ni uxintʼi va laqtanuyan laqataun aqmoqxnuʼ y va laqsaval.
43008049	Ex naul ni Jesús: —Kitʼin jantu kaklhitsukul aqmoqxnuʼ. Kitʼin yu kmakay va ktoʼoyay ni kimPay, pero uxiknan jantu kilatoʼoyayau ni kitʼin.
43008050	Jantu klalhijunau kilatoʼoyau ni kitʼin pero alin qayntaun yu lhinajun kaktoʼoyakal. Yucha va Dios yu lay mukʼay laqtaqal.
43008051	Kitʼin vas klajunau. Matichun lapanaki yu makay kuenta kinchivinti yucha jantu aqtaun kaniyaʼ.
43008052	Ex tajunil ni israelitas: —Chavay ox ijkʼatsayau ni uxintʼi laqsaval lhitʼaʼun aqmoqxnuʼ. Ni Abraham ali yu ixtalaqputeʼey ixchivinti Dios maqancha yuʼuncha si tanil. Ex uxintʼi, ¿valiʼiycha naʼuncha ni yu kamakayaʼ kuenta minchivinti yucha jantu aqtaun kaniyaʼ?
43008053	¿Apalaycha ay kʼatʼi ni uxintʼi xajantu yu kimpaykʼan Abraham yu maqancha nil? Vachu yu maqancha ixtalaqputeʼey ixchivinti Dios tanitacha. ¿Tasʼayucha lhilakʼan ni uxintʼi?
43008054	Ni Jesús jaqaltaychoqol, jalakjunil: —Yu va kitʼin kilaqʼaman kaktoʼoyakal ex jantu tuʼuchun xtapal kaval kintoʼoyaka. Pero yu kintoʼoyay kitʼin va kimPay. Yucha naunatʼik va miDioskʼan junita.
43008055	Yucha jantu mispʼayatʼik pero kitʼin ox kmispay. Incha kitʼin kaklajuniu jantu kmispay ex kakval tacha qayntaun jalaklkanaj lapanaki vachu va chun tacha uxiknan. Pero kitʼin laqsaval kmispay y kmakay kuenta ixchivinti.
43008056	Ni mimpaykʼan Abraham yu maqancha ixtʼajun ayaj lhiʼachantajul tejkan kʼatsal ni kalaqtsʼinaʼ ni julchan tejkan kitʼin kakminaʼ. Tejkan chuncha laqtsʼil ayaj lhiʼachantajul.
43008057	Ex tajunil ni israelitas: —Jantukaʼ malaqchʼipʼiniy cincuenta mijachʼitin. ¿Valiʼiycha naʼuncha uxintʼi mispʼay ni Abraham?
43008058	Ex ni Jesús jalakjunchoqol: —Kitʼin ktʼajun mas va tavanancha, mas tejkan jantukaʼ istsukuy ni Abraham.
43008059	Ex nimancha tasaklhi chiyux para katalakatʼalmal ni Jesús. Pero ni yucha niman tsʼalaj tamaqsaqlhi. Astan chʼapal ixlakatin, taxtulcha ni laka ay lakatajtan, va alcha.
43009001	Chuncha taʼan ixtʼajun tapasanaʼ ni Jesús ancha laqtsʼil qayntaun laʼachʼix yu chuncha tsukul.
43009002	Ex ixtʼaltanan yu ixjalakmalaniy talhisakmil, tajunil: —Jamalaniniʼ, ¿valiʼiycha tsukulcha laʼachʼix ni aniy lapanaki? ¿Va por ixtalaqalhin ixpay ali ixnati o va por ixtalaqalhin ni yucha?
43009003	Chuncha ni Jesús jalakjunil: —Jantu por ixtalaqalhinkʼan ixpay ali ixnati kaval, nisin por ixtalaqalhin ni yucha. Va para lay kamasukal ixlhitapatsa ni Dios.
43009004	Tejkan vananaj tunkujunta ex lay tapatsakan pero tejkan putsʼista jantucha lay. Vachu va chun chavaycha maqskʼiniy kamakau ixlhitapatsa yu kimalaqachal. Astan kaminaʼ ni japutsʼisniʼ tejkan jantucha matichun lay katapatsayaʼ.
43009005	Chavaycha vananaj ktijuyal aniy lakamunukpaʼ ex chuncha kalakmapulkulnita xalapanakni lakamunukpaʼ.
43009006	Tejkan chuncha naunʼol ni Jesús, ex aqchujʼul lakatʼun. Aqtayl makay pulʼan kun ixchujʼuti ex lhilakpuxapal ni laʼachʼix.
43009007	Ex junil ni laʼachʼix: —Chavay kapʼinchʼiycha oqxpuchaʼaʼ lakxkan yu junkan Siloé (yucha naunputun yu malaqachakanta). Ex ni laʼachʼix alcha oqxpuchaʼaʼ. Tejkan minchoqolcha va oxicha ixjalakavanan.
43009008	Chuncha ni ixtʼamachaqan ali tachun yu ixtalaqtsʼin taʼan ixtaulay ixpuskʼin limosna, yuʼuncha si ixtalalhisakmiy siya yuʼuncha: —¿Ni aniy lapanaki jantu yuʼ yu ixtaulay ixpuskʼin limosna?
43009009	Lati ixtanajun: —Va yucha junita. Pero lati ixtanajun: —Tasuy tacha yucha pero jantu yuʼ kaval. Pero ni laʼachʼix yucha ixnajun: —Chun, va kitʼin kunita.
43009010	Ex talhisakmil va tajunil: —¿Ex tas laycha pʼalakʼavanan?
43009011	Ex ni laʼachʼix jaqaltayanal, va jalakjunil: —Qayntaun lapanaki yu junkan Jesús makal pulʼan y kilhilakpuxapal la kilaqchul, ex astan kijunil: “Kʼapʼinchʼiy laqapuʼan la xalakxkan Siloé, ancha kʼaʼoqxpʼuchʼaʼayeʼe.” Ex kitʼin niman kʼal. Tejkan kʼoqxpuchaʼal ex klakavanalcha.
43009012	Chuncha aqtaun talhisakmichoqol, va tajunil: —¿Toʼoxtaycha yal ni anchanu lapanaki? Ex yucha naul: —Jantu ijkʼatsay toʼoxtaycha yal.
43009013	Ex astan ni lapanaki yu laʼachʼix ixjunita, talhaʼal taʼan ixtayanal ni fariseos.
43009014	Ni anchanu julchan tejkan ni Jesús laʼoxinil kun pulʼan ixlaqchul ni laʼachʼix va xajulchan jastaknati ixjunita.
43009015	Ex ni fariseos talhisakmichoqol tas palakavanalcha. Ex jalakjunil ni laʼachʼix: —Ni lapanaki yu kimalakavanil yucha kimukʼanil pulʼan la kilaqchul, ex kimalaqachal oqxpuchaʼaʼ, ex kʼaqtayl klakavanan.
43009016	Lati ni fariseos tanaul: —Yu malakavanil ni aniy lapanaki yucha jantu kaminchal kun Dios, jantu toʼoyay xajulchan jastaknati. Chuncha yu alati vachu tanaul: —Pero incha va maqtaqalhini lapanaki junita, ¿ex tas laycha kapumakal lajʼay axtoqnuʼ? Chuncha alil laʼatʼuy jatapastakʼati siya yuʼuncha.
43009017	Ex aqtaun talhisakmil ni lapanaki yu laʼachʼix ixjunita, va tajunil: —Chavay ni lapanaki yu malakavanin, ¿tas lhilaycha ni uxintʼi? Ex jaqaltayanal yu laʼachʼix ixjunita, va naul: —Kitʼin knajun ni yucha va qayntaun yu laqputeʼey ixchivinti Dios.
43009018	Ni anchanu israelitas jantu ixtalhakapuʼan ni yucha yu laʼachʼix ixjunita y chavay laycha lakavanan. Xlhiyucha tajuntaʼinil ixpay ali ixnati.
43009019	Ixtalhisakmin ni yuʼuncha, va tajunil: —¿Yucha ni aniy ni mintsʼalkʼan? Naunatʼik ni va laʼachʼix tsukul. ¿Ex tas pulaycha lakavanan?
43009020	Yu ixpay ali ixnati tanaul: —Kijnan ox ijkʼatsayau ni va yucha ni kintsʼalkʼan y yucha va laʼachʼix tsukul.
43009021	Pero jantu kʼatsayau tas laycha palakavanal. Vachu jantu kʼatsayau taʼayucha laʼoxinil ixlaqchul. Lay kʼalhisakmitʼik ni yucha. Yucha jantucha sʼatʼa kaval. Yucha lay katajunan tas laycha palakavanal.
43009022	Yuʼuncha ixtatalhanan, xlhiyucha chuncha tanaul. Ni xalajʼaynin israelitas chʼantauncha ixtamakata ixjatapastakʼatkʼan. Ixtanajun incha matichun kalhakapuʼal ni Jesús va yu Cristo junita, yucha katatinaqxtul laqa chaqaʼ taʼan ixtataqxtoʼa ni lapanakni.
43009023	Xlhiyucha tanaul ni ixpay ali ixnati: Jantucha sʼatʼa kaval y lay kʼalhisakmitʼik ni yucha.
43009024	Ni israelitas aqtaun tajuntaʼichoqol ni lapanaki yu laʼachʼix ixjunita, va tajunil: —La ixlakaʼukxpuʼ ni Dios kilalhitaulniu yu laqsaval. Kijnan ox kmispayau ni anchanu lapanaki yu palay makan, yucha ayaj maqtaqalhini lapanaki junita.
43009025	Ex jaqaltayl ni lapanaki yu laʼachʼix ixjunita, va jalakjunil: —Kitʼin jantu ijkʼatsay incha va maqtaqalhini lapanaki junita. Vamun ijkʼatsay ni kitʼin va laʼachʼix xajkunita y chavay laycha klakavanan.
43009026	Chuncha aaqtaun talhisakmichoqol, va tajunil: —¿Tas makancha? ¿Tas pumalakavanincha?
43009027	Ex naul ni laʼachʼix: —Kitʼin klajuntaucha pero jantu kilalhakapuʼaniu kinchivinti. ¿Valiʼiycha naunatʼik aaqtaun klajunchoqoo? ¿Vachu va tʼaʼuxapʼinatʼik ni yucha?
43009028	Chuncha ox talaktuʼul, va tajunil: —Uxintʼi maqamayan katʼapiti ni anchanu lapanaki. Kijnan vamun Moisés kintamaqamayan kaktʼaʼau.
43009029	Ni Moisés yucha ijkʼatsayau ni laqsaval tʼachivinil Dios pero ni anchanu lapanaki yucha jantu kʼatsayau toʼoxtaycha minchal.
43009030	Chuncha ni laʼachʼix jaqaltayl, va jalakjunil: —Tus vak ijkʼatsan. Naunatʼik ni uxiknankʼan jantu kʼatsʼayatʼik toʼoxtaycha minchal, pero ni kitʼin kimalakavanil.
43009031	Laqsaval ox kʼatsayau ni Dios yucha jantu qalasmakputun yu maqtaqalhinin. Yucha jaqalasmatʼa vamun yu tatoʼoyay y tamakay yu lhinajun.
43009032	Jantu aqtaun kʼatsayau matichun yu lay kakʼuchʼul yu laʼachʼix katsukul.
43009033	Ex chuncha yu anu lapanaki incha jantu kaminchal kun Dios ex jantu lay tuʼuchun kamakal.
43009034	Ex tajunil ni laʼachʼix: —Uxintʼi tsʼukʼu kun lhuu talaqalhin, ex chavay ¿va uxintʼi kilamalaniputunau ni kijnan? Ex chuncha va nimancha tatinaqxtul ni laqa chaqaʼ taʼan ixtataqxtoʼa ni israelitas para jantucha katanuchoqol.
43009035	Ni Jesús niman kʼatsal ni lapanaki yu laʼachʼix ixjunita ixtatinaqxtutacha laqa chaqaʼ taʼan ixtataqxtoʼa ni israelitas. Ex tejkan paxtoqlhi va lhisakmil: —¿Uxintʼi lhakʼapʼupʼin yu val Sasʼatʼa Lapanaki?
43009036	Ex qaltayl, va junil: —Jalhachimoʼonuʼ, kʼiʼun tasʼayucha junita para lay kaklhakapuʼal.
43009037	Ex junil ni Jesús: —Uxintʼi mispʼaycha y laqtsʼintʼacha. Va kitʼin kunita yu chavaycha ktʼaʼun tʼachivin uxintʼi.
43009038	Ex ni laʼachʼix va taʼaqtsoqoqtalcha taʼan ixyal ni Jesús, va junil: —Ox klhakapuʼanan ni uxintʼi, Jalhachimoʼonu kʼatʼi.
43009039	Ex naul ni Jesús: —Kitʼin kchil ni aniy lakamunukpaʼ va para lay kamukʼanikal ixlaqtaqalkʼan yu tapaxtoqniy. Chuncha kmil para kaklaqlaʼoxinil ixlaqchulkʼan yu laʼachʼixin. Vachu yu ox talakavanan para kataʼakxajchal tacha laʼachʼixin por jantu kintalhakapuʼan.
43009040	Lati ni fariseos yu ancha ixtayanal tejkan taqasmaklhi tacha naul ni Jesús ex talhisakmil, tajunil: —¿Ex kijnan vachuʼ va laʼachʼixin kuntau?
43009041	Chuncha jaqaltayl ni Jesús, jalakjunil: —Incha laʼachʼixin kaʼuntʼik, ex jantu tuʼuchun laqtaqal kʼamukʼanikʼantʼik. Pero naunatʼik ox jalakʼavananatʼik. Xlhiyucha mukʼanikʼanatʼik milaqtaqalkʼan.
43010001	Chuncha ni Jesús jalakjunil: —Laqsaval klajunau incha matichun lapanaki tanuy ixpulakna laka korral pero incha jantu putanuy taʼan yal xapuerta ex ni yucha va alhavanaʼ junita, laqatapʼasta maxtuy yu jantu ixnavin.
43010002	Yu putanuy taʼan yal xapuerta ex ni yucha va yu xalhistaknaʼ borregos.
43010003	Ancha qayntaun malaqltiʼaniy xapuerta para katanul. Ex laktʼasaniy la ixtaqaʼutkʼan laqatamin ni borregos. Yuʼuncha niman taqasmatʼa ixchivinti para kalakmaxtul laka korral.
43010004	Tejkan lakmaxtuʼojoy tachun yu ixnavin ex japʼulaycha ni yucha. Tachun tatʼaʼan, va taqalmispay ixchivinti.
43010005	Pero tejkan jalaktʼasaniy aqayntaun yu jantu tamispay, ex jantu taqalasmatʼa, jantu tatʼaʼan. Jantu taqalmispay, xlhiyucha va niman talajqosmajʼan.
43010006	Ni Jesús chuncha jalakjunil ni fariseos pero yuʼuncha jantu katamalaqasil.
43010007	Ex aaqtaun ni Jesús jalakjunil: —Laqsaval klajunau, ni kitʼin va xapuerta kunita taʼan lay taputanuy ni borregos.
43010008	Tachun yu pʼunaj takilachil, yuʼuncha va alhavanan ixtajunita. Ixtaʼalhaumaxtuputun yu jantu ixnavinkʼan kaval, pero ni borregos jantu kataqalasmaklhi.
43010009	Ni kitʼin va xapuerta korral kunita. Taʼayuʼ yu kaputanuyaʼ taʼan yal xapuerta, yucha kalaqtaxtuyaʼ. Kajunaʼ tacha laqataun borrego yu lay tanuy y lay taxtuy ni laka korral, lay temay yu kaʼuputul.
43010010	’Yu alhavanaʼ yucha min vamun para kaʼalhavanal, vachu para kamaqninil y para kalaktʼilhininʼol. Kitʼin kminta va para laqsaval lay katalhitsukul yu ox jatsukunti y para katalhaval yu achati la ixjatsukuntikʼan.
43010011	Ni kitʼin ox xalhistaknaʼ borregos kunita. Yu ox xalhistaknaʼ borregos, yucha maqxtaʼa ixjatsukunti para ox katatsukul.
43010012	Pero qayntaun oqxtamati yu mapalkan jantu ixnavin kaval ni borregos. Xlhiyucha tejkan min yu maqtaliʼ, ex yucha niman takyajuy. Ex yu maqtaliʼ jalakchʼapayachal ni borregos y valiʼiy tʼikl taputaukʼay.
43010013	Chuncha ni anchanu lapanaki jalakmakauntijlaycha. Yucha jantu makay kuenta ni borregos, vamun yu ixlhilhajati makay kuenta.
43010014	’Kitʼin kunita yu laqsaval ox xalhistaknaʼ borregos. Ox klakmispay kiborregos, vachu yuʼuncha ox kintamispay.
43010015	Vachu chun tacha kimPay ox kimispay ni kitʼin, kitʼin vachu ox kmispay ni yucha. Kitʼin kmaqxtaʼa ketsukunti para ox katatsukul ni kiborregos.
43010016	Vachu klhitʼajun alati borregos yu jantu xanavin aniy laka korral kataval. Yuʼuncha vachu maqskʼiniy kaklaklhimil. Kintatoʼoyayaʼ, va oqxlaqtaun kaʼalinaʼ laka korral. Va qayntaun xalhistaknaʼ kunaʼ.
43010017	’Kitʼin kmaqxtaʼa ketsukunti para kaknil ex astan kaklaqaʼichoqol ketsukunti. Xlhiyucha yu kimPay ayaj kiʼachaniy.
43010018	Jantu matichun lay kimaxtuniy ketsukunti. Va kitʼin kmaqxtaʼa kilaqʼaman. Kitʼin lay kmaqxtaʼa, vachuʼ lay kaklaqaʼichoqoyaʼ. Va chuncha kilhijunil kimPay.
43010019	Tejkan chuncha taqasmaklhi ni israelitas va nimancha tumpaj taval.
43010020	Lati tanaul: —Ni yucha ka va aqmoqxnuʼ lhitʼajun la ixjatsukunti, vachu va lokoj. ¿Valiʼiycha makʼayatʼikcha kuenta yu najun?
43010021	Pero yu alati tanaul: —Jantu chiviniy tacha kalhitsukul aqmoqxnuʼ. Laqataun aqmoqxnuʼ jantu lay kalakmalakavanil yu laʼachʼixin.
43010022	Ancha Jerusalén lhikʼasnin ixjunita tejkan yu ancha machaqan va ixtatʼajun makaninin xakʼatan yu ay lakatajtan.
43010023	Ni Jesús va ixtijuyal la ixlhimaqspaʼ laka ay lakatajtan taʼan ixjapuchʼanan Salomón.
43010024	Ex ancha tamalaqachoqoxnul ni israelitas va aqtayl talhisakmiy, va tajunil: —¿Tasvanancha kilalhitaulniyau yu laqsaval? Incha va uxintʼi ni Cristo yu lakʼulatan ni Dios chavaycha va aqtauncha kilajuniu.
43010025	Ex jaqaltayl ni Jesús, jalakjunil: —Kitʼin klajuniucha pero jantu kilalhakapuʼaniyau. Tachun lajʼay axtoqnuʼ yu kmakay la ixtapʼasta ni kimPay ancha ox tasuy para lay kilapumispau.
43010026	Uxiknan jantu kiborregos kʼaʼuntʼik xlhiyucha jantu lhakʼapʼupʼinatʼik.
43010027	Yu kiborregos yuʼuncha kintaqalmispay. Kitʼin vachuʼ klakmispay ni yuʼuncha, va kintatʼaʼan ni kitʼin.
43010028	Kitʼin klaqxtaqniy jatsukunti yu jantu aqtaun kamiʼoyaʼ. Yuʼuncha jantu aqtaun kataniyaʼ, vachu jantu aqtaun matichun kimaxtuniyaʼ la kimakaʼ.
43010029	Va kimPay yu kimaqxtaqnil, vamun yuʼ ay junita. Jantu matichun lay maxtuniy la ixmakaʼ.
43010030	Yu kimPay Dios ali kitʼin va taun kuntau.
43010031	Ex ni israelitas aaqtaun talakasakchoqol chiyux para katalakatʼalmal.
43010032	Pero ni Jesús jalakjunil: —Kun ixtapʼasta kimPay kitʼin klamasuniu lhuu axtoqnuʼ yu lajʼay lhitapatsa. ¿Ex tisuncha yu klamasuniu yu kilalhilakatʼalmaputunau?
43010033	Chuncha ni israelitas taqaltayl, va tajunil: —Kijnan jantu klalhilakatʼalmayau por yu lajʼox lhitapatsa yu makʼatʼi. Va klalhilakatʼalmayau por minchivinti. Chuncha tacha naʼun ayaj tʼapʼasaniy ni Dios. Uxintʼi valiʼiy lapanaki kʼatʼi pero makʼakʼan milaqʼaman tacha Dios kʼaʼuntʼi.
43010034	Ni Jesús jalakjunil: —La mimpalhachimoʼonkʼan ancha tsʼoqkanta yu najun inchine: “Kitʼin klajuniu ni uxiknan va dioses untʼatʼik.”
43010035	Yu tsʼoqmukʼakanta la ixchivinti Dios va si laqsaval. Ancha Dios jalakjunil dioses ni anchanu lapanakni yu jalaqmalaqachanil ixchivinti.
43010036	Dios kilaksaklhi para kimalaqachal kakmil aniy lakamunukpaʼ. ¿Ex valiʼiycha kilajunaucha ni kitʼin va ktʼajun tapasaniniʼ ni Dios vamun por yu klajunau ni kitʼin va Sasʼatʼa kunita?
43010037	Incha kitʼin jantu kmakay ixlhitapatsa kimPay ex jantu maqskʼiniy kilalhakapuʼaniu yu klajunau.
43010038	Pero kitʼin aqtsʼiyaj va kmakay ixlhitapatsa ni kimPay. Ex mas jantu kilalhakapuʼaniyau yu klajunau, maqskʼiniy kilalhakapuʼaniu tejkan laqtsʼinatʼik ni lhitapatsa yu kmakay. Chuncha lay ox kʼatsʼayatʼik ni kimPay va chʼantaun junita kun kitʼin y kitʼin vachuʼ chʼantaun kunita kun yucha.
43010039	Ex aaqtaun ixtalaqxaqamaputunchoqoy ni Jesús, pero tamaqanqoslhi.
43010040	Ex anchoqolcha aaqtaun tus taʼan takuktachal xalaʼaxkan Jordán taʼan Juan pʼunaj ixmaqchajʼavanan. Ex ancha taulchalcha.
43010041	Ancha qaynlhuvaj lapanakni ixtalaqminta ni Jesús, va tanaul: —Ni Juan yucha jantu kamasul yu lajʼay axtoqnuʼ, pero tachun yu naul tejkan lhichivinil ni Jesús va si laqsaval val.
43010042	Chuncha qaynlhuu lapanakni talhakapuʼal ni Jesús.
43011001	Ixʼalin qayntaun lapanaki yu ixtaqanʼay yu ixjunkan Lázaro. Va machaqaʼ Betania ixjunita taʼan ixputaulankʼan ixjatʼalapanakni yu junkan María ali Marta.
43011002	Ni anchanuʼ María vachu va yuʼ yu lhilakxapanil yu sʼejenʼe la ixchʼajaʼ ni Jalhachimoʼonuʼ Jesús ex malakxixinil kun ixʼaji.
43011003	Chuncha ixlaʼatʼuykʼan jatʼalapanakni tamalaqachanil chivinti ni Jesús. Tajunil: —Jalhachimoʼonuʼ, chavay ni miʼamigo taqanʼay.
43011004	Ni Jesús tejkan qasmaklhi va naul: —Yu aniy taqanʼati chʼapata jantu kaʼaqxajtachal ixlhinin. Va para kamasukal ixʼayaxtu ni Dios, vachu kiʼayaxtu ni kitʼin yu isTsʼal kunita.
43011005	Ni Jesús ayaj ixlakpaxkay ni Marta ali ixtʼalapanaki ali Lázaro.
43011006	Pero vananaj taqmaqal paqtʼuy ancha taʼan ixvil mas tajunilcha ni Lázaro taqanʼay.
43011007	Ex astan jalakjunil yu ixjalakmalaniy: —Chavay kaʼanchoqoocha aaqtaun ni Judea.
43011008	Ex yu ixjalakmalaniy tajunil: —Jamalaniniʼ, jantukaʼ paqlhuu jun yu machaqan Judea ixtalakatʼalmaputunan para katamaqnin. ¿Ex aaqtauncha uxapʼinchʼoʼoy?
43011009	Ex jalakjunil ni Jesús: —Taun julchan lhitʼajun laqakautʼuy hora. Yu tijuyal tunkuj yucha jantu aystukkan, va lakavanan taʼan alin xamaklku lakamunukpaʼ.
43011010	Pero yu tijuyal lakaputsʼisniʼ yucha aystukkan, va tsʼanqaniy maklku.
43011011	Ex astan naul: —Ni kiʼamigojkʼan Lázaro chavaycha ltatay pero kteʼen maqloʼonuʼ.
43011012	Yu ixjalakmalaniy tajunil: —Jalhachimoʼonuʼ, incha valiʼiy ltatay, ex chun palay kajunchoqoyaʼ.
43011013	Tejkan naul ni va ltatay yucha naunputun ni Lázaro ixnitacha. Ixtʼaltanan yu ixjalakmalaniy, yuʼuncha talhilal valiʼiy ltatati ixlhichiviniy.
43011014	Ex ni Jesús va aaqtauncha vas jalakjunil para katamalaqasil: —Ni Lázaro yucha nitacha.
43011015	Chavaycha kitʼin ayaj klhiʼachantajuy ni jantu an xakvilchal. Apalay ox kaxajtachal para uxiknan para apalay kilalhakapuʼanau. Kaʼau laqtsʼinin.
43011016	Ex ni Tomás yu ixtalhimapaqaʼuy Jachiyan va jalakjunil ni alati ixtʼaltanan Jesús: —Katʼaʼaucha ni Jesús para kanichaʼau chʼantaun kun yucha.
43011017	Tejkan chaʼalcha ni Jesús ex kʼatsal ni va paqtʼaticha ixʼaknuy ni Lázaro.
43011018	Ancha laka putaulan Betania, va ukstsʼuniy laka putaulan Jerusalén, jantu kalaqchaʼal laʼatʼutu kilometro.
43011019	Lhuvaj israelitas ixtalaqminta ni Marta ali María. Ixtamalakaʼulaputun para jantu katamaqaninil por nil ni Lázaro yu ixtʼalapanakkʼan.
43011020	Tejkan Marta kʼatsal ni valaycha kachaʼal ni Jesús, ex niman takyauʼal laqaʼiniʼ. Yu María vananaj tamakaul ixpulakna la ixchaqaʼ.
43011021	Ni Marta junil ni Jesús: —Jalhachimoʼonuʼ, incha aniy ixtʼaʼul ex ni kintʼalapanakkʼan ka jantu ixnil.
43011022	Pero kitʼin ijkʼatsay ni uxintʼi, tachun yu chavaycha kʼaskʼiniyeʼe ni Dios, yucha kamaqxtaqniyan.
43011023	Ex ni Jesús qaltayl va junil: —Yu mimpʼisaqa yucha kakujchoqoyaʼ laka janinin.
43011024	Ex qaltaychoqol ni Marta, va naul: —Chun, kitʼin ijkʼatsay ni kakujchoqoyaʼ ni kimpʼisaqa, astan tejkan katakujchoqoyaʼ ni janinin, tejkan katamaktayacha ni lakamunukpaʼ.
43011025	Ex ni Jesús junil: —Va kitʼin klaqmaqloʼoy ni janinin, vachu kxtaʼa ni jatsukunti. Ex taʼayuʼ yu kilhakapuʼal ni kitʼin mas kanil katsukuchoqoyaʼ aaqtaun.
43011026	Tachun yu alin ixjatsukuntikʼan, incha kintalhakapuʼan, ex yuʼuncha jantu aqtaun kataniyaʼ. ¿Lhakʼapʼupʼin yu aniy?
43011027	Ex ni Marta junil: —Chun, Jalhachimoʼonuʼ, kitʼin klhakapuʼan ni uxintʼi va yu Cristo kʼatʼi yu Sasʼatʼa Dios unitʼa yu ixmaqskʼiniy kamil aniy lakamunukpaʼ.
43011028	Tejkan chuncha junʼol va nimancha takyauʼal juntaʼin ixtʼalapanaki María. Ex saq junil: —Ni jamalaniniʼ aniy yal, va tʼachivinputunan.
43011029	Tejkan chuncha qasmaklhi ni María va nimancha takyauʼostaulal, va laqʼal ni Jesús.
43011030	Ni Jesús jantukaʼ ixtanuyachal ni laka putaulan, vananaj an ixyal taʼan Marta paxtoqlhi.
43011031	Tejkan takyauʼostaulal ni María, y niman taxtul la ixchaqaʼ, ex ni israelitas yu ancha ixtatʼajun malakaʼulanan, tatʼaʼal, ixtalhilay va al qalhuʼ laka putaknun.
43011032	Tejkan chaʼal taʼan ixyal ni Jesús ex ni María niman taʼaqtsoqoqtanil, va junil: —Jalhachimoʼonuʼ, incha va aniy ixtʼaʼul ex ni kimpʼisaqa Lázaro ka jantu ixnil.
43011033	Ex ni Jesús va laqtsʼil ayaj qalhun ni María, vachuʼ ixtaqalhun ni israelitas yu tatʼamil, ex tus xkanil ixjalhanuti.
43011034	Ex jalhisakmil, va jalakjunil: —¿Tas ancha xamaknuyatʼikcha? Va tajunil: —Katʼatʼi laqtsʼiniʼ, Jalhachimoʼonuʼ.
43011035	Ex qalhul ni Jesús.
43011036	Ex ni israelitas tanaul: —Kʼalaqtsʼintʼik. Ni yucha ayaj ixʼachaniy ni Lázaro.
43011037	Alati vachu tanaul: —Yu aniy yucha lay malakavaniy laʼachʼix. Ka lay ixkʼuchʼul para jantu ixnil ni Lázaro.
43011038	Ni Jesús ixmaqaninijʼanta ni laka putaknun. Ni putaknun va taun poqapaj talpa ixpumalakchaukanta laqataun ay chiyux.
43011039	Chuncha ni Jesús naul: —Kʼamaʼosutʼikcha ni chiyux. Ex ni Marta yu ixtʼalapanaki ni lijunto Lázaro niman naul: —Jalhachimoʼonuʼ, chavay ka ayaj akamincha, va paqtʼaticha xajun tejkan nil.
43011040	Ni Jesús junil: —Kitʼin kunin incha kʼalhakʼapʼupʼineʼe ex kʼalaqtsʼineʼe ixʼayaxtu ni Dios.
43011041	Ex tamaqosul ni chiyux, ex ni Jesús talaqstʼal laktʼiyan, va naul: —KimPay Dios, kitʼin kxtaqniyan lhimalaqpuchuncha ni uxintʼi kʼiʼalasmatʼa.
43011042	Kitʼin ijkʼatsay ni uxintʼi va si ox kʼiʼalasmatʼa. Va chuncha knajun para kataqasmaklhi tachun ni lapanakni yu aniy tayanal, para katalhakapuʼal ni uxintʼi kʼimalaʼachʼatʼi aniy lakamunukpaʼ.
43011043	Astan tejkan chuncha naul ex ayaj pʼays chivinil, va naul: —¡Lázaro, katʼaxtʼucha ni anchanu laka putaknun!
43011044	Ex ni lijunto Lázaro va tsʼalaj taxtul ni laka putaknun. Va ox jamaqchʼinti y jachʼanchʼinti ixjunita kun laqchʼiti. Vachuʼ ixʼukxpuʼ ox jalaqapupaqanti ixjunita. Ex ni Jesús jalakjunil: —Kʼamaqxʼoqtʼik, kachʼanxʼoqtʼik, ex kʼaxtʼaqnitʼik lakatin kaʼal.
43011045	Tejkan chuncha makal ni Jesús ayaj lhuu israelitas yu tatʼachaʼal ni María, yuʼuncha talaqtsʼil, ex talhakapuʼal.
43011046	Pero lati niman taʼal laqputeʼeninin ni fariseos yu makal ni Jesús.
43011047	Ex ni fariseos ali yu xaʼukxtinin kuras, vachu yu xalajʼaynin jalhachimoʼonun va chʼantaun tataqxtoqlhi. Chuncha talajunil siya yuʼuncha: —¿Chavay tas kalayaucha ni kijnan? Ni anu lapanaki tʼajun masunuʼ lhuu axtoqnuʼ yu lajʼay yu jantu aqtaun laqtsʼinkan.
43011048	Incha kaxtaqniyau lakatin chuncha tacha lay ex tachun ni lapanakni si katalhakapuʼanaʼ. Ex yu talhachimoʼonun yu machaqan Roma kataminaʼ, katalaqmaqtayaʼ yu ay kilakatajtankʼan, vachu katalaktʼilhiyaʼ taʼakapuchun kimputaulankʼan.
43011049	Exnicha anchanuʼ jachʼitin ixʼalin qayntaun kuraj yu ixjunkan Caifás yucha jalakjunil: —Uxiknan jantu tuʼuchun kʼatsʼayatʼik.
43011050	Jantu malaʼasiyatʼik. Apalay ox kaxajchal para kijnan incha kanil qayntaun por yu alati lapanakni, para jantu tachun katsʼanqau.
43011051	Ni Caifás jantu xʼaman chuncha kanaul. Yucha va xaʼukxtin kura ixjunita ni anchanuʼ jachʼitin. Ni Dios va xtaqnil ixchivinti para kanaul ni Jesús va maqskʼiniy kanil por yu israelitas.
43011052	Vachu jantu vamun por yuʼuncha kaniyaʼ. Vachuʼ maqskʼiniy kanil por tachun ni sasʼatʼan Dios yu valiʼiy tʼikl taputaukʼata lakamunukpaʼ.
43011053	Exnicha ni israelitas yu ixtalhachimoʼonun va chʼantaun taval para katamaqnil ni Jesús.
43011054	Xlhiyucha ni Jesús jantucha ixtijuyal taʼan ixtatijuyanal ni xajalhachimoʼonun israelitas. Va taxtulcha xalakatʼun Judea, alcha lakataun putaulan yu junkan Efraín lakakʼavinan. Ancha tamakaulcha kun ixtʼaltanan yu ixjalakmalaniy.
43011055	Va ixtaʼukstsʼuniy ni Paxku yu ay ixkʼatankʼan ni israelitas. Lhuvaj lapanakni ixtataxtutacha la ixputaulankʼan. Ixtaʼantacha laka putaulan Jerusalén. Yuʼuncha pʼunaj ixtachaʼamajʼan yu jantu ox tacha ixlhinajun la ixlhachimoʼonkʼan para lay katatanul ni laka kʼatan.
43011056	Ancha ixtatʼajun lakxkaunan ni Jesús. Tejkan ixtatanuy ixpulakna ni laka ay lakatajtan, si ixtalalhisakmiy siya yuʼuncha: —¿Tas lhilayatʼikcha? ¿Kaminaʼ u jantu?
43011057	Ni fariseos ali yu xaʼukxtinin kuras ixtachʼiputun ni Jesús. Incha matichun kakʼatsal taʼan kataulal, yuʼuncha ixtalhinajunta ni kalhitaulal para lay katachʼil.
43012001	Tejkan vananaj istsʼanqay paqchaxan para kalakachaʼal ni xakʼatan Paxku, ex ni Jesús alcha laka putaulan Betania, taʼan ixvil ni Lázaro yu majkujuchoqol la ixputaknun tejkan ixnitacha.
43012002	Ancha tamakal taun lakvayti para ixlhitoʼoyakan ni Jesús. Ni Marta yucha ixmujuy yu ixtaʼuy. Yu Lázaro chʼantaun ixtʼavil laka mesa ni Jesús.
43012003	Ex ni María lhimil laʼatʼutu ciento gramos yu pʼays sʼejenʼe yu ayaj laqlhuu xtapal ixjunita. Chuncha lhichʼanxapal ni Jesús. Ex astan malakxixinichoqol kun ixʼaji. Tus taʼakchun ixpulakna ni chaqaʼ la sʼej ixʼakamin.
43012004	Ex ni Judas Iscariote, istsʼal Simón yu kamaqxtaqyaʼ ni Jesús, ancha ixyal chʼantaun kun yu alati ixtʼaltanan ni Jesús, va naul:
43012005	—¿Valiʼiycha jantu kastʼakal yu sʼejenʼe? Yucha lay ixlhistʼati tacha talhajay pumatʼutu ciento oqxtamatin por paqtamin. Ex lay ixjalaqxtʼaqnin kilpatanin.
43012006	Mas chuncha naul ni Judas yucha jantu laqsaval ixjalakmapayniy ni kilpatanin, va alhavanaʼ ixjunita. Ni bolsa yu ixtapumujuy tumin yu ixtaxtaʼa ni lapanakni, va yucha ixlhitʼajun ex ancha ixʼalhaumaxtuy.
43012007	Ex ni Jesús va junil: —Kʼamakʼaucha. Ni yucha aqtsʼiyaj va ixlhilkamaʼata para kaklhilakaxapakal tejkan kakniyaʼ.
43012008	Yu kilpatanin va tacha kaʼalinacha kun uxiknankʼan, pero yu kitʼin jantucha maqan kaklatʼaʼalinau.
43012009	Pumalhuvaj israelitas takʼatsal ni Jesús ixvilchal Betania. Ex taʼal laqtsʼinin pero vachu taʼal va para katalaqtsʼil ni Lázaro yu majkujuchoqol la ixputaknun tejkan ixnitacha.
43012010	Ex ni xaʼukxtinin kuras vachu ixtamaqniputun ni Lázaro.
43012011	Va por majkujuchoqokal ni Lázaro ayaj qaynlhuucha israelitas ixtalhakapuʼan ni Jesús, ixtatʼajun tamakauntʼaʼanan ni xaʼukxtinin kuras.
43012012	Lhuu lapanakni tachaʼal ancha Jerusalén taʼan laka kʼatan Paxku. Ataun julchan val, takʼatsal ni ancha ixʼantacha ni Jesús.
43012013	Chuncha talajʼexʼil xaxqoy chʼapʼa ex taʼalcha tastukʼinin, tanaul: —¡Kilamalaqtaxtuyau! ¡Katoʼoyakal yu minta la ixtaqaʼuti ni Dios! ¡Yucha va xaJalhachimoʼonuʼ Israel!
43012014	Ni Jesús temal laqataun burro ex putaukʼalhaʼal, chuncha tacha najun taʼan istsʼoqkanta la ixchivinti Dios:
43012015	Jantu katʼalhanantʼik ni uxiknan yu machaqan Jerusalén untʼatʼik. Kʼalaqtsʼintʼik ni miJalhachimoʼonukʼan, putaukʼalhiminta laqataun sasʼatʼa burra.
43012016	Tejkan chuncha val, ixtʼaltanan ni Jesús yu ixjalakmalaniy jantu katamalaqasil tachun yu ixtʼajun tapasanaʼ. Astan tejkan ni Jesús anchoqol laktʼiyan ex tapastakchoqol yu chuncha istsʼoqkanta. Ex takʼatsal va ixlhichiviniy ni Jesús kun tachun yu tapasal.
43012017	Ni lapanakni yu talaqtsʼil ni Jesús tejkan tʼasanil ni Lázaro y majkujuchoqol la ixputaknun, yuʼuncha ixtalaqputeʼechoqoy tacha yu tapasal.
43012018	Xlhiyucha ni lapanakni niman taʼal tastukʼinin. Takʼatsal ni ixmakata ni anchanuʼ ay axtoqnuʼ yu masul ixtapʼasta.
43012019	Ni fariseos ixtalajuniy siya yuʼuncha: —Kʼalaqtsʼintʼik, ni kijnan jantucha tuʼuchun lay xamakayau. Tachun ni lapanakni tatʼaʼanta.
43012020	Lati lapanakni yu ixtaʼanta ni laka kʼatan ancha Jerusalén va griegos ixtajunita.
43012021	Yuʼuncha talaqʼal ni Felipe yu machaqaʼ laka putaulan Betsaida xalakatʼun Galilea, va tajunil: —Kijnan klaqtsʼinputunau ni Jesús.
43012022	Ex ni Felipe niman chuncha al juniniʼ ni Andrés, ex ixlaʼatʼuykʼan chuncha taʼal makʼatsaninin ni Jesús.
43012023	Ex chuncha ni Jesús jalakjunil: —Chavay lakachilcha hora tejkan ay kakmakakanaʼ ni kitʼin yu kval Sasʼatʼa Lapanaki.
43012024	Kitʼin vas klajunau ni laqataun xatʼin trigo incha jantu patajuy lakatʼun para kataknul ex jantu tuʼuchun xtaʼa, va xʼamancha. Pero incha patajuy y taknuy ex talhavaʼan, va xtaʼa lhuu xaʼunikan.
43012025	Taʼayuʼ yu ayaj achaniy ixjatsukunti aniy lakamunukpaʼ, yucha astan kamaqatsʼanqayaʼ. Pero yu maqxtaqtacha ixjatsukunti aniy lakamunukpaʼ yucha kalhajaʼiyaʼ xajatsukunti laktʼiyan yu jantu aqtaun kamiʼoyaʼ.
43012026	Incha matichun kintapatsaniputun ex maqskʼiniy kintʼaʼal. Taʼan kaktaulaʼ ni kitʼin ex yucha vachuʼ ancha kataulaʼ. Yu kintapatsaniyaʼ yucha vachu katoʼoyakanaʼ, ni kimPay ay kamakayaʼ. Ni Jesús taylhaʼal ixchivinti, va naul:
43012027	—Chavaycha aniy hora ayaj kmaqaninin, tus taʼexpatajuy kelhanuti. ¿Suncha tsʼanqay kakskʼinil kimPay? ¿Va kakskʼinil para kimalaqtaxtul ni aniy maqanlqajnati? Jantu, va para yucha kminta ni aniy lakamunukpaʼ.
43012028	KimPay kʼatʼi, ay kʼamakʼakʼa para katoʼoyakal mintaqaʼuti. Ex niman qasmakkal laqataun chivinti tus laktʼiyan, va naul: —Chavaycha kitʼin aycha kmakakanta para kintatoʼoyal ni lapanakni. Aaqtaun kaklakmasunichoqoyaʼ kiʼayaxtu.
43012029	Ni lapanakni yu ancha ixtayanal talhilal va jamaxkan makatʼaul. Alati ixtalhilay va qayntaun ixmayul Dios tʼachivinil ni Jesús.
43012030	Ex ni Jesús jalakjunil: —Ni aniy chivinti yu xachivinkan jantu va para kitʼin kaval, va para uxiknankʼan.
43012031	Chavaycha lakachincha julchan tejkan kamukʼakanaʼ ixlaqtaqalkʼan xalapanakni lakamunukpaʼ. Chavay kalaqtinaqxtukanacha yu xajalhachimoʼonuʼ ni aniy lakamunukpaʼ.
43012032	Kitʼin tejkan kakmukʼakanaʼ talman aniy lakamunukpaʼ, kaklaktʼasaniʼoyacha tachun ni lapanakni ni kintalaqmil.
43012033	Chuncha naul ni Jesús para katamalaqasil tacha kapuniyaʼ.
43012034	Ni lapanakni taqaltayl, tajunil: —Kijnankʼan ijqasmatʼaucha ni Cristo yu kalakʼulayaʼ Dios, yucha katsukuʼalhiyaʼ. ¿Valiʼiycha naʼuncha ni Sasʼatʼa Lapanaki kamukʼakanaʼ talman? ¿Tasʼayucha ni anchanuʼ yu val Sasʼatʼa Lapanaki?
43012035	Chuncha ni Jesús jajunil: —Chavaycha vananaj kataulaʼ kun uxiknan ni maklku yu mapulkuy. Pero jantucha paqlhuu tsʼanqay para kaʼal. Chavaycha vananaj alin ni maklku xlhiyucha maqskʼiniy katʼiʼuntʼayatʼik. Chuncha jantu vak kakʼatsʼanapitik tejkan kaputsʼisaʼ. Yu tijuyal lakaputsʼisni yucha jantu kʼatsay taʼan puʼan.
43012036	Ni kitʼin yu xamaklku kunita, vananaj klatʼavilanau. Ex kʼalhakʼapʼupʼintʼik ni maklku yu mapulkuy. Chuncha kʼatsʼukʼuyapitik la kimaklku. Tejkan chuncha naunʼol ni Jesús, va al, va jatamaqsaqnilcha taʼan ixtayanal.
43012037	Ni Jesús mas ixjalakmasunitacha lhuu axtoqnuʼ yu jantu aqtaun ixtalaqtsʼin, jantu ixtalhakapuʼan.
43012038	Va maqskʼiniy chuncha katapasal tacha tsʼoqlhi ni Isaías yu maqancha ixlaqputeʼey ixchivinti Dios, yu najun inchineʼ: Jalhachimoʼonuʼ, ¿tasʼayucha lhakapuʼalcha yu kijnankʼan klaqputeʼeyau? ¿Maticha lay kalaqtsʼil ixtapʼasta ni Dios?
43012039	Xlhiyucha jantu lay ixtalhakapuʼan. Ni Isaías vachu tsʼoqlhi yu najun inchineʼ:
43012040	Ni Dios jalakmakal laʼachʼixin, vachuʼ pʼays jalakmakanil ixjalhanutkʼan para jantu katalakavanal y jantu katamalaqasil la ixjalhanutkʼan. Vachu jantu taʼuxamin kun kitʼin para palay kaklakmakal la ixtaqanʼatkʼan.
43012041	Tejkan chuncha tsʼoqlhi ni Isaías lhichivinil ni Jesús, va laqtsʼil ixʼayaxtu.
43012042	Qaynlhuu lajʼay lapanakni talhakapuʼal ni Jesús, pero jantu tsij ixtanajun. Ixtatalhauniy ni fariseos, ixtalhilay ni va lay kalaqtinaqxtukal ni laqa chaqaʼ taʼan ixtataqxtoʼa ni israelitas.
43012043	Apalay ixtamaqamay lajʼay kataval kun ni lapanakni xajantu kun Dios.
43012044	Ni Jesús pʼays chivinil, va naul: —Yu kilhakapuʼan ni kitʼin vachu lhakapuʼan yu kimalaqachata.
43012045	Yu kilaqtsʼin ni kitʼin vachuʼ laqtsʼin yu kimalaqachata.
43012046	Kitʼin kminta tacha taun maklku yu mapulkuy aniy lakamunukpaʼ para kajkamapulkunil ni lapanakni yu kintalhakapuʼan. Ex jantucha katatamakaul lakaputsʼisni.
43012047	Vachu yu qasmatʼa kinchivinti pero jantu makay kuenta, yucha jantu kitʼin kmukʼaniy maqanlqajnati. Kitʼin jantu kakmil mukʼaniniʼ maqanlqajnati ni lapanakni aniy lakamunukpaʼ. Va kminta para kajkalaqmalaqtaxtul.
43012048	Vachu yu jantu kilhiʼajin y jantu laqaʼiy kinchivinti yucha alincha yu kamukʼaniyaʼ ixmaqanlqajnati. Tejkan kamiʼoyaʼ ni lakamunukpaʼ exnicha kamukʼanikanaʼ maqanlqajnati por ni chivinti yu kitʼin knaul.
43012049	Kitʼin jantu kchiviniy kilaqʼaman, ni kimPay yu kimalaqachal yucha kilhijunil yu maqskʼiniy kaknaul, vachuʼ yu kakmasul.
43012050	Kitʼin ox kʼatsay tachun yu kilhijuniy kakmakal ni kimPay, yucha va para kaʼalil jatsukunti yu jantu aqtaun kamiʼoyaʼ. Xlhiyucha tachun yu knajun va yu kimPay kilhijuniy.
43013001	Va laycha kachil ni Paxku yu ay ixkʼatankʼan ni israelitas. Exnicha ni Jesús ox ixkʼatsay ni laqchaʼalcha ixhora para kamakauntijlalcha ni aniy lakamunukpaʼ. Ixkʼatsay ni kaʼanchoqoyacha taʼan vilchal ixPay. Yucha ayaj ixlakʼachaniy ixlapanakni yu ixtʼatiʼukxuyanal aniy lakamunukpaʼ, jantu aqtaun kamiʼol ixjapaxkanti.
43013002	Va laycha kaʼaqtaynil ni vayti. Exnicha ni xaʼukxtin aqmoqxnuʼ ixlhimanunita la ixjatapastakʼati ni Judas Iscariote yu istsʼal Simón para kamaqxtaqlhi ni Jesús.
43013003	Yu Jesús oxicha ixkʼatsay ni yucha va kun Dios ixmintachal, y kaʼanchoqoyaʼ kun yucha. Vachuʼ ixkʼatsay ni ixPay maqxtaqniʼol la ixtamakaʼ tachun yu alin para kalhichimoʼol.
43013004	Ex ostayal taʼan ixtatʼajun vaynin, majʼal ixlaqchʼiti yu ixmulata y lhitampachʼikal aqxtaun toalla.
43013005	Ex pulal taun paxutu xkan aqtayl lakchʼanchaʼay ni pumakautʼuy yu ixjalakmalaniy. Ex jalakmachʼanxixil kun ni toalla yu ixlhitampachʼikanta.
43013006	Tejkan ixchʼanchaʼaputun ni Simón Pedro ex yucha niman junil ni Jesús: —¿Valiʼiycha ni uxintʼi va kitʼin kʼinchʼanchʼaʼayeʼe?
43013007	Ex ni Jesús qaltaychoqol ni Pedro, va junil: —Chavaycha jantu malaʼasiy yu ktʼajun makan ni kitʼin, pero astan ex kʼamalaʼasiyeʼe.
43013008	Ex ni Pedro naul: —Kitʼin jantu aqtaun kakxtaqniyan lakatin kʼinchʼanchʼaʼatʼi. Ex ni Jesús aaqtaun qaltaychoqol, va junil: —Incha jantu kakchʼanchaʼayan ex jantu lay chʼantaun kʼaʼuneʼe kun kitʼin.
43013009	Ex chuncha ni Simón Pedro junil: —Jalhachimoʼonuʼ, ex jantu vamun kinchʼajaʼ kʼinchʼaʼanin. Vachuʼ kʼinchʼaʼanin kimakaʼ ali kiʼaqtsul.
43013010	Chuncha ni Jesús aaqtaun qaltaychoqol, va junil: —Taʼayuʼ yu ox laqachaʼata yucha jantu maqskʼiniy kalaqachaʼakal taʼakchun, vamun ixchʼajaʼ. Ox junita taʼakchun la ixlakatunaj. Uxiknan lajʼoxin untʼatʼik mas jantu mintachunkʼan.
43013011	Ni Jesús ox ixkʼatsay xaqayntaun ni yuʼuncha kamaqxtaʼaʼ, xlhiyucha naul ni jantu tachun lajʼoxin.
43013012	Ni Jesús tejkan jalaqchʼanchaʼaʼolcha ex ulachoqolcha ni ixlaqchʼiti ex anchoqolcha taul ni laka mesa, chuncha jalakjunil: —¿Malaʼasiyatʼik yu xaklamakaniyau?
43013013	Uxiknan kilajunau ni kitʼin va jamalaniniʼ kunita, vachuʼ kilajunau jalhachimoʼonuʼ. Laqsaval ixlaqmiti chuncha kilajuniu, va yucha kunita.
43013014	Ni kitʼin kunita miJamalaninikʼan, vachuʼ miJalhachimoʼonukʼan kunita. Xlhiyucha incha klachʼanchaʼau ex ni uxiknan vachuʼ maqskʼiniy kʼalachʼanchʼaʼatʼik.
43013015	Ni kitʼin klamasuniu va para kilalaqtsʼixtuu. Ex vachu chun kʼamakʼatʼik tacha kmakal kitʼin.
43013016	Ni kitʼin klajunau yu laqsaval. Qayntaun oqxtamati yucha jantu ay kaval tacha ixʼukxtin. Vachuʼ yu jamalaqachanan apalay ay xajantu yu malaqachakan.
43013017	Ex chuncha incha malaʼasiyatʼik tachun yu aniy, ex katsʼukʼuyapitik kun achati tejkan chuncha kʼamakʼayapitik.
43013018	Pero jantu mintachunkʼan klalhichivinau. Kitʼin ox klamispayau ni uxiknan yu klalaksaktau. Chuncha tacha tsʼoqkanta la ixchivinti Dios maqskʼiniy chuncha katapasal, yu najun inchineʼ: “Yu kintʼavajin chʼantaun kun kitʼin chavay kimakay ixtʼalaxkayaʼ.”
43013019	Chuncha klajuniu chavaycha mas jantukaʼ tapasay. Ex tejkan chuncha katapasayaʼ lay kalhakʼapʼupʼinapitik ni tasʼayucha kunita ni kitʼin.
43013020	Laqsaval kitʼin klajunau, taʼayuʼ yu ox kalaqaʼiyaʼ yu kmalaqachay ni kitʼin, yucha vachu kilaqaʼiy ni kitʼin. Yu kilaqaʼiy ni kitʼin, yucha vachuʼ laqaʼiy ni kimPay yu kimalaqachal.
43013021	Tejkan chuncha naul ni Jesús ayaj pʼays jamaqaninil la ixjalhanuti. Ex vas laklhitaulnil yu ixpastakʼa, va naul: —Kitʼin vas klajunau, xaqayntaun ni uxiknankʼan chavay kimaqxtaqyacha.
43013022	Chuncha ixtʼaltanan yu ixjalakmalaniy aqtayl sniy talalaqtsʼin siya yuʼuncha, pero jantu ixtakʼatsay tasʼayucha yu ixtʼajun lhichivin.
43013023	Ni Jesús ayaj ixʼachaniy qayntaun ni yuʼuncha y yucha ixtʼajun vayaʼ taʼan apeʼextaun taʼan ixvil ni Jesús.
43013024	Ex ni Simón Pedro majkunil ni anchanu lapanaki para kalhisakmil ni Jesús tasʼayucha yu ixtʼajun lhichivin.
43013025	Ex ni anchanuʼ lapanaki niman taʼukstsʼuninil ni Jesús ex lhisakmil, va junil: —Jalhachimoʼonuʼ, ¿tasʼayucha lhichʼiviniy ni uxintʼi?
43013026	Ni Jesús qaltayl, va junil: —Kajkʼavayaʼ lakatsʼuniy ni pan. Yu kakxtaqniyaʼ, va yucha klhichiviniy. Tejkan chuncha aval ni ixpan, va xtaqnil ni Judas Iscariote yu istsʼal Simón.
43013027	Tejkan laqaʼil ni pan ni Judas, ex ni Satanás nimancha laqtanul. Ex junkal, naul ni Jesús: —Yu kʼamakʼayeʼe, nimancha kʼamakʼatʼi.
43013028	Yu ixtatʼajun vaynin laka mesa jantu katamalaqasil tacha junil ni Jesús.
43013029	Ni Judas ixpaxtoqniy kamaʼal ixtuminkʼan. Ex lati talhilal va iskʼinikan tumin ni Judas para katalhiʼil axtoqnuʼ para yu kʼatan o para kalaqxtaqnil kilpatanin.
43013030	Chuncha tejkan ni Judas laqaʼil ni pan va nimancha taxtul. Ni anchanuʼ hora ixputsʼistacha.
43013031	Tejkan taxtul ni Judas ex ni Jesús naul: —Chavaycha katasuyaʼ kiʼayaxtu ni kitʼin yu kval Sasʼatʼa Lapanaki, vachuʼ la ketsukunti katasuyaʼ ixʼayaxtu ni Dios.
43013032	La ketsukunti ni katasuyaʼ ixʼayaxtu ni Dios, xlhiyucha yu Dios kamasuyaʼ kiʼayaxtu kitʼin y jantucha kataqmaqayaʼ.
43013033	Kesʼatʼan, kitʼin jantucha apalay kaktaqmaqayaʼ kun uxiknan. Uxiknan kilalakxkauyau pero vachu chun klajunau tacha klakjunil mintʼaʼisraelitaskʼan: uxiknan jantu lay kapʼinapitik taʼan kitʼin kajkʼanaʼ.
43013034	Chavaycha klalhijunau taun saystʼi putsuku. Kʼalapʼaxkʼatʼik vachu chun tacha kitʼin klapaxkau.
43013035	Incha lapʼaxkʼayatʼik ex tachun ni lapanakni katakʼatsayaʼ ni va laqsaval kintʼaltanan untʼatʼik yu klamalaniyau.
43013036	Ni Simón Pedro lhisakmil ni Jesús, va junil: —Jalhachimoʼonuʼ, ¿tas ancha tʼipʼincha? Ex ni Jesús qaltayl, va junil: —Taʼan kitʼin kteʼen chavaycha jantu lay kʼapʼineʼe pero astan ex chun lay kapʼineʼe.
43013037	Ex ni Pedro qaltayl, va junil: —Jalhachimoʼonuʼ, ¿valiʼiycha chavay jantu lay kaktʼaʼanan? Kitʼin kxtaqkan mas tus kakmaqxtaqlhi ketsukunti por uxintʼi.
43013038	Ex ni Jesús junil ni Pedro: —¿Laqsaval xtʼaqkʼan mas tus kʼamaqxtʼaqtʼi metsukunti por kitʼin? Kitʼin laqsaval kunan tejkan jantukaʼ tʼasay ni puyux uxintʼi aqtʼutu kʼanauneʼe ni jantu kʼimispʼay.
43014001	Ni Jesús taylhaʼal ixchivinti, jalakjunil: —Jantu kʼamaʼaninintʼik ni uxiknan la melhanutkʼan, kʼalhakʼapʼupʼintʼik ni Dios, vachu kilalhakapuʼau ni kitʼin.
43014002	Taʼan vilchal ni kimPay ayaj lhuu jachaqan alin taʼan lay katʼaʼul. Yu va jantu ixʼalil ex kitʼin xaklajuniu. Kitʼin kajkʼanacha jalaqlaʼoxin taʼan lay katʼaulatʼik.
43014003	Astan tejkan kaklaʼoxiʼoyacha taʼan katʼaulapitik ex kakminchoqoyaʼ, kaklalhaʼanau para katʼaulatʼik chʼantaun kun kitʼin taʼan kaktaulaʼ.
43014004	Uxiknan mispʼayatʼik taʼan kitʼin kajkʼanaʼ, vachuʼ mispʼayatʼik ni lakatin.
43014005	Chuncha ni Tomás junil ni Jesús: —Jalhachimoʼonuʼ, kijnan jantu ijkʼatsayau taʼan uxintʼi kapʼineʼe. ¿Tas lay kakpumispaucha ni lakatin?
43014006	Chuncha ni Jesús qaltaychoqol, va junil: —Va kitʼin kunita yu ox lakatin, va kitʼin kmasuy yu laqsaval, va kitʼin kxtaʼa yu jatsukunti. Jantu lay kachʼipʼi taʼan vilchal kimPay Dios incha jantu kʼilaʼaʼitʼi ni kitʼin.
43014007	Va ixkilamispau taʼayucha ni kitʼin ex yu kimPay vachu ixmispʼatʼik. Mas chavaycha mispʼayatʼikcha, va tʼaunatʼikcha laqtsʼinin.
43014008	Ex ni Felipe junil: —Jalhachimoʼonuʼ, kilamasuniu ni kimPay Dioskʼan, va yucha kalhitaulacha kejalhuntkʼan.
43014009	Ex qaltaychoqol ni Jesús, va junil: —Felipe, maqancha ktijuyal kun uxiknan. ¿Mas chavaycha jantukaʼ kilamispayau? Taʼayuʼ yu kilaqtsʼin ni kitʼin, vachu laqtsʼin kimPay. ¿Valiʼiycha kʼilhiʼuniycha kaklamasuniu ni kimPaykʼan?
43014010	¿Jantu lhakʼapʼupʼin ni kitʼin va chʼantaun kunita kun kimPay, vachu yucha chʼantaun junita kun kitʼin? Tachun yu klajunau jantu klajunau keʼeman. Ni kimPay yu vil chʼantaun kun kitʼin va yucha makay ixlhitapatsa la kijatsukunti.
43014011	Kʼalhakʼapʼupʼintʼik ni kitʼin va chʼantaun kunita kun kimPay, yucha vachuʼ chʼantaun junita kun kitʼin. Incha jantu lhakʼapʼupʼinatʼik, maqskʼiniy kʼamakʼatʼik kuenta tachun yu lajʼay axtoqnuʼ yu kmakay, ex lay kʼalhakʼapʼupʼintʼik.
43014012	Kitʼin vas klajunau, ni lapanaki yu kilhakapuʼan, yucha vachu kamakayaʼ ixlhitapatsa tacha yu kmakay kitʼin. Chavay kajkʼanacha taʼan vilchal kimPay, xlhiyucha yu kilhakapuʼan kamakayaʼ apalay lajʼay axtoqnuʼ.
43014013	Tachun yu kaskʼinapitik la kintaqaʼuti, kitʼin kaklaxtaqniyau. Chuncha lay kakmasul ni kitʼin tas junitacha ixʼayaxtu ni kimPay. Ni Jesús vachu naul:
43014014	—Mas va tuʼuchuncha kaval yu kilaskʼiniyau la kintaqaʼuti, kitʼin si kakmakayaʼ.
43014015	Incha kilaʼachaniyau ni kitʼin, ex kamakʼatʼik tacha klhinajun.
43014016	Kitʼin kakskʼiniyaʼ ni kimPay Dios para katamalaqachanin aqayntaun yu lay kataʼaqtayjun, yu lay katalapʼasnin. Chuncha lay kataulal kun uxiknan mas va tavanancha.
43014017	Yucha ni Espíritu Santo yu masuy yu laqsaval. Ni lapanakni yu jantu talhakapuʼan Dios, yuʼuncha jantu katalaqaʼiyaʼ. Yuʼuncha jantu talaqtsʼin, vachu jantu tamispay, pero uxiknan mispʼayatʼik. Yucha alinta kun uxiknan y kaʼalinaʼ kun uxiknan mas va tavanancha.
43014018	’Jantu kaklamakauntijlayau milaqʼamankʼan. Kaklalaqminchoqoyau.
43014019	Ni lapanakni yu jantu kintalhakapuʼan, yuʼuncha jantucha maqan kintalaqtsʼinaʼ. Pero uxiknan vananaj kilalaqtsʼinau. Ktʼajun ni kitʼin, xlhiyucha ni uxiknan lay katsʼukʼuyapitik.
43014020	Anchanuʼ julchan ex kakʼatsʼayapitik ni va chʼantaun kunita kun kimPay. Kakʼatsʼayapitik ni uxiknan chʼantaun untʼatʼik kun kitʼin y kitʼin chʼantaun kunita kun uxiknan.
43014021	Taʼayu yu mispay kinchivinti y makay yu klhinajun, va yucha laqsaval kiʼachaniy. Yu kiʼachaniy ni kitʼin, yucha kimPay paxkay. Kitʼin vachu kakpaxkayaʼ y kaktasuniyaʼ.
43014022	Qayntaun yu ixjunkan Judas, yu jantu Judas Iscariote kaval, yucha junil ni Jesús: —Jalhachimoʼonuʼ, ¿valiʼiycha kilatasuniyaucha ni kijnan pero yu lapanakni yu jantu talhakapuʼanan yuʼuncha jantu?
43014023	Ex ni Jesús qaltaychoqol, va junil: —Matichun lapanaki yu kiʼachaniy, yucha makay kuenta yu knajun ni kitʼin. Vachu kimPay kaʼachaniyaʼ ni yucha. Ex ni kimPay ali kitʼin chʼantaun kakminau taulnin kun yucha.
43014024	Yu jantu makay kuenta yu knajun, yucha jantu kiʼachaniy. Ni chivinti yu klaqputeʼey yu tʼaunatʼik qasmaknan, yucha jantu kinchivinti kaval, va ixchivinti kimPay yu kimalaqachal.
43014025	’Chavaycha vananaj kvil kun uxiknan, xlhiyucha klatʼaunau juninin tachun.
43014026	Ni Espíritu Santo katamalakaʼulayan la memaqanitkʼan. KimPay katamalaqachaniyan la kintaqaʼuti. Katamalaniyan tachun y katamapastakniʼochoqoyan tachun yu aniy xaklajunau.
43014027	’Kaklamakaunau oxamaktamin, kaklaxtaqniyau kiʼachati yu oxamaktamin katamakayan. Jantu va aqstanchun kaval tacha xaʼachati aniy lakamunukpaʼ. Jantu kʼamaʼaninintʼik la melhanutkʼan, jantu katʼalhanantʼik.
43014028	Chavay asmaktʼikcha ni kitʼin klajuniu chavay kajkʼanacha ex astan kaklalaqminchoqoyau. Incha laqsaval kilaʼachaniyau ex uxiknan ox xalhiʼachʼantʼaʼuyatʼik tejkan kʼatsʼatʼik ni kitʼin kteʼencha taʼan vilchal kimPay. Yucha apalay ay xajantu kitʼin.
43014029	Chavaycha chuncha klajunau mas jantukaʼ kʼan ni laktʼiyan. Ex tejkan chuncha katapasayaʼ lay kʼalhakʼapʼupʼinapitik.
43014030	’Jantucha apalay kaktaqmaqayaʼ chiviniʼ kun uxiknan. Chavay mintacha yu jalhachimoʼonuʼ aniy lakamunukpaʼ, mas jantu kalhitsukul tapʼasta kun kitʼin.
43014031	Va chuncha maqskʼiniy katapasal para katakʼatsal ni lapanakni aniy lakamunukpaʼ ni laqsaval kʼachaniy kimPay y vachu kmakay yu kilhijuniy. ’Chavay kʼaʼostʼalatʼikcha, kaʼaucha.
43015001	Ni Jesús taylhaʼal ixchivinti, va naul: —Kitʼin kunita ni xakʼiu uvas yu lay lhakapuʼankan. KimPay va tacha qayntaun yu lhistakʼa ixjatachʼanati.
43015002	Incha alin maqlakapataun kimaqlaqapʼu yu jantu xtaʼa xaʼunikan ex yucha niman chaqxmajʼan. Incha ox xtaʼa xaʼunikan, ex yucha valiʼiy lakamajʼan laqachaqxtuniy yu jantu lajʼox xalaqapʼu. Chuncha laʼoxiy para apalay lhuu kaxtaqlhi xaʼunikan.
43015003	Uxiknan laʼoxitʼatʼikcha metsukuntikʼan por ni chivinti yu klamasuniu.
43015004	Katʼaylhipʼintʼik chʼantaun kun kitʼin, tacha kitʼin chʼantaun kunita kun uxiknan. Yu maqlaqapʼu jantu lay xtaʼa xaʼunikan ixlaqʼaman, maqskʼiniy katakilnul laka kʼiu yu titay lakatʼun. Vachu chun tapasay kun uxiknan, incha jantu chʼantaun kaʼuntʼik kun kitʼin ex metsukuntikʼan jantu lay kaxtaqlhi yu lajʼoxi.
43015005	’Kitʼin va yu xakʼiu yu titay lakatʼun, yu uxiknan yu kilalhakapuʼanau, va xamaqlaqapʼu untʼatʼik. Incha qayntaun taylhaʼan chʼantaun kun kitʼin y kitʼin vachuʼ kun yucha, yucha junita tacha maqlaqapʼu yu xtaʼa lhuu xaʼunikan. Jantu lay makʼayatʼik tuʼuchun incha jantu chʼantaun kaʼuntʼik kun kitʼin.
43015006	Yu jantu chʼantaun kaval kun kitʼin, yucha kalaqchaqxmajʼankanaʼ, kapuchʼiyaʼ vachu chun tacha xamaqlaqapʼu yu laqchaqxmajʼankan. Chʼantaun maqxtoqmakan y laqxavakan laka jikmi.
43015007	’Incha tʼaylhipʼinatʼik chʼantaun kun kitʼin, vachu incha kinchivinti ox taylhaʼan kun uxiknankʼan, ex kʼaskʼintʼik yu skʼinpʼutʼunatʼik y kʼaxtʼaqnikʼanapitik.
43015008	Incha uxiknan untʼatʼik tacha maqlaqapʼu yu xtaʼa lajʼox xaʼunikan ex ni kimPay ox toʼoyakan. Ex uxiknan vachuʼ lhiʼakxajyachʼipitik tacha yu laqsaval kintʼaltanan untʼatʼik.
43015009	Kitʼin ayaj klapaxkayau vachu chun tacha kimPay kimpaxkay. Katʼaylhipʼintʼik kun yu japaxkanti yu kitʼin klaxtaqniyau.
43015010	Incha laqsaval kʼamakʼayapitik tacha klhinajun, ex katʼaylhipʼinapitik kun yu japaxkanti yu klaxtaqniyau. Vachu va chun kitʼin kmakay yu lhinajun kimPay y chuncha ktaylhaʼanta kun yu japaxkanti yu kixtaqniy.
43015011	’Kitʼin chuncha klalhixaqalayau para kaʼachʼantʼik tacha kʼachan ni kitʼin y tus kʼalhitsʼukʼuʼotʼik tachun ni achati.
43015012	Yu klalhijunau kʼamakʼatʼik va yu inchineʼ: Kʼalapʼaxkʼatʼik vachu va tacha ni kitʼin klapaxkayau.
43015013	Yu apalay ay japaxkanti yu lay kʼamakʼatʼi va kʼamaqxtʼaqtʼi mijatsukunti por mintʼaltanan.
43015014	Uxiknan va kintʼaltanan untʼatʼik incha makʼayatʼik tacha yu klalhijunau.
43015015	Jantucha klajunau kiʼoqxtamatin. Qayntaun oqxtamati jantu kʼatsay yu makay ixʼukxtin. Kitʼin klajunau va kintʼaltanan, va klamasuniʼojoo tachun yu kijunil kimPay.
43015016	Uxiknan jantu kilalaksakvi kitʼin, va kitʼin klalaksakvi ni uxiknan. Klamalaqachayau ni kaʼuntʼik tacha maqlaqapʼu yu xtaʼa lajʼox xaʼunikan yu jantu aqtaun kamiʼoyaʼ. Chuncha ni kimPay kataxtaqniyan tachun yu kʼaskʼiniyapitik la kintaqaʼuti.
43015017	Klalhijunau yu inchineʼ: Kʼalapʼaxkʼatʼik. Ni Jesús taylhaʼal ixchivinti, va naul:
43015018	—Incha ayaj taxkayyan yu xalapanakni lakamunukpaʼ, kapʼastʼaktʼik ni va pʼunaj kintaxkayl ni kitʼin.
43015019	Incha uxiknan ixʼuntʼik chʼantaun kun xalapanakni lakamunukpaʼ ex yuʼuncha ox ixtalaqtsʼin. Pero jantu chʼantaun kaʼuntʼik kun yuʼuncha, va kitʼin klalaksakvi para jantucha kaʼuntʼik xalapanakni lakamunukpaʼ. Xlhiyucha ayaj taxkayyan.
43015020	Kapʼastʼaktʼik tacha klajuntaucha: “Jantu matichun oqxtamati ay kaval tacha ixʼukxtin.” Incha kitʼin kintaxkaylhitʼajun, ex ni uxiknan vachu chun kataxkaylhitsukuyan. Yu taqasmatʼa kinchivinti, yuʼuncha vachu kataqasmakniyan minchivintikʼan.
43015021	Yu kataxkaylhitsukuyan chuncha katamakayan por kilapanakni untʼatʼik. Jantu tamispay yu kimalaqachata.
43015022	’Incha jantu xakmil, incha jantu xaklaqlhixaqalal ex yuʼuncha jantu tuʼuchun laqtaqal ixtataukʼanil. Pero chavay yuʼuncha jantu lay tanajun ni jantu kaʼalil ixlaqtaqalkʼan.
43015023	Tachun yu kintaxkajiy vachu taxkajiy ni kimPay.
43015024	Jantu tuʼuchun laqtaqal ixtataukʼanil incha jantu xaklakmasunil lajʼay axtoqnuʼ yu jantu aqtaun laqtsʼinkan. Pero mas va talaqtsʼintacha va kintaxkajiy, vachuʼ taxkajiy ni kimPay.
43015025	Chuncha tapasay para katapasal tacha tsʼoqkanta la ixchivinti Dios yu najun inchineʼ: “Kintaxkajiy ni lapanakni mas jantu tuʼuchun laqtaqal kakmakal.”
43015026	’Kaminaʼ yu kataʼaqtayjuyan yu kamintachal kun kimPay. Yucha ni Espíritu Santo yu masuy yu laqsaval. Yucha kaklamalaqachaniyau kamintachal kun kimPay ex vas kilhichivinanaʼ ni kitʼin.
43015027	Ex ni uxiknan vachuʼ maqskʼiniy kilalhichiviniu ni kitʼin. Va uxiknan ukxuyanantʼikcha kun kitʼin tus tejkan kʼaqtaynil jamalaniniʼ.
43016001	—Tachun yu aniy klalhixaqalayau para jantu kʼamakʼauntʼijlatʼik milhakapuʼatkʼan.
43016002	Katalaqnaqxtuyan taʼan tataqxtoʼa kintʼaʼisraelitaskʼan. Kaminaʼ julchan tejkan lati katamaqniyan, chuncha katalhilayaʼ ni va ox tatapatsaniy ni Dios.
43016003	Jantu tamispay ni kimPay y jantu kintamispay ni kitʼin, xlhiyucha chuncha katamakayaʼ.
43016004	Chuncha klajunau, ex tejkan chuncha kʼatʼapʼasayapitik kapʼastʼakchʼoʼoyapitik ni va pʼunaj chuncha xaklajuntaucha. ’Jantu chuncha kaklajuniu tejkan pʼunaj xaklatʼaʼukxuyanau. Ni kitʼin xakvil kun uxiknankʼan y jantu tuʼuchun ixtʼapʼasayatʼik.
43016005	Chavay klaqʼanacha yu kimalaqachal, jantu matichun ni uxiknan kilalhisakmiputunau toʼoxtaycha kteʼencha.
43016006	Klajunau ni kteʼenchoqoycha, xlhiyucha uxiknan va ayaj jamaʼanininatʼik.
43016007	Kitʼin laqsaval klajunau, apalay ox kaxajtachal para uxiknankʼan incha kajkʼalcha. Incha jantu kajkʼanaʼ ex jantu lay katalaqminan ni Espíritu Santo yu kataʼaqtayjuyan. Incha kajkʼanaʼ ex kaklamalaqachaniyau.
43016008	Tejkan yucha kaminaʼ ex kalakmasuniyaʼ xalapanakni lakamunukpaʼ ni alin ixtalaqalhinkʼan, kalakmasuniyaʼ tacha junita yu vas jatsukunti, vachuʼ kalakmasuniyaʼ ni Dios mukʼay laqtaqal.
43016009	Kalakmasuniyaʼ ni alin ixtalaqalhinkʼan por jantu kintalhakapuʼal ni kitʼin.
43016010	Kalakmasuniyaʼ tacha junita yu vas jatsukunti. Yucha klhitʼajun kitʼin xlhiyucha kaklaqʼanaʼ kimPay y uxiknan jantucha kilalaqtsʼinau.
43016011	Kalakmasuniyaʼ ni Dios mukʼay laqtaqal, xlhiyucha ni aqmoqxnuʼ yu lhachimoʼonun ni lakamunukpaʼ yucha mukʼanikantacha ixmaqanlqajnati.
43016012	’Ayaj lhuu alin yu klajunputunau pero chavaycha jantukaʼ lay malaʼasiyatʼik.
43016013	Tejkan kaminaʼ ni Espíritu Santo yu masuy yu laqsaval, exnicha katamasuniyan tachun yu laqsaval. Yucha jantu kachivinanaʼ ixlaqʼaman, vamun yu kaqasmaktayaʼ. Yucha katamasuniyan yu katapasayaʼ astan.
43016014	Yucha kalaqaʼiyaʼ yu kakmaqxtaqniyaʼ ex katamasuniyan ni uxiknankʼan, chuncha kintoʼoyayaʼ.
43016015	Tachun yu lhitʼajun ni kimPay va si kinavin junita. Xlhiyucha klajunau ni Espíritu Santo kalaqaʼiyaʼ ni chivinti yu kitʼin kakmaqxtaqniyaʼ para katamasunin ni uxiknankʼan.
43016016	’Jantucha kaktaqmaqayaʼ, ex ni uxiknan jantucha kilalaqtsʼinau. Pero astan ex kilalaqtsʼinchoqoyau, va kajkʼanaʼ taʼan vilchal kimPay.
43016017	Chuncha ixtʼaltanan yu jalakmalaniy aqtayl talalhisakmiy siya yuʼuncha, va tanaul: —¿Tisuncha naunputun yu ixkintajunan? Najun ni jantucha kataqmaqayaʼ ex jantucha kalaqtsʼinau. Vachu najun astan kalaqtsʼinchoqoyau. ¿Suncha naunputun tejkan naul ni kaʼanacha taʼan vilchal ixPay?
43016018	Ex tataylhaʼal lalhisakminin: —¿Suncha naunputun tejkan najun jantucha kataqmaqayaʼ? Tus jantu malaqasiyau.
43016019	Ni Jesús xtaqnil kuenta yu ixtalhisakmiputun. Ex lakjunil: —Va klajuniu ni jantucha kaktaqmaqayaʼ ex jantucha kilalaqtsʼinau pero astan kilalaqtsʼinchoqoyau. ¿Va yucha tʼaunatʼik lalhisakminin, valiʼiycha chuncha xaknajun?
43016020	Laqsaval klajunau ni kʼalajʼalhunapitik, ayaj kʼamaʼaninanapitik. Yu xalapanakni aniy lakamunukpaʼ, yuʼuncha ayaj katalhiʼachantajuyaʼ. Pero uxiknan mas kʼamaʼaninanapitik, astan kaʼachʼanapitik.
43016021	Tejkan qayntaun xanati kalhitsukuyaʼ sasʼatʼa ex ayaj jamaqaninin, va lakachilcha ixjulchan para kamajkʼatsal. Pero astan tejkan tsukuycha ni jasʼatʼa ex jantucha pastakʼa ixjamaqanlqajnati. Va lhiʼachantajuy ni tsukulcha qayntaun jasʼatʼa aniy lakamunukpaʼ.
43016022	Vachu va chun ni uxiknan chavaycha kʼamaʼaninanapitik pero astan kaklalaqtsʼinchoqoyau. Exnicha kʼalhitsʼukʼuyapitik lhuu achati la melhanutkʼan. Jantu matichun lay katamaxtunichoqoyan ni anuʼ achati.
43016023	’Anchanu julchan ex jantucha tuʼuchun kilalhisakmiyau. Laqsaval kitʼin klajunau ni uxiknan tachun yu kʼaskʼiniyapitik ni kimPay la kintaqaʼuti yucha kataxtaqniyan.
43016024	Chavaycha uxiknan jantukaʼ tuʼuchun skʼinatʼik la kintaqaʼuti. Kaskʼintʼik ex kʼalaʼaʼiyapitik, chuncha kʼalhitsʼukʼuyapitik lhuu achati.
43016025	’Chavay klalhixaqalayau tachun yu aniy kun chivinti yu tamapastakniyan pero lhitaʼay para kamalaʼasitʼik. Pero kaminaʼ julchan tejkan jantucha chuncha kaklalhixaqalayau, va vas kaklajunau tacha junita kimPay.
43016026	Anchanu julchan kʼaskʼiniyapitik kimPay la kintaqaʼuti yu kʼamaqskʼiniyapitik. Kitʼin jantucha maqskʼiniy kaktapayniniyaʼ por uxiknankʼan,
43016027	va yucha taʼachaniyan. Uxiknan kilaʼachaniyau vachu lhakʼapʼupʼintʼatʼikcha ni kitʼin va ancha kmintachal kun Dios, xlhiyucha taʼachaniyan.
43016028	Kminchal taʼan vilchal ni kimPay tus aniy lakamunukpaʼ. Pero chavay kakmakaunaʼ ni aniy lakamunukpaʼ, kaklaqʼanchoqoyacha ni yucha.
43016029	Ex ixtʼaltanan yu jalakmalaniy tajunil: —Chavay chun vas kilatʼaunau xaqalanan, jantucha mapʼatsʼay chivinti yu lhitaʼay ixmalaqasika.
43016030	Chavay ijkʼatsayau ni uxintʼi mispʼaʼoʼoy tachun, jantucha maqskʼiniy kʼalhisakmikʼa tuʼuchun. Xlhiyucha klhakapuʼanau ni laqsaval va kun Dios tʼantʼachiy.
43016031	Ex ni Jesús va jalakjunil: —¿Ex chavay lhakʼapʼupʼinatʼikcha?
43016032	Va tsʼuniycha tsʼanqay para kachil ni anchanu hora, chavaycha va chilcha tejkan uxiknan valiʼiy tʼikl kʼapʼutʼaukʼayapitik, siya lakatamin kapʼinapitik. Ex va keʼemancha kilamakaulayau. Pero jantu keʼeman kaktaulaʼ, ni kimPay chʼantaun vil kun kitʼin.
43016033	Chuncha klajunau para lay oxamaktamin katsʼukʼutʼik tejkan chʼantaun kilatʼatʼaunau ni kitʼin. Ni xalapanakni ni aniy lakamunukpaʼ va ayaj katamamaqanlqajnivayan. Pero kʼaʼayajnantʼik, ni kitʼin kmaqalhajatacha ixtapʼasta ni aniy lakamunukpaʼ.
43017001	Tejkan chuncha naunʼol ni Jesús ex talaqstʼal laktʼiyan, va naul: —Uxintʼi, kimPay kʼatʼi, chavay lakachilcha ni hora. Ay kʼimakʼatʼi ni kitʼin mesʼatʼa para vachuʼ ay kakmakan ni uxintʼi.
43017002	Uxintʼi kʼilakʼulatʼacha para kaklaklhichimoʼol tachun ni lapanakni. Ex chuncha tachun ni lapanakni yu kʼimaqxtʼaqnin kitʼin lay kaklaqmaqxtaqnil jatsukunti yu jantu aqtaun kamiʼoyaʼ.
43017003	Katalhitsukuyaʼ ni jatsukunti yu jantu aqtaun kamiʼoyaʼ incha tamispayan ni uxintʼi vamun yuʼ yu laqsaval Dios kʼatʼi. Vachu tejkan kintamispay ni kitʼin yu Jesucristo kunita yu kʼimalaʼachʼatʼa.
43017004	’Kitʼin ay kmakancha ni aniy lakamunukpaʼ, chavay kmajkaniʼolcha tachun yu uxintʼi kʼilhiʼun kakmakal.
43017005	Chavaycha, kimPay kʼatʼi, ay kʼimakʼachʼoʼo chʼantaun kun uxintʼi chuncha tacha pʼunaj ay xajkunita tejkan jantukaʼ ixʼalin ni lakamunukpaʼ.
43017006	’Ni lapanakni yu jalaksakmaxtʼu ni lakamunukpaʼ para kʼimaqxtʼaqnin kitʼin, va yuʼuncha klakmasunitacha tacha unitʼa ni uxintʼi. Va minavin ixtajunita pero uxintʼi kʼimaqxtʼaqnin ni kitʼin. Yuʼuncha tamakata kuenta ni minchivinti.
43017007	Chavay ox takʼatsay ni va si kun uxintʼi minchal tachun yu kʼimaqxtʼaqnin.
43017008	Kitʼin ijkalaqputeʼenilcha ni chivinti yu uxintʼi kʼimaqxtʼaqnin, ex yuʼuncha talaqaʼil. Ox takʼatsay va kun uxintʼi kmintachal y talhakapuʼantacha ni va uxintʼi kʼimalaʼachʼatʼa.
43017009	’Kitʼin ktapayniniyan por yuʼuncha. Jantu ktapayniniyan por yu valiʼiy lapanakni aniy lakamunukpaʼ. Va ktapayniniyan por yu kʼimaqxtʼaqnin, yuʼuncha va minavin tajunita.
43017010	Tachun yu kitʼin kinavin va si minavin. Vachuʼ tachun yu minavin va si kinavin ni kitʼin. La ixjatsukuntikʼan kilapanakni ox tasuy kiʼayaxtu.
43017011	’Kitʼin jantucha apalay kaktaulaʼ aniy lakamunukpaʼ, va klaqʼantachaʼancha. Pero yuʼuncha vananaj katataylhaanaʼ aniy. KimPay kʼatʼi, vamun uxintʼi ox unitʼa, kʼalaklhistʼaktʼi kun la ixtapʼasta mintaqaʼuti ni lapanakni yu kʼimaqxtʼaqnin. Kalaklhistʼaktʼi para chʼantaun kataval tacha uxintʼi ali kitʼin chʼantaun juntau.
43017012	Tejkan kitʼin chʼantaun xaklaktʼavil aniy lakamunukpaʼ si ox xaklaklhistakʼa kun ixtapʼasta ni mintaqaʼuti yu kʼimaqxtʼaqnin. Jantu matichun katsʼanqal, vamun tsʼanqal qayntaun yu aqtsʼiyaj istsʼanqatacha, va para chuncha katapasal tacha maqancha istsʼoqkanta.
43017013	’Chavay kaklaqʼantachaʼancha. Pero vananaj kʼalinta aniy lakamunukpaʼ, xlhiyucha chuncha knajun tachun yu aniy para katalhitsukuʼol yu ox achati vachu va chun tacha klhitʼajun ni kitʼin.
43017014	Kitʼin klakjunita minchivinti. Ixtʼalapanaknikʼan aniy lakamunukpaʼ taxkajiy ni kilapanakni por jantucha chʼantaun kataval kun yuʼuncha. Chuncha tacha kitʼin jantu xalapanaki aniy lakamunukpaʼ kakval.
43017015	Kitʼin jantu kskʼiniyan para kʼalakmaxtʼu aniy lakamunukpaʼ. Yu kskʼiniyan va kʼalaqʼaqtʼayʼutʼi tejkan ni aqmoqxnuʼ kalaqmamaqanlqajnivaputul.
43017016	Jantucha chʼantaun kataval kun xalapanakni aniy lakamunukpaʼ, chuncha tacha kitʼin jantu xalapanakni lakamunukpaʼ kakval.
43017017	Kʼalakmasunin minchivinti y chuncha kʼalakmakʼanin milapanakni. Minchivinti vamun yuʼ yu laqsaval.
43017018	Chuncha tacha uxintʼi kʼimalaʼachʼatʼi aniy lakamunukpaʼ vachu chun ni kitʼin klaqmalaqachay para katalhixaqalal minchivinti yu xalapanakni aniy lakamunukpaʼ.
43017019	Va por yuʼuncha kmaqxtaqniyan ketsukunti para vachuʼ minavin kaval ixjatsukuntikʼan.
43017020	’Kitʼin jantu ktapayniniyan vamun por kilapanakni. Vachu ktapayniniyan por alati yu kintalhakapuʼanaʼ astan tejkan kataqasmakyaʼ kinchivinti yu katalaqputeʼeyaʼ kilapanakni.
43017021	Vachu kskʼiniyan para chʼantaun kataval. Vachu chun tacha uxintʼi ali kitʼin chʼantaun juntau. Vachuʼ chʼantaun kataval kun kijnan para katalhakapuʼal yu xalapanakni aniy lakamunukpaʼ ni va uxintʼi kʼimalaʼachʼatʼa.
43017022	Vachu chun tacha uxintʼi ay kʼimakʼatʼa ni kitʼin, kitʼin vachuʼ lajʼay klakmakata ni yuʼuncha. Ex va chʼantaun katajunaʼ, vachu chun tacha ni uxintʼi kun kitʼin va laqataun juntau.
43017023	Kitʼin chʼantaun kunita kun yuʼuncha y uxintʼi chʼantaun unitʼa kun kitʼin. Va tacha laqataun kataval ni yuʼuncha. Ex ni xalapanakni aniy lakamunukpaʼ lay katakʼatsal ni va uxintʼi kʼimalaʼachʼatʼa, vachu katakʼatsal ni uxintʼi jalakpʼaxkʼay kilapanakni vachu chun tacha kʼimpʼaxkʼay ni kitʼin.
43017024	’KimPay kʼatʼi, uxintʼi kʼimaqxtʼaqnin ni yuʼuncha. Kitʼin knajun vachuʼ ancha katataulal taʼan kitʼin kaktaulanta para lay katalaqtsʼil ni kiʼayaxtu. Uxintʼi kʼimpʼaxkʼay, xlhiyucha ay kʼimakʼatʼa tus la maqancha mas tejkan jantukaʼ ixʼalin ni lakamunukpaʼ.
43017025	KimPay kʼatʼi yu vas unitʼa, ni xalapanakni aniy lakamunukpaʼ jantu tamispayan. Pero kitʼin kmispayan y kilapanakni takʼatsay ni uxintʼi kʼimalaʼachʼatʼa.
43017026	Kitʼin klakmasunitacha taʼayucha ni uxintʼi, vachuʼ tas unitʼacha. Vananaj ktaylhaʼanta jalakmasuniniʼ. Knajun katalapaxkal vachu chun tacha uxintʼi kʼimpʼaxkʼay. Vachu kaktsukuyaʼ la ixjalhanutkʼan.
43018001	Tejkan chuncha naunʼol ni Jesús ex tataxtulcha chʼantaun kun ixtʼaltanan yu jalakmalaniy para katatakukchalcha yu xalaqxqatij Cedrón. Ancha jalaktʼatanuchalcha ni Jesús taʼan ixchʼankan xakʼiu olivos.
43018002	Ni Judas yu kamaqxtaʼaʼ ni Jesús, yucha vachu ox ixjamispanan ni ancha taʼan ixʼalin ni olivos. Ni Jesús aqlhuvaj ixtataqxtoqtacha ancha chʼantaun kun ixtʼaltanan yu jalakmalaniy.
43018003	Ex ni Judas jalaktʼachaʼal oqxlaqtaun tropas. Vachuʼ taʼal yu talhistaknan lakatajtan, va chuncha talhinaul ni xaʼukxtinin kuras ali yu fariseos. Ixtalhaʼanta ixpamaqninkʼan vachuʼ ixtalhaʼanta ixqaʼichikʼan ali ixmaklkukʼan.
43018004	Ni Jesús ox ixkʼatsay tachun yu kalhitapasayaʼ, ex taxtul y jalaklhisakmil: —¿Taʼayucha lakxkʼauyatʼikcha?
43018005	Ex taqaltayl, va tajunil: —Kijnan klakxkauyau Jesús yu machaqaʼ Nazaret. Ex ni Jesús naul: —Va kitʼin kunita. Ni Judas yu ixmaqxtaʼa ni Jesús ancha ixjalaktʼayalcha tachun yu ixjalaklhaʼanta.
43018006	Tejkan Jesús jalakjunil: “Va kitʼin kunita”, ex niman tatatichoqoʼal tus tataqtal lakatʼun.
43018007	Ni Jesús aaqtaun jalaklhisakmichoqol: —¿Tasʼayucha ni lakxkʼauyatʼikcha? Ex yuʼuncha aaqtaun taqaltayananchoqol: —Kijnan klakxkauyau va Jesús yu machaqaʼ Nazaret.
43018008	Chuncha ni Jesús aaqtaun jalakjunchoqol: —Kitʼin klajuniucha ni va kitʼin kunita. Incha laqsaval va kitʼin kilalakxkauyau ex kʼalaqxtʼaqnitʼik lakatin kataʼal yu aniy tayanal.
43018009	Chuncha naul va para chuncha kaval tacha ixnajuntacha ni Jesús: “KimPay kʼatʼi, tachun yu kʼimaqxtʼaqnin jantu katsʼanqal mas va qayntaun.”
43018010	Ex ni Simón Pedro maxtul ixʼespada yu ixlhitʼajun, niman aqatuchaqxpʼuxlhi aqxtaun ixʼaqaxqol taʼan la ixlhijakanaj qayntaun yu junkan Malko. Yucha va ixʼoqxtamati ixjunita yu xaʼay kuraj.
43018011	Ex ni Jesús junil ni Pedro: —Kʼamanuchʼoʼocha miʼespada la xapaʼinaj. Yu kimPay yucha kixtaqnil para ayaj kakmaqanlqajnal, kitʼin maqskʼiniy kaklaqaʼil.
43018012	Ni tropas ali ixʼukxtinkʼan, vachuʼ ni israelitas yu xalhistaknan lakatajtan tachʼapachal ni Jesús, va tachʼil.
43018013	Pʼunaj talhaʼal la ixchaqaʼ qayntaun jalhachimoʼonuʼ yu junkan Anás. Yucha va ixʼapaʼ ni Caifás yu ay kuraj ixjunita ni anchanuʼ jachʼitin.
43018014	Ni anchanuʼ Caifás vachu va yuʼ yu jalakjunil ni israelitas ni apalay ox kaxajchal incha kanil qayntaun lapanaki por tachun yu alati.
43018015	Ni Simón Pedro ali aqayntaun ixtʼaltanaʼ Jesús, yuʼuncha astan ixtatʼaʼanta ni Jesús. Ni anuʼ yu tʼaʼal ni Pedro yucha ixmispay ni ay kuraj. Yucha vas tanuchal taʼan lhaʼankal ni Jesús la ixjapuchʼanan ixchaqaʼ ni ay kuraj.
43018016	Yu Pedro tamakaul ixlhimaqspaʼ laka puerta, ex ni anchanuʼ yu ixmispay ni ay kuraj taxtul maqspaʼ. Ex lhijunil ni jatsiʼi yu xamalaqltiʼanaʼ para kamalaqpusul ni Pedro, ex tanulcha.
43018017	Chuncha ni xamalaqltiʼanaʼ lhisakmil ni Pedro, va naul: —¿Jantu uxintʼi kaʼuntʼi xaqayntaun ixtʼaltanaʼ ni anu lapanaki? Ex qaltayl ni Pedro, va junil: —Jantu kitʼin kakval.
43018018	Anchanuʼ julchan ayaj lhikʼasnin ixjunita. Ni oqxtamatin ali xalhistaknan lakatajtan ixtamamata jikmi, va ixtatʼajun sʼonun. Vachuʼ ancha ixyal ni Pedro, ixlaktʼatʼajun sʼonuʼ.
43018019	Ni ay kuraj aqtayl lhisakmiy ni Jesús taʼayucha ixtʼaltanan yu jalakmalaniy. Vachu lhisakmil tisuncha chivinti ixmasuy.
43018020	Ni Jesús junil: —Kitʼin kmasuy kinchivinti la ixlakaʼukxpukʼan tachun ni lapanakni. Vachuʼ kmasuy taʼan tataqxtoʼa yu alati israelitas y vachuʼ yu ay lakatajtan. Jantu aqtaun kmasuy laqatamaqsaq.
43018021	¿Valiʼiycha kʼilhisakmiycha ni kitʼin? Kʼalhisakmitʼi yu kintaqalasmaklhi. Yuʼuncha katanaul yu klaqlhixaqalal, yuʼuncha takʼatsay tachun yu knaul ni kitʼin.
43018022	Tejkan chuncha naul ni Jesús ex qayntaun tropa yu ixjalhistaknan yu ay lakatajtan niman palaqstisal laqataun, va junil: —¿Valiʼiycha chuncha lhiʼaltʼaʼiy ni ay kuraj?
43018023	Ni Jesús junil: —Incha kitʼin jantu vas kakchivinil ex kʼiʼun tisuncha yu jantu vas kaknaul. Pero incha vas kchivinil, ¿ex valiʼiycha ixkʼisay?
43018024	Ex ni Anás lhinaul kalhaʼankal tachʼin taʼan vil ni Caifás yu xaʼukxtin kuraj.
43018025	Ni Pedro vananaj ixtaylhaʼanta sʼon laka jikmi. Lati talhisakmil, tajunil: —¿Jantu uxintʼi kaʼuntʼi xaqayntaun ixtʼaltanaʼ ni anchanuʼ lapanaki? Ni Pedro jantu kalhitaulal, va naul: —Jantu kitʼin kval.
43018026	Astan chivinil qayntaun ixʼoqxtamati yu ay kuraj. Yucha ixlaqaj ixjunita yu aqatuchaqxpʼuxlhi ni Pedro. Yucha vachuʼ lhisakmil, va junil: —¿Uxintʼi klaqtsʼin chʼantaun kun yucha ancha laka olivos?
43018027	Ni Pedro aaqtaun jantu kalhitaulal. Exnicha tʼasal ni puyux.
43018028	Tejkan tamaqaxtulcha la ixchaqaʼ ni Caifás ex ni lapanakni talhaʼalcha ni Jesús laqa ay chaqaʼ taʼan vil ni gobernador. Va ixtʼajuncha tunkunuʼ. Yuʼuncha jantu katatanuputunchal. Ixtalhilay incha katatanul la ixchaqaʼ qayntaun yu jantu israelita kaval ex kataxkilival ixjatsukuntikʼan. Ex astan jantucha lay katavayl la ixkʼatankʼan yu Paxku, ex jantu katatanul.
43018029	Xlhiyucha ni Pilato taxtul maqspaʼ para katʼachivinil, ex jalakjunil: —¿Tisuncha laqtaqal mukʼaniyatʼik ni aniy lapanaki?
43018030	Ex taqaltayl, va tajunil: —Yu va jantu ixlhitsukul tuʼuchun laqtaqal, kijnan jantu xaklalhiminiu.
43018031	Ex va chuncha jalakjunil ni Pilato: —Kʼalhipʼintʼikcha, uxiknan kʼamukʼanitʼik laqtaqal tacha yu lhinajun la milhachimoʼonkʼan. Ex taqaltayl ni israelitas, tajunil: —Kijnan yu israelitas kuntau jantu klhitsukuu lakatin kakmaqniu qayntaun lapanaki por ixlaqtaqal.
43018032	Ex laqsaval chuncha tapasal tacha naul ni Jesús tas kunacha tejkan kaniyaʼ.
43018033	Ni Pilato aaqtaun tanuchoqol laqa ay chaqaʼ ex juntaʼil ni Jesús, va lhisakmil: —¿Uxintʼicha kʼatʼi yu ay ixjalhachimoʼonukʼan ni israelitas?
43018034	Ni Jesús junil: —¿Va chuncha pʼastʼakʼa milaqʼaman u va chuncha tajuniy yu alati yu kintalhichiviniy kitʼin?
43018035	Ex qaltayanal ni Pilato, va naul: —¿Kilhilay ni kitʼin va israelita kunita? Tachun yu mintʼamachaqan ali yu xaʼukxtinin kuras, va yuʼuncha tamaqxtaqyan la kintamakaʼ. ¿Tisuncha laqtaqal makʼatʼa?
43018036	Ex qaltayanal ni Jesús: —Kimpalhachimoʼon jantu aniy lakamunukpaʼ kaval. Incha va aniy ixval ex xaklhitsukul lapanakni yu ixkintaʼaqtayjul para jantu kintachʼapachal kintʼaʼisraelitas. Pero kimpalhachimoʼon jantu aniy kaval.
43018037	Ex ni Pilato aaqtaun naunchoqol: —Ex ni uxintʼi ka va jalhachimoʼonu kʼatʼi. Ex ni Jesús qaltayl, va junil: —Laqsaval yu naʼun, ni va kitʼin jalhachimoʼonuʼ kunita. Xlhiyucha ktsukul aniy, kmil lakamunukpaʼ va para knaul yu laqsaval. Tachun yu taʼachaniy yu laqsaval yuʼuncha kintaqasmakniy kinchivinti.
43018038	Ex qaltaychoqol ni Pilato, va junil: —¿Ex tisuncha yu laqsaval? Tejkan chuncha naul ni Pilato ex anchoqol maqspaʼ jalaktʼachivin ni israelitas, jalakjunil: —Kitʼin jantu ktemaniy tuʼuchun laqtaqal ni aniy lapanaki.
43018039	Pero mimputsukukʼan yucha najun ni kitʼin maqskʼiniy kakxʼoqlhi qayntaun tachʼin tejkan xakʼatan Paxku jun. ¿Naunatʼik kakxʼoqlhi ni aniy lapanaki yu junkan mijalhachimoʼonukʼan ni uxiknan yu israelitas untʼatʼik?
43018040	Tachun tamatʼasal, tajunil: —¡Jantu kaxʼoqtʼi ni anchanu lapanaki! ¡Va kaxʼoqtʼi ni Barrabás! Ni Barrabás yucha va alhavanaʼ ixjunita.
43019001	Ex ni Pilato chʼapachal ni Jesús, lhinaul ixmaqanaqka.
43019002	Yu tropas tamalaqxtoqlhi jaltukun, tamakal laqataun korona. Ex tamaʼaqtanul la ixʼaqtsul, vachu taʼulanil aqxtaun laqchʼiti yu xakolor qoteʼe tacha ixtaʼulay jalhachimoʼonun.
43019003	Ex tatalakanunil ni Jesús, tanaul: —¡Katsukul ixlhachimoʼonukʼan ni israelitas! Tachun ixtalakapusay.
43019004	Ni Pilato aaqtaun taxtuchoqol, jalakjunil ni lapanakni: —Kʼaʼasmaktʼik. Kitʼin kmaqaxtul va para kataxtaqnin kuenta ni kitʼin jantu kaktemanil tuʼuchun laqtaqal.
43019005	Chuncha taxtulcha ni Jesús, ixʼaqtanuy ixkorona yu jamakanti kun jaltukun, vachu ixʼulata ni anchanu laqchʼiti yu qoteʼe. Ex naul ni Pilato: —Kʼalaqtsʼintʼik ni aniy lapanaki.
43019006	Tejkan ni xaʼukxtinin kuras ali yu xajalhistaknan lakatajtan talaqtsʼil ni Jesús, ex aqtayl pʼays tamatʼasay, tajunil: —¡Kʼamakxtʼukmukʼacha! ¡Kʼamakxtʼukmukʼacha! Chuncha ni Pilato jalakjunil: —Kʼalhipʼintʼikcha, kʼamakxtʼukmukʼatʼikcha uxiknan. Kitʼin jantu tuʼuchun laqtaqal ktemaniy.
43019007	Ex tanaul ni israelitas: —Kijnan la kilhachimoʼonkʼan, ancha najun yu aniy lapanaki maqskʼiniy kanil, va por najun ni yucha Sasʼatʼa Dios junita.
43019008	Tejkan chuncha qasmaklhi ni Pilato ex ayaj talhanal.
43019009	Tanuchoqochalcha aaqtaun ixpulakna ni ay chaqaʼ, va lhisakmil ni Jesús: —¿Toʼoxtaycha machaqa kʼatʼi ni uxintʼi? Pero yu Jesús jantu kaqaltayl.
43019010	Ex ni Pilato va junil: —¿Ex jantu kʼiʼaltʼayeʼe? ¿Jantu kʼatsʼay ni kitʼin klhitʼajun tapʼasta para kakmakajun oxamaktaun, vachu klhitʼajun tapʼasta para kakmakxtukmukʼan?
43019011	Ex qaltayl ni Jesús, va junil: —Yu mintapʼasta yu lhitʼaʼun vamun yu xtaqnin ni Dios. Xlhiyucha apalay ay laqtaqal tataukʼaniyachal yu kimaqxtaqlhi la mintamakaʼ.
43019012	Tejkan chuncha naul ni Jesús ex ni Pilato ayaj ixlakxkauniy tas kamakalcha para kamakaul oxamaktaun, pero yu israelitas pʼays tamatʼasal, tajunil: —Incha kʼamakʼauneʼe oxamaktaun ex jantu kaʼuntʼi ixʼamigo ni ay jalhachimoʼonuʼ César. Aniy lapanaki makakan tacha ay jalhachimoʼonuʼ kaval, xlhiyucha va ixtʼalaxkayaʼ ni César.
43019013	Tejkan chuncha qasmaklhi ni Pilato, ex lhinaulcha kamaqaxtukkal ni Jesús. Chuncha ni Pilato taulalcha laka siya yu palhachimoʼon yu vil taʼan ixlakmamakanta laqxtaʼalachiyux ixlhimaqspaʼ laqa ay chaqaʼ, ancha va junkan Gabata laka lhihebreo.
43019014	Ni anchanu julchan va paqtauncha istsʼanqay para xakʼatan Paxku yu ay ixkʼatankʼan ni israelitas. Tejkan atunkujcha ixjunita ex jalakjunil ni israelitas ni Pilato: —Aniy lhitʼaunatʼikcha la mintamakakʼan ni mijalhachimoʼonukʼan.
43019015	Ni yuʼuncha pʼays tamatʼasal, tajunil: —¡Tsʼanqay kanil! ¡Kanilcha! ¡Kʼamakxtʼukmukʼacha! Ex va chuncha jalhisakmil ni Pilato, va naul: —¿Ex kitʼin kakmakxtukmukʼayaʼ ni mijalhachimoʼonukʼan? Chuncha taqaltayl ni xaʼukxtinin kuras: —Kijalhachimoʼonukʼan vamun ni César yu ay jalhachimoʼonuʼ. Jantu kaklhitsukuu aqayntaun.
43019016	Ex ni Pilato maqxtaqlhicha ni Jesús para kamakxtukmukʼakalcha. Ex talhaʼalcha.
43019017	Ni Jesús taxtulcha, aqxaulhaʼalcha ixkurus taʼan ixlhimapaqaʼukan Xajalukuti Aqtsul yu laka lhihebreo junkan Gólgota.
43019018	Ancha tamakxtukmukʼachal chʼantaun kun qayntʼuy lapanakni yu lakmakxtukmukʼakanta la ixpaʼexnan, yucha tanʼajmukʼakalcha.
43019019	Ni Pilato jamalaqachanal kaʼankal tsʼoqmukʼaka letras la ixʼukxna ixkurus yu najun inchineʼ: “Jesús yu machaqaʼ Nazaret yu ay ixJalhachimoʼonukʼan ni israelitas.”
43019020	Ayaj qaynlhuu israelitas taputeʼel ni letrero, taʼan tamakxtukmukʼal ni Jesús jantu ixlhimaqati ixjunita yu ay putaulan. Yu letrero istsʼoqkanta laka putʼutu lhichivin. Istsʼoqkanta laka lhihebreo ali laka lhilatin ali laka lhigriego.
43019021	Xlhiyucha ni xaʼukxtinin kuras ali ni israelitas tajunil ni Pilato: —Jantu katsʼoqmukʼa “Ixjalhachimoʼonukʼan ni israelitas.” Apalay ox katsʼoqmukʼa “Yu ixnajun va ixJalhachimoʼonukʼan israelitas junita.”
43019022	Ni Pilato jalajqaltayl, jalakjunil: —Va chuncha ktsʼoqmukʼal, ex va chuncha kavalcha.
43019023	Taval tejkan tamakxtukmukʼalcha ni Jesús ex ni tropas tasaknil ixlaqchʼiti. Talaqlvaqnilcha siya yuʼuncha yu pumatʼati tropas ixtajunita. Vachu tasaknil aqxtaun ixlaqchʼiti yu jantu kalakatsʼapʼamakal, valiʼiy aqxtaun lman laqchʼiti ixjunita.
43019024	Ex ni tropas talajunil siya yuʼuncha: —Ox kaval jantu kalajʼexvi. Kamakau taun suerte para kakʼatsau tasʼayucha kapaxtoqniyacha. Ex laqsaval chuncha tapasal tacha tsʼoqkanta la ixchivinti Dios taʼan junkan Salmo yu najun inchine: “Talaqlvaqnil por qayntamin kilaqchʼiti y vachu tamakal suerte por kilaqchʼiti yu lman.” Y laqsaval chuncha tamakal ni tropas.
43019025	Ancha taʼan ixyal ni kurus, ixtayanal pumatʼati xanatin. Ancha ixyal ixnati ni Jesús ali ixtʼalapanaki ixnati ali ixanati Cleofas yu junkan María, vachu ancha ixyal ni María Magdalena.
43019026	Ni Jesús laqtsʼil ni ixnati va chʼantaun ixtʼayal ixtʼaltanaʼ yu ayaj ixʼachaniy. Ex junil ni ixnati: —Xanati, anchanuʼ yal mintsʼal.
43019027	Astan vachu junil ixtʼaltanaʼ yu ixmalaniy: —Kalaqtsʼi, anchanuʼ yal minati. Ex ni anchanu laqaʼil la ixchaqaʼ.
43019028	Ex astan ni Jesús tejkan tapasaʼolcha tachun yu ixmaqskʼiniy katapasal, ixnajun kataqayntsal tacha istsʼoqkanta, xlhiyucha naul: —Ayaj kpukikxixa.
43019029	Yu tropas ixtaʼulata taun xaluj vinagre. Tamatajul taun esponja ex taʼakatachʼimukʼal aqatataun javan yu junkan hisopo, talhachaʼanil la ixkilna.
43019030	Ni Jesús oqlhi ni vinagre ex naul: —Chavay taqayntsaʼolcha. Ex maqayntalcha ixʼaqtsul, ex nilcha.
43019031	Anchanu julchan va tauncha julchan istsʼanqay para kaval Paxku yu ay ixkʼatankʼan ni israelitas, vachu yu xajulchan jastaknati yu ayaj ixtatoʼoyay ni israelitas. Yuʼuncha jantu ixtamaqamay katamakaul laka kurus yu ixlakatunajkʼan yu ixlakmakxtukmukʼakan. Xlhiyucha tajunil ni Pilato para kalhinaul ixlajqatuteʼekakʼan para katanil y kamaqosukal ixlakatunajkʼan.
43019032	Yu tropas tejkan ancha tachaʼal, pʼunaj taqatuteʼel qayntaun yu ixmaknajukʼal, vachu yu aqayntaun taʼan ixpaʼexna ixjukʼal ni Jesús.
43019033	Pero tejkan talaqʼal ni Jesús taʼan ixjukʼal ex niman talaqtsʼil ni yucha ixnitacha. Ex jantucha kataqatuteʼel.
43019034	Pero qayntaun tropa vananaj ltoqonil ixtankilakna kun ixlanza, ex taxtul ixjakʼalnan kun xkan.
43019035	Yu laqsaval laqtsʼil yucha laqputeʼey tachun yu tapasal, va ox kʼatsay y najun yu laqsaval para kʼalhakʼapʼupʼintʼik vachuʼ.
43019036	Tachun yu aniy tapasal para kataqayntsal yu istsʼoqkanta la ixchivinti Dios yu najun inchineʼ: “Yucha jantu intachun katalaqteʼeniyaʼ ixjalukuti.”
43019037	Vachuʼ alakataun istsʼoqkanta yu najun inchineʼ: “Katalaqtsʼinaʼ ni lapanaki yu taltoqol.”
43019038	Ixʼalin qayntaun José yu machaqaʼ Arimatea yu vachu ixtʼaʼan Jesús para kalanil, pero va laqatamaqsaq. Ixjalaktalhauniy yu xalajʼaynin israelitas. Yucha tapayninil ni Pilato para kaxtaqnikal lakatin incha lay kalhaʼal ixlakatunaj ni Jesús. Ni Pilato xtaqnil lakatin ex alcha pʼuxnuʼ ni ixlakatunaj.
43019039	Vachuʼ chinchal ni Nicodemo, yucha va yu ixtʼachivininta ni Jesús aqtauncha tejkan tsʼis ixjunita. Lhichil treinta kilos yu sʼejenʼe perfume, ixlhiyal xakʼiu mirro ali aloes.
43019040	Ex ni José ali Nicodemo tapʼuxlhicha ixlakatunaj ni Jesús, aqtayl tapamiliy kun laqchʼiti. Ox talhilakaxapal ni sʼejenʼe perfume, va chuncha ixputsukukʼan ni israelitas tejkan ixtamaknunun.
43019041	Taʼan tamakxtukmukʼal ni Jesús ixʼalin taʼan ixchʼankanta olivos, ancha ixʼalin laqataun putaknun yu ox saystʼi ixjunita. Jantukaʼ matichun ixmamakan.
43019042	Va laycha kaʼaqtaynil xajulchan jastaknati y jantu maqati ixjunita yu putaknun. Ex ancha tamaʼalcha ixlakatunaj ni Jesús.
43020001	Yu xapʼunaj julchan laka semana ni puvakuj tejkan vanaj tsʼis ixjunita ex ni María Magdalena al laka putaknun. Ancha laqtsʼil ni va ixmoqosukantacha ni chiyux yu ixlhimalakchaukanta.
43020002	Ex takyaulaqʼal ni Simón Pedro ali yu aqayntaun ixtʼaltanaʼ Jesús yu ayaj ixʼachaniy. Va lakjunil: —¡Tamoqosutacha ni Jalhachimoʼonu Jesús la ixputaknun! ¡Jantu ijkʼatsayau toʼoxtaycha talhaʼanta!
43020003	Ex Pedro ali yu aqayntaun ixtʼaltanaʼ Jesús taʼal laka putaknun.
43020004	Tatakyauʼal pero yu aqayntaun apalay soqol xajantu yu Pedro, yucha pʼunaj chaʼal laka putaknun.
43020005	Ancha taqayntal, va lakavanal ixpulakna taʼan ixmal ni laqchʼiti yu ixlhipamilkanta pero jantu katanul.
43020006	Ex astan chaʼal ni Simón Pedro, yucha vas tanuchal laka putaknun. Ancha laqtsʼil ni laqchʼiti yu ixmal,
43020007	vachuʼ ni laqchʼiti yu ixlhipamilnikanta ixʼaqtsul ni Jesús. Ni anchanuʼ laqchʼiti jantu chʼantaun katamal kun yu alati laqchʼiti, va tumpaj ixmilmakanta.
43020008	Ex yu aqayntaun yu pʼunaj chaʼal vachuʼ tanuchal. Va laqtsʼil ex lhakapuʼal ni kujchoqol.
43020009	Jantukaʼ ixtamalaqasiy tacha istsʼoqkantacha la ixchivinti Dios ni maqskʼiniy kakujchoqol laka janinin.
43020010	Ex ni anchanuʼ pumatʼuy yu ixjalakmalaniy Jesús taʼanchoqol laqa chaqaʼ.
43020011	María ixqalhunyal ixlhimaqspaʼ laka putaknun. Tejkan ixqalhun va taqayntal, va lakavanal ixpulakna ni putaknun.
43020012	Ancha laqtsʼil qayntʼuy ixmayulnin Dios, ixtalhilakayanal laqxutʼutʼu laqchʼiti, va ixtavilanal taʼan ixmamakanta ixlakatunaj ni Jesús, qayntaun la ixlaqaʼaqtsul, yu aqayntaun la ixlakachʼajaʼ.
43020013	Ex tajunil: —Xanati, ¿valiʼiycha alhun? Ex yucha qaltayanal: —Talhaʼantacha ixlakatunaj kiJalhachimoʼonuʼ y jantu ijkʼatsay toʼoxtaycha tamamatacha.
43020014	Ex talaqaspʼiklhi, va laqtsʼil ni Jesús yu ancha ixyal pero jantu kamispal incha va Jesús.
43020015	Ex ni Jesús va junil: —Xanati, ¿valiʼiycha alhun? ¿Taʼayucha lakxkʼaʼuycha? Ni María lhilal va xalhistaknaʼ ni jatachʼanati, ex chuncha junil: —Incha va uxintʼi lhipʼi ex kiʼun toʼoxtaycha mamatʼa ex kitʼin kajkʼanaʼ iniʼ.
43020016	Ex ni Jesús junil: —María. Ni María talaqaspʼiklhi, va lhimapaqaʼul: —¡Raboni! (Yucha naunputun maestro laka lhihebreo.)
43020017	Ni Jesús va junil: —Jantucha kʼinchʼapʼa, jantukaʼ kpataxtuchoqoy taʼan vil kimPay. Kʼalaqpʼinchʼiy ketʼalaqaunin. Kʼalakʼun ni kakpataxtuchoqoyaʼ taʼan vil kimPay yu vachuʼ mimPaykʼan, yucha kiDios y vachuʼ miDioskʼan.
43020018	Ex ni María Magdalena jalaqʼal ixtʼaltanan ni Jesús, va jalakjunil: —¡Va klaqtsʼil ni Jalhachimoʼonu Jesús! Ex jalaqputeʼeniʼol tachun yu ixjunkanta.
43020019	Ni anchanu julchan yu xapʼunaj laka semana tejkan putsʼista val, ixtaʼaqxtoqnun ixtʼaltanan Jesús yu ixjalakmalaniy. Ixtalaqachʼinunun laqa chaqaʼ, va ixtatalhauniy yu alati ixtʼaʼisraelitaskʼan. Ex va chinchal ni Jesús, va tayachil taʼan ixtavilanal. Va lakjunil: —Kʼatʼaʼoxamaktʼamichʼoʼotʼik.
43020020	Tejkan chuncha naul, va jalakmasunil ixmakaʼ ali ixtankilakna. Ixtʼaltanan va ayaj talhiʼachantajul tejkan talaqtsʼil ixJalhachimoʼonukʼan.
43020021	Aaqtaun naunchoqol ni Jesús: —Kʼatʼaʼoxamaktʼamichʼoʼotʼik. Vachu va tacha kimalaqachal ni kimPay vachu va chun klamalaqachayau ni uxiknan.
43020022	Tejkan chuncha naul, va jalaksunul ex naul: —Kʼalaʼaʼitʼik ni Espíritu Santo.
43020023	Incha uxiknan malaqmixiniyatʼik ixtalaqalhin matichun ex va malaqmixikantacha. Incha naunatʼik ni jantu kamalaqmixikal ixtalaqalhin ex jantu kamalaqmixikal.
43020024	Ni Tomás yu vachuʼ ixlhimapaqaʼukan Jachiyan, xaqayntaun yu pumakautʼuy ixtʼaltanan Jesús, yucha jantu kalaktʼataulal tejkan jalaktasunil ni Jesús.
43020025	Yu alati ixtʼaltanan Jesús tajunil: —¡Klaqtsʼiucha ni Jalhachimoʼonu Jesús! Pero ni Tomás jalakjunil: —Incha jantu klaqtsʼiniy taʼan ixmakxtukkanta kun klavos, vachuʼ incha jantu kmanuy kimakaʼ taʼan ixmaqltoqokanta, vachuʼ taʼan ixtanqalaqltoqokanta, ex jantu klhakapuʼanaʼ ni kujchoqotacha.
43020026	Tejkan tauncha semana val ixtaʼaqxtoqnunchoqoy ixtʼaltanan ni Jesús. Yu Tomás vachuʼ ancha ixʼalinta kun yuʼuncha. Mas ox ixlakchajuy ni puertas, va chil ni Jesús, tayachal taʼan ixtaʼalinta. Va naul: —Kʼatʼaʼoxamaktʼamichʼoʼotʼik.
43020027	Ex naul, va junkal ni Tomás: —Kʼamanutʼi aniy mimakaʼ, vachuʼ kalaqtsʼi ni kimakaʼ. Kʼalhitʼi mimakaʼ ex kʼamanutʼi la kintankilakna. Jantucha kʼalapʼasnitʼi mijatapastakʼatʼi, kʼalhakʼapʼupʼicha.
43020028	Ni Tomás qaltayl: —¡KiJalhachimoʼonu kʼatʼi y kiDios kʼatʼi!
43020029	Ex ni Jesús va junil: —¿Va chavaykaʼ xalhakʼapʼupʼin tejkan kʼilaqtsʼi? Ni lapanakni yu kintalhakapuʼan mas jantu kintalaqtsʼin va yuʼuncha yu laqsaval taʼachantacha.
43020030	Ni Jesús jalakmasunichoqol ixtʼaltanan yu jalakmalaniy lhuu lajʼay axtoqnuʼ yu jantu katsʼoqmukʼakal aniy laka libro.
43020031	Pero yu aniy tsʼoqmukʼakal va para kʼalhakʼapʼupʼintʼik ni Jesús va yu Cristo, yu Dios ixnajunta kamalaqachayaʼ, vachuʼ yu Sasʼatʼa Dios junita. Kʼalhitsʼukʼuyapitik yu ox jatsukunti incha chuncha kʼalhakʼapʼupʼinapitik.
43021001	Astan ni Jesús aaqtauncha jalaktasunichoqol ixtʼaltanan yu ixjalakmalaniy taʼan ixkilpaʼ lakamar yu junkan Tiberias. Va inchineʼ val.
43021002	Va chʼantaun ixtaʼalinta ni Simón Pedro ali Tomás yu junkan Jachiyan ali Natanael yu machaqaʼ Kaná xalakatʼun Galilea ali yu pumatʼuy istsʼalan Zebedeo ali apumatʼuy yu ixjalakmalaniy ni Jesús.
43021003	Ni Simón Pedro va jalakjunil yu alati: —Kitʼin kteʼen chʼapanaʼ jatanti. Ex yuʼuncha tajunil: —Vachuʼ klatʼaʼanau. Ex taʼal laka barco pero tus taun tatsʼisin jantu tuʼuchun katachʼapal.
43021004	Tejkan ixtunkumintacha ni Jesús ixyal la ixkilpaʼ ni lakamar pero jantu katamispal incha va yucha.
43021005	Ex va jalaklhisakmil: —Tsʼalan, ¿jantukaʼ chʼapʼayatʼik tuʼuchun? Yuʼuncha tanaul: —Jantu.
43021006	Ex jalakjunil: —Kʼatʼanʼalhutʼik minchʼoqxkʼan la ixlhijakanaj ni barco, ex kʼachʼapʼayapitik. Ex tatanqalhul ixchʼoqxkʼan pero jantucha lay ixtaxaqakutuchoqoy por lhuu jatanti ixtanun.
43021007	Ni ixtʼaltanaʼ Jesús yu ayaj ixʼachaniy va junil ni Pedro: —¡Va yucha ni Jalhachimoʼonuʼ! Tejkan Pedro qasmaklhi ni va yu Jalhachimoʼonu Jesús, va lhitampachʼikal ixlaqchʼiti yu ixmajʼanta ex jakʼiuklnil lakxkan.
43021008	Yu alati yu ixtʼaltanan ni Jesús tapuminchoqol barco, ixtaxaqamalhaʼanta ni chʼoqxni yu aqtsamanta jatanti. Jantu maqati ixtatʼajun la ixkilpaʼ, va tacha cien metros.
43021009	Tejkan tapatajul ancha la ixkilpaʼ va talaqtsʼil jayaqan. Ancha ixmal jatanti, vachuʼ ixʼalin pan.
43021010	Ex ni Jesús jalakjunil: —Kʼalhitʼantʼik ni jatanti yu xachʼapʼayatʼikkaʼ.
43021011	Ex ni Simón Pedro taukʼachoqol ni laka barco, va xaqamaxtul ni chʼoqxni tus la ixkilpaʼ. Va ixʼaqtsamanta kun lajʼay jatantin tus 153. Pero jantu kataʼexlhi ni chʼoqxni.
43021012	Ni Jesús jalakjunil: —Kʼavaynchʼipitik. Jantu matichun ixtʼaltanan ixtapujuy kalhisakmil taʼayucha ixjunita. Ixtakʼatsay ni va yu Jalhachimoʼonuʼ Jesús.
43021013	Ni Jesús al iniʼ ni pan y jalaqxtaqnil. Vachuʼ jalaqxtaqnil ni jatanti.
43021014	Yucha va yu aqtʼutunucha val tejkan Jesús jalaktasunil ixtʼaltanan tejkan ixkujchoqotacha la ixlhinin.
43021015	Tejkan tavaynʼolcha ex ni Jesús lhisakmil ni Simón Pedro: —Simón, istsʼal Jonás kʼatʼi, ¿apalay kʼiʼachʼaniy xajantu yu alati? Ex Pedro qaltayl: —Chun, Jalhachimoʼonuʼ. Uxintʼi kʼatsʼaycha ni va kitʼin kʼachaniyan. Ex ni Jesús junil: —Kʼalaklhistʼaktʼi kilapanakni, yu va tacha lakstʼuniy borregos tajunita.
43021016	Aaqtauncha ni Jesús lhisakmichoqol: —Simón, istsʼal Jonás kʼatʼi, ¿kʼiʼachʼaniy? Ex ni Pedro qaltaychoqol: —Chun, Jalhachimoʼonuʼ. Uxintʼi kʼatsʼaycha ni va kitʼin kʼachaniyan. Ex ni Jesús junil: —Kʼalaklhistʼaktʼi kilapanakni yu va tacha lakstʼuniy borregos tajunita.
43021017	Ex yu aqtʼutunuʼ ni Jesús lhisakmichoqol: —Simón, istsʼal Jonás kʼatʼi, ¿kʼiʼachʼaniy? Ex va maqaninil ni Pedro va por aqtʼutucha ixlhisakmiy ni Jesús incha ixʼachaniy. Ex va junil: —Jalhachimoʼonuʼ, uxintʼi kʼatsʼaʼoʼoy tachun. Va kʼatsʼaycha ni kitʼin kʼachaniyan. Ex ni Jesús junil: —Kʼalaklhistʼaktʼi kilapanakni yu tacha lakstʼuniy borregos tajunita.
43021018	Laqsaval kunan ni tejkan tsʼalkaʼ ixʼunitʼa ixmalaqchʼinikʼan meʼeman, ixpʼin taʼan ixʼuxipʼin. Pero tejkan kʼatʼaxapʼayayeʼecha ex kʼamakxnujkʼaneʼe, va aqayntaun kamalaqchʼiniyan. Vachuʼ kalhaʼanan taʼan jantu kaʼuxapʼineʼe.
43021019	Chuncha naul ni Jesús para kamasul tas kapuniyaʼ ni Pedro y chuncha ay kamakakanaʼ ni Dios. Ex ni Jesús junil: —Kʼintʼaltʼancha.
43021020	Ex ni Pedro talaqaspʼiklhi, va laqtsʼil yu aqayntaun ixtʼaltanaʼ Jesús, yu ayaj ixʼachaniy. Va yucha ixtaʼukstsʼuninita ni Jesús tejkan ixtatʼatʼajun vaynin y ixlhisakmitacha: “Jalhachimoʼonuʼ, ¿taʼayucha yu kamaqxtaʼancha?”
43021021	Tejkan Pedro laqtsʼil, va lhisakmil ni Jesús: —Jalhachimoʼonuʼ, ¿tas kalhitapasayacha kun yucha?
43021022	Ex ni Jesús qaltayl: —Incha kitʼin knajun jantu kanil tus tejkan kakminchoqol, ex yucha jantu minkuenta kaval. Ni uxintʼi maqskʼiniy kʼintʼaltʼancha.
43021023	Por chuncha naul ni Jesús, lati ni tʼalaqaunin ixtanajun ni anchanu lapanaki jantu kaniyaʼ. Pero ni Jesús jantu kanaul incha jantu kaniyaʼ, vamun naul: “Incha kitʼin knajun jantu kanil tus tejkan kakminchoqol, ex yucha jantu minkuenta kaval.”
43021024	Ni anchanuʼ ixtʼaltanaʼ ni Jesús, va yucha yu lhichivinil tachun yu aniy lhitapasal y va yucha yu tsʼoqlhi. Kijnan ijkʼatsayau ni va laqsaval yu najun.
43021025	Apalay lhuu axtoqnuʼ alin yu makal ni Jesús. Incha katsʼoqmukʼakal tachun por laqatamin, kitʼin knajun kamaqskʼinil aqxlhuu libros tus jantu kalhival ni lakamunukpaʼ. Va chuncha kaval.
44001001	Ni karta yu pʼunaj kmalaqachanin, Teófilo, ancha xaktsʼoqnitan tachun yu makal ni Jesús. Vachu ancha xaktsʼoqnitan tachun yu jamalaninil mas tus tejkan pʼunaj yu puʼaqtaynil makanaʼ ixlhitapatsa
44001002	tus tejkan anchoqol laktʼiyan. Ixʼalin lapanakni yu ixjalaksakta y jalaqmalaqachal tejkan jantukaʼ ixʼan laktʼiyan, ex kun ixtapʼasta ni Espíritu Santo jalakmasunil yu maqskʼiniy katamakal.
44001003	Tejkan nil ni Jesús ex astan aqlhuvaj jalaktasunichoqol. Tus tʼuy pʼuxaun julchan ixtʼajun jalaktasuniniʼ para katakʼatsal ni laqsaval ixkujchoqotacha y laqlhixaqalal tacha lhachimoʼonun ni Dios.
44001004	Tejkan vananaj ixjalaktʼavil va jalakjunil ni jantu katataxtul laka putaulan Jerusalén, y va lakjunil: —Pʼunaj kapʼakxanʼelayapitik yu ixnajun laqsaval kataxtaqniyan kimPay Dios chuncha tacha klajuniu.
44001005	Ni Juan va xkan ixpumaqchajʼavanan pero va laycha kalakachil ni julchan tejkan kʼapʼumaqchʼajʼavakʼanapitik ni Espíritu Santo.
44001006	Ex chuncha tejkan tataqxtoqlhi va talhisakmil ni Jesús va tajunil: —¿Jalhachimoʼonuʼ, chavaycha kalakmapʼaxayeʼecha ni jalhachimoʼonun la kilakatʼunkʼan para kalhichimoʼochoqoocha ni kijnankʼan yu israelitas juntau?
44001007	Ex va lakjunil ni Jesús: —Ni uxiknankʼan jantu tapaxtoqniyan kakʼatsʼatʼik tisuncha julchan u tisuncha hora chuncha katapasayaʼ. Yu kimPay Dios yucha paxtoqniy kalhinaul tas vanancha kamakayaʼ tuʼuchun.
44001008	Katanuyaʼ ni Espíritu Santo la melhanutikʼan ex chuncha kalaʼaʼiyapitik ixtapʼasta. Ex kilalhichivinanau ni kitʼin aniy laka putaulan Jerusalén y vachuʼ tachun aniy xalakatʼun Judea y vachuʼ tus xalakatʼun Samaria y mas tus yu apalay laqmaqati lakamunukpaʼ.
44001009	Tejkan chuncha naunʼol ni Jesús ex talaqtsʼil va lhaʼankalcha, pataxtulcha laktʼiyan. Tanulcha laka taputsʼi, y jantucha apalay katasul.
44001010	Tejkan sniy ixtatʼajun laqtsʼinin taʼan puʼal laktʼiyan ex tsʼalaj tatasul qayntʼuy lapanakni. Ixtalhilakayanal yu pʼays laqxutʼutʼu laqchʼiti y laktʼatayal chʼantaun kun yuʼuncha.
44001011	Va tanaul: —Uxiknan, lapanakni yu machaqan Galilea untʼatʼik, ¿valiʼiycha lakʼapʼinatʼikcha laktʼiyan? Ni Jesús yu pataxtulcha laktʼiyan y tamakajuncha, yucha kaminchoqoyaʼ vachu va chun tacha xalaqtsʼinatʼik tejkan xaʼan.
44001012	Ex chuncha yu jamalaqachal ni Jesús tataʼeltajul laka aspajun yu junkan Xaʼaspajun Olivos. Taʼanchoqol ni laka ay putaulan Jerusalén. Ancha jantu ixlhimaqati ixjunita, ukxchuncha tacha yu ixtapaxtoqniy kataltanal ni israelitas tejkan xajulchan jastaknati ixjun.
44001013	Ex tachaʼalcha ni laka putaulan va tataukʼalcha taʼan talaqtʼuy chaqaʼ ixjunita taʼan ixtaloqojya. Yu taʼal va Pedro ali Jacobo ali Juan ali Andrés ali Felipe ali Tomás ali Bartolomé ali Mateo ali Jacobo yu istsʼal Alfeo ali Simón yu ixmapaxaputun ni gobierno ali Judas ixpʼisaqa Jacobo.
44001014	Aqlhuu ixtataqxtoqya y vamun ixtaskʼin Dios tachun ni yuʼuncha kun ixtʼalaqaunin Jesús ali María, yu ixnati, ali alati xanatin.
44001015	Tejkan ataun julchan val, ex tataqxtoqlhi ni yuʼuncha tus tacha ciento veinte lapanakni. Ex tayal ni Pedro la ixlakaʼukxpukʼan, va lakjunil:
44001016	—Ketʼalaqaunin, laqsaval ixmaqskʼiniy chuncha kaval tacha yu maqancha ixnajun ni ay jalhachimoʼonuʼ David tejkan machivinil ni Espíritu Santo. Ni David lhichivinil ni Judas yu lakmapʼulnil ni lapanakni yu tachʼapal ni Jesús.
44001017	Ni Judas ixmispakan tacha kintʼaltanakʼan y va ixlaksakkanta para chʼantaun kintatʼatapatsan.
44001018	Pero yu ixlhilhajati yu lhajal por maqxtaqlhi ni Jesús va kun yucha lhiʼil aqxtaun tʼun ex ancha nil. Y patajul tus tatanpusʼea la ixpajan y taxtuʼol ixpalun.
44001019	Ex tachun yu ixtavilanal Jerusalén takʼatsal y talhimapaqaʼul ni anchanuʼ lakatʼun Aseldama, yucha naunputun la ixlhichivinkʼan Xatʼun Jakʼalnan.
44001020	La xalibro Salmos yu tsʼoqlhi David, ancha lhichiviniy Judas, inchine najun: Kamakauntijlalcha taʼan ixvil, jantucha kaʼalil matichun yu lay ancha kataulal. Vachuʼ alakataun najun: Aqayntauncha kalhitsukul ixlhitapatsa.
44001021	Ex taylhaanil ixchivinti ni Pedro, va naul: —Xlhiyucha maqskʼiniy kalaksakvi aqayntaun lapanaki. Kalaksakʼau qayntaun yu chʼantaun tijuyal kun kijnan mas tus tejkan ixtʼaʼukxuyanau ni Jesús.
44001022	Tsʼanqay kaval xaqayntaun yu kintʼaltanakʼan junita mas tus tejkan ixmaqchajʼavanan ni Juan tus anchoqol laktʼiyan ni Jesús la kintalakavantikʼan. Chuncha ni yucha vachuʼ kintatʼalaqputeʼeyan chʼantaun kun kijnan ni laqsaval kujchoqolcha ni Jesús —naul ni Pedro.
44001023	Ex talakʼulal pumatʼuy lapanakni. Xaqayntaun va José Barsabás yu vachuʼ ixjunkan Justo. Yu aqayntaun ixjunkan Matías.
44001024	Ex va taskʼinil ni Dios va tanaul: —KiJalhachimoʼonuʼ kʼatʼi. Uxintʼi kilamispaniʼoyau kelhanutikʼan. Kilamasuniu tas ayucha yu uxintʼi laksakʼa
44001025	para katapatsal kun uxintʼi y para kaʼal laqputeʼeniʼ minchivinti. Va yucha kapaxtoqnil ni lhitapatsa yu makaul Judas por ixtalaqalhin tejkan al taʼan maqskʼiniy.
44001026	Ex tamakal taun qamanti para katasul taʼayucha kapaxtoqniyaʼ y va paxtoqnil Matías. Ex ancha tamanulcha kun yu pumakautaun lapanakni yu jamalaqachal ni Jesús.
44002001	Tejkan lakachilcha ixkʼatankʼan ni israelitas yu junkan xajulchan Pentecostes, ex tachun yu ixtalhakapuʼan ni Jesús va chʼantaun ixtataʼaqxtoqnun.
44002002	Taval pʼaysni makatʼaunkal, tus tacha taun pʼays un ixmakatʼajun. Minchal tus laktʼiyan y taqasmakʼol ni lapanakni tus tapulakchux ni laqa chaqaʼ taʼan ixtavilanal.
44002003	Ex niman talaqtsʼil taun tuʼuchun tacha jikmi, y tataukʼanichal laktsʼuninin por qayntamin la ixʼaqtsulkʼan yu ancha ixtavilanal.
44002004	Ex tanul ni Espíritu Santo la ixjalhanutikʼan. Taʼaqtaylcha tachiviniy alati lhichivin yu jantu aqtaun ixtachiviniy. Chuncha lakmachivinil ni Espíritu Santo.
44002005	Chuncha ni laka putaulan Jerusalén ixtachaʼanta israelitas yu ox ixtataylhaʼan tacha ixputsukukʼan ixjunita, va ixtaminʼotachal taʼakapuchun ni lakamunukpaʼ por ixkʼatankʼan yu ixtamakay.
44002006	Tejkan taqasmaklhi tacha ixtachiviniy yu ixtalhakapuʼan ni Jesús, ex ni yuʼuncha va tataqxtoqlhi y tus saq tatayal porke ixtaqasmatʼa ixlhichivinkʼan yu ixtalhichiviniy yuʼuncha la ixlakatʼunkʼan.
44002007	Ex chuncha tus taun takʼatsal. Va tus tumpaj talhilal, va ixtalajuniy siya yuʼuncha: —Tachun ni aniy lapanakni yu tatʼajun chivinin va si machaqan xalakatʼun Galilea.
44002008	¿Ex tas laycha tapuchiviniy kilhichivinkʼan yu chivinanau?
44002009	Lati ni kijnankʼan va machaqan Partia juntau, y lati va machaqan Media, vachu lati va machaqan Elam ali machaqan Mesopotamia, ali machaqan Judea, ali machaqan Kapadosia, ali machaqan Ponto, ali machaqan Asia,
44002010	ali machaqan Frigia, ali machaqan Panfilia, ali machaqan Egipto, ali machaqan xaputaulanaxna Libia yu vilchal xlhiʼavintʼi Cirene, ali machaqan Roma. Lati ni kijnankʼan va israelitas juntau va por chuncha pupaqvi, y lati mas jantu katapupaqlhi tacha israelitas pero vachu talhakapuʼan Dios tacha kijnankʼan yu israelitas juntau.
44002011	Y vachuʼ alin yu machaqan Kreta ali machaqan Arabia. Chavaycha tachun ni kijnankʼan qasmatʼau la kilhichivinkʼan yu lajʼay axtoqnuʼ yu makay Dios —chuncha talajunil ni lapanakni.
44002012	Tachun ayaj ixtapastakʼuta, y jantu ixtamispay yu ixtatʼajun laqtsʼintapasanan. Ixtalalhisakmiy: —¿Chavaycha suncha tapasaycha ni aniy?
44002013	Pero alati lapanakni ayaj ixtalajʼachan, va tanaul: —Ka va taʼapʼanin.
44002014	Ex chuncha ni Pedro va laktʼatayal yu pumakautaun yu jamalaqachal ni Jesús. Va la pʼays chivinil va lakjunil tachun ni lapanakni: —Kintʼaʼisraelitas y vachuʼ tachun yu chavaycha vilanantʼik aniy laka putaulan Jerusalén. Ox kilaqasmakniu kinchivinti yu klajunau.
44002015	Ni kijnankʼan jantu taʼapʼanin kajkuu yu tacha uxiknankʼan pʼastʼakʼatʼik. Chavaycha va laqanajatsikaʼ puvakuj.
44002016	Yu tʼajun tapasanaʼ va chuncha tacha lhichivinil Joel yu maqancha ixlaqputeʼey ixchivinti Dios, va naul:
44002017	Inchine najun ni Dios, tejkan valaycha kamiʼoyaʼ ni lakamunukpaʼ kaklaqxtaqniyaʼ ni Espíritu Santo tachun ni lapanakni. Yu mintsʼalankʼan ali metsiʼinkʼan katalaqputeʼeyaʼ kinchivinti. Yu mintsʼalankʼan katalaqtsʼinaʼ la ixtalakavantikʼan yu katapasayaʼ astan. Vachu yu xapaynin kalaqxaqalakanaʼ la ixʼaqlaqavantikʼan.
44002018	Vachuʼ ni anchanu julchan kaklaqxtaqniyaʼ ni Espíritu Santo yu joʼakna ali xanatin yu kiʼoqxtamatin tajunita, ex ni yuʼuncha katalaqputeʼeyacha kinchivinti.
44002019	Vachuʼ kakmasuyaʼ lajʼay axtoqnuʼ laktʼiyan. Vachuʼ lakatʼun kaʼalinaʼ yu jantu aqtaun katalaqtsʼil ni lapanakni: Kaʼalinaʼ lhilukuj, lhuu jakʼalnan, lhuu jikmi, ali lhuu jin tus tacha taputsʼi kunaʼ.
44002020	Yu julchan jantucha kamapulkuyaʼ, putsʼista kunaʼ. Yu malkuyuʼ tacha jakʼalnan katasuyaʼ. Ex astan kachinaʼ ixjulchan ni ay Jalhachimoʼonuʼ Dios, tejkan kaʼalinaʼ lajʼay axtoqnuʼ yu kalaqtsʼinʼokanaʼ.
44002021	Ex tachun yu katatapayniniyaʼ ni Jalhachimoʼonuʼ Dios, yuʼuncha katalaqtaxtuyaʼ.
44002022	Ex ni Pedro va taylhaʼal ixchivinti, va naul: —Kintʼaʼisraelitas, ox kilaqasmakniu yu klajunau: Ni Dios tamasunin ni Jesús yu machaqaʼ Nazaret. Xtaqnil ixtapʼasta para lay kamakal la milakaʼukxpukʼan yu lajʼay axtoqnuʼ yu jantu matichun lay makay. Chuncha makal ni Dios para kakʼatsʼatʼik ni laqsaval va yucha malaqachal. Uxiknankʼan ox malaʼasiyatʼik ni laqsaval chuncha val.
44002023	Chuncha tacha maqancha ni Dios ixnajun kunaʼ tus chun val. Va maqxtʼaqnitʼik ni Jesús la ixtamakakʼan ni laktuʼunun lapanakni para kamakxtukmukʼakal y kamaqnikal laka kurus.
44002024	Pero astan ni Dios majkujuchoqol la ixtapʼasta tejkan nil. Va malaqtaxtul la ixjamaqanlqajnati y yu lhinin jantu lay kamaqalhajal.
44002025	Yu maqancha tsʼoqlhi ni David yucha lhichiviniy Jesús va inchine najun: Kitʼin si xaklaqtsʼin ni ay Jalhachimoʼonuʼ Dios yu ixkintʼatiʼukxuyal para jantu aqtaun kaktalhanal,
44002026	xlhiyucha la ijkʼachan tachun la kelhanuti y la kinkil ay ikmakay ni Dios. Vachuʼ mas kanil kilakatunaj pero oxamaktaun kakpakxanʼiyaʼ ni kajkujchoqoyaʼ astan.
44002027	Porke uxintʼi, Dios kʼatʼi, jantu kʼimakʼauneʼe taʼan alin janinin. Jantu naʼun kapuchʼil kilakatunaj ni kitʼin yu kʼilaksaktʼa.
44002028	Uxintʼi kʼimasunin ni tin yu xtaʼa jatsukunti. Laqsaval kajkʼachanaʼ tejkan kaktʼataultachaʼan. Va chuncha tsʼoqlhi ni David tejkan ixlhichiviniy ni Jesús.
44002029	Ketʼalaqaunin, kijnan ox kʼatsayau ni maqancha nil y maknukal ni kimpaykʼan David. Mas tus chavaycha lay laqtsʼinau taʼan aknuy.
44002030	Ni David ixlaqputeʼey ixchivinti Dios. Dios junil ni laqsaval ni xaqayntaun ixpapanti yu kaminaʼ maqan yucha va ay jalhachimoʼonuʼ Cristo kunaʼ.
44002031	Ni David ixtʼaunkan makʼatsanika ni kakujchoqoyaʼ ni Cristo. Naul ni Dios ni laqsaval jantu aqtaun kamakaunaʼ taʼan alin janinin, y vachuʼ jantu kapuchʼiyaʼ ixlakatunaj.
44002032	Y yucha va Jesús yu Dios majkujuchoqol y vachu va yuʼ yu klaqtsʼiu yu kujchoqol tachun ni kijnankʼan.
44002033	Ex ni Dios ayaj ay makal tejkan mulal la ixlhijakanaj taʼan vilchal ni yucha. Ex ni Jesús laqaʼil ni Espíritu Santo chuncha tacha junil ni Dios. Vachuʼ kintamalaqachanin ni kijnankʼan. Tachun yu laqtsʼinatʼik y yu asmatʼatʼik va si la ixtapʼasta ni Espíritu Santo val.
44002034	Ni David yucha jantu kaʼal laktʼiyan kun ixlakatunaj mas inchine naul: Ni Jalhachimoʼonuʼ Dios junil ni kiJalhachimoʼonuʼ Cristo: “Kintʼatʼaultʼachiy la kilhijakanaj”
44002035	tus tejkan kakmaqalhajaʼoyaʼ tachun yu taxkayyan.
44002036	’Xlhiyucha klajunau kakʼatsʼatʼik tachun uxiknankʼan yu kintʼaʼisraelitas untʼatʼik. Ni Jesús yu maqnitʼik laka kurus va yucha yu Dios makal ay Jalhachimoʼonuʼ y va yucha ni Cristo yu Dios laksaklhi —naul ni Pedro.
44002037	Tejkan chuncha taqasmaklhi ni lapanakni ayaj tamaqaninil la ixjalhanutikʼan. Ex jalhisakmikal ni Pedro kun yu alati yu jamalaqachal ni Jesús: —Ketʼalaqaunin, ¿tisuncha tsʼanqay kakmakau chavaycha?
44002038	Ex ni Pedro lakjunil: —Kʼamapʼaxatʼik mijatapastakʼatkʼan, kʼapʼuʼaqchʼajʼautʼikcha la ixtaqaʼuti ni Jesucristo para kʼamalaqmixinikʼantʼik mintalaqalhinkʼan. Ex chuncha kʼalaʼaʼiyapitik ni Espíritu Santo.
44002039	Maqancha ni Dios naul ni laqsaval kataxtaqniyan ni Espíritu Santo ni uxiknankʼan kun mesʼatʼankʼan y vachuʼ kalaqxtaqniyaʼ tachun ni lapanakni yu kalaksakʼaʼ ni Dios kiJalhachimoʼonukʼan mas va toʼoxtaycha kaval.
44002040	Chuncha jalaqxaqalal ni Pedro y jalaqxtaqnil alati jatapastakʼati. Va naul: —Kʼalaqtʼaxtʼutʼikcha para jantu kalaktʼapʼintʼik ni lapanakni yu jantu ox ixjatsukuntikʼan.
44002041	Ex chuncha tachun ni lapanakni yu talhakapuʼal ixchivinti va taʼaqchajʼaul. Y ni anchanu julchan va tus laʼatʼutu mil lapanakni talhakapuʼal ni Jesús.
44002042	Ni yuʼuncha va si ixtamakay kuenta yu ixtamasuy yu jamalaqachal ni Jesús. Va si chʼantaun ixtajunita, y si chʼantaun ixtalaqcheʼey ni pan yu ixtaʼuy, y si ixtaskʼin Dios.
44002043	Ex chuncha tachun yu alati lapanakni va si ixtatalhananta porke yu jamalaqachal ni Jesús ixtamakay lajʼay axtoqnuʼ yu jantu aqtaun ixlaqtsʼinkan, yu ixmasuy ixtapʼasta Dios.
44002044	Tachun yu ixtalhakapuʼan ni Jesús va chʼantaun ixtajunita y tachun yu ixtamaqalin va chʼantaun ixtamakata.
44002045	Ixtastʼay ixtʼunkʼan kun yu ixtamaqalin, ixtalalvaqniy siya yuʼuncha ni tumin tacha yu ixtamaqskʼiniy qayntamin por qayntamin.
44002046	Taun taun julchan ixtataqxtoʼa laka ay lakatajtan y la ixchaqakʼan ixtalatʼaʼuy ni pan y ixtalatʼavajin kun achati y ox chʼantaun ixtajunita la ixjalhanutikʼan.
44002047	Ay ixtamakay ni Dios y tachun yu alati lapanakni yu jantu ixtalhakapuʼan ni Jesús va lajqalʼoxin ixtalhilay. Ni Dios lhilhiy ixlalhavay ni lapanakni yu istsʼanqay katalaqtaxtul.
44003001	Tauncha julchan ni Pedro ali Juan ixtaʼanta yu ay lakatajtan Jerusalén. Va laʼatʼutu putoqoxata ixjunita, yucha va xahora tejkan ixtaskʼin Dios.
44003002	Ancha lhilhiy ixtaulay qayntaun lapanaki yu chʼanlkʼavil ixjunita yu aqtsʼiyaj chuncha tsukul. Va ancha ixʼankan ulaka ni ay lakatajtan la xamatiʼ yu ixjunkan Kʼus. Ancha ixjapuskʼiniy tumin yu ixtatanuyachal lakatajtan.
44003003	Ex ni anchanu chʼanlkʼavil lapanaki tejkan jalaqtsʼil ni va laycha katatanuchal lakatajtan ni Pedro ali Juan, ex aqtayl jalakskʼiniy tumin.
44003004	Ex ni Pedro ali Juan va aqtayl sniy talaqtsʼin. Ex ni Pedro junil: —Kilalaqtsʼiu ni kijnankʼan.
44003005	Ex ni anchanu lapanaki ox jalaqtsʼil, ixjapakxanʼiniy kataxtaqnil tumin.
44003006	Pero ni Pedro va junil: —Ni tumin jantu kaklhitsukul. Pero kakxtaqniyan yu klhitʼajun. La ixtapʼasta ni Jesucristo yu machaqaʼ Nazaret, katʼaycha y kʼaltʼancha.
44003007	Ex ni Pedro maqchʼapal la ixmajkanaj, maqayaul ni lapanaki. Va niman palay junchoqol ixchʼajaʼ kun la ixpixtu ixchʼajaʼ.
44003008	Ex jakʼiuklnil, va ostayalcha, aqtaylcha jaltanan. Ex laktʼatanul lakatajtan ni Pedro ali Juan. Ancha aqtayl tapuchoqotsukuy, y vachuʼ ixjakʼiuklnin, y ay ixmakay ni Dios kun achati.
44003009	Chuncha tachun ni lapanakni talaqtsʼil ni ixjaltanan y ixlhikilʼan ni Dios.
44003010	Ixtamispay ni yucha va yu lapanaki yu ixtaulay la xamatiʼ lakatajtan yu junkan Kʼus, y ancha ixpuskʼin tumin. Xlhiyucha tachun ni lapanakni yu talaqtsʼil tus taun talhilal y tus vak takʼatsal.
44003011	Ni chʼanlkʼavil lapanaki yu palay junchoqol jantu ixjalakmakaunputun ni Pedro ali Juan. Tachun ni lapanakni va niman talaqmil ni yuʼuncha taʼan ixtayanal la ixlhimaqspaʼ ni lakatajtan taʼan xapuchʼanan Salomón ixjunkan. Va tus vak takʼatsal.
44003012	Tejkan chuncha laqtsʼil ni Pedro, va lakjunil ni lapanakni: —Kintʼaʼisraelitas, ¿valiʼiycha tus tumpaj lhilayatʼik yu aniy? ¿Valiʼiycha sniy kilalaqtsʼinaucha? Ka va lhilayatʼik por kintapʼastkʼan palay kpumakau ni lapanaki u kavalay pʼastʼakʼatʼik va por ayaj ox lapanakni kuntau. Pero jantu laqsaval kaval. Yu palay makal va Dios.
44003013	Vachu va yuʼ ixDioskʼan kimpaykʼan Abraham ali Isaac ali Jacob ali yu alati kepayankʼan. Vachu va yuʼ yu la ay makal ni Jesús yu istsʼal. Va yucha yu maqxtʼaqnitʼik ni lhachimoʼonun tejkan Pilato ixxʼoqputun pero uxiknankʼan jantu katalhipaʼinin.
44003014	Ni uxiknankʼan jantu katalhipaʼinin kaxʼoqkal ni anchanuʼ ox lapanaki yu jantu kalhitsukul tuʼuchun talaqalhin, pero uxiknan apalay talhipaʼinin kataxʼoqnin qayntaun jamaqniniʼ.
44003015	Ni Jesús yu xtaʼa jatsukunti va yucha yu maqnitʼik pero Dios majkujuchoqol la ixlhinin y kijnankʼan klaqtsʼiu ni laqsaval kujchoqotacha.
44003016	Va por ixtaqaʼuti ni Jesús palay junchoqol ni aniy lapanaki yu chavay laqtsʼinatʼik y mispʼayatʼik. Yucha palay junchoqol porke klhakapuʼau ni Jesús lay kaʼaqtayjul.
44003017	Ketʼalaqaunin, kitʼin kʼatsay ni uxiknan jantu kʼamalaʼasitʼik yu makʼatʼik tejkan maqnitʼik ni Jesús. Vachuʼ milhachimoʼonunkʼan jantu katamalaqasil.
44003018	Maqancha yu ixtalaqputeʼey ixchivinti Dios tanaul ni Cristo yu kamalaqachakanaʼ ayaj kamaqanlqajnanaʼ. Y chavay laqsaval chuncha tapasal tacha yu ixnajunta Dios.
44003019	Xlhiyucha klajunau ni kʼamapʼaxatʼikcha mijatapastakʼatkʼan. Kʼalhakʼapʼupʼintʼik ni Dios ex yucha kataxakaniyan mintalaqalhinkʼan. Ex chuncha katamaʼeltajuniyan yu kʼamaqskʼiniyapitik la metsukuntikʼan.
44003020	Ex katamalaqachanichoqoyan ni Jesucristo yu maqancha laksakkal para katamin malaqtaxtunun.
44003021	Pero chavaycha maqskʼiniy kataulchal laktʼiyan tus tejkan Dios kalasastʼiʼoyaʼ tachun yu alin. Chuncha tacha tanaul yu maqancha ixtalaqputeʼey ixchivinti Dios yu laqsaval ixlapanakni ixtajunita.
44003022	Ni Moisés inchine lakjunil kepayankʼan yu maqancha ixtatʼajun, va naul: “Ni Dios yu miJalhachimoʼonukʼan kalaksakʼaʼ xaqayntaun mintʼaʼisraelitaskʼan yu katalaqputeʼeniyan ixchivinti chuncha tacha kitʼin. Yucha ox kaʼalasmakniʼoyapitik tachun yu katajunan.
44003023	Tachun ni lapanakni yu jantu kataqalasmakputunaʼ ni yuʼuncha kalaqnaqxtʼukkanaʼ para jantucha chʼantaun katatʼaval kun ixlapanakni Dios,” chuncha naul ni Moisés.
44003024	Vachuʼ ni Samuel ali tachun yu alati yu ixtalaqputeʼey ixchivinti Dios maqancha tus chavaycha va si ixtalhichiviniy yu chavaycha tapasay.
44003025	’Ni xalaqputeʼenin ixchivinti Dios chuncha tanaul maqancha para laqsaval chuncha kaval ixchivintikʼan kun uxiknan. Vachuʼ ni Dios va taun jatapastakʼati jatʼatamakaul ni kepayankʼan tejkan junil inchine ni Abraham: “Tus tachun yu oqxlaqtamin lapanakni yu alin lakamunukpaʼ, si katalhitsukuyaʼ ox jatsukunti por qayntaun mimpapanti yu kaʼalinaʼ maqan.”
44003026	Ni Dios tejkan majkujuchoqol isTsʼal va uxiknankʼan yu pʼunaj tamalaqachanin para kataxtaqnin yu ox jatsukunti y vachuʼ para kʼamakʼauntʼijlatʼik mintalaqalhinkʼan.
44004001	Chuncha vananaj ixtataylhaʼanta jalaqxaqalanan ni lapanakni tejkan tachil ni xakuras israelitas ali ixʼukxtinkʼan policias yu ixtatapatsay lakatajtan ali ni saduceos.
44004002	Ayaj ixtalhilukujlhay yu ixlakmalanikan ni lapanakni y vachuʼ por ixjalakjunkan ni Jesús kujchoqotacha y chuncha takʼatsalcha ni laqsaval katakujchoqoyaʼ yu janinin.
44004003	Ex chuncha tachʼapal ni Pedro ali Juan. Nimancha tamanul laka pachʼin porke toqoxatacha ixjunita y tapakxanil tus katunkuʼelal.
44004004	Pero qaynlhuvaj talhakapuʼal yu taqasmaknil ixchivintikʼan ni Pedro ali Juan. Ex chuncha por tachun yu ixtalhakapuʼan ni Jesús laqchaʼal tus laqakis mil joʼakna.
44004005	Tejkan tunkunchoqolcha ex tataqxtoqlhi ni lhachimoʼonun ali ni xalajʼay xapaynin ali yu ixtamasuy ixlhachimoʼonkʼan ni israelitas laka putaulan Jerusalén.
44004006	Vachuʼ kun yu ixʼukxtinkʼan kuras yu ixjunkan Anás y vachuʼ Caifás ali Juan ali Alejandro ali yu alati ixjatʼalaqaunin ni Anás.
44004007	Ex ancha jalakʼulakal la ixlakaʼukxpukʼan, va jalaklhisakmikal ni Pedro ali Juan: —¿Taʼayucha taxtaqnin tapʼasta y taʼayucha taxtaqnin lakatin para kamakʼatʼik yu makʼayatʼik uxiknankʼan?
44004008	Ex ni Espíritu Santo laqtanuʼol ni Pedro, ex ni yucha jalakjunil: —Uxiknan yu jalhachimoʼonun untʼatʼik, y yu xalajʼay xapaynin untʼatʼik:
44004009	chavaycha kilalhisakmiyau valiʼiycha kmakau yu la ox y tas palaycha kpumakachoqoo qayntaun taqanʼan.
44004010	Chavaycha knaunau kakʼatsʼatʼik ni uxiknankʼan y vachuʼ katakʼatsal tachun ni israelitas, ni lapanaki yu aniy yal yu palaycha junchoqota va chuncha val por ixtapʼasta Jesucristo yu machaqaʼ Nazaret yu uxiknan maqnitʼik laka kurus pero ni Dios majkujuchoqol.
44004011	Uxiknankʼan untʼatʼik va tacha lapanakni yu tamaqayajuy chaqaʼ. Ni Jesús va tacha taun chiyux yu uxiknankʼan ixmajʼantʼatʼikcha pero astan val tacha taun chiyux yu xamatau chaqaʼ, yu apalay pʼays maqskʼinikan.
44004012	Jantu alin ataun jamalaqtaxtunuʼ porke ni Dios jantu kintajunin ixtaqaʼuti aqayntaun para kintamalaqtaxtun, vamun ni Jesús —va naul ni Pedro.
44004013	Ex yu xalajʼay xapaynin tus vak takʼatsal porke ni Pedro ali Juan jantu katatalhanal, mas yuʼuncha va tsʼuniy jatalaniti ixtalhitʼajun y mas valiʼiy lapanakni ixtajunita. Va chuncha taxtaqnil kuenta ni Pedro ali Juan va ixtatʼatijuntayay ni Jesús.
44004014	Tejkan talaqtsʼil ni ancha ixlaktʼayal ni lapanaki yu palaycha ixjunchoqota ex jantu tuʼuchun laqtaqal lay kamukʼanikal.
44004015	Ex chuncha jalakjunkal katataxtul taun panchʼix laka pulakchivin y xʼamankʼan talakchivinil ni lhachimoʼonun.
44004016	Tanaul: —¿Tas kalakmakayaucha ni aniy lapanakni? Laqsaval tamasul taun ay tuʼuchun yu jantu aqtaun laqtsʼinkan. Jantu lay junau ni lapanakni incha jantu laqsaval yu tamakal porke tus takʼatsaʼol taʼakchun yu tavilanal laka putaulan Jerusalén.
44004017	Pero para jantucha apalay kaputaukʼal yu tacha tamakal, tsʼanqay kalaklhijuniu laqatapʼasta ni jantucha apalay katalhichivinil la ixtaqaʼuti ni Jesús.
44004018	Ex chuncha tajunchoqol para katatanuchoqolcha ixpulakna ni Pedro ali Juan, y laqatapʼasta talaktanchanil para jantucha katalaqputeʼel ixchivinti ni Jesús y jantucha apalay katamasul axtoqnuʼ kun ixtaqaʼuti.
44004019	Pero taqaltayanal ni Pedro ali Juan, tanaul: —¿Tisuncha lhilayatʼik yu apalay ox kakmakau? ¿Yu kilalhijunau uxiknankʼan u yu kintalhijunan Dios? ¿Tisuncha yu apalay kalhipaʼinil Dios? Ancha kalakpʼastʼaknantʼik.
44004020	Ni kijnankʼan jantu lay kmakauntijlayau ixlaqputeʼeka yu klaqtsʼiu y yu ijqasmakvi.
44004021	Ex ni lhachimoʼonun laka lhilukuj taxaqalal y jantucha katamanul laka pachʼin. Jantu lay katamukʼanil laqtaqal porke tachun ni lapanakni va si ay ixtamakay Dios kun achati por yu tamakal ni Pedro ali Juan.
44004022	Ni anu lapanaki yu palay junchoqol la ixtapʼasta Dios, ni yucha ixlhiʼoqslaycha cuarenta ixjachʼitin.
44004023	Taval tejkan lakmakaunchoqokalcha ni Pedro ali Juan ex talaqʼanchoqolcha alati yu ixtalhakapuʼan Jesús. Ex talaqputeʼeniʼochoqol tachun tacha tanaul ni xaʼukxtinin kuras kun ni lhachimoʼonun.
44004024	Tejkan chuncha taqasmaklhi ex chʼantaun taʼaqtayl tatʼachiviniy ni Dios. Tanaul: —Uxintʼi Dios yu ay Jalhachimoʼonuʼ kʼatʼi, uxintʼi makʼatʼi laktʼiyan, ali lakatʼun, ali xkan ali tachun axtoqnuʼ yu alinta.
44004025	Maqancha ni uxintʼi makʼatʼi para kachivinil miʼoqxtamati David kun ixtapʼasta miʼEspíritu Santo, va naul: ¿Valiʼiycha la talukujlaycha ni lapanakni yu jantu talhakapuʼan? ¿Valiʼiycha tapastakʼacha katamakal yu jantu tuʼuchun ixtapal kaval?
44004026	Ni jalhachimoʼonun yu alin aniy lakamunukpaʼ va lakataun tavilanal kun yu xalajʼay lapanakni y chʼantaun tataqxtoʼa para kataxkayl ni Dios kiJalhachimoʼonukʼan y vachuʼ para kataxkayl yu malaqachal.
44004027	’Laqsaval aniy Jerusalén tataqxtoqlhi Herodes kun Pilato kun alati yu jantu israelitas kataval kun yu kintʼaʼisraelitas tajunita para kataxkayl ni minTsʼal Jesús yu laksaktʼi.
44004028	Chuncha tamakal tacha yu maqancha uxintʼi lhichʼivin la mintapʼasta katapasayaʼ.
44004029	Chavaycha, Jalhachimoʼonuʼ kʼatʼi, kamakʼatʼi kuenta yu ixkintaxaqalayan kun lhilukuj yu jantu kintaʼuyujjunan kaklhichiviniu mintaqaʼuti. Kilaxtaqniu tapʼasta para lay kaklaqputeʼeu minchivinti y jantu kun talhanti.
44004030	Vachuʼ kilaxtaqniu ixtapʼasta minTsʼal Jesús para lay palay kakmakau taqanʼanin y para lay kakmakau yu lajʼay axtoqnuʼ para katapukʼatsal ni lapanakni ni laqsaval milapanakni kuntau.
44004031	Chuncha tejkan tatʼachivinʼol ni Dios ex aqtayl xkapʼiknin ni chaqaʼ. Ex talaqtanuʼol ni Espíritu Santo la ixjatapastakʼatikʼan y taʼaqtaylcha talaqputeʼey ixchivinti Dios y jantu kun talhanti.
44004032	Ex chuncha tachun yu ixtalhakapuʼanta ni Jesús va chʼantaun ixjunita ixjatapastakʼatikʼan. Jantu matichun ixnajun va xʼaman ixnavin yu ixmaqalin. Tachun yu ixtalhitʼajun va chʼantaun ixtamakay y va si ixnavinkʼan ixjunita.
44004033	Ex yu jamalaqachal ni Jesús va kun tapʼasta tataylhaʼal laqputeʼenin ni ixkujchoqotacha ni Jalhachimoʼonuʼ Jesús. Ayaj ixtalapaxkay la ixjatsukuntikʼan
44004034	porke jantu kaʼalil matichun yu kaval kilpataniʼ. Yu ixlhitʼajun ixtʼun u ixchaqaʼ va istʼay y ixlhiminʼojoy yu xatapal.
44004035	Ixtamaqxtaqniy yu jamalaqachal ni Jesús para katalaqlvaqnil yu alati lapanakni chuncha tacha ixtamaqskʼiniy.
44004036	Ixʼalin qayntaun lapanaki yu machaqaʼ Chipre va Levita ixjunita. Yucha ixjunkan José pero yu jamalaqachal ni Jesús va talhimapaqaʼuchoqol va Bernabé, yucha naunputun la ixlhichivinkʼan va xaqayntaun yu malakaʼulanan.
44004037	Ni anchanu lapanaki stʼal aqxtaun ixtʼun, lhimil xatapal, va laqmaqxtaqniʼol yu jamalaqachal ni Jesús.
44005001	Vachuʼ qayntaun lapanaki yu ixjunkan Ananías kun ixanati Safira tastʼal aqxtaun ixtʼunkʼan.
44005002	Ni anchanu lapanaki jantu kaxtaqʼol xatumin, pero tejkan lhaʼanil yu jamalaqachal ni Jesús ex makakal tacha kaxtaqniʼol tachun xatapal. Yu ixanati ox ixkʼatsay tacha makal ni yucha.
44005003	Ex ni Pedro junil ni Ananías: —¿Valiʼiycha xtʼaqnincha lakatin ni Satanás katanul la mijatapastakʼati? Uxintʼi ixmakʼanupʼutʼun ni Espíritu Santo porke chʼapamatʼi lati xatapal mintʼun.
44005004	Tejkan jantukaʼ istʼay ni mintʼun va minavin ixjunita. Mas tejkan stʼatʼicha vananaj minavin ixjunita xatumin. ¿Ex valiʼiycha pʼastʼaktʼi chuncha kamakʼatʼi? Uxintʼi jantu ixjamakʼanupʼutʼun yu valiʼiy lapanakni, va Dios yu ixmakʼanupʼutʼun.
44005005	Tejkan chuncha qasmaklhi ni Ananías ex nimancha tʼuluj taqtalcha, va nilcha. Tachun ni lapanakni yu takʼatsal va ayaj tatalhanal.
44005006	Ex ancha ixtayanal lati yu tsʼalankaʼ, va tapachʼinil ixlakatunaj ni Ananías y taʼalcha maknunun.
44005007	Chuncha tejkan laʼatʼutu hora val ex vachuʼ tanuchal ancha ixanati ni Ananías y jantu ixkʼatsay yu tapasal.
44005008	Ex ni Pedro lhisakmil: —Kiʼun incha laqsaval va chuncha xtapal lhistʼatʼik ni mintʼunkʼan. Ex yu xanati va naul: —Chun, va chuncha xtapal.
44005009	Ex ni Pedro junil: —¿Valiʼiycha chʼantauncha untʼik para kalaqtsʼintʼanutʼik IxʼEspíritu Santo ni Jalhachimoʼonuʼ Dios? Laka matiʼicha taminchoqota yu takimaknul mixapay. Chavaycha uxintʼi vachuʼ kataʼanan maknunun.
44005010	Ex chuncha ni xanati va nimancha tʼuluj taqtal taʼan ixchʼatay ni Pedro, ex nilcha. Tejkan tatanuchoqolcha ni tsʼalan la ixpulakna ni laqa chaqaʼ, tatemal ni xanati taʼan ixnimal. Ex vachuʼ tamaxtulcha y talhaʼalcha maknunun taʼan ixʼaknuy ixapay.
44005011	Ex chuncha tachun yu ixtalhakapuʼan ni Jesús kun tachun alati yu taqasmaklhi va ayaj tatalhanal.
44005012	Yu jamalaqachal ni Jesús ixtamakay lajʼay axtoqnuʼ y chuncha ox ixtasuy ixtapʼasta ni Dios. Si ixtataqxtoʼa ixlhimaqspaʼ ni ay lakatajtan taʼan ixjunkan ixjapuchʼanan Salomón.
44005013	Pero yu alati lapanakni jantu ixtatapujuy katataqxtoqlhi chʼantaun kun yuʼuncha mas ox ixtatoʼoyay por ixlhakapuʼatikʼan.
44005014	Ex chuncha lhilhiy ixtalhavay ni lapanakni yu ixtalhakapuʼan ni Jalhachimoʼonuʼ Jesús, mas joʼakna kun xanatin.
44005015	Tus ixtamaxtuy ni taqanʼanin lakatinixnan ixtamamay laka putaman para katatapasanil mas va ixmaqtsʼansilaqa ni Pedro tejkan katapasal lakatin para palaycha katajunchoqolcha.
44005016	Vachuʼ ixtaminachal lhuu lapanakni yu machaqan alati putaulanaxna ixlhiʼukstsʼuniy Jerusalén. Ixtalhimin taqanʼanin kun lapanakni yu ixtachʼapata jantu ox espíritus. Tus tachun palay ixtajunchoqoy.
44005017	Ex chuncha ayaj akchaʼal ni xaʼukxtin kura kun tachun ixtʼaltanan yu saduceos ixtajunita.
44005018	Talhinaul kalakchʼapakal yu jamalaqachal ni Jesús, ex nimancha lakmanukal laka pachʼin.
44005019	Pero tejkan tsʼis ixjunita, ex qayntaun ixmayul Dios kimalaqltiʼachil la xamatiʼ ni pachʼin, ex jalakmaxtul y jalakjunil:
44005020	—Kʼapʼinchʼoʼotʼikcha taʼan ay lakatajtan. Kalaqpʼutʼeʼeniʼotʼik ni lapanakni tachun ni chivinti yu lhichiviniy ni sastʼi jatsukunti.
44005021	Ex chuncha tejkan ixtunkumintacha tatanuchoqolcha lakatajtan, taʼaqtayl tamasuy yu ox chivinti tacha jalakjunkal. Ni ixʼukxtinkʼan kuras kun ixtʼaltanan talhinaul katamakal taun ay taqxtoʼati y va tamaqxtoqlhi kun tachun ixlhachimoʼonunkʼan ni israelitas. Talhinaul ixjaʼikakʼan yu jamalaqachal ni Jesús yu ixtatanumanal laka pachʼin.
44005022	Pero tejkan tachaʼal ni policias laka pachʼin jantucha katatemal. Ex taʼanchoqol juninin ixʼukxtinkʼan,
44005023	va tanaul: —Tejkan kchaʼau laka pachʼin ox ixlakchajuy la xamatiʼ. Y yu jalhistaknan ancha ixtayananʼol la xakiltalakxtuti. Pero tejkan kmalaqltiʼau, jantu matichun ixtanun ixpulakna.
44005024	Tejkan chuncha takʼatsal ni ixʼukxtinkʼan kuras kun yu ixʼukxtinkʼan xapolicias lakatajtan kun yu xalajʼay kuras va tus taun talhilal y va aqtayl talakpastaknan tisuncha tapasalcha.
44005025	Ex chil aqayntaun lapanaki yu naul: —Ni lapanakni yu ixjalakmanutʼatʼik laka pachʼin, yuʼuncha tayananchal lakatajtan, tatʼajun lakmasuninin lapanakni.
44005026	Ex ni ixʼukxtinkʼan xapolicias lakatajtan jalaklhaʼal ixpolicias y talhiminchoqol yu jamalaqachal ni Jesús. Jantu laqatapʼasta katalhimil porke ixtatalhauniy yu alati lapanakni, va lay kalaklakatʼalmakal.
44005027	Tejkan laklhiminkal, laqmaqayaukal la ixlakaʼukxpukʼan ixʼukxtinkʼan ni kuras. Va tajunil:
44005028	—Kijnan laqatapʼasta klalhichimoʼoo para jantucha kʼalhixaʼalatʼik ni lapanakni la ixtaqaʼuti ni anu lapanaki. Pero chavaycha jamalaniʼotʼatʼikcha tachun xalapanakni aniy Jerusalén y vachuʼ kilamukʼaniputunau laqtaqal ixmaqnika anu lapanaki.
44005029	Chuncha ni Pedro kun alati yu jamalaqachal ni Jesús taqaltayanal y tanaul: —Kijnan apalay maqskʼiniy kakmakau yu lhinajun Dios y jantu yu talhinajun lapanakni.
44005030	Ni ixDioskʼan yu maqaniyaʼ kepayankʼan yucha majkujuchoqol ni Jesús yu uxiknankʼan maqnitʼik tejkan makxtʼukmukʼatʼik laka kurus.
44005031	Pero ni Dios kun ixtapʼasta la ay makal y mulal la ixlhijakanaj para kalhachimoʼonul y kamalaqtaxtul lapanakni y chuncha katamapaxal ixjatapastakʼatkʼan ni kintʼaʼisraelitaskʼan y kalaqmalaqmixinikal ixtalaqalhinkʼan.
44005032	Ni kijnankʼan ox klhitaulau ni laqsaval chuncha tapasal. Y yu Espíritu Santo vachuʼ ox lhitaulay ni va chuncha val. Yucha va yu laqxtaqnil Dios tachun ni lapanakni yu tamakay tacha lhinajun.
44005033	Ex ni lhachimoʼonun tejkan chuncha taqasmaklhi va ayaj talukujlal tus ixtamaqniputun yu jamalaqachal ni Jesús.
44005034	Pero ancha chʼantaun kun yu alati jalhachimoʼonun ixyal qayntaun fariseo yu ixjunkan Gamaliel. Yucha ixjamalaninin ixlhachimoʼonkʼan ni israelitas y tachun ni lapanakni si ixtatoʼoyay. Yucha lhinaul kalakmaxtukal maqspaʼ yu jamalaqachal ni Jesús.
44005035	Ex lakjunil ni ixtʼalhachimoʼonun: —Kintʼaʼisraelitas, chuncha tacha lakmakʼanipʼutʼunatʼik ni aniy lapanakni, kitʼin klajunau kʼalhistʼajkʼantʼikcha kun yuʼuncha.
44005036	Kapʼastʼaktʼik ni jantukaʼ maqan ostaulal qayntaun lapanaki yu ixjunkan Teudas. Yucha ixjunputun ay jalhachimoʼonuʼ y yu ixlapanakni va tacha laʼatʼati ciento ixtajunita. Pero taval maqnikal y tachun yu ixtʼaltanan valiʼiy tʼikl taputaukʼaʼol. Ex ancha tamaktalcha, jantucha tuʼuchun katataylhaʼal.
44005037	Astan vachuʼ ixʼalin qayntaun yu ixjunkan Judas yu machaqaʼ Galilea. Yucha ostaulal tejkan ixtʼaunkan laqtsʼoqolaka ni lapanakni. Ex yucha lakmakanul lhuu lapanakni para chʼantaun katatʼaval. Pero yucha vachuʼ maqnikal y tachun yu ixtʼaltanan valiʼiy tʼikl taputaukʼaʼol.
44005038	Xlhiyucha klajunau kʼalakmakʼauntʼikcha ni aniy lapanakni. Yu tamakay ni yuʼuncha jantu katataylhaaniyaʼ incha valiʼiy lapanaki yu lhinajun.
44005039	Pero incha va Dios lhinajun yu tamakay ni yuʼuncha, ex uxiknankʼan jantu lay kʼalaktʼanchʼaniyapitik porke ex laqsaval va kun Dios kʼalachʼapʼayapitik —naul ni Gamaliel.
44005040	Ex chuncha yu ixtʼalhachimoʼonun talhipaʼinil tacha naul. Ex tamalaqachanal ixjalakʼika yu malaqachal ni Jesús y talhinaul ixjalaqmaqanaqka. Jalaktanchanikal ni jantucha katalhichivinil ni Jesús. Chuncha astan jalaqxtaqnil lakatin para kataʼanchoqolcha.
44005041	Pero ni yuʼuncha tejkan jalakmakaunkalcha kataʼanchoqol va apalay talhiʼachantajul mas ixtalamaqanlqajnan porke ni Dios jalaksaklhi para kalhilaktuʼukal por ixtalhakapuʼan ixtaqaʼuti ni Jesús.
44005042	Ex taun taun julchan ixtalaqputeʼey taʼan ay lakatajtan y vachuʼ laqa chaqan. Jantu ixtastaknan ixmasuka ni Jesús va Cristo yu ixnajun kamalaqachayaʼ Dios.
44006001	Chuncha ni anchanu julchan ixtatalhavay ni lapanakni yu ixtalhakapuʼan ni Jesús. Ex lati yu ixtachiviniy griego taʼaqtaylcha tachivintanuniy yu ixtachiviniy hebreo por ni xanatin yu tiyaunin. Ixtanajun jantu qayntsay yu lhilhiy ixjalaqlvaqnikan ixlhiʼutikʼan yu ixtʼamachivinkʼan griego y yu hebreos chun.
44006002	Ex yu pumakautʼuy yu jamalaqachal ni Jesús tamaqxtoqʼol tachun yu ixtalhakapuʼan, va tajunil: —Kijnan jantu maqskʼiniy kakmakajuu ixlaqputeʼeka ixchivinti Dios para kaklatsukuu laqlvaqninin milhiʼutikʼan.
44006003	Xlhiyucha klajunau, ketʼalaqaunin, kalaksaktʼik pumatujun lapanakni siya uxiknan yu ox jalaktoʼoyakan y yu talaqtanuʼojota ni Espíritu Santo la ixjatsukuntikʼan y vachuʼ yu lhuu jatapastakʼati talhitʼajun. Va yuʼuncha katataylhaʼal makanan ni aniy lhitapatsa.
44006004	Pero ni kijnankʼan kaktaylhaʼanau skʼinin ni Dios y vachuʼ kaktaylhaʼanau laqputeʼenin ixchivinti —chuncha tanaul yu jamalaqachal ni Jesús.
44006005	Ex ni lapanakni tachun talhipaʼinil yu tanaul. Ex talaksaklhi Esteban yu ox ixlhakapuʼan, yu ixlaqtanuʼojota ni Espíritu Santo. Vachuʼ talaksaklhi Felipe, ali Prókoro, ali Nikanor, ali Timón, ali Parmenas y vachuʼ Nicolás yu machaqaʼ Antiokía. Yucha jantu israelita ixjunita pero tejkan jantukaʼ ixlhakapuʼan Jesús, ixlhakapuʼanta Dios vachu chun tacha yu israelitas.
44006006	Ex ni yu jalaksakkal jalaklhaʼankal taʼan ixtayanal yu jamalaqachal ni Jesús. Yuʼuncha taskʼinil Dios y tamoqslanil ixmakakʼan.
44006007	Ex chuncha apalay maqati ixputaukʼay ixchivinti Dios y apalay qaynlhuu ixtalhakapuʼan ni Jesús xalakaputaulan Jerusalén. Vachuʼ qaynlhuvaj xakuras ni israelitas talhakapuʼal.
44006008	Ni Dios ox ixʼaqtayjuy ni Esteban y ixtaqniy lhuu ixtapʼasta. Va yucha ixpumakay lajʼay axtoqnuʼ yu lay katapalakpastaknal ni lapanakni y vachuʼ ixmasuy yu jantu aqtaun ixlaqtsʼinkan.
44006009	Ancha ixʼalin lapanakni yu taminchal taʼan ixtataqxtoʼa israelitas yu ixlakjunkan Oqxtamatin yu Tamakauntijlal Ixʼukxtinkʼan. Vachuʼ ixʼalin lati yu machaqan Cirene ixtajunita y lati yu machaqan Alejandría, ali lati yu machaqan xalakatʼun Cilicia vachuʼ kun yu machaqan xalakatʼun Asia. Ixtachunkʼan va si talhilakchivinil ixlhakapuʼati ni Esteban.
44006010	Pero yuʼuncha jantu aqtaun lay katamaqalhajal ni Esteban por ixjatapastakʼati yu ixtaqnil ni Espíritu Santo.
44006011	Ex chuncha lakmapalkal lapanakni para katamanul jalaklkanti. Xlhiyucha tanaul: —Kijnan ijqalasmakvi ni Esteban kiltaxtul laqxtoqnu chivinti, va lhichivinil Moisés kun Dios.
44006012	Ex chuncha talapumalukuklal tachun ni lapanakni kun yu xalakʼay lapanakni israelitas kun yu ixtamalaninin ixlhachimoʼonkʼan. Va talaqʼal ni Esteban y tachʼapal, talhaʼal taʼan ixtamakay junta yu xalajʼaynin.
44006013	Vachuʼ talakxkaul lati lapanakni para katamanul jalaklkanti, ex vachuʼ tanaul: —Yu aniy lapanaki jantu aqtaun ox lhichiviniy yu ay kilakatajtankʼan kun kilhachimoʼonkʼan.
44006014	Kijnan klajqasmakniu ni yucha najun ni Jesús yu machaqaʼ Nazaret kamaqtayaʼ yu ay kilakatajtankʼan. Vachuʼ najun ni Jesús kamapaxayaʼ kilhachimoʼonkʼan yu la maqancha kintamakaunin Moisés.
44006015	Ex tachun yu ancha ixtavilanal tus sniy ixtalaqapulaqtsʼin la ixʼukxpuʼ ni Esteban, va ixtasuy tacha ixʼukxpuʼ qayntaun ixmayul Dios.
44007001	Ni yu xaʼukxtin kura lhisakmil ni Esteban, va junil: —¿Laqsaval yu tanajun?
44007002	Ex va naul ni Esteban: —Ketʼalaqaunin ali kepayan yu xapaynincha untʼatʼik, ox kilaqasmakniu kinchivinti. Maqancha ni ay Dios tasunil ni kimpaykʼan Abraham. Tasunil tejkan vananaj ixvilchal xalakatʼun Mesopotamia tejkan jantukaʼ ixʼan laka putaulan Harán.
44007003	Ni Dios junil ni Abraham: “Katʼaxtʼucha la mintʼun, kʼalakmakʼaucha lati milapanakni yu mintʼamachaqan. Kapiticha lakatʼun taʼan kakmasuniyan.”
44007004	Ex ni Abraham taxtuchalcha la ixlakatʼunkʼan ni Kaldeos, va alcha tus laka putaulan Harán. Ex ancha nichal ixpay. Ex chuncha ni Dios malaqachal ni Abraham tus taʼan chavaycha vilanantʼik uxiknankʼan aniy lakatʼun.
44007005	Ni Dios jantu kamaqxtaqnil ni aniy lakatʼun para kaval ixnavin, mas va tsʼuniy mas va taʼan lay katachʼatal la ixchʼajaʼ. Pero ni Dios tʼatamakaul chʼantaun ni Abraham ni kaxtaqniyaʼ ni lakatʼun astan tejkan katatsukuyaʼ ixpapanakna, mas jantukaʼ ixʼalin xaqayntaun sasʼatʼa.
44007006	Vachuʼ ni Dios junil ni Abraham: “Ni mepapanakna yu katatsukuyaʼ maqan, kataʼanaʼ jatsukunun alakataun lakatʼun, katajunaʼ tacha jachinin. Ancha kalakmakakanaʼ oqxtamatin y ox kalaqlhimaqchapukanaʼ tus katapasayaʼ laʼatʼati ciento jachʼitin.”
44007007	Vachuʼ naul ni Dios: “Pero kitʼin kaklakmukʼaniyaʼ ixmaqanlqajnatikʼan yu ixʼukxtinkʼan yu kalaklhichimoʼoyaʼ, y katamajkʼatsayaʼ. Ex ancha katataxtuchoqoyacha mepapanakna y kataminacha aniy lakatʼun y kintatoʼoyayaʼ.”
44007008	Ni Dios va taun jatapastakʼati tʼatamakaul ni Abraham, va junil: “Kaxvililichʼukʼupʼuxnikʼaneʼe mextaʼa y chuncha kun tachun mintsʼalan.” Ex xlhiyucha tejkan tsukul istsʼal ni Abraham yu ixjunkan Isaac, vachuʼ xvililichukʼupʼuxnil xaxtaʼa tejkan laqchaʼal laqatsajin julchan. Vachuʼ Isaac vachu chun makanil istsʼal yu ixjunkan Jacob y yu Jacob vachu chun makanil yu pumakautʼuy istsʼalan. Yuʼuncha yu kepayankʼan yu maqancha ixtatʼajun.
44007009	’Ex ni yuʼuncha taʼakchaʼanil ixpʼisaqakʼan yu José ixjunkan. Xlhiyucha tachʼapal y tastʼal para kalhaʼankal alakataun tʼun yu ixjunkan Egipto. Pero ni Dios ixlhistakʼa ni José
44007010	y maxtul taʼan ixmaqanlqajnan. Va aqtayjul, va xtaqnil lhuu jatapastakʼati y chuncha makal para kalhipaʼinil ni Faraón yu ay jalhachimoʼonuʼ Egipto. Ni Dios vachuʼ makal para kaval lhachimoʼonuʼ ancha xalakatʼun Egipto ni José y chuncha makal xaʼukxtin tachun yu ixtatapatsay la ixchaqaʼ Faraón.
44007011	Ex ancha Egipto alil ay chavan kun lhuu maqanlqajnati y vachuʼ xalakatʼun Canaán. Yu kepayankʼan jantu ixtatemay ixvaytikʼan.
44007012	Pero tejkan kʼatsal ni Jacob vananaj ixʼalin lhiʼuti ancha Egipto ex pʼunaj laqmalaqachaʼelal istsʼalan y yuʼuncha takiʼil.
44007013	Ex aqtaun taʼanchoqol inin lhiʼuti. Ex ni José jalakjunil ni va ixtʼalaqajunkʼan ixjunita ni yuʼuncha. Ex chuncha ni Faraón lakmispal ixlapanakni ni José.
44007014	Ex ni José jalaqmalaqachal ixtʼalaqaunin kataʼal juntaʼinin ixpaykʼan kun tachun ixlapanaknikʼan. Ex chuncha yuʼuncha va setenta y cinco lapanakni ixtajunita.
44007015	Ex chuncha ni Jacob alcha jatsukunuʼ xalakatʼun Egipto. Ancha nichal y vachuʼ taniʼochal ni kepayankʼan.
44007016	Taval laklhaʼanʼochoqokal ixjalukutkʼan laka putaulan Sikem. Ancha tataknul taʼan puqapaj talpa taʼan il Abraham, va yu tastʼanil istsʼalan Hamor yu machaqan Sikem.
44007017	’Chuncha tejkan maqancha val, yu ixpapanakna ni Abraham va ayaj ixtatalhavatacha ancha xalakatʼun Egipto y valaycha ixlaqchaʼal ni julchan tejkan ni Dios istsʼanqay kamakal tacha junil ni Abraham.
44007018	Ex aqtaylcha lhachimoʼonun aqayntaun yu jantu ixmispay ni José.
44007019	Ni anchanu lhachimoʼonuʼ jalakmakanul kilapanaknikʼan y vachuʼ jalaqlhimaqchapul. Laqatapʼasta laklhijunil para kataʼal tanqalhunun sasʼatʼankʼan ni israelitas yu talhitsukuykaʼ para katanilcha.
44007020	Chuncha tejkan chuncha ixjunita, exnicha tsukul ni Moisés y yu Dios lhiʼachantajul por tsukul ni Moisés. Laʼatʼutu malkuyuʼ tamaʼayal la ixchaqaʼ ixpay kun ixnati.
44007021	Ex taval tejkan tamakaulcha ni anchanu tsʼal, ex istsiʼi ni Faraón va temal, va maʼayal tacha istsʼal kaval.
44007022	Ex chuncha tamalanil tachun ixjatalanitkʼan ni lapanakni yu ancha machaqan Egipto. La laqapʼasni val y lhuu jatalaniti lhitsukul.
44007023	’Tejkan lhitsukulcha cuarenta ixjachʼitin ex ni Moisés pastaklhi kalaqlaqʼal ixtʼaʼisraelitas.
44007024	Ex va chuncha al y va laqtsʼil qayntaun machaqaʼ Egipto ixtʼajun lhimaqchapunuʼ qayntaun ixtʼaʼisraelita ni Moisés. Ex niman aqanixtul, va maqnil yu machaqaʼ Egipto.
44007025	Ni Moisés ixlhilay ixtakʼatsaycha ni ixtʼaʼisraelitas ni va Dios ixmalaqachata para kalaqmalaqtaxtul pero yuʼuncha jantu ixtakʼatsay.
44007026	Ex yu ataun julchan val ni Moisés aaqtaun jalaqpaxtoqchoqol pumatʼuy ixtʼaʼisraelitas. Ni yuʼuncha ixtatʼajun lasanin. Chuncha ni Moisés va ixjalaqlvaqputun, va naul: “Ketʼalaqaunin, uxiknankʼan va tʼalaqaunin untʼatʼik. ¿Valiʼiycha lalhimaqchʼapʼuyatʼikcha?”
44007027	Ex yu ixtʼajun lhimaqchapunuʼ ixlaqaj va niman samajʼal ni Moisés, va naul: “¿Taʼayucha lakʼulatan uxintʼi para kilalhichimoʼoo?”
44007028	Vachuʼ lhisakmikal: “¿Vachuʼ kʼimaqnipʼutʼun chuncha tacha yu kutancha maqnitʼi qayntaun lapanaki yu machaqaʼ Egipto?”
44007029	Ex tejkan chuncha qasmaklhi ni Moisés, va limancha makaul y jaqosnulcha, alcha alakataun putaulan yu junkan Madián. Ancha tsukuchalcha taʼan jantu machaqaʼ kaval y vachuʼ lhitsukuchal pumatʼuy istsʼalan.
44007030	’Tejkan laqchaʼalcha cuarenta jachʼitin, tasunikal lakakʼavinan taʼan ixlhiʼukstsʼuniy yu ay aspajun yu junkan Sinaí, ancha tasunil qayntaun ixmayul Dios laka jikmi yu ixmaqtajita va qaltaun yu ay javan.
44007031	Ex chuncha ni Moisés tus vak kʼatsal por yu laqtsʼil. Tejkan ixtalakanuputun para apalay ox kalaqtsʼil ex va qasmaklhi ixchivinti ni Jalhachimoʼonuʼ Dios.
44007032	Yucha va naul: “Kitʼin va yu ixDioskʼan kunita ni Abraham ali Isaac ali Jacob.” Ex ni Moisés tus aqtayl jaxkapʼiknin ixtalhanti, ex jantucha apalay ixlaqtsʼinputun.
44007033	Ex naul ni Jalhachimoʼonuʼ Dios: “Kintʼoʼoyatʼi ni kitʼin, kachʼantʼaxtʼucha ni mivarachi. Aniy lakatʼun taʼan chʼintʼatʼa ancha kʼalinta ni kitʼin.
44007034	Kitʼin klaqtsʼinta ixmaqanlqajnatikʼan kilapanakni yu tavilanal Egipto y vachuʼ klajqasmakniy ixqalhutikʼan. Va yucha klhilaqmintan para kajkamalaqtaxtul. Ex chavay, katʼatʼicha. Kitʼin kakmalaqachayan para kapiti Egipto.”
44007035	’Ni anchanu Moisés vachu va yuʼ yu jantu ixtaʼachaniy ni ixtʼaʼisraelitas por tajunil yu najun inchine: “¿Tasʼayucha lakʼulatan para kilalhichimoʼoo?” Yucha va Dios ixmalaqachata para kalhachimoʼonul y kamalaqtaxtul ixlapanakni, por ixmayul Dios yu tasunil laka ay javan va yucha lhijunil.
44007036	Ni Moisés va yucha yu jamaqaxtul ni kepayankʼan taʼan xalakatʼun Egipto. Va si ixmakay lajʼay axtoqnuʼ kun ixtapʼasta Dios, mas va ancha Egipto y vachuʼ lakamar yu ixlhitapaqaʼuy Xlapul y vachuʼ ali lakakʼavinan taʼan ixtatiʼukxuntayay tus cuarenta jachʼitin.
44007037	Ni anchanuʼ Moisés va yucha yu lakjunil ni ixtʼaʼisraelitas, yu naul inchine: “Ni Dios katamalaqachaniyan aqayntaun lapanaki yu kalaqputeʼeyaʼ ixchivinti. Kamalaqachayaʼ qayntaun mintʼaʼisraelitakʼan vachu chun tacha kimalaqachal ni kitʼin.”
44007038	Moisés va yucha yu chʼantaun ixjatʼatijuyal ixlapanakni Dios lakakʼavinan y va yucha yu tʼachivinil ixmayul ni Dios laka aspajun yu junkan Sinaí. Ex astan jalaqputeʼenichoqol kepayankʼan ixchivinti Dios yu xtaʼa jatsukunti. Ex yuʼuncha vachuʼ kintamapasanin kijnankʼan anchanu chivinti.
44007039	’Pero yu kepayankʼan yu maqancha ixtatʼajun jantu ixtaqalasmakputun ni Moisés, va ixtakiltsʼakʼastukʼa, va ayaj ixtaʼuxaʼanchoqoy xalakatʼun Egipto.
44007040	Tejkan ixjukʼachal ni Moisés laka aspajun ex tajunil ni Aarón: “Kilamakaniu kidioskʼan para yucha kintamapʼulnin lakatin. Jantu lhikʼatsan tisuncha xatapasay ni anchanu Moisés yu kintamaxtuchaʼan xalakatʼun Egipto.”
44007041	Ex chuncha tamakal laqataun ixdioskʼan, va ixtasuy tacha laqataun sasʼatʼa vakax. Ex tamaqnil lhuu talhitsukukna para katamoqslanil ixdioskʼan y tamakʼatanil por tamakal yuʼuncha la ixmakakʼan.
44007042	Xlhiyucha ni Dios jalajqosmajʼalcha y jalakmakauntijlalcha para katatoʼoyal ni jastʼakun kun julchan kun malkuyuʼ. Chuncha tsʼoqkanta la ixjalhikikʼan yu maqancha ixtalaqputeʼey ixchivinti Dios. Ancha tsʼoqʼulakanta yu naul ni Dios: Uxiknan yu israelitas untʼatʼik, tejkan ixʼukxuyanantʼik cuarenta jachʼitin lakakʼavinan, jantu kilamaqniniu mintalhitsukutkʼan y jantu kilamoqslaniu laka altar.
44007043	Va chʼixlhipʼintʼik kun chux xachaqaʼ midioskʼan yu junkan Molok. Vachuʼ lhipʼintʼik ni xajastʼaku yu ixtasuy tacha midioskʼan yu junkan Refán. Va uxiknan lakmakʼatʼik para katʼoʼoyatʼik. Va por yucha kaklamaxtuyau la mintʼunkʼan. Kaklalhaʼanau taʼan apalay maqati, tus xlhiʼavintʼi xalakatʼun Babilonia.
44007044	’Tejkan vananaj ixtatiʼukxuyanal ni kepayankʼan maqancha lakakʼavinan, ixtalhitʼajun ixlakatajtankʼan yu ixtalhipaqay laqchʼiti. Ancha ixlakmaʼakan ni chiyux taʼan tsʼoqmukʼakanta ixlhachimoʼon Dios. Ni anu lakatajtan ixmakakanta tacha ixlhijunkanta Moisés, vachu chun tacha masunil ni Dios.
44007045	Ex astan jamapasanikal kepayankʼan ni anu lakatajtan yu ixtalhipaqay laqchʼiti. Yuʼuncha chʼantaun kun Josué yu ixlhachimoʼonukʼan va talhimil anchanu lakatajtan tejkan talhajal ni aniy tʼun taʼan Dios jalaqnaqxtul yu jantu israelitas ixtajunita. Ex chuncha va si ixtalamapasalhaaniy ni anu lakatajtan tus tejkan aqtayl lhachimoʼonun ni David.
44007046	Ni David ox ixtiʼukxuyal chʼantaun kun Dios. Pero tejkan skʼinil Dios para kamakanil taun ay lakatajtan ixtʼaʼisraelitas ex ni Dios jantu kaʼuyujunil.
44007047	Pero yu istsʼal David yu ixjunkan Salomón va yucha makal ni ay lakatajtan.
44007048	Pero ni Dios yu vilchal laktʼiyan yucha jantu taulay taʼan maqayaukan laka makaʼ. Chuncha tacha tanaul ni lapanakni yu maqancha ixtalaqputeʼey ixchivinti Dios yu tanaul:
44007049	Yu laktʼiyan ancha la kimpalhachimoʼon taʼan kvil ni kitʼin, yu lakamunukpaʼ ancha vamun kinchʼajaʼ kmastakniy. ¿Tas laycha kilamakaniu chaqaʼ para lay ancha kakstaknal?
44007050	Tachun yu alin va kitʼin kmakaʼol, naul ni Dios —va chuncha puteʼeʼol ni Esteban.
44007051	Ex chuncha ni Esteban taylhaʼal jalaqxaqalanaʼ ni lajʼay lapanakni: —Klajunau ni uxiknankʼan va la pʼays makʼayatʼik melhanutkʼan. Jantu lhakʼapʼupʼinatʼik Dios y jantu asmakpʼutʼunatʼik ixchivinti. Untʼatʼik tacha yu talaktuʼunun lapanakni. Jantu aqtaun alasmakpʼutʼunatʼik ni Espíritu Santo. Vachu chun untʼatʼik tacha ixtajunita mepayankʼan.
44007052	’Yuʼuncha talaqlhimaqchapul tachun ni lapanakni yu maqancha ixtalaqputeʼey ixchivinti Dios. Vachuʼ tamaqnil ni lapanakni yu ixtanajun kaminaʼ aqayntaun yu lhitʼajun ox vas jatsukunti. Chavaycha por melaktuʼuntikʼan maqxtʼaqtʼik y maqnitʼik ni anchanuʼ lapanaki.
44007053	Mas uxiknankʼan xtʼaqnikʼantʼik ixlhachimoʼon Dios yu tamaqxtaqnin ixmayulnin pero jantu makʼayatʼik tacha lhinajun —naul ni Esteban.
44007054	Tejkan chuncha taqasmaklhi yu ancha ixtavilanal va ayaj tatalqamal, tus taʼaqtayl talaktsakʼay ixtatsalatikʼan.
44007055	Pero ni Esteban yucha tus ixlaqtanuʼojota ni Espíritu Santo, y tus sniy talaqstʼal laktʼiyan. Va laqtsʼil ixʼoxixtu ni Dios y vachuʼ laqtsʼil ni Jesús yu ixyal la ixlhijakanaj Dios taʼan alin ixtapʼasta.
44007056	Ex va naul ni Esteban: —¡Kʼalaqtsʼintʼik ni uxiknankʼan! Ni kitʼin chavaycha klaqtsʼinta ni laktʼiyan laqltiʼay y ancha yachal ni Sasʼatʼa Lapanaki taʼan la ixlhijakanaj Dios.
44007057	Ex tachun ni lajʼay lapanakni si pʼays talaktʼasal y laqʼaqatuchʼapakal la ixʼaqaxqolkʼan y tachun tatakyaulaqʼal para katachʼapachal ni Esteban.
44007058	Talaqxaqaxtul ni laka putaulan, va tamajʼal ixkujukʼan ex talakatʼalmal kun chiyux. Yu ixlhistakmata ixkujukʼan va qayntaun lapanaki yu va tsʼalkaʼ yu ixjunkan Saulo.
44007059	Ex chuncha tejkan ixtatʼajun lakatʼalmanan ex ni Esteban aqtayl skʼin Dios, va naul: —KiJalhachimoʼonuʼ Jesús, kalaʼaʼitʼicha ketsukunti.
44007060	Ex taqtsoqoqtalcha, va pʼays tʼasal, va naul: —KiJalhachimoʼonuʼ, jantu kʼalakmukʼanin laqtaqal por yu kintamakanil. Ex tejkan chuncha naunʼol va limancha nil.
44008001	Ni Saulo ayaj ox lhilal por tamaqnil ni Esteban. Ex ni anchanu julchan aqtaynil pʼays laqmamaqanlqajnivakan tachun yu ixtalhakapuʼan ni Jesús yu ancha ixtavilanal Jerusalén. Tus taqosʼol y taʼanʼolcha taulnin taʼakapuchun xalakatʼun ni Judea ali Samaria. Tatamakaul vamun yu jamalaqachal ni Jesús.
44008002	Lati lapanakni yu ox ixtalhakapuʼan va tamaknul ni Esteban, va pʼays talhiqalhul.
44008003	Pero ni Saulo aqtayl laqlhimaqchapuy yu ixtalhakapuʼan ni Jesús. Ixtanuy jachaqan por jachaqan, ixjalaqxaqaxtuy joʼakna kun xanatin para kalakmanul laka pachʼin.
44008004	Ex chuncha ni lapanakni yu taqosnunchal Jerusalén mas va toʼoxtaycha taʼan ixtapuʼan va si ixtalaqputeʼey yu lay katapulaqtaxtul ni lapanakni.
44008005	Qayntaun yu ixjunkan Felipe, yucha al lakataun xaputaulan Samaria y aqtayl lhichiviniy ni Cristo.
44008006	Lhuu lapanakni ixtaʼaqxtoqnun y ixtalaqtsʼin yu lajʼay axtoqnuʼ yu ixmakay ni Felipe. Va ox ixtasuy ni laqsaval yu ixnajun. Xlhiyucha ox tamakal kuenta yu ixlaqputeʼey.
44008007	Qaynlhuu lapanakni palay tajunchoqol yu ixtalhitʼajun jantu ox espíritus la ixlakatunajkʼan. Si pʼays ixtalaktʼasay ni jantu ox espíritus tejkan ixtataxtuchoqoy la ixlakatunajkʼan. Vachuʼ qaynlhuu lapanakni yu ixtalakanita kun alati yu jantu lay ixtaltanan va si palay tajunchoqol.
44008008	Xlhiyucha tachun si talhiʼachantajul yu ixtavilanal ni anchanu laka putaulan.
44008009	Ancha ixʼalinta qayntaun jachavanaʼ yu ixjunkan Simón y tachun ni lapanakni si lakmakanul. Vachuʼ ixkilhuntsukuy ni yucha ma vamun yuʼ ay lapanaki ixjunita.
44008010	Tachun ni lapanakni lajʼay kun lakstʼuniy si talhakapuʼanil yu ixnajun ni yucha. Si ixtanajun: —Yu aniy lapanaki yucha va yu la ay ixtapʼasta Dios junita.
44008011	Ox ixtamakaniy kuenta yu ixnajun porke maqancha ixtʼajun jalakmakanun por ixjachavanti yu ixmakay.
44008012	Pero tejkan chinchal ni Felipe va jalakjunil tacha lhachimoʼonun ni Dios y lhichivinil ni Jesús yu ixtanajunta kamalaqachayaʼ Dios ex talhakapuʼal y taʼaqchajʼaul joʼakna kun xanatin.
44008013	Ex chuncha ni Simón vachuʼ lhakapuʼal y aqchajʼaul. Yucha tus vak kʼatsal tejkan laqtsʼil yu lajʼay axtoqnuʼ yu ixmakay ni Felipe yu ixmasuy ixtapʼasta ni Dios y xlhiyucha aqtayl tʼatiʼukxuntayay ni yucha.
44008014	Ex ancha Jerusalén yu jamalaqachal ni Jesús va takʼatsal va ixtalhakapuʼanta ixchivinti Dios lati yu tavilananchal Samaria. Ex chuncha tamalaqachal ni Pedro ali Juan para kataʼal ancha Samaria.
44008015	Tejkan tachaʼal va taskʼinil Dios para katalaqtanuʼol ni Espíritu Santo ni lapanakni yu ancha ixtavilanal.
44008016	Ni yuʼuncha ixtaʼaqchajʼajutacha la ixtaqaʼuti ni Jesús, pero jantukaʼ ixtalaqtanuy ni Espíritu Santo.
44008017	Ex ni Pedro ali Juan tamoqslanil ixmakakʼan yu ixtalhakapuʼanta y va chuncha talaqtanuʼol ni Espíritu Santo.
44008018	Ni Simón yu jachavanaʼ jalaqtsʼil ni ixtalaqtanuy ni Espíritu Santo tejkan ixjamoqslanikan ni ixmakakʼan, ex ixjalaqxtaqniputun tumin.
44008019	Va lakjunil ni Pedro ali Juan: —Kilaxtaqniu vachuʼ ni aniy tapʼasta para kalaqtanul ni Espíritu Santo mas va taʼayucha yu kakmoqslanil kimakaʼ.
44008020	Ex ni Pedro junil: —Ni uxintʼi kapiticha laqnin kun mintumin incha lhakʼapʼupʼin ni lay lhiʼikan tumin yu xtaʼa ni Dios.
44008021	Ni uxintʼi jantu paxtoqniyan kalaʼaʼitʼi yu xtaʼa Dios, la melhanuti va jantu ox katʼiʼuntʼay kun Dios.
44008022	Chavay kʼamapʼaxacha mijatapastakʼati, kamakʼauntʼijlacha milaktuʼunti. Kʼatʼapʼayninin Dios, yucha kʼatsay incha kamalaqmixiniyan yu pʼastʼakʼa la melhanuti.
44008023	Kitʼin ijkʼatsay ni uxintʼi ayaj akchʼipʼin y vachuʼ milaktuʼunti ox laqalhumanitan la mijatapastakʼati.
44008024	Ex chuncha ni Simón jaqaltaychoqol va lakjunil: —Kʼatʼapʼayninitʼik ni jalhachimoʼonuʼ Dios por kitʼin para jantu chun kaktapasal tacha kilajunau.
44008025	Ex chuncha ni Pedro ali Juan jalaqputeʼenil ni lapanakni yu talaqtsʼil yu makal ni Jesús y vachuʼ talaqputeʼenil ixchivinti Dios. Astan tachʼapachoqolcha ixlakatinkʼan para kataʼanchoqolcha laka putaulan Jerusalén. Ni lakatin taʼan ixtapuʼanta si ixtatapasatijlay laka putaulanaxna xaʼestado Samaria y ancha ixtalaqputeʼey yu lay katapulaqtaxtul ni lapanakni.
44008026	Ex chuncha taval qayntaun ixmayul Dios laqchaʼal ni Felipe, va junil: —Kaʼostʼaycha, kapiticha taʼan ixlhisur ni Jerusalén. Kʼachʼapʼa xatin yu puʼankan laka putaulan Gaza yu tapasay ni lakatʼun taʼan jantu matichun kataulal.
44008027	Ex chuncha ni Felipe ostayal, va alcha. Ancha lakatin paxtoqlhi qayntaun lapanaki. Yucha va qayntaun yu ay lapanaki yu machaqaʼ xalakatʼun Etiopía taʼan ixlhachimoʼonun qayntaun xanati yu ixjunkan Kandace. Ni anchanu lapanaki yu paxtoqlhi ni Felipe va yucha yu ixlhistakniʼojota tachun ixtumin ni Kandace. Yucha kilal laka putaulan Jerusalén para katoʼoyal ni Dios.
44008028	Chuncha va ixʼanchoqotacha la ixtʼun. Ex chuncha taʼan ixpuʼanta la ixkarro yu taxaqalhaʼan jukin ancha ixtʼajun puteʼeniʼ ni jalhiki yu tsʼoqlhi ni Isaías yu maqancha ixlaqputeʼey ixchivinti Dios.
44008029	Ex ni Espíritu Santo junil ni Felipe: —Kapiticha, katʼematʼi ni anu karro.
44008030	Tejkan talakanunil ni Felipe, qasmaknil ixchivinti taʼan ixtʼajun puteʼeniʼ ni jalhiki yu tsʼoqlhi Isaías yu maqancha ixlaqputeʼey ixchivinti Dios. Ex ni Felipe lhisakmil: —¿Malaʼasiy yu tʼaʼun puteʼeniʼ?
44008031	Ex ni anu ay lapanaki va naul: —¿Tas kakpumalaqasilcha incha jantu alin matichun yu lay kimasunil? Ex chuncha lhijunkal ni Felipe kataukʼalcha y katʼataulal.
44008032	Yu ixtʼajun puteʼeniʼ va inchine istsʼoqkanta: Qayntaun lapanaki lhaʼankal ixmaqnika tacha laqataun borrego. Va tacha taun sasʼatʼa borrego yu jantu tʼasay tejkan makasikkan, yucha vachuʼ jantu tsij najun.
44008033	Ni lapanakni jantu katalhiʼaynlhi, yuʼuncha tamukʼanil laqtaqal y jantu matichun kaʼaqtayjul. Va niman tamaqnil, xlhiyucha jantucha lay lhichivinkan ixlapanakni.
44008034	Ex ni ay lapanaki va lhisakmil ni Felipe, va junil: —Kitʼin kskʼiniyan taun jatapayniti ni uxintʼi, kiʼun tasʼayucha lapanaki lhichiviniy yu tsʼoqlhi ni aniy jalhiki. ¿Va lhichivinkan xʼaman yu tsʼoqlhi u va lhichiviniy aqayntaun lapanaki?
44008035	Ex chuncha ni Felipe aqtaylcha laqputeʼeniy tacha naunputun ixchivinti Dios yu ixtʼajun puteʼeniʼ y vachuʼ laqputeʼenil ni ox chivinti yu lhichiviniy Jesucristo.
44008036	Ex chuncha tejkan ixtaʼanta lakatin va tachaʼal taun lakxkan. Ex yu ay lapanaki va junil ni Felipe: —Aniy alin xkan. Kitʼin knajun ka ox kaval kajkʼaqchajʼaul.
44008037	[Ex ni Felipe va junil: —Incha lhakʼapʼupʼin kun tachun la melhanuti ex chun kalal kʼaʼaqchʼajʼau. Ex ni yucha va qaltayanal, va naul: —Kitʼin klhakapuʼan ni Jesucristo va yucha yu Sasʼatʼa Dios junita.]
44008038	Ex chuncha lhinaul kaʼulakal ni karro. Ex tapatajul ni yucha kun ni Felipe taʼan ixʼalin xkan. Ex ni Felipe maqchajʼaval ni anu lapanaki yu machaqaʼ Etiopía.
44008039	Tejkan tatakukchoqolcha lakxkan ex ni ixʼEspíritu ni Jalhachimoʼonuʼ Dios va taun laqatsʼalaj lhaʼal ni Felipe. Ex yu ay lapanaki jantucha aqtaun kalaqtsʼinchoqol. Ex va chʼapachoqolcha ixlakatin kun achati.
44008040	Astan ni Felipe xtaqnil kuenta va ixyachal taʼan ixʼalinachal taun putaulan yu ixjunkan Azoto. Tejkan taxtuchal ni Azoto ex taun taun putaulan yu ixtapasay va si ixjalaqputeʼeniy ni lapanakni yu ox chivinti yu lhichiviniy Cristo, tus chaʼal taʼan laka putaulan Cesarea.
44009001	Exnicha ni anchanu julchan, ni Saulo va ayaj ixnajun kalaqmaqnil yu ixtalhakapuʼan ni Jalhachimoʼonuʼ Jesús. Va laqʼal yu ay ixʼukxtinkʼan xakuras ni israelitas.
44009002	Va skʼinil para kaxtaqnil lhachimoʼon kun aqxtaun karta yu lay kalakmasunil ni israelitas yu ixtataqxtoʼa laka ay putaulan Damasco taʼan ixjamasunikan ixlhachimoʼon ni israelitas. Chuncha para lay kalaklhimil tachʼinin laka putaulan Jerusalén ni lapanakni yu kalaktemal yu ixtalhakapuʼan ni Saystʼi Lakatin, mas kaval joʼakna ali xanatin.
44009003	Tejkan ixʼanta lakatin taʼan va ukstsʼuniycha laka putaulan Damasco va tʼoqx maklkunil taun pʼays maklku laktʼiyan.
44009004	Ex niman taqtal laka tʼun, va qasmaklhi taun chivinti yu naul: —Saulo, Saulo, ¿valiʼiycha kʼixkʼaylhitʼaʼuncha?
44009005	Yu Saulo va naul: —¿Jalhachimoʼonuʼ, tas ayucha kʼatʼicha ni uxintʼi? Ex va junkal: —Ni kitʼin va Jesús kunita. Va kitʼin yu kixkʼaylhitʼaʼun ni uxintʼi. [Va milaqʼaman tʼaʼunkʼan mamajkʼatsʼanikʼa tacha laqataun vakax tejkan chʼintay yu putiltoqolhaankan yu aqtsupipi.
44009006	Ex ni Saulo va jaxkapʼiknil ixtalhanti, va naul: —Jalhachimoʼonuʼ, ¿tisuncha naʼun kakmakal ni kitʼin? Ex yu Jalhachimoʼonuʼ va naul:] —Kaʼostʼaʼulcha, kapiticha ni laka putaulan Damasco. Ancha katajunan yu maqskʼiniy kamakʼatʼi.
44009007	Ex ni lapanakni yu ixtatʼaʼanta ni Saulo va ayaj tatalhanal, va taqasmaklhi chivinkal pero jantu matichun katalaqtsʼil.
44009008	Taval tayachoqolcha ni Saulo pero tejkan malaqltiʼal ixlaqchul jantu lay kalakavanal. Ex tamaqchʼapal y talhaʼalcha laka putaulan Damasco.
44009009	Ancha paqtʼutu ixvilchal, jantu lay ixlakavanan y vachuʼ jantu kavayl y jantu tuʼuchun kaʼoqlhi.
44009010	Ancha Damasco ixvil qayntaun yu ixjunkan Ananías yu ixlhakapuʼan ni Jesús. Yucha tasunil ni Jalhachimoʼonuʼ Dios y laqtsʼil la ixtalakavanti, va junil: —Ananías. Ex yu Ananías va naul: —Aniy kʼalinta, Jalhachimoʼonuʼ.
44009011	Ex ni Jalhachimoʼonuʼ aaqtaun junchoqol: —Kaʼostʼaʼulcha, kapiticha la ixchaqaʼ Judas yu yal lakatin yu junkan Vas Tin. Ancha kʼalakxkʼauyeʼe qayntaun joʼati yu machaqaʼ Tarso yu junkan Saulo. Yucha kintʼajun tapaynininiʼ ni anchanu laqa chaqaʼ.
44009012	Yucha jalakavanal tus tacha kalaqmil qayntaun joʼati yu junkan Ananías y va moqslanil ixmakaʼ para kalal kalakavananchoqol.
44009013	Ex taval yu Ananías va naul: —Jalhachimoʼonuʼ, qaynlhuucha lapanakni kintalaqputeʼenita ni anchanu lapanaki, yucha ayaj jalaqlhimaqchapuy milapanakni yu tavilanal Jerusalén.
44009014	Y chavay ni aniy putaulan vachuʼ lhiminta ixlhachimoʼon ni ixʼukxtinkʼan kuras para kalakchʼilhaʼal tachun ni lapanakni yu talhakapuʼan mintaqaʼuti.
44009015	Ex yu Jalhachimoʼonuʼ va naul: —Kapiticha. Ni anchanu lapanaki kitʼin klaksakta para kalhaʼal kintaqaʼuti y kilhichivinil kun lapanakni yu jantu israelitas kataval y vachuʼ kun ixlhachimoʼonunkʼan y vachuʼ kun yu israelitas.
44009016	Kakmasuniyaʼ ni yucha ayaj maqskʼiniy kilamaqanlqajnal.
44009017	Ex alcha ni Ananías, va tanuchal laqa chaqaʼ taʼan ixvil ni Saulo. Va moqslanil ixmakaʼ, va junil: —Kintʼalaqajun Saulo, ni Jalhachimoʼonuʼ Jesús yu tasunin ni lakatin taʼan ixpʼutʼantʼa, va yucha kimalaqachal para kʼalakʼavananchʼoʼocha y vachuʼ para kalaqtanuʼojon ni Espíritu Santo.
44009018	Ex nimancha lakapupatajul tuʼuchun tus tacha ixtaxʼapʼiti jatanti, ex lakavananchoqolcha. Ex chuncha va ostaulchoqolcha, va aqchajʼaulcha.
44009019	Astan vaynchoqolcha y va chʼapachoqolcha ixtapʼasta. Va jalaktʼatamakaul lati julchan para katʼataulal ancha laka putaulan Damasco yu ixtalhakapuʼan.
44009020	Ex ni Saulo niman aqtayl jalaqputeʼeniy lapanakni laqa chaqan taʼan ixtataqxtoʼa ni israelitas. Va jalakjunil ni lapanakni ni Jesús va Sasʼatʼa Dios junita.
44009021	Tejkan chuncha taqasmaklhi ni lapanakni va tus vak takʼatsal, va talalhisakmil y tanaul: —¿Tas ayucha ni aniy joʼati? ¿Jantu yuʼ yu lakxkaulhitʼajun ni lapanakni ancha Jerusalén yu taskʼin Dios la ixtaqaʼuti Jesús? Chavay vachuʼ aniy minta vamun para kalakchʼapal yu talhakapuʼan Jesús y kalaklhaʼanil yu ixʼukxtininkʼan kuras.
44009022	Pero ni Saulo ixchiviniy kun tapʼasta yu lhilhiy ixtalhavaniy, y ox ixlakmasuniy ni Jesús va Cristo yu laksakta Dios. Va jalaktʼilhinil ixjatapastakʼatkʼan ni israelitas yu ancha ixtavilanal laka putaulan Damasco.
44009023	Ex chuncha paqlhuu val, ni israelitas chʼantaun taval para katamaqnil ni Saulo.
44009024	Pero yucha kʼatsal yu ixtamakaniputun. Mas laka julchan u mas laka putsʼista va si ixtapakxanʼiy taʼan putaxtukan ni anchanu ay putaulan.
44009025	Pero tejkan tsʼis ixjunita yu ixtalhakapuʼan va tapumaʼeltajul laqataun ay qaychʼi la xaʼexni ni putaulan. Ex chuncha tapumaqosulcha ni Saulo.
44009026	Tejkan chaʼal Jerusalén va ixlaktʼatanuputun yu ancha ixtalhakapuʼan. Pero tachun ixtatalhauniʼojoy, va jantu katalhakapuʼanil ni yucha incha laqsaval kalhakapuʼal vachuʼ.
44009027	Pero qayntaun yu ixjunkan Bernabé yucha va laqaʼil, y jalakmamispanil yu jalaqmalaqachal ni Jesús. Va jalakjunil ni yuʼuncha ni Saulo va laqtsʼil lakatin ni Jalhachimoʼonuʼ Jesús, y va tʼachivinil. Vachuʼ jalakjunil ni Saulo laqputeʼel ixtaqaʼuti Jesús sin talhanti laka putaulan Damasco.
44009028	Ex Saulo tamakaunchalcha Jerusalén, jalaktʼatiʼukxuntayalcha yu ixtalhakapuʼan.
44009029	Va laqputeʼel ixtaqaʼuti Jesús sin talhanti. Va jalaktʼachivinil ni israelitas yu ixtachiviniy griego y yuʼuncha vamun talhilakchivinil kun lhuu lakchivinti. Vachuʼ ni yuʼuncha ixtamaqniputun.
44009030	Tejkan chuncha takʼatsal ixjatʼalaqaunin yu vachuʼ ixtalhakapuʼan, ex va talhaʼal ni Saulo laka putaulan Cesarea, ex astan tamalaqachal laka putaulan Tarso.
44009031	Tachun yu ixtalhakapuʼan xaʼestado Judea ali xaʼestado Galilea ali xaʼestado Samaria va oxamaktaun ixtaʼukxuyanal y pʼays val ixlhakapuʼatikʼan. Va ayaj ixtatoʼoyay ni Jalhachimoʼonuʼ Jesús, y ni Espíritu Santo laqʼaqtayjul para katatalhaval.
44009032	Ex chuncha ni Pedro va ixjalaqlaqʼan ixlapanakni Dios, y vachuʼ jalaqʼal yu ixtavilanal laka putaulan Lida.
44009033	Ancha paxtoqlhi qayntaun lapanaki yu ixlakanita, laqatsajin jachʼitin ixmal laka putaman.
44009034	Ex yu Pedro va junil: —Eneas, ni Jesucristo palaycha makachoqoyan. Kaʼostʼaʼulcha, kasaktʼicha mixtaʼati. Ex nimancha ostaulal.
44009035	Tejkan chuncha talaqtsʼil ni lapanakni yu ixtavilanal laka putaulan Lida kun laka putaulan Sarón, va tamapaxal ixputsukukʼan, va talhakapuʼal ni Jalhachimoʼonuʼ Jesús.
44009036	Laka putaulan Jope ixʼalin qayntaun xanati yu ixlhakapuʼan yu ixjunkan Tabita yu vachuʼ ixjunkan Dorcas laka lhichivin Griego. Yucha mas va tavanancha kaval ixmakay tachun yu lajʼox vachuʼ ixlaqʼaqtayjuy ni kilpatanin.
44009037	Ex taval taqanʼal ni yucha y va nilcha. Va talaqachaʼal la ixlakatunaj, ex astan talhaʼal taun kuarto taʼan talman laqa chaqaʼ yu talaqtʼuy.
44009038	Yu putaulan Jope va ixlhiʼukstsʼuniy ixjunita kun Lida taʼan ixvilchal ni Pedro. Tejkan takʼatsal yu ixtalhakapuʼan ni ancha ixvilchal ni Pedro ex va tamalaqachal pumatʼuy jaltanan, va tatapayninil ni Pedro, va tajunil: —Kijnan klalaqmintau para tsʼalaj kilatʼaʼau Jope.
44009039	Ex yu Pedro nimancha ostaulal, va jalaktʼaʼalcha. Tejkan chinchal ex tajuntalhaʼal ni laka kuarto taʼan ixmachal ni janiniʼ. Yu tiyaunin ayaj ixtalhiqalhun, va tamasunil ni Pedro ixlaqchʼitikʼan yu jalakmakanil ni Dorcas tejkan vananaj ixtʼajun.
44009040	Ni Pedro laklhijunil katataxtul maqspaʼ, ex va taʼaqtsoqoqtanil ni Dios y va tapayninil. Ex astan talaqaspʼiklhi y laqastal ni janiniʼ, va junil: —Tabita, kaʼostʼaʼulcha. Ex ni janiniʼ talaqpuʼalcha la ixlaqchul y laqtsʼil ni Pedro, y ostaulalcha.
44009041	Ex ni Pedro maqchʼapaʼostaulnil y jalakjuntanuchoqolcha ixpulakna yu ixtalhakapuʼan vachuʼ kun yu tiyaunin, y lakmasunil va ixkujchoqotacha.
44009042	Taval takʼatsaʼolcha ni xaputaulan Jope, ex qaynlhuu lapanakni talhakapuʼal ni Jalhachimoʼonuʼ Jesús.
44009043	Ex ni Pedro ancha tamakaunchalcha paqlhuu laka putaulan Jope la ixchaqaʼ qayntaun xalaʼoxiniʼ jaxtaʼan yu ixjunkan Simón.
44010001	Ni laka putaulan Cesarea ixvilchal qayntaun lapanaki yu ixjunkan Cornelio. Yucha va qayntaun kapitan yu ixlhichimoʼoy cien tropas yu taminchal Italia.
44010002	Ni yucha kun tachun ixlapanakni ayaj ox ixtatoʼoyay ni Dios. Y ox jalaqʼaqtayjul ni kilpatanin y lhilhiy ixtatapayniniy Dios.
44010003	Tauncha julchan va laʼatʼutu putoqoxata ixjunita, ex ox tasunil ixmayul ni Dios. Va talakanunil y va junil: —Cornelio.
44010004	Chuncha ni Cornelio va ayaj talhanal, va aqtaylcha sniy laqtsʼin, va naul: —¿Tisun naʼuncha, kiʼukxtin? Ex yu ixmayul Dios va naul: —Ni Dios laqaʼinin tacha taun ox lapaxkan tachun yu mintapayniti kun tachun yu laqxtʼaqnin ni kilpatanin.
44010005	Chavay kʼalaqmalaʼachʼatʼi lapanakni laka putaulan Jope para kataʼal juntaʼinin qayntaun lapanaki yu junkan Simón yu vachuʼ junkan Pedro.
44010006	Yucha tʼavilchal qayntaun xalaʼoxiniʼ jaxtaʼan yu vachuʼ junkan Simón, yu yachal ixchaqaʼ va ixlhiʼukstsʼuniy lakamar. [Yucha kajunan tachun yu maqskʼiniy kamakʼatʼi.]
44010007	Tejkan anchoqolcha ixmayul ni Dios yu tʼachivinil, ex ni Cornelio jalakjuntaʼil pumatʼuy ixʼoqxtamatin kun qayntaun ixtropa yu ixtoʼoyay Dios y ixmakay yu ixlhijuniy ni Cornelio.
44010008	Va aqtayl jalaqputeʼeniy tachun yu tapasal ex astan jalaqmalaqachalcha kataʼal laka putaulan Jope.
44010009	Ex yu ataun julchan val tejkan atunkujcha ixjunita, va ixlhiʼukstsʼuniycha para katachaʼal Jope, exnicha taukʼal ni Pedro la ixʼukxni laqa chaqaʼ, aqtayl tapayniniy Dios.
44010010	Taval chʼapachal taun chavan, ixnajuntacha niman kavayl. Pero tejkan ixtʼaunkan laʼoxinika ixvayti, va tasunil taun tuʼuchun.
44010011	Va laqtsʼil tacha katalaqltiʼal ni laktʼiyan. Ancha tasul tacha kamaʼeltajukal lakatʼun aqxtaun ay laqchʼiti yu kankatʼati chʼinikanta ixkankatiʼ.
44010012	Va ixtatajumanal tapuchux talhitsukuti yu maʼatʼati ixchʼajakʼan ali tsapulin yu alin lakatʼun ali xatsʼoʼon laktʼiyan.
44010013	Ex va qasmaklhi taun chivinti, va junkal: —Kaʼostʼaʼulcha, Pedro. Yu aniy talhitsukuti kʼamaqnitʼi y kʼaʼutʼi.
44010014	Yu Pedro va naul: —Jalhachimoʼonuʼ, jantu lay kʼuy. Jantu aqtaun kʼuy yu jantu uyujnajun kʼaʼutʼi la kilhachimoʼonkʼan.
44010015	Ex va qasmakchoqol ataun chivinti, va junkal ni Pedro: —Tachun yu najun Dios lajʼox para kʼaʼutʼi yucha jantu kʼaʼun incha jantu ox kʼaʼutʼi.
44010016	Ex chuncha aqtʼutu chuncha tapasal. Ex yu ay laqchʼiti nimancha lhaʼanchoqokal laktʼiyan.
44010017	Tejkan Pedro ixtʼajun pastaknaʼ suncha naunputun yu laqtsʼitapasal, va exnicha tachinchal ni lapanakni yu laqmalaqachal ni Cornelio taʼan ixyal ixchaqaʼ ni Simón y tatalakxtutayal laka matiʼ.
44010018	Va pʼaysni tachivinil, talhasakminil incha ancha ixvil ni Simón yu vachuʼ ixjunkan Pedro.
44010019	Ni Pedro vananaj ixtʼajun pastaknaʼ yu laqtsʼitapasal. Ex ni Espíritu Santo va junil: —Simón, talakxkauyan qayntʼutu lapanakni.
44010020	Kaʼostʼaʼulcha, kapʼatʼaʼutʼicha talaktsin. Kalaktʼapiticha y jantu kapastakʼun tuʼuchun, va kitʼin klaqmalaqachata para katalaqmin.
44010021	Ex patajul ni Pedro, va lakjunil: —Va kitʼin ni kilalakxkauyau. ¿Tisuncha kilalhilaqmintau?
44010022	Ex tanaul: —Kintamalaqachan qayntaun kapitan yu junkan Cornelio. Yucha va qayntaun yu ayaj qalʼox lapanaki. Ox toʼoyay Dios y tachun yu israelitas mas va toʼoxtaycha kaval va si ox talhichiviniy. Qayntaun ixmayul Dios lhinaul kaklalaqmiu para kapiti la ixchaqaʼ para lay kaqasmaknin yu kʼaʼuneʼe.
44010023	Ex ni Pedro jalaklhijunil kataloqojlhi laqa chaqaʼ. Ex yu ataun julchan val, laktʼaʼalcha y vachuʼ tatʼaʼal lati ixtʼalaqaunin yu ixtavilanal Jope.
44010024	Ex apaqtaun val, tachaʼal laka putaulan Cesarea. Y yu Cornelio ancha ixlakpakxanʼita kun alati ixtʼalapanakni ali ixʼamigos yu ixjalakjuntaʼita.
44010025	Tejkan Pedro va laycha katanuchal laqa chaqaʼ exnicha ni Cornelio va paxtoqlhi, va taʼaqtsoqoqtanil la ixchʼajaʼ ni Pedro para katoʼoyal.
44010026	Pero Pedro maʼostaulnil, va junil: —Katʼaycha. Kitʼin vachuʼ va lapanaki kunita.
44010027	Tejkan vananaj ixtʼajun tʼachivin Cornelio ni Pedro ex tanulcha laqa chaqaʼ y ancha japaxtoqlhi pumalhuu lapanakni yu ixtaʼaqxtoqnun.
44010028	Ex yu Pedro lakjunil: —Kʼatsʼayatʼikcha ni kilhachimoʼonkʼan yu israelitas kuntau jantu kintaxtaqniyan lakatin para kaktaqxtoqvi chʼantaun kun uxiknan yu jantu israelitas kʼaʼuntʼik. Pero chavay kimasunil ni Dios ni jantu maqskʼiniy kajkunil matichun incha jantu ox ixjatsukunti u incha lhitʼajun laqtaqal.
44010029	Xlhiyucha tejkan kilajuntaʼiu, jantu tsij kaknaul, va niman kmil. Chavaycha klalhisakmiyau ¿Valiʼiycha kilajuntaʼiucha?
44010030	Ex yu Cornelio junil: —Laʼatʼaticha julchan xajun chuncha tacha chavaycha aniy hora laʼatʼutu putoqoxata xaktʼajun tapaynininiʼ Dios aniy la kinchaqaʼ. Ex niman kintasunil qayntaun lapanaki yu ox kʼuliksnaʼ ixjunita ixlaqchʼiti. Va kijunil:
44010031	“Cornelio, Dios qasmaknitan mintapayniti y pastakʼan por yu ox jalaqʼaqtʼayʼuy ni kilpatanin.
44010032	Kʼamalaʼachʼan ixʼika laka putaulan Jope qayntaun Simón yu junkan Pedro. Yucha vil la ixchaqaʼ qayntaun xalaʼoxiniʼ jaxtaʼan yu vachuʼ junkan Simón yu vil ixlhiʼukstsʼuniy lakamar. [Yucha katʼachivinanan tejkan kaminaʼ.]”
44010033	Ex niman kmalaqachanal mijuntaʼika y klhiʼachantajuy ni aniycha viltʼi. Chavaycha aniy alintau la ixlakaʼukxpuʼ Dios. Knaunau kilajuniu tachun yu lhijunin ni Jalhachimoʼonuʼ para kaklaqasmakniu.
44010034	Ex yu Pedro aqtayl chiviniy, va naul: —Chavaycha ox kmalaqasiy ni Dios tachun jalaqaʼiʼojoy mas va taʼayucha kaval.
44010035	Ox jalaqaʼiy lapanakni mas va toʼoxtaycha katataulal incha tatalhauniy ni yucha y tamakay yu lajʼox yu lhinajun.
44010036	Yucha laqmalaqachanil ni israelitas yu ox chivinti. Va jalakjunil tacha lay oxamaktaun katapuʼukxuntayal por yu makal Jesucristo yu xaJalhachimoʼonuʼ tachun ni lapanakni.
44010037	Uxiknankʼan ox kʼatsʼayatʼik yu tapasal la xalakatʼun Judea. Aqtaynichal xaʼestado Galilea tejkan Juan laqxaqalal ni lapanakni para kataʼaqchajʼaul.
44010038	Kʼatsʼayatʼik ni Dios xtaqnil palhachimoʼon ni Jesús yu machaqaʼ Nazaret y chuncha laqtanul ni Espíritu Santo kun tapʼasta. Chuncha ni Jesús ixʼukxuyal makanaʼ yu lajʼox y palay ixjalakmakachoqoy tachun ni lapanakni yu ixjalaqmamaqanlqajnivay ni aqmoqxnuʼ porke Dios ixʼalinta chʼantaun kun yucha.
44010039	’Ni kijnankʼan klaqtsʼinʼojoo tachun yu makal mas la ixtʼunkʼan ni israelitas y vachuʼ yu ay ixputaulankʼan Jerusalén, tus tejkan tamaqnil y tamakxtʼukmukʼal laka kurus.
44010040	Pero tejkan paqtʼutu val, ex ni Dios va majkujuchoqol y kintamasunin.
44010041	Jantu kalaktasuniʼol tachun ni lapanakni. Vamun kijnan kintatasunin yu Dios ixkintalaksaktan. Tejkan kujchoqolcha, ex xaktʼavaynau y xaktʼaʼoqyau yu oqkan.
44010042	Jesús kintamalaqachan kajkʼau jalaqputeʼeninin ni lapanakni ni Dios xtaqnil ixpalhachimoʼon para kapuxkaulaqtsʼinil ixlaqtaqalkʼan tachun ni lapanakni mas yu takujta y mas yu tanitacha.
44010043	Ni Jesús va yucha yu ixtalhichiviniy tachun yu maqancha ixtalaqputeʼey ixchivinti Dios tejkan tanaul ni va por ixtaqaʼuti ni yucha kalaqmalaqmixinikanaʼ ixlaqtaqalkʼan tachun ni lapanakni yu talhakapuʼan.
44010044	Tejkan vananaj ixtʼajun chivin ni Pedro, ex ni Espíritu Santo talaqtanuʼol tachun yu ancha ixtatʼajun qasmakninin ixchivinti.
44010045	Ni israelitas yu ixtalhakapuʼan yu tatʼamil ni Pedro va tus vak takʼatsal tejkan talaqtsʼil jalaqxtaqnikal vachuʼ ni Espíritu Santo yu jantu israelitas ixtajunita.
44010046	Taqasmaklhi ni va ixtatʼajun chivinin kun alati lhichivin yu jantu ixtamalaqasiy y ay ixtamakay ni Dios.
44010047	Ex yu Pedro va naul: —Jantu matichun lay laktanchay para jantu kataʼaqchajʼaul ni aniy lapanakni. Vachuʼ talaqaʼil ni Espíritu Santo tacha kijnankʼan klaqaʼiu.
44010048	Ex astan ni Pedro lhinaul kataʼaqchajʼaul la ixtaqaʼuti ni Jesucristo. Ex talhijunil kalaktʼatamakaul lati julchan ni Pedro.
44011001	Yu jalaqmalaqachal ni Jesús kun tachun yu ixtalhakapuʼan yu ixtavilanachal xaʼestado Judea va takʼatsal ni vachuʼ talaqaʼil ixchivinti Dios yu jantu israelitas kataval.
44011002	Ex tejkan chinchoqol ni Pedro laka putaulan Jerusalén ancha ixtavilanal lati israelitas yu talhakapuʼan. Yuʼuncha tamukʼanil laqtaqal ni Pedro.
44011003	Va tanaul: —¿Valiʼiycha jalaqkʼilatʼicha lapanakni yu jantu israelitas kataval y chʼantaun jalaktʼavay yuʼuncha?
44011004	Ex ni Pedro va qaltayanal, aqtaylcha jalaqputeʼeniy tachun yu tapasal. Va naul:
44011005	—Tejkan xakvil laka putaulan Jope kitʼin xaktʼajun tapaynininiʼ Dios ex klaqtsʼil aqxtaun ay laqchʼiti yu kintaʼeltajunil tus laktʼiyan. Kankatʼati ixchʼinikanta ixkankatiʼ.
44011006	Ancha klaqtsʼil ixtatajumanal xatalhitsukuti lakatʼun yu talhitʼajun maʼatʼati ixchʼajakʼan, ali maqtalin ali tsapulin ali xatsʼoʼon laktʼiyan.
44011007	Kitʼin ijqasmaklhi taun chivinti, va kijunil: “Kaʼostʼaʼulcha, Pedro, yu aniy talhitsukuti kamaqnitʼi y kʼaʼutʼi.”
44011008	Ex kitʼin kunil: “Jantu lay kʼuy, Jalhachimoʼonuʼ. Jantu aqtaun kʼuy yu najun la kilhachimoʼonkʼan jantu ox kʼaʼutʼi.”
44011009	Ex va ijqasmakchoqol ataun chivinti yu minchal laktʼiyan, va kijunil: “Tachun yu najun Dios lajʼox para kʼaʼutʼi yucha jantu kʼaʼun incha jantu ox kʼaʼutʼi.”
44011010	Ex aqtʼutu chuncha tapasal. Taval lhaʼanchoqokalcha laktʼiyan.
44011011	Exnicha tachaʼal pumatʼutu lapanakni yu laqmalaqachakal laqa chaqaʼ taʼan xakvil yu taminchal laka putaulan Cesarea.
44011012	Ni Espíritu Santo kilhijunil kaklaktʼaʼal y jantu kimpastakʼul tuʼuchun. Vachuʼ kintatʼaʼal yu aniy pumachaxan ketʼalaqauninkʼan. Va ktanuchaʼau la ixchaqaʼ qayntaun lapanaki.
44011013	Yucha kintalaqputeʼenin ni vachuʼ laqtsʼil ixmayul Dios y va lhijunkal kamalaqachanal Jope ixjuntaʼika qayntaun Simón yu junkan Pedro
44011014	para kajunil tas lay kapulaqtaxtul ni yucha kun ixlapanakni.
44011015	Ex tejkan kitʼin kʼaqtayl klaqxaqalay, va taʼeltajul ni Espíritu Santo, tus talaqtanuʼol vachu chun tacha yu pʼunaj kintalaqtanun kijnan.
44011016	Ex niman kpastakchoqol yu kintajunin ni Jalhachimoʼonuʼ Jesús tejkan naul: “Ni Juan va xkan ixpumaqchajʼavanan pero uxiknan kʼapʼuʼaqchʼajʼauyapitik ni Espíritu Santo.”
44011017	Va Dios yu jalaqxtaqnil ni Espíritu Santo vachu chun tacha kintaxtaqnin kijnan tejkan lhakapuʼau ni Jalhachimoʼonuʼ Jesucristo. Ex chuncha kitʼin jantu klaktanchaputun yu makay Dios.
44011018	Tejkan chuncha taqasmaklhi yu ancha ixtavilanal va tus saq taval y ay tamakal ni Dios, va tanaul: —Chavaycha ni Dios mas yu jantu israelitas kataval vachuʼ jamapaxaniy ixjatapastakʼatkʼan para lay katalaqaʼil yu ox jatsukunti.
44011019	Tejkan maqnikal ni Esteban ex lati ni lapanakni aqtayl jalaqmamaqanlqajnivakan por ixlhakapuʼatikʼan. Ex taʼal jaqosnun tus xaʼestado Fenicia kun Chipre y vachuʼ laka putaulan Antiokía. Ancha talaqputeʼel ni sastʼi chivinti yu xtaʼa jatsukunti, pero vamun ni israelitas jalaqputeʼenikal.
44011020	Lati yu ixtalhakapuʼan yu machaqan Chipre kun Sirene yuʼuncha vachuʼ tachaʼal ni laka putaulan Antiokía. Ex yuʼuncha talaqputeʼenil yu jantu israelitas kataval ni sastʼi chivinti yu lhichiviniy ni Jalhachimoʼonuʼ Jesús.
44011021	Yuʼuncha ixtalhitʼajun ixtapʼasta ni Jalhachimoʼonuʼ, xlhiyucha pumalhuu lapanakni tapaxal ixputsukukʼan, y talhakapuʼal ni Jalhachimoʼonuʼ Jesús.
44011022	Tejkan takʼatsal yu ixtalhakapuʼan ancha laka putaulan Jerusalén, ex yuʼuncha vachuʼ tamalaqachal ni Bernabé kaʼal laka putaulan Antiokía.
44011023	Tejkan ancha chaʼal ni Bernabé va laqtsʼil ni laqsaval ixjalakmapayniy ni Dios. Ex ni Bernabé ayaj lhiʼachantajul va laqxaqalal tachun para katataylhaʼal kun chux la ixjalhanutikʼan ni Jalhachimoʼonuʼ y jantu aqtaun katamakauntijlal.
44011024	Yucha va qayntaun lapanaki yu ayaj qalʼox ixjunita. Va tus ixlaqtanuʼol ni Espíritu Santo, y pʼays ixjunita ixlhakapuʼati. Va por yucha pumalhuu lapanakni talhakapuʼal ni Jalhachimoʼonuʼ.
44011025	Taval ni Bernabé al puxkaunaʼ Saulo laka putaulan Tarso. Tejkan temachal va lhimil tus laka putaulan Antiokía.
44011026	Ancha ixlaktʼavil taun jachʼitin yu ixtalhakapuʼan, jalakmasunil lhuvaj lapanakni. Ni laka putaulan Antiokía va ancha taʼan pʼunaj lakjunkal Cristianos yu ixtalhakapuʼan ni Cristo.
44011027	Ni anchanu julchan, lati lapanakni yu ixtalaqputeʼey ixchivinti Dios tataxtulcha Jerusalén y taʼal Antiokía.
44011028	Ex xaqayntaun ni yuʼuncha yu ixjunkan Agabo tayal taʼan ixtataqxtoʼa yu ixtalhakapuʼan Jesús. Ni Espíritu Santo va xtaqnil jatapastakʼati, ex va naul yu Agabo ni kaʼalinaʼ taun ay chavan tachun ni anchanuʼ lakamunukpaʼ. Astan chuncha val tejkan Claudio ixjunita yu ay jalhachimoʼonuʼ Romano.
44011029	Ex chuncha yu ixtalhakapuʼan ancha Antiokía va chʼantaun tamakal ixjatapastakʼatikʼan para kataʼaqtayjul ixtʼalaqauninkʼan yu vachuʼ ixtalhakapuʼan yu ixtavilanal xaʼestado Judea, mas va lakstsʼuninin yu kalal.
44011030	Ex chuncha laqsaval va tamalaqachanil taun limosnaj yu xalajʼaynin yu ixtalhakapuʼan xaʼestado Judea. Va talhaʼal Bernabé ali Saulo.
44012001	Ex chuncha ni anchanu julchan ni jalhachimoʼonuʼ Herodes aqtayl lakxkaylhitsukuy lati yu ixtalhakapuʼan.
44012002	Va malaqachanal ixmaqnika ni Jacobo yu xajayaʼ Juan ixjunita. Va tamaqnil kun aqxtaun espada.
44012003	Yu israelitas ayaj tamaqamal xlhiyucha tejkan chuncha kʼatsal ni Herodes ex vachuʼ malaqachanal ixchʼika ni Pedro. Chuncha tapasal tejkan ixjunita ixkʼatankʼan ni israelitas tejkan ixtaʼuy pan yu jantu ixlaqlhitayay levadura.
44012004	Tejkan Herodes chʼapal ni Pedro ex manul laka pachʼin, va laqmaqxtaqnil oqxlaqtʼati tropas para katalhistaklhi. Va pumatʼatin oqxlaqtamin. Va ixnajun kamaxtul tus katamaktaʼelal xakʼatan Paxku, para kamukʼanil laqtaqal la ixlakaʼukxpukʼan ni lapanakni.
44012005	Ex ni Pedro va ox ixtalhistaknuta laka pachʼin, pero yu ixtalhakapuʼan Jesús laqatapʼasta ixtatʼajun tapayninin Dios por yucha.
44012006	Ex valaycha kalakachil ni julchan tejkan ni Herodes ixmaxtuputun laka pachʼin ni Pedro para kamukʼanil laqtaqal. Tejkan tsʼis ixjunita ex yu Pedro ixmal laka pachʼin. Va ixtamataʼajmata pumatʼuy tropas, ox ixtachʼimata kun maʼatʼuy kadena y vachuʼ alati tropas ixtalhistaknuta la xakiltalakxtuti.
44012007	Ex tsʼalaj tasul ixmayul ni Jalhachimoʼonuʼ Dios y tʼoql mapulkul taʼakchun laka pachʼin. Va tampasal ni Pedro, maqloʼol, va junil: —¡Tsʼalaj kaʼostʼaycha! Ex ni kadenas niman talajʼexpatajul la ixmakaʼ ni Pedro.
44012008	Ex ni ixmayul Dios va junil: —Kʼamulatʼicha milaqchʼiti y kachʼantʼanutʼicha misapato. Ex chuncha makal ni Pedro. Ex vachuʼ naul ni mayul: —Kʼalhilaqapaqaqkʼacha minkutun y kintʼapʼitʼicha.
44012009	Ex yu Pedro niman nuks maqayaul ixmayul ni Dios, y tataxtul laka pachʼin. Pero yu Pedro jantu ixkʼatsay incha laqsaval ixjunita yu ixtʼajun makaniniʼ ni mayul. Ixlhilay va ixtʼajun aqlaqavan.
44012010	Va tapalaqpuslhi taʼan ixtayanal oqxlaqtʼuy tropas, tachaʼal tus laka puerta yu tsasnati ixjunita, yu paxajtachal tus lakatin. Va xʼaman talaqltiʼal, ex tataxtul. Va taltanal maqataun tin. Ex yu mayul laqatsʼalaj makaulcha xʼaman ni Pedro.
44012011	Ex yu Pedro lakpukujlhicha, va naul: —Chavay ijkʼatsay ni laqsaval kimalaqachanil ixmayul ni Jalhachimoʼonuʼ Dios. Kimalaqtaxtul la ixtamakaʼ ni Herodes kun tachun yu ixkintamakaniputun ni israelitas.
44012012	Tejkan chuncha pastaklhi ni Pedro, ex alcha la ixchaqaʼ María yu ixnati qayntaun yu ixjunkan Juan Marcos. Ancha ixtaʼaqxtoqnun lhuvaj lapanakni, ixtatʼajun tapaynininin Dios.
44012013	Tejkan chaʼal laqa chaqaʼ ni Pedro, va tayal la ixlhimaqspaʼ, aqtayl makasay xapuerta. Qayntaun maqtsukuʼ yu ixjunkan Rode al laka matiʼ para kamispal tas ayucha ixjunita.
44012014	Tejkan aqapimispal va Pedro ixjunita ex ayaj lhiʼachantajul. Pero jantu kamalaqltiʼal ni puerta porke niman takyautaspʼikchoqol, va la pʼas naul: —¡Ni Pedro lakxtuyal laka puerta!
44012015	Yuʼuncha tanaul: —Ka va lokoj kʼatʼi. Pero yucha aqlhuu naul ni va laqsaval. Ex yuʼuncha tanaul: —Kavalay va ixjalhitsukunuʼ.
44012016	Yu Pedro taylhaʼal makasanaʼ ni puerta. Ex tejkan tamalaqltiʼal, tus taun talhilal.
44012017	Ex ni Pedro va lakmajkunil para saq kataval. Ex aqtayl jalakjuniy tacha pumalaqtaxtul laka pachʼin ni Jalhachimoʼonuʼ Dios. Taval jalakjunil: —Kʼalaqpʼutʼeʼeniyapitik ni Jacobo kun yu alati ketʼalaqauninkʼan yu ktapasal. Ex taxtulcha, alcha alakataun.
44012018	Tejkan tunkulcha va ayaj taputʼilhil ixjatapastakʼatikʼan ni tropas porke jantu ixtakʼatsay tisuncha lhitapasalcha ni Pedro.
44012019	Ex ni Herodes malaqachanal ixpuxkauka pero jantu katatemal. Ex jalhisakmil ni tropas tisuncha tapasal y astan malaqachanal ixjalaqmaqnikakʼan ni anchanu tropas. Ex ni Herodes taxtul ancha laka estado Judea, va al laka putaulan Cesarea. Ancha taulchalcha.
44012020	Ni Herodes ixlaklukujlaniy ni lapanakni yu ixtavilananchal laka putaulan Tiro kun Sidón. Ex yuʼuncha tataqxtoqlhi laka putaulan Cesarea, ixtatʼachivinputun ni Herodes. Pʼunaj tatʼachivinʼelal qayntaun yu ixjunkan Blasto para kalaqʼaqtayjul. Yucha yu ay ixʼoqxtamati ixjunita ni jalhachimoʼonuʼ Herodes. Skʼinil lakatin para lay katatʼachivinil Herodes para ox katatiʼukxuntayal porke ixlhiʼutikʼan va ixminachal laka tʼun taʼan ixjalhichimoʼonun ni Herodes.
44012021	Tejkan laqchaʼalcha julchan para katatʼachivinil, ex ni Herodes ulal ni laqchʼiti yu taʼulay jalhachimoʼonun, va taulal laka siya taʼan jalhachimoʼonun. Ex laqxaqalal ni lapanakni.
44012022	Ex ni lapanakni aqtayl pʼaysni tachiviniy, va tanaul: —Va tacha qayntaun dios akapitʼajun jantu tacha lapanaki.
44012023	Ni Herodes jantu ay kamakal ni Dios xlhiyucha niman maqtaqanʼal ixmayul ni Dios. Ex aqtaylcha taʼuniy tsapulin ixlakatunaj, ex nilcha.
44012024	Pero ixchivinti Dios yucha laqputeʼekal mas va toʼoxtaycha kaval y talhavaʼal taʼakapuchun lakamunukpaʼ yu talhakapuʼal.
44012025	Tejkan ni Bernabé kun Saulo tamajkanilcha ixpujaltanakʼan por ixjamalaqachakanta Jerusalén, ex taminchoqochalcha. Talhimil yu ixjunkan Juan Marcos.
44013001	Ancha laka ay putaulan Antiokía ixtataqxtoʼa lapanakni yu ixtalhakapuʼan Jesús, lati ixtalaqputeʼey ixchivinti Dios y lati ixtamalaninin. Yuʼuncha ixlakjunkan Bernabé, ali Simón yu ixjunkan Niger, ali Lucio yu machaqaʼ laka putaulan Cirene, ali Manaén yu chʼantaun tʼaʼaynl ni jalhachimoʼonuʼ Herodes, ali Saulo.
44013002	Tejkan ixtatʼajun toʼoyanan ni Dios y vachuʼ ixtatʼajun taskʼajanan ex naul ni Espíritu Santo, va lakjunil: —Kilalaksakniu Bernabé kun Saulo para katamakal kilhitapatsa yu kitʼin kaklaklhijunaʼ.
44013003	Chuncha tejkan tamamaktal ixtaskʼajatikʼan y tatapayniniʼol ni Dios ex tamoqslanil ixmakakʼan ni Bernabé ali Saulo y tamalaqachalcha.
44013004	Ex chuncha ni Espíritu Santo laqmalaqachalcha. Ex ni Bernabé ali Saulo taʼalcha laka putaulan Seleucía. Ex tataxtulcha ni Seleucía, tapuʼal laqataun barco lakamar, tachaʼal tus alakataun lakatʼun yu ixjunkan Chipre yu taʼajmal lakamar.
44013005	Ancha tachaʼal laka putaulan Salamina y talaqputeʼel ixchivinti Dios taʼan ixtatamoʼoy ni israelitas. Ni Juan vachuʼ ixtatʼaʼanta para kaʼaqtayjul.
44013006	Tapalaqpusʼol taʼakchun ni anchanu lakatʼun yu taʼajmal lakamar, tachaʼal tus ataun putaulan yu ixjunkan Pafos. Ancha tapaxtoqlhi qayntaun israelita yu jachavanaʼ ixjunita, ixjunkan va Bar-Jesús. Anchanu joʼati va ayaj ixjalaklkanan, ni yucha ixnajun ixlaqputeʼey ixchivinti Dios mas jantu laqsaval ixjunita.
44013007	Yucha va chʼantaun ixtʼavil ni gobernador yu ixjunkan Sergio Paulo, yu ixlhitʼajun lhuu jatapastakʼati. Ni Sergio Paulo jalaklhijunil katamil ni Bernabé ali Saulo, va ixqasmakputun ixchivinti Dios.
44013008	Pero ni jachavanaʼ, yu vachuʼ ixjunkan Elimas, yucha ixjalaktanchaniputun ni Bernabé ali Saulo para jantu kalhakapuʼal ni gobernador.
44013009	Ex ni Saulo, yu vachuʼ ixtajuniy Pablo, yucha ixlaqtanuʼojota ni Espíritu Santo. Ex laqastal ni Elimas,
44013010	va junil: —Uxintʼi jamakanunuʼ y jalaklkanaʼ kʼatʼi, va sasʼatʼa aqmoqxnuʼ unitʼa, uxintʼi unitʼa ixtʼalaxkayaʼ tachun yu lajʼox. Uxintʼi vamun laktʼanchʼapʼutʼun para jantu vas kaʼal ixlakatin Dios.
44013011	Chavay ni Dios kaxtaqniyan maqanlqajnati. Kʼaʼuneʼe laʼachʼix y paqlhuu jantu kalaqtsʼineʼe julchan. Ex nimancha laʼachʼix val ni jachavanaʼ. Chuncha tiʼukxuntayalcha, ixlakxkajuy taʼayuʼ kamaqchʼapalhaʼal.
44013012	Tejkan chuncha laqtsʼil ni gobernador va lhakapuʼal y tus taun lhilal ni chivinti yu lhichiviniy ni Jalhachimoʼonuʼ Jesús yu laqputeʼenikal.
44013013	Ex ni Pablo ali yu alati ixtʼaltanan tataxtulcha laka putaulan Pafos y tatajuchoqolcha laka barco. Taʼalcha laka putaulan Perge la xaʼestado Panfilia. Ancha ni Juan jalakmakaunchoqolcha y nimancha anchoqol Jerusalén.
44013014	Y yu alati tataxtulcha ni Perge, tataylhaʼal jaltanan tus laka putaulan Antiokía la xaʼestado Pisidia. Ex tejkan xajulchan jastaknati val, tatanuchal taʼan ixtatamoʼoy ni israelitas, ancha tataulal.
44013015	Tejkan puteʼekal xalibro yu ixjapulhichimoʼonkʼan ni israelitas y vachuʼ kun ixchivintikʼan yu maqancha ixtalaqputeʼey ixchivinti Dios, ex ni ixʼukxtininkʼan ni israelitas yu ancha ixtataqxtoʼa va tajuntaʼil ni Pablo kun ixtʼaltanan. Va tajunil: —Ketʼalaqaunin, incha lhitʼantʼatʼik taun chivinti para katatapʼaysnil kun Dios ni lapanakni ex kanauntʼikcha.
44013016	Ex tayal ni Pablo, niman jalakmajkunil ni lapanakni kun ixmakaʼ para saq katataulal, y va naul: —Uxiknan tachun yu kintʼaʼisraelitas untʼatʼik y tachun yu tʼalhauniyatʼik ni Dios, kilaqasmakniu kinchivinti.
44013017	Ni kiDioskʼan yu israelitas juntau jalaksaklhi ni kepayankʼan yu maqancha ixtatʼajun. Jalaklalhaval tejkan ixtavilanal xalakatʼun Egipto mas jantu an machaqan ixtajunita. Astan ni Dios kun ixtapʼasta jalakmaxtul ni anu lakatʼun.
44013018	Yucha jalaqmaqantaulnil ixputsukukʼan lakakʼavinan tus tacha cuarenta jachʼitin.
44013019	Jalaqmaqnil oqxlaqtujun lapanakni yu ixtavilanal la xalakatʼun Canaán ex jalaqlvaqnil ixtʼunkʼan y jalaqxtaqnil ni israelitas.
44013020	Chuncha por tachun yu aniy tapasal va taqmaqal tacha cuatro cientos cincuenta jachʼitin. Ex astan jaxtaqnikal jueces tus tejkan aqtayl laqputeʼey ixchivinti Dios ni Samuel.
44013021	Ex chuncha yuʼuncha taskʼil qayntaun jalhachimoʼonuʼ para kalaklhichimoʼokal y chuncha yu Dios jamaqxtaqnil qayntaun yu ixjunkan Saulo, yu istsʼal Sis ixjunita, va minchal kun Benjamín. Ni Saulo jalaklhichimoʼol tus cuarenta jachʼitin.
44013022	Ex taval ni Dios maqosunil ixpulhachimoʼon ni Saulo, va jamaqxtaqnil kalhichimoʼonul yu David. Ni Dios lhichivinil David, va naul: “Klaqtsʼin ni David yu istsʼal Isaí. Yucha va qayntaun lapanaki yu chʼantaun junita kun kitʼin y yucha makaʼojoy tachun yu kitʼin klhinajun.”
44013023	Ex vachuʼ naul ni Pablo: —Ni Dios malaqachal qayntaun lapanaki yu minchal kun David yu junkan Jesús para kamalaqtaxtul xalapanakni Israel, chuncha tacha ixnajunta kamalaqachayaʼ.
44013024	Tejkan jantukaʼ ixmin ni Jesús ni Juan lhichivinil la ixlakaʼukxpukʼan tachun ni israelitas ni kaminaʼ y jalakjunil ni maqskʼiniy katamapaxal ixjatapastakʼatkʼan y kataʼaqchajʼaul.
44013025	Tejkan va laycha kamiʼol ixjatsukunti ni Juan, va naul: “Kitʼin jantu yuʼ kakval chuncha tacha yu uxiknankʼan pʼakxanʼiyatʼik, pero astan kaminaʼ yu mas apalay ay xajantu kitʼin. Ni kitʼin jantu kimpaxtoqniy mas kaklaqmusxʼoqnil isapato,” naul ni Juan.
44013026	Ex vachuʼ naul ni Pablo: —Ketʼalaqaunin yu tʼanchʼipitikcha kun Abraham y vachuʼ uxiknankʼan yu jantu israelitas kʼaʼuntʼik yu tʼalhauniyatʼik ni Dios, ni aniy chivinti yu pulaqtaxtukan yucha va para uxiknankʼan.
44013027	Yu ixtavilanal Jerusalén kun ixjalhachimoʼonunkʼan, yuʼuncha jantu ixtakʼatsay tasʼayucha ixjunita ni Jesús y jantu ixtamalaqasiy ixchivinti Dios yu ixlaqputeʼekan xajulchan jastaknati taʼan ixtatamoʼoy ni israelitas. Yuʼuncha tamukʼanil laqtaqal ni Jesús ex chuncha tapasaʼol ni anchanu chivinti yu maqancha tanaul yu ixtalaqputeʼey ixchivinti Dios.
44013028	Mas jantu katatemanil tuʼuchun laqtaqal para katamaqnil, pero taskʼinil ni Pilato para kamalaqachanal ixmaqnika.
44013029	Tejkan chuncha tamakaʼol, ex tapasaʼol tachun yu istsʼoqkanta yu lhichiviniy Jesús, tapʼuxlhi ni la ixkurus y tamaknul.
44013030	Pero mas nil ni Jesús, ni Dios yucha majkujuchoqol.
44013031	Astan ni Jesús paqlhuvaj jalaktasunichoqol yu ixjatʼaʼukxuntayay yu tataxtuchal Galilea y tatʼaʼal Jerusalén. Chavay va yuʼuncha yu talaqputeʼeniy ni lapanakni tacha tapasal ni Jesús.
44013032	Y vachuʼ naul ni Pablo: —Chuncha kijnankʼan klalaqputeʼeniyau taun ox chivinti yu maqancha jalakjunil kepayankʼan ni Dios yu kamakayaʼ.
44013033	Laqsaval chuncha makal tacha naul kun kijnankʼan yu ixjapapanaknakʼan juntau. Chuncha makal tejkan majkujuchoqol ni Jesús. Chuncha tacha tsʼoqkanta laka Salmo dos taʼan najun: “Uxintʼi kesʼatʼa unitʼa, chavay kitʼin kval mimPay.”
44013034	Ni Dios naul ni kamajkujuchoqoyaʼ laka janinin xlhiyucha ni ixlakatunaj jantu kapuchʼil. Inchine naul ni taʼan tsʼoqkanta: “Kakmaqxtaqniʼoyan tachun yu lajʼox chuncha tacha kunil ni David.”
44013035	Xlhiyucha ni David vachuʼ tsʼoqlhi taʼan alakataun Salmo yu inchine najun: “Jantu naʼun kapuchʼil kilakatunaj ni kitʼin yu kʼilaksaktʼa.”
44013036	Laqsaval ni David tapatsanil ni Dios tejkan vananaj ixtiʼukxuyal chuncha tacha Dios lhijunil. Ex nil ni David, tamaknul chʼantaun taʼan ixtaʼaknunun ixjapayan, ex astan niman puchʼil ixlakatunaj.
44013037	Pero yu majkujuchoqol ni Dios yucha jantu kapuchʼil.
44013038	Ex chuncha, ketʼalaqaunin, tsʼanqay kakʼatsʼatʼik ni lay kamalaqmixinikʼantʼik tachun milaqtaqalkʼan por Jesús yu klalhixaqalayau.
44013039	Va por yucha tachun yu talhakapuʼan va jalaqlaʼoxinikan ixjatsukuntikʼan para jantucha kalakmukʼanikal ixlaqtaqalkʼan yu jantu lay xamalaqmixinikan mas ixtamakay ixlhachimoʼon ni Moisés.
44013040	Kʼalhistʼakkʼantʼik para jantu chun kalhitʼapʼasatʼik tacha yu maqancha tatsʼoqlhi yu ixtalaqputeʼey ixchivinti Dios yu tanaul inchine:
44013041	Uxiknan yu jalaktʼuʼununatʼik, katʼalhanantʼik, kʼamiʼoyapitik. Ni kitʼin yu Dios kunita kakmakayaʼ lajʼay axtoqnuʼ taʼan tʼiʼukxuyanantʼik, mas matichun katajunan jantu kalhakʼapʼupʼinapitik, va naul ni Dios, —chuncha jalaqputeʼenil ni lapanakni ni Pablo.
44013042	Ex va chuncha taval tejkan tataxtuchoqolcha taʼan ixtatamoʼoy ni israelitas, ex yu jantu israelitas ixtajunita talhijunil ni Pablo ali Bernabé para kataminchoqol yu ataun xajulchan jastaknati para kalhichivinchoqol aaqtaun ni anu chivinti.
44013043	Ex chuncha tejkan tamaktalcha ni taqxtoʼati lhuvaj israelitas y vachuʼ lhuu lapanakni yu talhitanul tacha israelitas tatixkaulhaʼal ni Pablo ali Bernabé. Ex yuʼuncha taxtaqnil ox jatapastakʼati para katataylhaʼal la ixjamapayninti ni Dios.
44013044	Ex chuncha tejkan ataun semana junchoqol yu xajulchan jastaknati, va tataqxtoqlhi valaycha tachun ni lapanakni ni anchanu laka putaulan para kataqasmaklhi ixchivinti Dios.
44013045	Pero tejkan talaqtsʼil ni israelitas va lhuu lapanakni tataqxtoqlhi ex nimancha taʼaqtayl tamakay ixʼakchaʼatikʼan. Chuncha taʼaqtaynil talhichiviniy ni Pablo yu jantu laqsaval kaval y talaktuʼul.
44013046	Pero ni Pablo ali Bernabé jantu katachivinil kun talhanti, va tanaul: —Ixmaqskʼiniy kalaqputeʼekal ixchivinti Dios pʼunaj kun uxiknankʼan yu israelitas untʼatʼik. Kijnan klamasuniu pero uxiknankʼan jantu kalaʼaʼitʼik, lhilayatʼik ni jantu tapaxtoqniyan jatsukunti yu jantu miʼojoy. Xlhiyucha kajkʼanaucha jalaqputeʼeninin ixchivinti Dios yu jantu israelitas kataval.
44013047	Va chuncha kintalhijunin ni Jalhachimoʼonuʼ, va naul: Kitʼin klalakʼulatau tacha ixmaklkukʼan ni lapanakni yu jantu israelitas kataval, para katalaqtaxtul lapanakni tus taʼakapuchun lakamunukpaʼ.
44013048	Tejkan chuncha taqasmaklhi yu jantu israelitas ixtajunita, ayaj talhipaʼinil y talhiʼachantajul y nimancha aqtayl tanajun ni Jalhachimoʼonuʼ Dios la ox ixjunita ixchivinti. Ex talhakapuʼal tachun yu laqsaval jalaksakkal para katalhitsukul ni jatsukunti yu jantu aqtaun kamiʼoyaʼ.
44013049	Chuncha laqputeʼeʼokal ixchivinti Dios tus taʼakchun anchanu lakatʼun.
44013050	Pero yu israelitas taxaqalal ni xanatin yu apalay ixlaktoʼoyakan yu ixtalhakapuʼan Dios y vachuʼ yu joʼakna yu ixtalhitʼajun tapʼasta. Jalakchivijvakal para kalakxkaykal ni Pablo ali Bernabé y para chuncha kalaqtinaqxtukal ni anchanu lakatʼun.
44013051	Ex chuncha yuʼuncha jalakchʼankʼalapʼuxkal ixchʼanpʼoqxkʼan para kapumasunikal va jalaktanchanikalcha ni lapanakni por jantu katalaqaʼil ixchivinti Dios. Ex taʼalcha alakataun putaulan yu ixjunkan Iconio.
44013052	Pero yu ixtalhakapuʼan Jesús yu ixtavilanal laka putaulan Antiokía tus ox ixtalhitʼajun achati y ixtalaqtanun ni Espíritu Santo.
44014001	Ancha laka putaulan Iconio, ni Pablo ali Bernabé vachuʼ tatanul taʼan ixtatamoʼoy ni israelitas. Lhuvaj lapanakni talhakapuʼal por tamaqamal ixchivintikʼan mas yu israelitas y vachuʼ mas yu jantu israelitas kataval.
44014002	Pero yu israelitas yu jantu ixtalhakapuʼan niman taʼaqtayl taxaqalay yu jantu israelitas ixtajunita y tajunil yu jantu laqsaval para kataxkayl yu ixtalhakapuʼan.
44014003	Xlhiyucha ni Pablo ali Bernabé tataqmaqal kun yuʼuncha. Ixtalhichiviniy ni Jalhachimoʼonuʼ sin talhanti y yucha ixjalaqxtaqniy tapʼasta para lay katamasul axtoqnuʼ y palay katamakachoqol lapanakni para katakʼatsal ni laqsaval ixtalhichiviniy ixjamapayninti Dios.
44014004	Pero ni anchanu putaulan ni lapanakni va tʼuy jatapastakʼati ixtamakata. Lati chʼantaun ixtatʼajun kun yu israelitas, alati chʼantaun ixtatʼajun kun yu jamalaqachal ni Jesús.
44014005	Ex chuncha ni israelitas ali yu jantu israelitas kataval va chʼantaun tamakal ixjatapastakʼatikʼan kun ixʼukxtininkʼan para katalhimaqchapul y vachuʼ katalakatʼalmal kun chiyux.
44014006	Pero tejkan takʼatsal niman taqosnul, taʼalcha laka putaulan Listra ali Derbe la xaʼestado Likaonia. Vachuʼ tatapasaʼol mas yu lakstʼuniy putaulanaxna ni anchanu lakatʼun,
44014007	y talaqputeʼeʼol ni ox chivinti yu laqsaystʼi.
44014008	Ancha laka putaulan Listra ixʼalin qayntaun lapanaki yu jantu lay ixjaltanan. Ni yucha jantu aqtaun ixjaltanan porke va chʼanlkʼavil tsukul.
44014009	Yucha ixtʼajun qasmakniniʼ ixchivinti ni Pablo. Ex Pablo tus sniy laqastal ni anchanu chʼanlkʼavil, ex makal kuenta ni yucha ixlhakapuʼan ni lay palay kamakal ni Dios.
44014010	Chuncha la pʼays chivinil, va naul: —Kaʼostʼaycha y vascha katʼay. Ex ni anchanu lapanaki niman kiʼukltayal y nimancha aqtayl jaltanan.
44014011	Tejkan chuncha talaqtsʼil ni lapanakni yu makal ni Pablo niman taʼaqtayl tamatʼasay la ixlhichivinkʼan Likaonia, va tanaul: —Chavay ni dioses tataʼeltajulcha aniy kun kijnankʼan y taval tacha lapanakni.
44014012	Ex talhimapaqaʼul ni Bernabé tacha ixdioskʼan yu ixjunkan Júpiter. Y yu Pablo, por yucha chivinil, xlhiyucha talhimapaqaʼul Merkurio yu xamayul ixdioseskʼan ixjunita.
44014013	Taʼan ixlhimaqspaʼ ni putaulan taʼan putanukanachal, ancha ixyal ni chaqaʼ taʼan ixtatoʼoyay Júpiter. Ex chuncha ni xakura Júpiter va laklhimil toros ali xanti. Yucha kun yu lapanakni ixtatoʼoyaputun ni Bernabé kun Pablo, ixtamaqniputun talhitsukuti tacha taun lapaxkan yu moqslakan.
44014014	Chuncha tejkan takʼatsal ni Pablo ali Bernabé talajʼexputaukʼal ixlaqchʼitikʼan, tus talaktʼasajtanul taʼan mutʼun ixtayanal ni lapanakni, va tanaul:
44014015	—¿Valiʼiycha chuncha makʼayatʼik tacha aniy? Kijnankʼan vachuʼ valiʼiy lapanakni kuntau tacha uxiknankʼan. Kmintau vamun para kaklajuniu ni kamakʼauntʼikcha tachun yu aniy axtoqnuʼ yu jantu ixlaqmiti kaval y kalhakʼapʼupʼintʼikcha ni Dios yu laqsaval kujta, yu makata laktʼiyan ali lakatʼun vachuʼ yu lakamar kun tachun talhitsukuti yu ancha alin.
44014016	Mas maqancha ni Dios jalaqxtaqnil lakatin ni lapanakni para katapuʼal taʼan yuʼuncha katamaqamal,
44014017	pero ni Dios aqtsʼiyaj va tacha masuycha ni yucha laqsaval tʼajun. Si makay yu ox y tamalaqachaniyan xkan y vachuʼ taʼaqtayjuyan para kaʼalil yu ox jaxqanti. Chuncha talhipaʼiniyan y chuncha taxtaqniyan lhuvaj vayti y vachuʼ achati para oxamaktaun katsʼukʼutʼik.
44014018	Mas chuncha tanaul ni Pablo ali Bernabé pero ni lapanakni laqatapʼasta ixtatoʼoyaputun, y va skʼatsanaj jalaktanchanil ixjamoqslantikʼan yu ixtamakaputun.
44014019	Ex astan tachinchal lati israelitas yu ixtaxkajiy ni Pablo, yu machaqan Antiokía ixtajunita ali Iconio. Yuʼuncha taxaqalal ni lapanakni tus talhakapuʼal ixchivintikʼan. Ex talakatʼalmal ni Pablo kun chiyux, ex talaqxaqalhaʼal ixlhimaqspaʼ ni putaulan, ex ancha tamakaumalcha, ixtalhilay tamaqnilcha.
44014020	Ex astan xvilin taʼaqatayal yu ixtalhakapuʼan Jesús taʼan ixmal ni Pablo ex yucha ostaulchoqol y aqtaun tanuchoqol ni laka putaulan. Ex ataun julchan val, tʼaʼal ni Bernabé tus alakataun putaulan yu ixjunkan Derbe.
44014021	Anchanu laka putaulan talaqputeʼel ni ox chivinti y talhajaʼil lhuvaj lapanakni yu talhakapuʼal Jesús. Ex taʼanchoqolcha laka putaulan Listra, ali Iconio, ali Antiokía.
44014022	Ni anchanu putaulanaxna tamapʼaysnil ni lapanakni yu ixtalhakapuʼan Jesús y ox taxaqalal para ox katataylhaʼal ixlhakapuʼatikʼan. Tajunil: “Tsʼanqay kamaqanlqajnau para katanuchaʼau taʼan lhachimoʼonun ni Dios.”
44014023	Tachun ni putaulanaxna taʼan ixtataqxtoʼa yu ixtalhakapuʼan, si talakʼulal lati xapaynin yu lay katalhachimoʼonul ancha. Taskʼinil Dios kun taskʼajati y tamaqxtaqnil la ixtamakaʼ Dios yu ixtalhakapuʼan.
44014024	Ex astan tatapasaʼol xalakatʼun Pisidia y tachaʼal tus xalakatʼun Panfilia.
44014025	Talaqputeʼel ni ox chivinti laka putaulan Perge, ex taʼal tus Atalia.
44014026	Ex tataxtul ni Atalia, tapuʼalcha laka barco, taʼanchoqol aaqtaun Antiokía taʼan pʼunaj tapuʼaqdaynil, ancha taʼan pʼunaj jalakskʼinikal Dios y jalaqmalaqachakal kun ixjamapayninti. Chavay tamajkanilcha ni anchanu lhitapatsa yu ixjalaqmaqxtaqnikanta.
44014027	Tejkan ancha tachinchoqochal, tamaqxtoqlhi ixlapanakni Dios yu ancha ixtavilanal, va tajunʼol tachun yu makal Dios la ixjatsukuntikʼan, y vachu talaqputeʼel tacha ni Dios jaxtaqnil lakatin para katalhakapuʼal yu jantu israelitas kataval.
44014028	Ancha tataqmaqal ni Pablo ali Bernabé kun yu ixtalhakapuʼan Jesús.
44015001	Ex va chuncha ancha Antiokía tachinchal lati lapanakni yu taminchal xaʼestado Judea, yuʼuncha taʼaqtaynil masuninin yu ancha ixtalhakapuʼan, va tajunil: —Incha jantu kʼaxvililichʼukʼupʼuxnikʼa tacha lhinaul Moisés ex jantu lay kʼalaqtʼaxtʼu.
44015002	Pero ni Pablo ali Bernabé, yuʼuncha tanaul ni jantu maqskʼiniy chuncha kʼamakʼatʼi y laqatapʼasta ixtalaktanchay. Ex Pablo ali Bernabé kun lati yu ancha machaqan va jalaksakkal para katalaqʼal yu xapaynincha yu ixtalhachimoʼonun yu ixtalhakapuʼan kun yu jalaqmalaqachal ni Jesús yu ixtavilanal Jerusalén para katalhilakchivinil.
44015003	Ex ni machaqan Antiokía yu ancha ixtalhakapuʼan tamalaqachalcha ni Pablo ali Bernabé kun yu alati. Tejkan taʼalcha, tapuʼal xaʼestado Fenicia ali xaʼestado Samaria. Ancha talaqputeʼel ni taʼan taminchal va ixtamapaxatacha ixputsukukʼan lhuu lapanakni mas yu jantu israelitas ixtajunita. Tejkan chuncha jalaqputeʼenikal ni lapanakni yu ancha ixtavilanal va ayaj talhiʼachantajul.
44015004	Tejkan tachaʼal laka ay putaulan Jerusalén va ox jalaqaʼikal. Va talaqaʼil yu xalajʼaynin lapanakni kun yu ixtalhakapuʼan ali yu jamalaqachal ni Jesús. Ex ni Pablo ali Bernabé talaqputeʼel tachun yu makal Dios la ixlhitapatsakʼan.
44015005	Pero lati yu ixtalhakapuʼan yu fariseos ixtajunita, va taʼostayal, va tanaul: —Ni lapanakni yu talhakapuʼan yu jantu israelitas kataval, yuʼuncha maqskʼiniy kalakxvililichukʼupʼuxnikal y kalaklhijunkal katamakal ixlhachimoʼon Moisés.
44015006	Ex tataqxtoqlhi yu jamalaqachal ni Jesús kun yu xalajʼaynin yu ixtalhakapuʼan para katalaqlaʼoxil.
44015007	Tejkan panijcha ixtatʼajun lhilakchivinin, ex tayal ni Pedro, va lakjunil: —Ketʼalaqaunin, uxiknan kʼatsʼayatʼikcha por tachun kijnankʼan yu aniy yanau, va kitʼin kilaksaklhi Dios maqancha para kajkalaqputeʼenil yu jantu israelitas kataval ni ox chivinti para vachuʼ katalhakapuʼal.
44015008	Ni Dios yu lakmispaniy ixjalhanutikʼan ni lapanakni yucha laqxtaqnil ni Espíritu Santo vachu chun tacha kintaxtaqnin kijnan. Chuncha ni Dios masul ni yuʼuncha vachuʼ ox jalaqaʼiy.
44015009	Yuʼuncha vachuʼ jalaqtsʼin tacha kintalaqtsʼinan kijnankʼan. Vachuʼ xakaʼol ixlaqtaqalkʼan la ixjalhanutikʼan va por talhakapuʼal.
44015010	Chavaycha, ¿valiʼiycha jantu laʼaʼiyatʼik yu lhinajun ni Dios? Uxiknan jalakmukʼanipʼutʼunatʼik yu talhakapuʼan Jesús taun lhachimoʼon yu jantu katatayanil kepayankʼan y mas kijnan jantu tayaniyau.
44015011	Pero lhakapuʼanau ni kijnan laqtaxtutaucha por ixjamapayninti kiJalhachimoʼonukʼan Jesús, vachu chun tacha yuʼuncha talaqtaxtul —chuncha naul ni Pedro.
44015012	Ex chuncha taʼaqtayl tachiviniy ni Bernabé ali Pablo. Tachun ni lapanakni tus saq tajunʼol tejkan taqasmaknil ixchivintikʼan. Yuʼuncha ixtalhichiviniy yu lajʼay axtoqnuʼ yu makal Dios por yuʼuncha kun ixtapʼasta tejkan ixtatijuyanal chʼantaun kun yu jantu israelitas kataval.
44015013	Tejkan tachivinʼol, ex ni Jacobo va naul: —Ketʼalaqaunin, kilaqasmakniu kinchivinti.
44015014	Chavay ni Pedro kintalaqputeʼenin tejkan aqtaynil jalaksaknaʼ ni Dios lati lapanakni yu jantu israelitas ixtajunita, para kamakal sasʼatʼan.
44015015	Ex chuncha ni Pedro va aqstanchun chiviniy tacha yu maqancha tachivinil yu ixtalaqputeʼey ixchivinti Dios. Yuʼuncha inchine tatsʼoqlhi yu naul Dios:
44015016	Astan kakminchoqoyaʼ ni kitʼin yu Dios kunita, kajkʼulachoqoya qayntaun sasʼatʼa ni David la ixpalhachimoʼon. Va tacha taun chaqaʼ yu kaklaʼoxichoqoyaʼ yu talaqcheʼeʼojotacha, vas kakmaqayauchoqoyaʼ,
44015017	para kintalakxkaul ni kitʼin yu Jalhachimoʼonuʼ kunita tachun yu alati lapanakni, tachun yu klaklaksakta yu jantu israelitas ixtajunita para kilapanakni kataval.
44015018	Chuncha najun ni Jalhachimoʼonuʼ yu maqancha kintamasunin yu kaʼalinaʼ.
44015019	’Xlhiyucha kitʼin knajun jantu maqskʼiniy kalhinajuu yu lhitaʼay para yu jantu israelitas kataval yu tataspʼikchoqotacha kun Dios.
44015020	Vamun tsʼanqay klaqtsʼoqniu karta para jantu kataʼul vayti yu moqslanikan antivas y para jantu katatʼatamal lapanakni yu jantu ixnavinkʼan kaval y para jantu kataʼul talhitsukuti yu pixtutʼoqlkan y vachuʼ jantu kataʼul jakʼalnan.
44015021	Chuncha najun la ixlhachimoʼon Moisés y chuncha mas va toʼoxtaycha putaulan kaval si chun laqputeʼekan mas tus va maqancha taʼan tataqxtoʼa ni israelitas tejkan xajulchan jastaknati —naul ni Jacobo.
44015022	Ex yu jalaqmalaqachal ni Jesús ali yu xapaynin yu ixtalhachimoʼonun lakatajtan ali tachun yu ixtalhakapuʼan va tamaqamal ixchivinti Jacobo. Talalaksaklhi lati lapanakni para katʼamalaqachakal laka putaulan Antiokía kun Pablo ali Bernabé. Va jalaksakkal qayntʼuy lapanakni, yu junkan Judas Barsabás ali Silas, yu ixlapanakni Dios va ox ixtatoʼoyay ni yuʼuncha.
44015023	Va laqmalaqachal kun taun karta yu inchine najun: “Kijnankʼan yu mintʼalaqauninkʼan kuntau kun yu jalaqmalaqachal Jesús kun yu xapaynincha yu talhachimoʼonun lakatajtan. Klamastakʼayau ni uxiknan yu jantu israelitas kʼaʼuntʼik yu lhakʼapʼupʼinatʼik yu vilanantʼik laka putaulan Antiokía ali xaʼestado Siria ali xaʼestado Cilicia.
44015024	Kijnan kʼatsau ni la mimputaulankʼan tachanchal lati kilapanaknikʼan. Yuʼuncha tamamaqanixvan ni uxiknankʼan kun ixchivintikʼan y vachuʼ talaktʼilhinin mijatapastakʼatikʼan, mas jantu klaklhijuniu.
44015025	Astan tejkan chʼantaun kmakau kijatapastakʼatikʼan yu aniy kvilanau, ex kintamaqaman kaklaklaksakvi lapanakni yu kaklamalaqachaniu kun Bernabé ali Pablo yu ayaj klakpaxkayau.
44015026	Yuʼuncha va lapanakni yu tamaqxtaqtacha ixjatsukuntikʼan kun kiJalhachimoʼonukʼan Jesucristo.
44015027	Vachuʼ klamalaqachaniyau ni Judas ali Silas para katajunin la milakaʼukxpukʼan va aqstanchun tacha yu aniy klatsʼoqnitau.
44015028	Lhipaʼinil ni Espíritu Santo y vachuʼ kijnan para kaklalhijuniu ni aniy yu maqskʼiniy kʼamakʼatʼik, yu najun inchine:
44015029	Vamun jantu kʼaʼutʼik yu moqslanikan antivas ali jakʼalna ali talhitsukuti yu pixtutʼoqlkan. Vachuʼ jantu katʼatʼamatʼik lapanaki yu jantu minavinkʼan kaval. Incha tachun yu aniy jantu kamakʼayapitik, ex oxicha. Ox kaʼalintʼik la metsukuntikʼan.”
44015030	Taval tejkan laqmalaqachakalcha ni lapanakni va taʼalcha laka putaulan Antiokía. Talaqmaqxtoqlhi yu ancha ixtalhakapuʼan, ex tamaqxtaqlhicha ni jalhiki.
44015031	Ex taputeʼel y ayaj talhiʼachantajul y jantucha apalay katamaqaninil.
44015032	Ex ni Judas ali Silas yu xalaqputeʼenin ixchivinti Dios va taxtaqnil jatapastakʼati y tamakuvilal tachun yu ancha ixtalhakapuʼan.
44015033	Ancha paqlhuu ixtavilanal ex astan ox lakmastakʼachoqokal y malaqachachoqokal para katalaqʼanchoqolcha yu ixtamalaqachananta. [
44015034	Pero yu Silas maqamal kalaktʼataulal ancha.]
44015035	Vachuʼ Pablo ali Bernabé ancha tataylhaʼal laka putaulan Antiokía. Yuʼuncha kun alati lapanakni ixtamasuy y ixtalaqputeʼey yu ox chivinti yu lhichiviniy ni Jalhachimoʼonuʼ Jesucristo.
44015036	Tejkan paqlhuucha val, ex ni Pablo junil ni Bernabé: —Kaʼaucha, kalaqʼanchoqoocha ketʼalaqauninkʼan talakachux putaulanin taʼan laqputeʼeu ixchivinti ni Jalhachimoʼonuʼ, para kakʼatsau tas tajunitacha.
44015037	Ni Bernabé va ixlhiʼuxaʼan ni Juan Marcos.
44015038	Pero Pablo jantu kalhipaʼinil katalhaʼal porke ni Juan Marcos valiʼiy lakmakauntijlal laka estado Panfilia y jantu kataylhaʼal kun ixlhitapatsakʼan yu ixtatʼajun makanaʼ.
44015039	Ex laqatapʼasta talalaktanchanil tus tatalaqlvaqlhi. Chuncha ni Bernabé tʼaʼalcha chʼantaun ni Marcos y tapuʼal barco, tachaʼal tus Chipre.
44015040	Pero yu Pablo laksaklhi ni Silas para yucha chʼantaun katʼaʼal, ex chuncha tachun yu jatʼalaqaunin ali yu jatʼalapanakni taskʼinil ixjamapayninti ni Dios por yuʼuncha, ex taʼalcha.
44015041	Va tatapasaʼol xaʼestado Siria ali xaʼestado Cilicia y tamaʼayajnil tachun yu ancha ixtalhakapuʼan.
44016001	Ex va tachaʼal laka putaulan Derbe ali laka putaulan Listra. Ancha ixvil qayntaun yu ixlhakapuʼan yu ixjunkan Timoteo. Yu ixnati vachuʼ ixlhakapuʼan. Yucha va qayntaun israelita ixjunita pero yu ixpay va qayntaun griego ixjunita.
44016002	Ni lapanakni yu ixtalhakapuʼan yu ixtavilanal laka putaulan Listra ali laka putaulan Iconio ox ixtalhichiviniy ni Timoteo.
44016003	Ni Pablo maqamal katʼaʼal ni Timoteo. Pero pʼunaj xvililichukʼupʼuxniʼelal, va tamakal tacha ixputsukukʼan ni israelitas para ox katalaqtsʼil ni israelitas yu ancha ixtavilanal porke tachun ixtakʼatsay ni ixpay va griego ixjunita.
44016004	Tejkan ixtatapasay ni putaulanaxna va ixtaxaqalay yu ancha ixtalhakapuʼan. Talhichivinil tachun yu talhinaul yu jamalaqachal ni Jesús ali yu xalajʼaynin yu ixtalhakapuʼan yu ixtavilanal Jerusalén. Va ixtamasuniy para katamakal chuncha tacha jamasunikal.
44016005	Chuncha yu ixtalhakapuʼan apalay ox talhakapuʼal y lhilhiy ixtatalhavay.
44016006	Ni Espíritu Santo jantu kalakmakaul kataʼal laqputeʼenin ni ox chivinti tus Asia. Xlhiyucha tapuʼal xaʼestado Frigia ali xaʼestado Galacia.
44016007	Tejkan tachaʼal xaʼestado Misia va ixtaʼuxaʼan Bitinia pero ni Espíritu Santo jantu kalakmakaul.
44016008	Tejkan tatapasaʼol laka estado Misia va tachaʼalcha tus laka putaulan Troas.
44016009	Ex tejkan tsʼis val ni Pablo tasunil la ixtalakavanti qayntaun lapanaki yu machaqaʼ xaʼestado Macedonia yu ancha ixyal. Ni anchanu lapanaki tapayninil, va naul: “Kʼatʼantʼikcha Macedonia para kilaʼaqtayjuu.”
44016010	Tejkan chuncha laqtsʼil ni Pablo la ixtalakavanti, ex niman klaqlaʼoxiu kiʼaxtoqnukʼan para kajkʼaucha xaʼestado Macedonia porke ox kʼatsau ni va Dios kintalhijunin kaklaqlhixaqalau yu ox chivinti yu ancha ixtavilanal.
44016011	Chuncha ni kijnan ktaxtuucha Troas, va kpuʼau barco, vas kʼau tus laka putaulan Samotracia. Ex ataun julchan val vachuʼ kpuʼau barco, kchaʼau tus laka putaulan Neápolis.
44016012	Ex ancha kpatajuucha ex kʼaucha laka putaulan Filipos taʼan ixtavilanal ni Romanos. Yucha va taun putaulan yu apalay ay ixjunita ancha la xaʼestado Macedonia. Ancha jantu paqlhuu kaktaulau.
44016013	Tejkan val xajulchan jastaknati ktaxtuucha laka putaulan, kʼaucha ixlhimaqspaʼ tus laʼaxkan, ijkʼatsau ni ancha lay katʼematʼi taʼan ixtaskʼin Dios. Ancha ktaulau, klaktʼachiviniu ni xanatin yu ancha ixtaʼaqxtoqnun.
44016014	Qayntaun xanati yu kintaqasmaknin va ixjunkan Lidia. Va machaqaʼ Tiatira ixjunita. Yucha istʼay ox laqchʼiti yu laqlhuu xtapal. Yucha ayaj ixtoʼoyay ni Dios. Ni Jalhachimoʼonuʼ Dios aqtayjul para kalhakapuʼal ixchivinti ni Pablo.
44016015	Ex tejkan aqchajʼaul ni anchanuʼ xanati chʼantaun kun ixlapanakni va kintatapayninin, va naul: —Incha lhilayatʼik ni laqsaval klhakapuʼan ni Jalhachimoʼonuʼ, ex kʼatʼapʼasayapitik la kinchaqaʼ para ancha kaloʼojtʼik. Ex laqa tapʼaysni kintalhijunin kakloqojvi la ixchaqaʼ.
44016016	Tauncha julchan ni kijnan xkʼantau skʼinin Dios, va kpaxtoqvi qayntaun jatsiʼi yu ixlhitʼajun jantu ox espíritu. Ni anu espíritu ixmasuniy ni jatsiʼi yu katapasayaʼ astan yu jantukaʼ ixtapasay. Yu ixʼukxtinin ni anchanuʼ jatsiʼi ox ixtapulhajay por ixchivinti yu ixnajun.
44016017	Ni jatsiʼi ixkintatixkaulhaʼantan ni kijnankʼan ali Pablo, va la pʼays ixtʼasay, va ixnajun: —Ni aniy lapanakni yuʼuncha va ixʼoqxtamatin ni Dios yu vilchal laktʼiyan. Yuʼuncha talaqputeʼeniyan tas laycha kʼapʼulaqtʼaxtʼutʼik.
44016018	Ni anchanu jatsiʼi paqlhuucha chuncha ixkintatixkaulhitʼaunan. Ex ni Pablo jantu kamaqamal, va talaqaspʼiklhi y junil ni jantu ox espíritu: —Kitʼin ijkunan la ixtaqaʼuti ni Jesucristo, kʼamakʼaunchʼoʼocha ni aniy jatsiʼi. Ex va nimancha taxtuchoqol ni jantu ox espíritu.
44016019	Tejkan talaqtsʼil ixʼukxtinin ni jatsiʼi tacha tapasal y takʼatsal ni jantucha lay katalhajal tumin ex tachʼapal ni Pablo ali Silas, talhaʼal laklhitamau taʼan ixtavilanal ni jalhachimoʼonun.
44016020	Ex yuʼuncha tachivintanunil ni jalhachimoʼonun, va tanaul: —Ni aniy lapanakni yuʼuncha va israelitas tajunita, chavaycha tamalukujlay ni lapanakni yu tavilanal aniy laka putaulan.
44016021	Yuʼuncha talhinajun aputaun putsuku taʼan kijnan jantu xtaqnikanau lakatin kamakau yu Romanos juntau.
44016022	Ex tus tachun ni lapanakni va chʼantaun tamakal ixchivintikʼan. Ex yu jalhachimoʼonun talhinaul ixlajʼexnikkʼan ixlaqchʼitikʼan ni Pablo ali Silas y vachuʼ ixlaqmaqanaqkan.
44016023	Ex tus ox jalaqmaqanaqkal, y astan ankal jalaqmaqanuka laka pachʼin. Talhijunil ni jalhistaknaʼ ox kalaklhistaklhi.
44016024	Tejkan chuncha lhijunkal ex laklhaʼal apulaktaun taʼan ox ixpulakna ni pachʼin. Ancha jalaqtsʼanʼaqsʼulakanchalcha kun kʼiu.
44016025	Tejkan laqchaʼal pakltaun tsʼis ni Pablo ali Silas ixtaskʼin Dios y vachuʼ ixtamilpay y yu alati tachʼinin ixtaqasmatʼa.
44016026	Ex nimancha alil ay jaxkapʼikniti tus laklaʼol xaputayan ni pachʼin. Va talaqltiʼaʼol tachun ni xamatiʼ y tus talajʼexʼol tachun ixkadenaskʼan ni tachʼinin.
44016027	Chuncha niman kujlhi ni jalhistaknaʼ y laqtsʼil tachun ni xapuertas tus ixtalaqltiʼaʼojota. Ex niman maxtul ixespada, va ixmaqniputunkan ixlaqʼaman porke lhilal taqosʼol tachun ni tachʼinin.
44016028	Pero Pablo la pʼays chivinil, va junil: —Jantu kʼalhimaqchʼapʼukʼa milaqʼaman. Tachun ni kijnankʼan va si aniy kʼalintau.
44016029	Ex ni jalhistaknaʼ skʼinlhi qachitaun qaʼichi yu kamapulkul y takyautanuchal laka pachʼin. Taʼaqtsoqoqtanil ni Pablo ali Silas. Tus ox ixjaxkʼapʼikninta.
44016030	Ex lakmaxtul, va lakjunil: —Xapaynin, ¿tisuncha maqskʼiniy kakmakal para kaklaqtaxtul?
44016031	Ex tanaul: —Kalhakʼapʼupʼi ni Jalhachimoʼonuʼ Jesucristo ex kʼalaqtʼaxtʼuyeʼe kun tachun milapanakni yu tavilanal la minchaqaʼ.
44016032	Ex ni Pablo ali Silas talhixaqalal ixchivinti ni Jalhachimoʼonuʼ Jesús vachuʼ kun tachun yu ixtavilanal la ixchaqaʼ.
44016033	Ni jalhistaknaʼ laklhaʼalcha para kalaqchaʼanil taʼan ixtataqalhita. Ex astan niman aqchajʼaul kun tachun ixlapanakni.
44016034	Ex jalaklhaʼal ixpulakna la ixchaqaʼ y va jalakmulal laka mesa para kalakvaval. Tachun yu ixlapanakni ayaj talhiʼachantajul porke talhakapuʼal ni Dios.
44016035	Tejkan tunkunchoqolcha ex ni jalhachimoʼonun tamalaqachal ixpoliciaskʼan para katalaqʼal ni jalhistaknaʼ y katamaxtuchoqolcha ni Pablo ali Silas.
44016036	Ex ni jalhistaknaʼ junil ni Pablo: —Chavay ni jalhachimoʼonun kintalhijunil kaklamaxtuchoqoocha. Chavay laycha katʼaxtʼutʼik y oxamaktauncha kapʼinchʼoʼotʼik.
44016037	Pero ni Pablo lakjunil ni policias: —Kijnankʼan va Romanos kuntau. Pero mas chuncha kintalaqmaqanaqni la ixlakaʼukxpukʼan ni lapanakni y kintamanun laka pachʼin. Chavaycha kintamaxtuputunan laqatamaqsaq. Pero kijnan jantu kajkʼanau. Tsʼanqay yuʼuncha kintamin maxtunun.
44016038	Ex ni policias taʼalcha laqputeʼeninin ni jalhachimoʼonun. Tejkan takʼatsal ni yuʼuncha va Romanos ixtajunita ex ayaj tatalhanal.
44016039	Ex yuʼuncha tamil tapaynininin para kalaqmalaqmixinikal, ex chuncha tamaxtulcha y tatapayninil para katataxtulcha ni laka putaulan.
44016040	Tejkan tataxtulcha laka pachʼin va taʼal la ixchaqaʼ Lidia. Va ancha talaqʼal yu ixtalhakapuʼan Dios y tamalakaʼulal. Ex taval taʼanchoqolcha.
44017001	Tatapasal xaputaulan Anfípolis kun xaputaulan Apolonia, ex tachaʼal tus xaputaulan Tesalónica. Ancha ixʼalin chaqaʼ taʼan ixtataqxtoʼa ni israelitas.
44017002	Ex ancha tanul ni Pablo porke aqtsʼiyaj va chuncha ixjunita ixputsuku. Aqtʼutu jakitʼachivinil ni lapanakni kun ixchivinti Dios tejkan xajulchan jastaknati ixjun.
44017003	Jalaqputeʼenil para katamalaqasil ixchivinti Dios yu tsʼoqkanta y lakmasunil ni Cristo yu laksaklhi Dios yucha ixmaqskʼiniy kamaqanlqajnal y kanil y astan kakujchoqol laka putaknun.
44017004	Ex lati yu israelitas va talhakapuʼal y chʼantauncha taval kun Pablo ali Silas. Vachuʼ talhakapuʼal pumalhuu yu jantu israelitas ixtajunita yu ixtatoʼoyay Dios y vachuʼ lhuvaj xanatin yu ixlaktoʼoyakan tacha lajʼay lapanakni.
44017005	Pero yu alati israelitas yu jantu katalhakapuʼal yuʼuncha talhixiyaxlhi ni Pablo. Ex tamaqxtoqlhi yu talaktuʼunun lapanakni yu ixtayanal laklhitamau para katalaktʼilhil ni anchanu putaulan. Ex tatakyautanul laqatapʼasta la ixchaqaʼ Jasón, va ixtapuxkajuy Pablo ali Silas, para katalhaʼal taʼan ixʼalin ixtalhavaxtu lapanakni.
44017006	Pero jantu katatemal. Ex talhimil yu Jasón kun alati yu ixtalhakapuʼan, va talhiminil taʼan ixtavilanal ni jalhachimoʼonun. Pʼays talaktʼasal, va tanaul: —Ni Pablo ali Silas tatʼajun lakltʼilhinin tus taʼakapuchun ni lakamunukpaʼ, chavaycha vachuʼ tachil aniy.
44017007	Yu aniy Jasón jalaqaʼil la ixchaqaʼ. Ni anchanu lapanakni jantu tamakay yu lhinajun ni ay jalhachimoʼonuʼ César. Yuʼuncha tanajun alin aqayntaun yu ay Jalhachimoʼonuʼ yu junkan Jesús.
44017008	Tejkan chuncha taqasmaklhi ni jalhachimoʼonun kun ixtalhavaxtu ni lapanakni, ayaj pʼaysni tatalakchʼilil.
44017009	Ex ni Jasón kun yu alati yu ixtalhakapuʼan va tamakaunil tumin ni jalhachimoʼonun y vachuʼ taxtaqlhi ixchivintikʼan ni laqsaval jantu kataqosaʼ, para kataminchoqol astan. Ex taʼalcha.
44017010	Tejkan putsʼislhicha ex yu ixtalhakapuʼan tamalaqachal ni Pablo ali Silas laka putaulan Berea. Tejkan ancha tachaʼal, ex taʼal laqa chaqaʼ taʼan ixtataqxtoʼa ni israelitas.
44017011	Ni anchanu lapanakni yu machaqan Berea apalay ox ixtalakpastaknan xajantu yu ixtavilanal Tesalónica porke yuʼuncha ixtaqasmatʼa ni ox chivinti kun ay achati. Va lhilhiy ixtaputeʼey ixchivinti Dios yu tsʼoqkanta para katakʼatsal licha laqsaval kaval ixchivinti ni Pablo.
44017012	Qaynlhuu ni israelitas talhakapuʼal y vachuʼ talhakapuʼal qaynlhuu xanatin yu ixlaktoʼoyakan tacha lajʼay lapanakni yu jantu israelitas ixtajunita y vachuʼ qaynlhuu joʼakna.
44017013	Ni israelitas yu ixtavilananchal Tesalónica va takʼatsal ni Pablo ixlaqputeʼey ixchivinti Dios laka putaulan Berea. Ex vachuʼ taʼal laktʼilhinin ixtalhavaxtu ni lapanakni ancha Berea.
44017014	Ex yu ixtalhakapuʼan va niman tamalaqachal ni Pablo kaʼalcha taʼan ixkilpaʼ lakamar pero yu Silas kun Timoteo va tatamakaul ancha laka putaulan Berea.
44017015	Lati lapanakni tatʼaʼal ni Pablo y tapuʼal laka putaulan Atenas. Ancha ni Pablo jalaqmalaqachachoqolcha para kataminchoqolcha Berea y katajunil ni Silas kun Timoteo para niman katalaqʼal taʼan ixvilchal ni yucha.
44017016	Ex ni Pablo va ixlakpakxanʼita para katachaʼal ni Silas kun Timoteo. Va ayaj maqaninil tejkan laqtsʼil ni xalapanakni Atenas por lhuvaj ixdioseskʼan ixtalhitʼajun yu ixtatoʼoyay.
44017017	Yucha ixjalaqputeʼeniy ni israelitas taʼan ixtataqxtoʼa chʼantaun kun yu jantu israelitas kataval yu ixtatoʼoyay Dios. Vachuʼ laklhitamau lhilhiy ixjalaqputeʼeniy ni lapanakni.
44017018	Anchanu laka putaulan ixtavilanal lapanakni yu pulhuu jatalaniti ixtamispay, lati ixtamasuy yu tsʼoqlhi ni Epikúreo y lati ixtamasuy yu tsʼoqlhi Estoiko. Yuʼuncha vachuʼ tatʼachivinil ni Pablo kun lhuu lakiltsakʼastukni. Lati lapanakni ixtalajuniy: —¿Ka tisuncha najun ni aniy jachivinʼoj lapanaki? Lati tanaul: —Ka va lhichiviniy aputaun dioses. Chuncha ixtanajun porke Pablo ixlhichiviniy Jesús y vachuʼ ixlhichiviniy tacha pukujchoqol mas ixnitacha.
44017019	Ex va tajuntalhaʼal taʼan junkan Areópago. Ancha tajunil ni Pablo: —Kijnan knaunau kilamasuniu yu sastʼi jatalaniti yu uxintʼi masuy.
44017020	Kilalhiminitau saystʼi jatapastakʼati y ijkʼatsaputunau suncha naunputun.
44017021	Chuncha tanaul porke tachun yu machaqan Atenas y vachuʼ lapanakni yu alakataun machaqan yu ancha ixtavilanal vamun yuʼ ixtamaqamay katalhichivinil y kataqasmaklhi yu saystʼi jatapastakʼati.
44017022	Ex ni Pablo ostaulal la ixlakaʼukxpukʼan yu ancha ixtavilanal laka Areópago. Va lakjunil: —Lapanakni yu vilanantʼik aniy Atenas. Kitʼin klaqtsʼil la mimputaulankʼan ayaj tʼoʼoyayatʼik midioseskʼan.
44017023	Va xaktijuyal la mimputaulankʼan y klaqtsʼil yu xaʼaltares midioseskʼan. Laqataun altar va inchine tsʼoqmukʼakanta: “XAʼALTAR DIOS YU JANTU MISPAKAN.” Va yucha yu kaklalaqputeʼeniyau yu tʼoʼoyayatʼik mas jantu mispʼayatʼik.
44017024	’Ni Dios yu makal ni lakamunukpaʼ y tachun yu axtoqnuʼ va yucha xaJalhachimoʼonuʼ junita laktʼiyan ali lakamunukpaʼ. Yucha jantu kataulal laqa chaqan yu tamakay lapanakni para katatoʼoyal.
44017025	Yucha jantu tuʼuchun maqskʼiniy yu lay katamakanil ni lapanakni. Va yucha jalaqxtaqniy ixjatsukuntikʼan ni lapanakni kun ixjaxanitikʼan y tachun axtoqnuʼ.
44017026	’Yucha makal qayntaun lapanaki para kapuʼalil tachun lapanakni por taʼakapuchun lakamunukpaʼ. Va yucha lakʼulanil julchan tas vanancha kataqmaqayaʼ laqatamin paises y vachuʼ toʼoxtaycha tapaxtoqniy katataulal.
44017027	Ni Dios chuncha makal va para lay katalakxkaul ni lapanakni y katatemal. Yucha jantu maqati katsukul por qayntamin kijnankʼan.
44017028	Va yucha putʼaunau y va yucha putiʼukxuyanau y va yucha putsukuyau. Vachu chun tacha tanaul lati milapanaknikʼan yu tatsʼoqlhi, yu najun inchine: “Kijnan va sasʼatʼan juntau.”
44017029	Xlhiyucha va por sasʼatʼan Dios juntau, jantu maqskʼiniy kalakpastakvi ni Dios va oro junita, y vachuʼ jantu plata ali chiyux ali axtoqnuʼ yu lay tamakay lapanakni Kun ixjatapastakʼatkʼan.
44017030	Tejkan maqancha chuncha ixtamakay ni lapanakni ex va tacha jantu ixtamakay kuenta ni Dios. Pero chavaycha laklhijuniy tachun ni lapanakni para katamapaxal ixjatapastakʼatkʼan mas va toʼoxtaycha kaval taʼan tavilanal.
44017031	Yucha ox kʼatsay tisuncha julchan vas kalakmukʼaniyaʼ ixlaqtaqalkʼan tachun ni lapanakni taʼakchun ni lakamunukpaʼ. Chuncha kamakayaʼ por qayntaun lapanaki yu laksaklhi. Va chuncha lakmasunil tachun ni lapanakni porke ni Dios majkujuchoqol ni anchanu lapanaki mas ixnitacha —naul ni Pablo.
44017032	Tejkan taqasmaklhi va naul ni kujchoqol qayntaun janiniʼ ex lati talaktuʼul, pero yu alati tanaul: —Kijnan kaklaqasmaknichoqoyau minchivinti ataun julchan.
44017033	Chuncha ni Pablo jalakmakaulalcha ex anchoqolcha.
44017034	Lati lapanakni chʼantaun tatʼaval ni Pablo y talhakapuʼal. Vachuʼ chʼantaun tʼaval qayntaun yu ixjunkan Dionisio yu chʼantaun ixjunita kun lapanakni yu ixtataqxtoʼa Areópago ali qayntaun xanati yu ixjunkan Dámaris ali alati lapanakni.
44018001	Ex chuncha ni Pablo taxtuchoqolcha ni Atenas, va alcha laka putaulan Corinto.
44018002	Ancha mispal qayntaun joʼati israelita yu ixjunkan Akila yu tsukul laka putaulan Ponto. Yucha va exnikaʼ chaʼal laka putaulan Corinto kun ixanati yu ixjunkan Prisila. Va taminchal Roma porke yu jalhachimoʼonuʼ Claudio lhinaul katataxtul tachun yu israelitas. Ex chuncha ni Pablo jalaqʼal ni yuʼuncha.
44018003	Ancha jalaktʼataulalcha y ixjalaktʼatapatsay kun yuʼuncha porke va putaun ixlhitapatsakʼan ixtalhitʼajun. Yuʼuncha ixtamakay chaqaʼ yu makalonaj.
44018004	Ixlhitamin semana tejkan xajulchan jastaknati ixjun, ni Pablo si ixʼan taʼan ixtataqxtoʼa ni israelitas kun yu jantu israelitas kataval. Va ixjalaqxaqalay para katalhakapuʼal.
44018005	Chuncha ni Silas kun Timoteo taminchal xaʼestado Macedonia. Tejkan tachinchal Corinto, ex ni Pablo jantucha kataylhaanil ixmakaka chaqaʼ porke lhilhiy ixlaqputeʼey yu ox chivinti yu laqsaystʼi. Va ixlakmasuniy ni israelitas ni Jesús va Cristo ixjunita yu laksaklhi Dios.
44018006	Pero lati yu israelitas talhitalqamal y laqxtoqnuʼ tajunil. Ex ni Pablo kʼalhal ni ixlaqchʼiti, va lakjunil: —Jantucha kimpaxtoqniy klaʼaqtayjuu. Incha katsʼanʼayapitik, ex meʼemanchkʼan milaqtaqalkʼan kunaʼ. Chavaycha kajkalaqʼanaʼ yu jantu israelitas kataval.
44018007	Ex taxtulcha ni Pablo laqa chaqaʼ taʼan ixtataqxtoʼa ni israelitas, alcha taʼan ixtʼalaqxtoqyanal ataun chaqaʼ yu ixnavin ixjunita ni Justo yu ixtoʼoyay Dios.
44018008	Yu xaʼukxtin ixjunita taʼan ixtataqxtoʼa ni israelitas va ixjunkan Crispo. Yucha lhakapuʼal ni Jalhachimoʼonuʼ Jesús, vachuʼ talhakapuʼal tachun ixlapanakni. Vachuʼ qaynlhuu lapanakni ni anchanu putaulan Corinto taqasmaklhi yu ox chivinti talhakapuʼal y taʼaqchajʼaul.
44018009	Tauncha julchan tejkan tsʼis ixjunita ex ni Jalhachimoʼonuʼ xaqalal ni Pablo la ixtalakavanti, va junil: —Jantu katʼalhan. Katʼaylhipʼi laqputeʼeniʼ kinchivinti, y jantu kakʼikstʼaktʼi.
44018010	Kitʼin kʼalinta kun uxintʼi y jantu matichun lay kamakaniyan tuʼuchun. Ni aniy putaulan pumalhuu lapanakni katajunaʼ kilapanakni.
44018011	Ex chuncha ni Pablo tamakaul masunuʼ ixchivinti Dios tus taun jachʼitin apakltaun ancha Corinto.
44018012	Pero tejkan Galión ixjunita xagobernador ancha xaʼestado Akaya ex ni israelitas va chʼantaun taval para katachʼapal ni Pablo, y talhaʼal laka pulakchivin.
44018013	Tanaul: —Ni aniy lapanaki jantu vas jamasuniy ixtoʼoyaka Dios ni lapanakni. Yu jamasuniy jantu chʼantaun kaval tacha kimputsukkʼan kijnan.
44018014	Pero tejkan va laycha kachivinil ni Pablo ex ni Galión naul: —Incha aniy lapanaki va laqsaval kalhitsukul taun ay laqtaqal u incha kamakal yu jantu ox, ex chun kakmakanil yu kilalhijunau uxiknan yu israelitas untʼatʼik.
44018015	Pero va por jantu tamaqamayan ixchivinti u ni taqaʼuti yu lhichiviniy y por jantu va taun lhilayatʼik kun milhachimoʼonkʼan. Ex kalaqlaʼoxitʼik meʼemankʼan. Kitʼin jantu kimpaxtoqniy kaklaqlaʼoxil.
44018016	Ex lhinaulcha katataxtuchoqol laka pulakchivin.
44018017	Ex ni lapanakni yu ancha ixtayanal tachʼapal qayntaun yu ixjunkan Sóstenes va qayntaun xaʼukxtin ixjunita taʼan ixtataqxtoʼa ni israelitas. Va talakasamal ixlhimaqspaʼ ni pulakchivin. Pero ni Galión jantu kamakal kuenta.
44018018	Chuncha ni Pablo vananaj apaqlhuu tamakaul ancha laka putaulan Corinto. Ex astan lakmastakʼachoqolcha yu talhakapuʼan y chʼapalcha ixlakatinkʼan para kaʼal xaʼestado Siria. Va laktʼaʼal Prisila ali Akila. Tejkan tachaʼal laka putaulan Cencrea ex ni Pablo aqsikkal tus laqpaʼasas makakal. Chuncha makakal para kapukʼatsakal ni va laqsaval kamakayaʼ yu naul, yu junkal ni Dios. Ex tataxtuchoqolcha Cencrea, tataylhaʼal ixlakatinkʼan para kataʼal tus xaʼestado Siria. Va tapuʼal barco.
44018019	Astan tachaʼal laka putaulan Éfeso y ancha jamakauntijlal ni Prisila ali Akila. Pero ni Pablo tapasaʼelal laqa chaqaʼ taʼan ixtataqxtoʼa ni israelitas y laktʼachivinil.
44018020	Yuʼuncha tatapayninil ni Pablo para maqan kataulal pero yucha naul ni jantu.
44018021	Va lakmastakʼachoqolcha, va lakjunil: —[Va maqskʼiniy kajkʼal laka Jerusalén para yu kʼatan yu kaʼalinaʼ.] Incha Dios najun, kaklalaqminchoqoyau astan. Ex taxtuchoqolcha ancha Éfeso, va puʼal barco.
44018022	Tejkan chaʼal Cesarea ex jalaqkilal yu ixtalhakapuʼan ancha Jerusalén ex astan taylhaʼal ixlakatin para kachaʼal laka putaulan Antiokía.
44018023	Jantu paqlhuu kataqmaqal ancha, ex taxtuchoqol, va alcha tiʼukxuntayan talakachux xaputaulanaxna xaʼestado Galacia kun xaʼestado Frigia. Va ixlaqxaqalay tachun ni lapanakni yu ixtalhakapuʼan para ox katataylhaʼal la ixlhakapuʼatikʼan.
44018024	Ancha laka putaulan Éfeso chaʼal qayntaun israelita yu ixjunkan Apolos yu machaqaʼ Alejandría ixjunita. Yucha ayaj kʼusi ixchiviniy y la ox ixmispay ixchivinti Dios yu istsʼoqkanta.
44018025	Yucha ixlanita lati yu lhinajun ni Jalhachimoʼonuʼ Dios. Yucha chivinil kun tachun achati y ox vas ixlhichiviniy ni Jesús pero ixmispay vamun yu masul ni Juan yu jamaqchajʼavanan.
44018026	Taval ni Apolos aqtayl laqxaqalay sin talhanti ni lapanakni laqa chaqaʼ taʼan ixtataqxtoʼa ni israelitas. Pero tejkan taqasmaklhi ixchivinti ex ni Prisila ali Akila tajuntalhaʼal la ixchaqakʼan. Ancha tamalanil para apalay ox kamalaqasil ixlakatin Dios.
44018027	Taval ni Apolos uxaʼal xaʼestado Akaya ex chuncha yu ixtalhakapuʼan Jesús ancha Éfeso va taʼaqtayjul para lay kaʼal. Tatsʼoqnil aqxtaun jalhiki para ox katalaqaʼil ancha Akaya yu ixtalhakapuʼan Jesús. Tejkan chaʼal Akaya, ex ni Apolos ox jalaqʼaqtayjul yu ixtalhakapuʼan por ixjamapayninti Dios.
44018028	La ixlakaʼukxpukʼan ni lapanakni ni Apolos ox ixjalaqlhixaqalay ni israelitas yu jantu ixtalhakapuʼan Jesús taʼan jantu vas ixtamasuy ixchivinti Dios. Ex yuʼuncha jantu lay ixtalaktanchaniy ni Apolos. Kun ixchivinti Dios yu tsʼoqkanta yucha ixmasuy ni Jesús va Cristo yu laksakta Dios.
44019001	Tejkan ixvilchal Apolos laka putaulan Corinto xaʼestado Akaya ex ni Pablo tapasal laka aspajunaxnan para kachaʼal laka putaulan Éfeso. Ancha japaxtoqlhi yu ixtalhakapuʼan.
44019002	Va laklhisakmil: —¿Ni uxiknan laʼaʼitʼik ni Espíritu Santo tejkan lhakʼapʼupʼintʼik? Ex yuʼuncha tanaul: —Kijnan jantu kʼatsayau incha alin ni Espíritu Santo.
44019003	Ex ni Pablo aaqtaun laklhisakmichoqol: —¿Ex maticha tamasunin kaʼaqchʼajʼautʼik? Ex yuʼuncha tajunil: —Kijnan va Juan kintamasunin.
44019004	Ex lakjunil ni Pablo: —Chun, ni Juan laqmaqchajʼaval ni lapanakni yu ixtamapaxaputun ixjatapastakʼatkʼan. Lakjunil para katalhakapuʼal yu istsʼanqay kamil astan. Yucha va Jesús yu lhichivinil ni Juan.
44019005	Tejkan chuncha taqasmaklhi va taʼaqchajʼaul la ixtaqaʼuti ni Jalhachimoʼonuʼ Jesús para kataval ixlapanakni ni yucha.
44019006	Chuncha laqmoqslanil ixmakaʼ ni Pablo y talaqtanuʼol ni Espíritu Santo, ex taʼaqtaylcha tachiviniy lhichivin yu jantu ixtamispay y vachuʼ ixtalaqputeʼey ixchivinti Dios.
44019007	Por tachun ni yuʼuncha va pumakautʼuy joʼakna ixtajunita.
44019008	Chuncha laʼatʼutu malkuyuʼ ancha ixvil ni Pablo, y va si ixʼan taʼan ixtataqxtoʼa ni israelitas. Ixjalaktʼachiviniy ni lapanakni sin talhanti y ixjalakmasuniy tacha lhachimoʼonun Dios para katalhakapuʼal.
44019009	Pero lati por ixlaktuʼuntikʼan jantu katamaqamal katalhakapuʼal. Yuʼuncha vamun laqxtoqnuʼ talhichivinil ixlakatin Dios la ixlakaʼukxpukʼan tachun ni lapanakni. Ex chuncha ni Pablo jalakmakauntijlalcha ni yuʼuncha, ex yu ixtalhakapuʼan laklhaʼal la iskuela qayntaun lapanaki yu ixjunkan Tirano. Ancha lhilhiy ixlakmasuniy.
44019010	Chuncha tatapasal laʼatʼuy jachʼitin y xlhiyucha tachun yu ixtavilanal xaʼestado Asia mas yu israelitas ali yu jantu israelitas kataval va si taqasmaklhi ixchivinti ni Jalhachimoʼonuʼ Jesús.
44019011	Ni Dios ixtaqniy tapʼasta ni Pablo para lay kamakal lajʼay axtoqnuʼ yu jantu aqtaun laqtsʼinkan.
44019012	Ni lapanakni ixtalhiminiy payo kun laqchʼiti ni Pablo. Ex mas va tsʼuniy ixtamalakavay va si palay ixtajunchoqoy tachun ni taqanʼanin yu ixtalhaaniy y ixtataxtuʼojoycha ni jantu ox espíritus yu ixtalhitʼajun.
44019013	Ancha ixtaʼalin lati israelitas yu ixtatakyautsukuy maxtuninin aqmoqxnun ni lapanakni. Ex yuʼuncha vachuʼ ixtamaxtuniputun aqmoqxnun kun ixtaqaʼuti ni Jalhachimoʼonuʼ Jesús. Ixtatʼachiviniy ni aqmoqxnun y ixtajuniy: —Kijnan klajunau kun la ixtaqaʼuti ni Jesús yu laqputeʼey Pablo, katʼaxtʼutʼikcha.
44019014	Ex vachu chun tanaul yu pumatujun istsʼalan qayntaun joʼati yu ixjunkan Esceva. Yucha va qayntaun ixʼukxtinkʼan xakuras ni israelitas.
44019015	Pero qaltayanal ni jantu ox espíritu, va naul: —Kitʼin ijkʼatsay tasʼayucha ni Jesús y vachuʼ kʼatsay tas ayucha ni Pablo. Pero yu uxiknan, ¿tasʼayuʼuncha untʼatʼik?
44019016	Ex ni lapanaki yu ixlaqtanun ni jantu ox espíritu va niman jakʼiuklnil va jalakchʼapachal y jalaklhajal tus laqmaqaʼasasan tataxtul laqa chaqaʼ y tus ox tataqalhil.
44019017	Ex chuncha takʼatsaʼol tachun yu ixtavilanal laka putaulan Éfeso mas yu israelitas y mas yu jantu israelitas kataval. Tus ox tatalhanal y tus tachun ay ixtamakay ixtaqaʼuti ni Jesús.
44019018	Lhuvaj lapanakni talhakapuʼal y talhitaulal la ixlakaʼukxpukʼan ni lapanakni ixtalaqalhinkʼan y taskʼil para kalaqmalaqmixinikal yu ixtamakay la ixputsukukʼan yu tamakauntijlal.
44019019	Vachuʼ qaynlhuu lapanakni yu ixtachavanan tamaqxtoqlhi ixjalhikixkʼan yu ixlhichiviniy ixlhitapatskʼan, tus talaqxavaʼol la ixlakaʼukxpukʼan ni lapanakni. Ni xtapal yu talaqxaval va tacha cincuenta mil xatumin plata ixjunita.
44019020	Chuncha apalay ixtalhavay yu ixtalhakapuʼan ixchivinti ni Jalhachimoʼonuʼ Jesús y vachuʼ ixtalaqtsʼin tas ixjunita ixtapʼasta.
44019021	Tejkan chuncha tapasal ex ni Pablo va pastaklhi kapuʼal xaʼestado Macedonia kun xaʼestado Akaya tus kachaʼal laka putaulan Jerusalén. Vachuʼ ixnajun: —Tejkan kakchaʼanaʼ ex astan vachuʼ kajkʼanaʼ laka putaulan Roma.
44019022	Ex ni Pablo laqmalaqachal la xaʼestado Macedonia qayntʼuy yu chʼantaun ixjatʼatapatsay. Qayntaun va Timoteo, yu aqayntaun va Erasto ixjunkan. Ni Pablo vananaj taylhaanil xaʼestado Asia.
44019023	Ex ancha Éfeso lati yu ancha machaqan va ayaj talaktʼilhil por jantu ox ixtalaqtsʼin ixlakatin Dios.
44019024	Qayntaun yu ixjunkan Demetrio yu ixlaqltapatsay plata, va ixmakay lakstʼuniy xajachaqan yu ixtasuy tacha xachaqaʼ taʼan ixtoʼoyakan ixdioskʼan yu ixjunkan Diana. Ni lapanakni yu ixtaʼaqtayjuy Demetrio va ayaj ox ixtalhajay.
44019025	Ex yu Demetrio jalaqmaqxtoqlhi yuʼuncha kun alati lapanakni yu va aqstanchun ixlhitapatskʼan ixjunita, va lakjunil: —Lapanakni, kʼatsʼayatʼik ni aniy kilhitapatskʼan la ox pulhajayau.
44019026	Pero laqtsʼinatʼik y asmaktʼatʼik tacha makay ni anuʼ yu junkan Pablo. Yucha najun ni jantu laqsaval dios kaval yu tamakay ni lapanakni. Yucha laqxaqalay y lakmapaxaniy ixjatapastakʼatkʼan lhuvaj lapanakni aniy laka putaulan Éfeso y va laycha taʼakchuncha xaʼestado Asia.
44019027	Chavaycha kavalay katsʼanqayacha kilhitapatsakʼan ni kijnan y vachuʼ kavalay jantucha katoʼoyakanaʼ ixchaqaʼ kidioskʼan Diana yu ox toʼoyakan taʼakchun xaʼestado Asia y mas va toʼoxtaycha lakamunukpaʼ, ex ni yucha ka jantucha tuʼuchun xtapal kunaʼ kun ni lapanakni —naul ni Demetrio.
44019028	Tejkan chuncha taqasmaklhi ayaj tatalqamal, va pʼays tachivinil, va tanaul: —Jantu aqtaun kamiʼol ni kidioskʼan Diana yu toʼoyayau aniy Éfeso.
44019029	Ex tachun ni putaulan tus tatalaktʼilhiʼol. Lati ni lapanakni tachʼapal qayntʼuy ixtʼaltanan ni Pablo yu machaqan Macedonia yu ixjunkan Gayo ali Aristarco. Va jalaqxaqamakal tus jalaklhachankal laqa chaqaʼ taʼan ixtataqxtoʼa tejkan ixʼalin qamanti.
44019030	Ni Pablo vachuʼ ixjalaqʼuxaʼan ni lapanakni para kalaktʼachivinil pero yu ixtalhakapuʼan jantu katamakaul.
44019031	Vachuʼ lati ni jalhachimoʼonun ni ancha xaʼestado Asia yu ixʼamigos ni Pablo tamalaqachanil chivinti va tatapayninil ni Pablo para jantu kaʼal taʼan ixtaʼaqxtoqnun ni lapanakni.
44019032	Ex ancha taʼan ixtaʼaqxtoqnun ayaj pʼays ixtatʼasay ni lapanakni. Lati ixtanajun taun chivinti, y lati aputaun chivinti ixtanajun porke oxicha ixtatalaktʼilhita. Lati jantucha ixtamalaqasichoqoy valiʼiycha alil taqxtoʼati.
44019033	Ni israelitas tasalhaʼal qayntaun yu ixjunkan Alejandro taʼan ixtayanal ni lapanakni para kalaktʼachivinil. Lati yu ancha ixtaʼaqxtoqnun talaqputeʼenil ni Alejandro ixlhilukujkʼan ni lapanakni. Ex yucha jalakmajkunil para lay kalaktʼachivinil porke ixʼaqtayjuputun ixlapanakni.
44019034	Pero tejkan takʼatsal ni yucha va israelita ixjunita, ex taʼaqtaychoqol pʼays talaktʼasay tus tʼuy hora tataqmaqal, va ixtanajun: —¡Jantu aqtaun kamiʼol ni kidioskʼan Diana, yu toʼoyayau aniy Éfeso!
44019035	Ex taval, qayntaun yu jatsʼoqʼulanan laka pulakchivin va vak jalakmakal ni lapanakni, va jalakjunil: —Uxiknan, yu xajoʼakna aniy laka putaulan Éfeso untʼatʼik, tus tachun lapanakni takʼatsay ni aniy la kimputaulankʼan ox toʼoyayau kidioskʼan Diana y vachuʼ ox lhistaktau ixtʼatasun yu patajuchal laktʼiyan.
44019036	Jantu matichun lay najun va jalaklkanti junita yu klajunau. Ex chavaycha apalay ox saqcha kʼaʼuntʼik y jantu tuʼuchun kamakʼatʼik yu jantu paxtoqniy kun jatapastakʼati.
44019037	Uxiknan jalaklhitʼantʼik pumatʼuy lapanakni aniy, pero yuʼuncha jantu tuʼuchun katamakanil kidioskʼan y jantu kataʼakchʼintamal kun ixchivintikʼan.
44019038	Incha tachivintanuputun ni Demetrio chʼantaun kun ixtʼatapatsanin ex lay kataʼal chivintanunin laka pulakchivin ancha laqltiʼay y ancha tavilanal ni jalhachimoʼonun. Va ancha katalaqlaʼoxil.
44019039	Incha alin ataun yu skʼinpʼutʼunatʼik, ex maqskʼiniy kaʼalil taun junta para kalaqlaʼoxikal.
44019040	Pero chuncha tacha makayau, va laycha kamukʼanikau laqtaqal por laktʼilhiyau ni putaulan. Jantu xtaqkan lakatin chuncha kamakau y jantu lay tuʼuchun kanaunau tisuncha ixlhiʼatal taqxtoqyau.
44019041	Ex tejkan chuncha naunʼol va lakmastakʼachoqolcha ni lapanakni y taʼanchoqolcha.
44020001	Tejkan tamaktalcha ex ni Pablo jalakjuntaʼil yu ixtalhakapuʼan, va jalakmalakaʼulal y jalakchivijval. Ex lakmastakʼachoqolcha, va alcha xaʼestado Macedonia.
44020002	Ancha tapasaʼol tachun putaulanaxna y jalakchivijval ni lapanakni para katataylhaanil kun Dios. Taval chaʼal xaʼestado Grecia.
44020003	Ancha ixvil laʼatʼutu malkuyuʼ. Va ixpuʼuxaʼan barco tus Siria pero tejkan kʼatsal ixtapakxanʼita ni israelitas para katamakanil tuʼuchun, ex taspʼikchoqolcha va puʼanchoqol laka chʼajaʼ xaʼestado Macedonia.
44020004	Va tatʼaʼal ni Sópater yu machaqaʼ Berea, y vachuʼ Aristarco ali Segundo yu machaqan Tesalónica, vachuʼ Gayo yu machaqaʼ Derbe vachuʼ Timoteo y vachuʼ Tíkiko ali Trófimo yu machaqan xaʼestado Asia.
44020005	Yuʼuncha tapʼulʼal ex kintapakxanchaʼan tus laka putaulan Troas.
44020006	Tejkan paʼalcha ixkʼatankʼan ni israelitas tejkan taʼuy pan sin levadura, ex ktaxtuucha ni laka putaulan Filipos, y kpuʼau barco. Tejkan paqkis val va kchaʼau Troas ancha klapaxtoqchaʼau kun yuʼuncha. Ancha xakvilanau paqtujun.
44020007	Ex yu xapʼunaj julchan ni semana va chʼantaun ktaqxtoqvi ni kijnankʼan yu ixlapanakni Jesús kuntau, va chʼantaun kʼuu ni pan. Yu Pablo ixlakmasuniy ni lapanakni, ex taylhaʼal ixchivinti tus pakltaun tsʼis val porke va ixmaqskʼiniy kataxtul yu ataun julchan.
44020008	Va ktaqxtoqvi yu pulaktaun ni chaqaʼ taʼan talman. Ancha ixmaqtajita lhuvaj maklku.
44020009	Taval qayntaun tsʼal yu ixjunkan Eutiko va ixvil laka ventana. Ex yucha chʼapachal ltatati porke ni Pablo ayaj panij jamalaninil. Ex ni anchanu tsʼal tus ox ltatal y patajuchal tus taʼan talaqtʼutu ixtalmanixtu ni chaqaʼ, va janinicha tasakchoqol.
44020010	Ex ni Pablo niman taʼeltajul talaktsin, va laqatanul ni anchanu tsʼal, va naul: —Jantu katʼalhanantʼik. Vananaj kujta.
44020011	Ex taukʼachoqolcha taʼan talaqtʼutu chaqaʼ ni Pablo, aqtaylcha lakmapitsiniy ni pan, ex taʼulcha. Chuncha taylhaʼal ixchivinti tus tunkul ex astan anchoqolcha.
44020012	Ex ni lapanakni va oxamaktauncha taʼanchoqol y talhaʼanchoqol jakujnuʼ ni anchanuʼ tsʼal. Jantucha apalay katamaqaninil.
44020013	Yu kijnankʼan ikpʼulʼau laka barco tus Asón para ancha chʼantauncha kintatʼaʼan la kibarcokʼan ni Pablo. Chuncha kmakau kilakchivintikʼan porke yucha maqamal kaʼal laka chʼajaʼ tus Asón.
44020014	Ex tejkan ancha klapaxtoqvicha laka putaulan Asón ex taukʼalcha la kibarcokʼan. Ex kʼaucha ni putaulan Mitilene.
44020015	Ex ataun julchan val, kpuʼau ni barco y kchaʼau ixlhiʼukstsʼuniy Quío. Ex ataun julchan val kchaʼau laka putaulan Samos taʼan la ixkilpaʼ ni mar. Ex laka putaulan Trigilio ancha kloqojtijlau. Ex ataun julchan val taxtuchoqoocha, kʼaucha tus laka putaulan Mileto.
44020016	Va chuncha kmakau porke Pablo jantu ixtaqmaqaputun xaʼestado Asia xlhiyucha jantu kapuʼuxaʼal laka putaulan Éfeso. Niman ixchaʼanputun ni Jerusalén porke ixpastakʼa katapasachal ancha yu xakʼatan Pentecostes.
44020017	Ancha xakvilanau laka putaulan Mileto, ex ni Pablo malaqachanal ixlakjuntaʼika xalajʼaynin yu ixtalhakapuʼan ancha Éfeso.
44020018	Tejkan tachinchalcha ex lakjunil ni Pablo: —Uxiknan kilamispayaucha tas xajkunitacha kun uxiknan tejkan xaklatʼavilanau panchuncha aniy xaʼestado Asia.
44020019	Lhilhiy xaktapatsaniy ni Dios yu kiJalhachimoʼonukʼan y jantu ay xakmakakan. Tus aqlhuvaj xajqalhun por uxiknan mas ayaj xakmaqanlqajnan por yu ixkintamakaniy lati ni israelitas.
44020020	Kitʼin jantu aqtaun kakmakauntijlal ixlaqputeʼeka ixchivinti Dios yu lay kataʼaqtayjun. Va xaklamasuniyau la ixlakaʼukxpukʼan ni lapanakni y vachuʼ la minchaqakʼan.
44020021	Xajkalaqputeʼeniy ni israelitas ali yu jantu israelitas kataval, ni va maqskʼiniy katamapaxal ixjatapastakʼatkʼan kun Dios y katalhakapuʼal ni kiJalhachimoʼonukʼan Jesucristo.
44020022	Chavaycha va kteʼencha Jerusalén porke chuncha kilhijuniy ni Espíritu Santo mas jantu kʼatsay tisuncha kaklhitapasayanta ancha.
44020023	Vamun ijkʼatsay mas va toʼoxtaycha putaulan kʼan, ni Espíritu Santo kijuniy kakchʼikanaʼ y kakmaqanlqajnanaʼ ancha Jerusalén.
44020024	Mas chuncha jantu kimpastakʼuy porke kijatsukunti jantu tuʼuchun ixtapal kaval. Vamun kmajkaniputun kun tachun laqaʼachati ni lhitapatsa yu kixtaqnita ni kiJalhachimoʼonukʼan Jesús. Yucha va para kaklaqputeʼel ni ox chivinti yu lhichiviniy ixjamapayninti ni Dios.
44020025	’Klalaqputeʼeniu tacha lhachimoʼonun ni Dios y chavay ox ijkʼatsay ni jantucha aqtaun kilalaqtsʼinchoqoyau.
44020026	Xlhiyucha klajunau ni jantucha kilaqtaqal kaval incha matichun katsʼanqayaʼ
44020027	porke klalaqputeʼeniʼojoo tachun yu najun Dios.
44020028	Kʼalhistʼajkʼantʼik y vachuʼ kalaklhistʼaktʼik tachun ni lapanakni yu talhakapuʼan yu taxtaqnin ni Espíritu Santo. Chuncha ni uxiknankʼan kʼaʼuntʼik va tacha xajalhistaknan borregos kun ixlapanakni Dios yu laklhiʼil kun ixjakʼalna.
44020029	Kitʼin ox kʼatsay ni tejkan kajkʼanchoqoyacha ex kataminaʼ alati lapanakni yu kalakmakanuputunaʼ vachu chun tacha maqtalin yu jantu tamapayniy ni borregos.
44020030	Vachuʼ kun uxiknan kataʼostaulaʼ lati lapanakni yu kamasuyaʼ jalaklkanti para chʼantaun katatʼaval yu talhakapuʼan.
44020031	Ox kʼalhistʼajkʼantʼik. Kapʼastʼaktʼik ni anchanu laʼatʼutu jachʼitin mas tsʼis mas tunkuj jantu aqtaun kmakaul klaxtaqniu jatapastakʼati mas kun kilaqpuqalhuti.
44020032	’Chavaycha, ketʼalaqaunin, va kaklamakaunaucha kun Dios ali yu chivinti yu lhichiviniy ixjapaxkanti. Ni anchanu chivinti lhitʼajun tapʼasta para kaʼayajnantʼik la metsukuntikʼan y vachuʼ para kalaʼaʼitʼik yu laqxtaqniy Dios yu ixlapanakni tajunita.
44020033	Jantu matichun klhitsukunil akchaʼati por ixtumin nisin por ixlaqchʼiti.
44020034	Kʼatsʼayatʼik ni xaktapatsay la kimakaʼ para kaʼalil yu xakmaqskʼiniy y vachuʼ yu ixtamaqskʼiniy yu ixkintatʼavil.
44020035	Chuncha por tachun yu xakmakay va yucha klapumasuniu ni maqskʼiniy kaʼaqtayjuu kun kilhitapatskʼan ni lapanakni yu kilpatanin. Chuncha kʼapʼastʼaktʼik ni ixchivinti kiJalhachimoʼonukʼan Jesús yu najun inchine: “Apalay lhiʼachantajuy yu xtaʼa xajantu yu laqaʼiy.”
44020036	Tejkan chuncha naul ni Pablo ex tatsoqoqtalcha y aqtayl skʼin Dios kun ixtachunkʼan ni yuʼuncha.
44020037	Tus tachun taqalhul, y talaqatanul ni Pablo, y vachuʼ takiltastuklhi.
44020038	Ayaj tamaqaninil porke va naul ni jantucha aqtaun katalalaqtsʼinaʼ. Ex taʼal makaunan ni Pablo tus laka barco.
44021001	Tejkan klakmakajuucha va kpuʼau barco, va kchaʼau tus laka putaulan Kos. Ex ataun julchan val kʼau tus Rodas ex ancha kʼau tus laka putaulan Pátara.
44021002	Ancha ktemau taun barco yu ixʼanta xaʼestado Fenicia, ex yucha kpuʼaucha.
44021003	Taval klaqtsʼiu xalakatʼun ni Chipre yu tanʼajvil lakamar, kmaqxapaʼiniu la kilhijamaqxukʼan ex astan kchaʼau tus xaʼestado Siria. Ni barco yu xakpuʼantau ixmaqskʼiniy kamakauntijlal ixmachʼapati laka putaulan Tiro, ex kijnan ktanuu ni laka putaulan.
44021004	Ancha ktemau lapanakni yu ixtalhakapuʼan y klaktʼataulau paqtujun. Ni Espíritu Santo jalakmasunil ni yuʼuncha para katajunil ni Pablo jantu kaʼal Jerusalén.
44021005	Tejkan laqchaʼal laqatujun julchan va ktaxtuchoqoocha. Ex yu ixtalhakapuʼan kintatʼaʼal kun ixanatinkʼan ali sasʼatʼankʼan tus laka playa. Ancha ktaʼaqtsoqoqtau y kskʼiu Dios.
44021006	Astan ox klamastakʼau kun jalaqatanunti ex ktaukʼachoqoocha laka barco y yuʼuncha taʼanchoqol la ixchaqakʼan.
44021007	Chuncha ktaxtuucha ni laka putaulan Tiro, kpuʼau barco tus Tolemaida. Ancha vachuʼ klakmastakʼau yu ixtalhakapuʼan y klaktʼataulau taun julchan.
44021008	Ex ataun julchan val ktaxtuchoqoocha, ex kchaʼau taun ay putaulan yu junkan Cesarea. Ancha ktanuu la ixchaqaʼ Felipe yu ixlaqputeʼey ixchivinti Dios. Yucha va xaqayntaun yu pumatujun yu ixtaʼaqtayjuy yu jamalaqachal Cristo. Ex ancha kloqojvicha.
44021009	Ni Felipe ixlhitʼajun pumatʼati ixjatsiʼin yu jantukaʼ ixtalakxtuklay. Yuʼuncha ixtalaqputeʼey kun ixtapʼasta Dios yu kaʼalinaʼ astan.
44021010	Ancha ktaulau lati julchan, taval chinchal qayntaun lapanaki yu ixlaqputeʼey kun ixtapʼasta Dios yu kaʼalinaʼ astan. Yucha ixjunkan Agabo va ixmintachal xaʼestado Judea.
44021011	Va kintalaqmin y chʼapal ixcinturon ni Pablo, ex lhimaqchʼikal y lhichʼanchʼikal, va naul: —Ni Espíritu Santo najun lati ni israelitas yu tavilanal laka putaulan Jerusalén va chuncha katamakayaʼ ni jamanavin ni aniy cinturón. Katachʼiyaʼ y katamaqxtaqniyaʼ la ixtamakkʼan lapanakni yu jantu israelitas kataval
44021012	Tejkan chuncha ijqasmakvi ni kijnankʼan ali yu ixtalhakapuʼan ancha Cesarea, ex kijnan ktapayniniu ni Pablo para jantu kaʼal Jerusalén.
44021013	Ex naul ni Pablo: —¿Valiʼiycha alhunatʼikcha y kilamamaqanixvayau? Kitʼin jantu kimpastakʼuy mas kakchʼikal u mas kaknil laka Jerusalén por kiJalhachimoʼonuʼ Jesús.
44021014	Tejkan jantucha lay kakmaqalhajau ixaqalaka, ex kmakajuucha, va knajuu: —Chaqxi kamakakal yu lhinajun ni Jalhachimoʼonuʼ Dios.
44021015	Ex chuncha klaqlaʼoxiucha kiʼaxtoqnukʼan, ktaxtuchoqoocha ni Cesarea, ex kʼaucha ni Jerusalén.
44021016	Pero vachuʼ kintatʼaʼan lati yu ixtalhakapuʼan yu machaqan Cesarea. Yuʼuncha kintajunin kajkʼau loqojnun la ixchaqaʼ qayntaun yu ixjunkan Mnasón ancha Jerusalén. Yucha va machaqaʼ Chipre ixjunita y maqancha ixlhakapuʼanta.
44021017	Tejkan kchaʼaucha Jerusalén yu ketʼalaqauninkʼan kintalaqaʼin kun achati.
44021018	Ex ataun julchan val yu Pablo kun kijnankʼan klaqʼau ni Jacobo. Ancha vachuʼ ixtavilanal tachun yu xalajʼaynin yu ixtalhakapuʼan.
44021019	Ex ni Pablo lakmastakʼal, va jalakjunʼol tachun yu makal Dios la ixlhitapatsa kun yu jantu israelitas kataval.
44021020	Tejkan chuncha taqasmaklhi ay tamakal ni Dios. Va tajunil ni Pablo: —Pablo yu kilaqajkʼan unitʼa, kʼatsʼaycha ni aniy alin miles israelitas yu talhakapuʼantacha. Yuʼuncha ayaj tanajun kamakakal ixlhachimoʼon Moisés.
44021021	Ni aniy jamakʼatsanikantacha ni uxintʼi jalakmasuniy ni israelitas yu laqmaqati tavilanal la ixputaulankʼan yu jantu israelitas kataval. Uxintʼi va jalakmasuniy katamakauntijlal ixlhachimoʼon Moisés y jalakʼuniy jantucha kataxvililichukʼupʼuxnil istsʼalankʼan y jantucha katamakal tacha ixputsukukʼan.
44021022	¿Ex tas kamakayaucha? Laqsaval ni lapanakni katataqxtoʼaʼ tejkan katakʼatsayaʼ ni uxintʼi chʼitʼa aniy.
44021023	Tsʼanqay kʼamakʼatʼi tacha klalhijunau kijnan: Aniy alin qayntʼati kun kijnankʼan yu tajunil ni Dios kun ixchivintikʼan yu katamakayaʼ.
44021024	Kalaktʼapiticha, vachu chun kʼamakʼayeʼe tacha yuʼuncha tejkan kalakpaxkʼikkanaʼ tacha lhinajun ixlhachimoʼon Moisés. Uxintʼi kalakmapʼalnin yu maqskʼiniy para lay kalakpaxkʼikkal. Ex chuncha tachun ni lapanakni katakʼatsayaʼ ni jantu laqsaval kaval yu taqasmaknin. Vachuʼ katakʼatsayaʼ ni uxintʼi vananaj toʼoyay ixlhachimoʼon Moisés.
44021025	Yu jantu israelitas kataval yu talhakapuʼan, kijnan klaqtsʼoqnitaucha taun karta yu tacha kijnankʼan kpastakʼau yu najun inchine: Uxiknan jantu maqskʼiniy katapastakʼun kimputsukkʼan. Vamun tsʼanqay jantu kʼaʼutʼik vakax yu moqslanikan antivas, ali jakʼalna, ali ixvakax taun talhitsukuti yu pixtutʼoqlkan, y tsʼanqay jantu katʼatʼamatʼik aqayntaun yu jantu minavinkʼan kaval.
44021026	Ex yu ataun julchan val ni Pablo va laklhaʼalcha ni anchanu pumatʼati lapanakni y jalakpaxkʼikkal. Ex jakimakʼatsanil ni laka ay lakatajtan tas vanancha katamajkaniyaʼ ixchivintikʼan yu tajunil ni Dios para ex katamoqslanil ixlapaxkankʼan ni pumatʼati lapanakni.
44021027	Tejkan va laycha katamaktal ni laqatujun julchan lati israelitas yu machaqan xaʼestado Asia talaqtsʼil ni Pablo laka ay lakatajtan. Yuʼuncha tapukiltʼasanil tachun ni lapanakni y tus tatalaktʼilhiʼol para katachʼapal ni Pablo.
44021028	Pʼays tachivinil y tanaul: —Kintʼaʼisraelitas, kilaʼaqtayjuu. Mas va toʼoxtaycha kaval ni aniy lapanaki yucha lakmalaniy tachun ni lapanakni para kintaxkajin kijnan y vachuʼ para kataxkayl ixlhachimoʼon Moisés ali yu aniy ay kilakatajtankʼan. Chavaycha aniy laklhiminta lapanakni yu jantu israelitas kataval y chuncha taxkilivay yu aniy lakatajtan yu ixnavin Dios.
44021029	Chuncha tanaul porke va ixtalaqtsʼinta ni Pablo kun qayntaun yu ixjunkan Trófimo yu machaqaʼ Éfeso y va ixtalhilay ni Pablo ixlhaʼanta lakatajtan.
44021030	Ex chuncha tachun talukujlal ni anchanu ay putaulan y ni lapanakni va tatakyaumil, ex tachʼapachalcha ni Pablo, talaqxaqalhaʼal ixlhimaqspaʼ ni lakatajtan, ex niman tamalakchaunil ni xapuertas.
44021031	Tejkan valaycha katamaqnil ni Pablo ex tamakʼatsanil ni komandante tachun yu xalapanakni ni putaulan va talukujlaʼol.
44021032	Ex niman laqmaqxtoqlhi ixtropas ali xaʼukxtinin ni tropas, va tatakyaumil taʼan ixtayanal ni lapanakni. Tejkan ni lapanakni talaqtsʼil ni komandante kun ixtropas ex niman tamakaul ixlakasamaka ni Pablo.
44021033	Tejkan chaʼal ni komandante, va chʼapal ni Pablo, y chʼil kun maʼatʼuy kadenas. Ex lhisakmil tas ayuchacha ixjunita y tisuncha laqtaqal makal.
44021034	Ex ni lapanakni va poql talakchivinil. Lati putaun tanaul, y yu alati vachuʼ aputaun tanaul. Ex chuncha por yu talakchʼiliti ixʼalin, ni komandante jantu lay kamalaqasinil ni Pablo. Va lhinaul kalhaʼankal la ixchaqakʼan ni tropas.
44021035	Tejkan tachaʼal taʼan la xaskalera ni chaqaʼ yu jamakanti kun chiyux, ex ni tropas tus tachʼixlhaʼal ni Pablo porke ayaj pʼays ixtalukujlata ni lapanakni.
44021036	Tachun ixtaxkaulhiminta y pʼays ixtalaktʼasajminta, ixtanajun: —¡Kijnan knaunau kanilcha! ¡Kanilcha!
44021037	Tejkan ni tropas ixtamanuputuncha ni Pablo la ixchaqakʼan, ex junil ni komandante: —¿Kʼixtʼaqniy lakatin kaktʼachivinin panchʼix? Ex yu komandante va naul: —¿Ex uxintʼi vachuʼ laniy ni lhichivin Griego?
44021038	¿Ni uxintʼi jantu yuʼ kʼatʼi yu machaqaʼ Egipto, yu tauncha julchan makal taun lhilukuj para kamapaxakal ni jalhachimoʼonuʼ, y chʼantaun tatʼaʼal laʼatʼati mil xamakanan lhilukuj taʼan lakatʼun yu jaxixninta?
44021039	Ex naul ni Pablo: —Kitʼin va israelita kunita y va kmachaqaʼ Tarso kunita, yu ay putaulan xaʼestado Cilicia. Va knajun kimakʼanin jamapayninti para kaklaktʼachivinil ni lapanakni.
44021040	Ex ni komandante xtaqnil lakatin. Ex Pablo tayal taʼan xaskalera yu jamakanti kun chiyux, va saq lakmakal ni lapanakni kun ixmakaʼ. Tejkan saq taval, ex jalaqxaqalal laka lhihebreo yu ixlhichivinkʼan ni yuʼuncha. Va naul:
44022001	—Ketʼalaqaunin ali xapaynin, kitʼin knajun kilaqasmakniu kinchivinti para kʼamalaʼasitʼik ni kitʼin jantu kakmakal tuʼuchun laqtaqal.
44022002	Ex tejkan taqasmaknil ixchivinti ni Pablo la ixlhichivinkʼan laka lhihebreo, va apalay saq taval. Yu Pablo va lakjunil:
44022003	—Kitʼin laqsaval va israelita kunita. Va laka putaulan Tarso ktsukul taʼan xaʼestado Cilicia, pero va aniy kʼaynl laka putaulan Jerusalén. Yu kimalanil va Gamaliel, y yucha kimalanil ixlhachimoʼonkʼan yu maqancha kepayankʼan. Kitʼin ktapatsaniy ni Dios kun tachun kintapʼasta vachu chun tacha makʼayatʼik uxiknankʼan chavaycha.
44022004	Kitʼin laqsaval maqancha xaklakxkaulhitʼajun ni lapanakni yu ixtalhakapuʼan yu junkan Saystʼi Lakatin para kalaqmaqnikal. Va xakmalaqachanan ixchʼapakkʼan joʼakna ali xanatin para kaklakmanul laka pachʼin.
44022005	Yu xaʼukxtin ni kuras kun yu alati kilhachimoʼonunkʼan yuʼuncha ox takʼatsay yu xakmakay porke yuʼuncha kintaxtaqnil kartas yu lay kamaqxtaqnil kilhachimoʼonunkʼan laka putaulan Damasco, para kaklakchʼapal yu ixtalhakapuʼan ni Jesús y kaklaklhimil tachʼinin aniy Jerusalén.
44022006	’Pero tejkan va laycha atunkuj, y va ixlhiʼukstsʼuniycha xakchaʼal ni Damasco, ex olaql kimaklkunil laktʼiyan taun pʼays maklku.
44022007	Ex kitʼin niman ktaqtal laka tʼun, ijqasmaklhi taun chivinti yu kijunil: “Saulo, Saulo, ¿valiʼiycha kʼixkʼaylhitʼaʼuncha?”
44022008	Ex klhisakmil: “¿Jalhachimoʼonuʼ, tas ayucha kʼatʼicha ni uxintʼi?” Ex kijunil: “Ni kitʼin va Jesús kunita yu machaqaʼ Nazaret, y va kitʼin yu kʼixkʼaylhitʼaʼun.”
44022009	Yu kintʼaltanan vachuʼ talaqtsʼil ni maklku y ayaj tatalhanal pero jantu katamalaqasil ni chivinti yu taqasmaklhi.
44022010	Ex kitʼin va knaul: “Jalhachimoʼonuʼ, ¿suncha tsʼanqay kakmakal?” Ex kijunil: “Kʼaʼostʼaycha, kapiticha Damasco. Ancha katajunan yu maqskʼiniy kʼamakʼatʼi.”
44022011	Chuncha ni kitʼin jantucha lay xaklakavanan porke pʼays mapulkul ni maklku, ex yu kintʼaltanan kintamaqchʼapalhaʼal tus Damasco.
44022012	’Ancha ixvil qayntaun lapanaki yu ixjunkan Ananías yu ox ixtoʼoyay ixlhachimoʼon Moisés y tachun ni israelitas yu ancha ixtavilanal Damasco si ox ixtalhichiviniy ni yucha.
44022013	Exyucha kilaqmil, tejkan chinchal taʼan xakvil, kijunil: “Kilaqaj Saulo, kalakʼavananchʼoʼocha.” Ex nimancha klakavananchoqol y klaqtsʼil ni Ananías.
44022014	Ex kijunil: “Yu ixDios kepayankʼan va laksakni para kamalaʼasitʼi yu najun y para kalaqtsʼi ni Jesús yu vas makay tachun y para laqsaval kaʼasmaknin ixchivinti la ixkil.
44022015	Chuncha makal porke va maqskʼiniy kʼalaqputʼeʼenin tachun ni lapanakni yu laqtsʼi kun yu asmaktʼi.
44022016	Ex jantucha apalay kapʼakxanin. Kʼaʼostʼaʼulcha y kaʼaqchajʼaucha, kʼalhikʼilpʼicha ixtaqaʼuti para kʼamalaqmixinikʼacha mintalaqalhin”, chuncha kijunil ni Ananías.
44022017	’Ex tejkan kchinchoqol Jerusalén, ni kitʼin xaktʼajun skʼiniʼ Dios laka ay lakatajtan. Ex klaqtsʼil la kintalakavan ni Jalhachimoʼonuʼ Jesús,
44022018	va kijunil: “Katʼaxtʼu, y tsʼalaj kʼapiti porke aniy ni Jerusalén jantu katalhakapuʼaniyan yu kilhichʼivinaneʼe.”
44022019	Ex kitʼin knaul: “Jalhachimoʼonuʼ, yuʼuncha takʼatsay ni kitʼin xajkʼan lakalhuu taʼan tataqxtoʼa ni israelitas. Va xakmalaqachanan ixlhaʼanka laka pachʼin y xaklaklakasamay tachun yu ixtalhakapuʼanan uxintʼi.
44022020	Vachuʼ ni Esteban yu ixlhichivinanan ni uxintʼi, tejkan lhavanal ixjakʼalna y nil, ancha xakyal vachuʼ chʼantaun xajkunita kun yu jamaqninin y va xaklhistakmata ixlaqchʼitikʼan”, kunil ni Jalhachimoʼonuʼ.
44022021	Ex yucha kijunil: “Kapiticha taʼan maqati. Kitʼin kakmalaqachayan taʼan tavilananchal yu jantu israelitas kataval.”
44022022	Ex chuncha ni israelitas jantucha apalay kataqasmakniputul ixchivinti ni Pablo. Va pʼays tapukiltʼasanil kun ixchivintikʼan y tanaul: —¡Kanilcha, kanilcha ni anu lapanaki! ¡Jantucha maqskʼiniy katsukul!
44022023	Tataylhaʼal tʼasanan, talakmajʼal ixlaqchʼitikʼan ex taputanqalhul pʼoqxni.
44022024	Ex yu komandante jamalaqachanal ixmanuka la ixchaqakʼan ni tropas ni Pablo y lhinaul ixlaqanaqmaka para kalhitaulal valiʼiycha talhilukujlaniycha ni lapanakni.
44022025	Tejkan chʼikal para kalaqanaqmakal ex ni Pablo junil ni kapitan yu ancha ixyal: —¿Xtaqkan lakatin kʼalaʼanaqmatʼi qayntaun yu tsʼoqʼulakantacha tacha xalapanaki Roma mas jantu puxkaulaqtsʼiniʼelakan ixlaqtaqal?
44022026	Tejkan chuncha qasmaklhi ni kapitan va niman laqʼal ni komandante, va lhisakmil: —¿Tas kamakʼayeʼecha? Yu aniy lapanaki va tsʼoqʼulakantacha tacha xalapanaki Roma.
44022027	Ex ni komandante niman laqmil ni Pablo y lhisakmil: —¿Laqsaval tsʼoqʼulakʼantʼacha tacha xalapanaki Roma? Ex naul ni Pablo: —Chun, laqsaval.
44022028	Ex junchoqol ni komandante: —Kitʼin ayaj laqlhuu ikmapalal para kaktsʼoqʼulakal tacha xalapanaki Roma. Ex Pablo naul: —Pero kitʼin va chuncha kpupaqlhi.
44022029	Ex chuncha nimancha tamakaul ni Pablo yu ixtalaqanaqmaputun. Vachuʼ ni komandante tejkan kʼatsal va xalapanaki Roma ixjunita, ayaj talhanal por ixchʼita.
44022030	Ex ataun julchan val ni komandante ixkʼatsaputun yu laqsaval valiʼiycha ni israelitas ixtamukʼaniputun laqtaqal ni Pablo. Chuncha maqxʼoqchoqolcha ni Pablo taʼan ixmaqchʼita kun kadena va lhinaul katataqxtoqlhi ni xaʼukxtinin kuras kun yu alati xalajʼaynin jalhachimoʼonun ni israelitas. Va ancha ulal ni Pablo la ixlakaʼukxpukʼan.
44023001	Ex ni Pablo jalaqtsʼil tachun ni lhachimoʼonun, va lakjunil: —Ketʼalaqaunin, va tacha oxicha oxamaktaun kʼatsan la kijatapastakʼati porke jantu kaʼalil kilaqtaqal la ixlakaʼukxpuʼ Dios mas chavaycha.
44023002	Ex yu xaʼukxtin ni kuras yu ixjunkan Ananías va laklhijunil katapukiksal ni Pablo yu ancha ixtayanal.
44023003	Ex naul ni Pablo: —Uxintʼi Dios kasayan, va tʼuy ukxpuʼ makʼay. Uxintʼi viltʼi para kimpʼuxkʼaulaqtsʼinin incha alin kilaqtaqal tacha najun ixlhachimoʼon Moisés. ¿Ex valiʼiycha lhinaʼuncha kintasal mas jantu xtaqkan lakatin la ixlhachimoʼon Moisés?
44023004	Ex yu ancha ixtayanal va tajunil ni Pablo: —Chuncha tacha naʼun ni uxintʼi akchʼintʼamay yu xaʼukxtin ni kuras yu laksakta Dios.
44023005	Ex ni Pablo naul: —Ketʼalaqaunin, kitʼin jantu xajkʼatsay incha xaʼukxtin kura ixjunita. La ixchivinti Dios tsʼoqkanta yu najun inchine: “Jantu aqtaun kaʼakchʼintʼamatʼi ixjalhachimoʼonukʼan milapanakni.”
44023006	Ex ni Pablo xtaqnil kuenta ni lapanakni yu ancha ixtaʼaqxtoqnun lati va saduceos y alati va fariseos ixtajunita. Ex pʼays naul: —Ketʼalaqaunin, kitʼin va kfariseo kunita, y kimpay vachuʼ va fariseo ixjunita. Kilatʼaunau puxkaulaqtsʼininin kilaqtaqal porke klhakapuʼan ni janinin katakujchoqoyaʼ.
44023007	Tejkan chuncha naul, ex ni fariseos ali saduceos aqtayl talakiltsakʼastukʼa kun lakchivinti. Ex chuncha tatalaqlvaqlicha taʼan ixtaʼaqxtoqnun.
44023008	Yu saduceos tanajun ni janinin jantu katakujchoqoyaʼ vachuʼ tanajun jantu alin angeles nisin espíritus, pero yu fariseos yuʼuncha talhakapuʼan tachun.
44023009	Tus tachun ni lapanakni pʼays talaktʼasal kun ixchivintikʼan. Ex yu ixtamasuy ixlhachimoʼonkʼan ni israelitas yu talhiyal ni fariseos va taʼostayal y tanaul: —Aniy lapanaki jantu kalhitsukul laqtaqal. Incha va xaqalal taun espíritu u angel jantu lay laktanchaniyau kun Dios.
44023010	Ex apalay pʼays val ni lhilukuj tus talhanal ni komandante porke ixlhilay katamaqniyaʼ ni Pablo. Xlhiyucha jamalaqachanal iniʼ ni tropas para katamaxtul laqatapʼasta y katalhaʼanchoqol la ixchaqakʼan ni tropas.
44023011	Ex yu ataun julchan val tejkan putsʼisni, ni Jalhachimoʼonuʼ Jesús tasunil ni Pablo, va junil: —Jantu katʼalhan Pablo, chuncha tacha ixkʼilhichʼiviniy aniy Jerusalén vachu chun kʼilhichʼivinaneʼe laka putaulan Roma.
44023012	Ex yu ataun julchan val tataqxtoqlhi lati yu israelitas. Va chʼantaun tamakal ixjatapastakʼatkʼan para katamaqnil ni Pablo. Tanaul ni tsʼanqay laqsaval jantu katavayl y jantu kataʼoqnul tus katamaqniʼelal ni Pablo.
44023013	Va ixtapasata cuarenta joʼakna yu chʼantaun ixtajunita.
44023014	Yuʼuncha talaqʼal ni xaʼukxtinin kuras kun yu xalajʼaynin israelitas, va tajunil: —Kijnankʼan va chʼantaun kmakau kijatapastakʼatkʼan para jantu kakvajiu incha jantu kakmaqniʼelau ni Pablo.
44023015	Chavay uxiknan kun yu alati kilhachimoʼonunkʼan israelitas kaskʼinitʼik ni komandante para lhiy katalhiminin ni Pablo. Kaʼunitʼik ni uxiknan va lhisakmipʼutʼunatʼik alati chivinti. Tejkan kaminaʼ lakatin ex kakmaqniyaucha kijnan.
44023016	Pero yu istsʼal ixtʼalapanaki ni Pablo va kʼatsal tacha tanaul. Ex niman chuncha al juniniʼ ni Pablo la ixchaqakʼan ni tropas.
44023017	Ex ni Pablo tʼasaʼil qayntaun kapitan, va junil: —Ni aniy tsʼal kalhipʼinichiy ni komandante para kajunil laqataun chivinti.
44023018	Ex lhaʼanil, tejkan lhachaʼal ex junil ni komandante ni kapitan: —Ni Pablo yu vil tachʼin kilhijunil kaklhiminin ni aniy tsʼal porke va tʼachivinputunan.
44023019	Ex ni komandante maqchʼapalhaʼal taʼan xʼaman ni tsʼal, va lhisakmil: —¿Tisuncha kʼiʼunpʼutʼuncha?
44023020	Ex qaltayl ni tsʼal, va junil: —Ni israelitas va chʼantaun tajunita. Tanajun ni yuʼuncha kataskʼiniyan para lhiy kʼalhipʼi ni Pablo taʼan tavilanal yu xalhachimoʼonun ni israelitas, va katajunan para katalhisakmil alati chivinti.
44023021	Pero jantu kalhakʼapʼupʼi porke tapasata cuarenta joʼakna tapakxan ni Pablo para katamaqnil. Va chʼantaun tamakal ixjatapastakʼatkʼan para jantu katalhivayl y jantu kataʼoqnul tus kaniʼelal ni Pablo. Chavaycha oxicha tapakxanʼita minchivinti yu kʼanauneʼe uxintʼi.
44023022	Ex ni komandante mastakʼachoqolcha ni tsʼal, va lhijunil para jantu matichun kalhitaulnil ni anchanu chivinti.
44023023	Ex ni komandante jalakjuntaʼil pumatʼuy kapitanes, va laklhijunil para listujcha katamakal tʼuy ciento tropas yu taʼan laka chʼajaʼ ali setenta tropas yu tapuʼan laka juki ali tʼuy ciento tropas yu talhaʼan lanzas para kataʼal laka putaulan Cesarea tejkan lakaputsʼisni laqanajatsi hora ixjunita.
44023024	Vachuʼ laklhijunil para listujcha katamakanil ixjukin para kataukʼal ni Pablo para ox kalaqchaʼal ni gobernador Félix y jantu tuʼuchun kalhitapasal.
44023025	Ni komandante vachuʼ malaqachal aqxtaun jalhiki yu inchine najun:
44023026	“Kitʼin yu Claudio Lisias kunita, kmastakʼayan ni uxintʼi, Félix. Uxintʼi ayaj ox gobernador unitʼa.
44023027	Ni israelitas tachʼapal ni aniy lapanaki, va laycha ixtamaqnil pero kitʼin kʼaqtayjul, klakmaxtunil la ixtamakakʼan kun kintropas porke ijkʼatsal ni yucha va jatsʼoqʼulakantacha tacha xalapanaki Roma.
44023028	Xajkʼatsaputun suncha ixlhiʼatal tamukʼaniy laqtaqal. Xlhiyucha klhaʼal taʼan ixtaʼaqxtoqnun yu xalajʼaynin israelitas.
44023029	Chuncha kpukʼatsal ni lapanakni ixtamukʼaniy laqtaqal va por ixlhachimoʼonkʼan pero jantu kalhitsukul tuʼuchun laqtaqal y jantu ixpaxtoqniy katanul laka pachʼin u kamaqnikal.
44023030	Ex astan vachuʼ kʼatsal ni israelitas va chʼantaun tamakal ixjatapastakʼatkʼan para katamaqnil ni aniy lapanaki, va xlhiyucha kmalaqachaniyan uxintʼi. Vachuʼ klaklhijunil katalaqmin laqlaʼoxinin kun uxintʼi ni lapanakni yu tamukʼaniputun laqtaqal. Vamun yuʼ ni aniy yu ktsʼoqniyan.”
44023031	Ex chuncha ni tropas tamakal tacha laklhijunkal, talhaʼalcha ni Pablo laka tatsʼisin tus laka putaulan Antípatris.
44023032	Ex yu ataun julchan val, ni tropas yu ixtaʼanta laka chʼajaʼ tataspʼikchoqolcha la ixchaqakʼan, pero yu ixtapuʼanta juki yuʼuncha tataylhaʼal ixlakatinkʼan kun Pablo.
44023033	Tejkan tachaʼal laka putaulan Cesarea va tamaqxtaqnil ni jalhiki ni gobernador y vachuʼ tamaqxtaqlhicha ni Pablo.
44023034	Ni gobernador puteʼel ni chivinti ex lhisakmil ni Pablo incha toʼoxtaycha machaqaʼ ixjunita. Tejkan kʼatsal ni va machaqaʼ Cilicia ixjunita
44023035	ex va junil: —Kajqasmakniyan minchivinti tejkan katachinaʼ yu taxkayyan. Ex lhinaul kalhistakkal laqa ay chaqaʼ yu makal Herodes.
44024001	Taval tejkan paqkisicha val, ni Ananías, yu ixʼukxtinkʼan xakuras ni israelitas, kun lati yu xalajʼaynin ali qayntaun abogado yu ixjunkan Tértulo va tachaʼalcha ni Cesarea. Ex talaqʼal ni gobernador, va tatislajmal ni Pablo.
44024002	Tejkan talhichinchal ni Pablo ex ni Tértulo aqtaylcha tislajmay, va junil ni Félix: —Por uxintʼi ayaj ox ktiʼukxuyanau y por mijatapastakʼati ayaj ox jalhachimoʼonuʼ unitʼa.
44024003	Mas va toʼoxtaycha kaval ayaj klhiʼachantajuyau milhachimoʼon ni uxintʼi, Félix, porke ayaj ox jalhachimoʼonun.
44024004	Para jantu panij klamaqatsʼanqaniu mijulchan va kskʼiniyan taun jatapayniti para kilaqasmakniu kinchivintikʼan taun panchʼix.
44024005	Ni aniy lapanaki kʼatsaniyau ni yucha va qayntaun yu lakmakanuy lapanakni y jalaktʼilhiy ni israelitas mas va toʼoxtaycha kaval lakamunukpaʼ. Yucha va qayntaun xaʼaqtsul yu talhakapuʼan ni anchanu lapanaki yu machaqaʼ Nazaret.
44024006	Ni aniy lapanaki jantu tsʼuniy toʼoyay yu ay kilakatajtankʼan porke ixmanuputun lapanakni yu talhitʼajun laqtaqal. Kijnan kchʼapau y xakmukʼaniputunau laqtaqal tacha najun kilhachimoʼonkʼan. [
44024007	Pero yu komandante Lisias laqatapʼasta kintamaxtunin la kintamakakʼan.
44024008	Kintalhijunin kaklalaqmiu ni kijnankʼan yu kmukʼaniyau laqtaqal.] Incha kʼalhisakmiyeʼe uxintʼi tachun yu makal ni aniy lapanaki ex chuncha kʼapʼukʼatsʼayeʼe ni va laqsaval yu klajunau.
44024009	Ni israelitas yu ancha ixtayanal vachuʼ tanaul ni va laqsaval tacha naul ni Tértulo.
44024010	Ex ni gobernador va lakpajunil ni Pablo para kachivinil. Ex yu Pablo va junil: —Kun tachun la kiʼachati klajqaltayaʼ yu kintatislajmay la milakaʼukxpuʼ, porke kitʼin kʼatsay ni uxintʼi maqancha lhachimoʼonun ni aniy estado.
44024011	Uxintʼi lay kʼalhasakmin incha laqsaval yu ijkunan. Va laqakautʼuykaʼ julchan kchaʼal Jerusalén para kaktoʼoyal ni Dios.
44024012	Jantu aqtaun kintalhitajul kaktsukul jatʼachivin laqatapʼasta kun la kiltsakʼastukni y vachuʼ jantu aqtaun kaklakmalukujlal ni lapanakni mas taʼan ay lakatajtan, mas taʼan laqa chaqan taʼan tataqxtoʼa ni israelitas, y mas taʼan laka ay putaulan.
44024013	Ni lapanakni yu kintatislajmay yuʼuncha jantu lay talhitaulay incha laqsaval yu tanajun.
44024014	Vas klhitaulniyan ni kitʼin va ktapatsaniy ixDioskʼan yu maqancha kepayan y ktaylhaʼan yu Saystʼi Lakatin yu yuʼuncha tanajun va aputaun lhakapuʼati. Pero kitʼin klhakapuʼan tachun ixlhachimoʼon Moisés ali yu tatsʼoqlhi yu ixtalaqputeʼey ixchivinti Dios.
44024015	Ni kitʼin vachu va chun tacha yuʼuncha kpakxanʼiy ni Dios kalakmajkujuchoqoyaʼ ni janinin mas yu ox putsuku talhitʼajun y mas yu jantu.
44024016	Xlhiyucha ox klhistakkan para kajkʼatsal ni jantu alin kilaqtaqal mas kun Dios mas kun lapanakni.
44024017	’Kitʼin xaktiʼukxuyal laqalhuu jachʼitin alakataun lakatʼun ex taval kminchoqol la kintʼun, klaklhiminil tumin yu kilpatanin y vachuʼ kmaqxtaqlhi kilapaxkan.
44024018	Chuncha xaktʼajun makanaʼ laka ay lakatajtan tejkan kintalaqtsʼil lati israelitas yu machaqan xaʼestado Asia. Kitʼin xaklakapaxkʼikkantacha chuncha tacha lhinajun kimputsukkʼan. Ancha jantu ixʼalin lhuu lapanakni y vachuʼ jantu kaʼalil talakchʼiliti.
44024019	Ex yu kintalaqtsʼil laka ay lakatajtan yuʼuncha tsʼanqay katamil aniy para katalhitaulal incha alin kilaqtaqal yu kintapuxkajiy.
44024020	Incha jantu tamin, ex yu tayanal aniy lay katanaul incha kintatemanil laqtaqal tejkan xajkʼalinta kun yu xalajʼaynin israelitas.
44024021	Kavalay kintapuxkajiy por pʼas kchivinil taʼan ixtaʼaqxtoqnun tejkan knaul inchine: “Kitʼin klhakapuʼan ni janinin katakujchoqoyaʼ y xlhiyucha kilamukʼaniyau laqtaqal”, chuncha klakjunil.
44024022	Ni gobernador Félix ox ixmalaqasiy yu xalhakapuʼati ni Saystʼi Lakatin, ex chuncha valiʼiy makaul ni anchanu yu ixtatʼajun lhilakchivinin, va naul: —Tejkan kaminaʼ ni komandante Lisias ex apalay ox kajkʼatsayaʼ yu lhichʼivinanatʼik, exnicha kaklaqlaʼoxiyaʼ.
44024023	Ex lhinaulcha kataylhaʼal ixlhistaklhitsukuka ni Pablo la ixtamakaʼ ni kapitan pero vachuʼ xtaqnil lakatin katijuntayal y vachuʼ lay katalaqmil ixʼamigos para kataʼaqtayjul.
44024024	Tejkan jantukaʼ paqlhuu ixjun va chinchoqolcha aqtaun ni Félix kun ixanati yu ixjunkan Drusila yu israelita ixjunita. Ex malaqachanal ixʼika ni Pablo para kaqasmaknil tacha kʼamakʼatʼicha para lay kʼalhakʼapʼupʼi ni Jesucristo.
44024025	Ex ni Pablo laqputeʼenil yu vas putsuku ali yu kʼalhistʼakʼa yu kʼamakʼatʼi. Vachuʼ laqputeʼenil tejkan kalakmukʼanikanaʼ ixlaqtaqalkʼan ni lapanakni. Ex ni Félix ayaj talhanal, va junil: —Kʼapʼinchʼoʼocha chavay. Tejkan kakpakxanaʼ kijulchan ex kajkuntaʼichoqoyan.
44024026	Ni Félix ixpakxanʼiy kaxtaqnil tumin ni Pablo para kamakaunchoqolcha. Xlhiyucha aqlhuvaj juntaʼil y tʼachivinil.
44024027	Tejkan laqchaʼalcha tʼuy jachʼitin ex tapaxalcha ni Félix ixpugobernador. Ex yu Porcio Festo yucha tanul ixpugobernador. Pero Félix va ixnajun ox katalaqtsʼil ni israelitas xlhiyucha makaul tachʼin ni Pablo.
44025001	Tejkan laʼatʼutucha julchan tanul ixpugobernador ni Festo ex taxtul xaputaulan Cesarea, va alcha Jerusalén.
44025002	Ex ancha talaqmil yu xaʼukxtinin kuras ali yu xalajʼaynin israelitas va takichivintanunichil por Pablo.
44025003	Va taskʼinil taun jatapayniti para kamalaqachanal ixlhiminka Jerusalén. Chuncha tajunil por ixtamaqniputun lakatin.
44025004	Ni Festo lakjunil: —Ni Pablo vil tachʼin Cesarea y kitʼin vachuʼ niman kajkʼanchoqoyaʼ ancha.
44025005	Ex lati yu xaʼukxtinin uxiknan maqskʼiniy kilatʼaʼau para kachʼivintʼanutʼik ancha incha lhitʼajun laqtaqal.
44025006	Ancha ixvilchal ni Festo va laqatsajin u laqakau julchan, ex anchoqolcha Cesarea. Yu ataun julchan val, va taulal la ixpulakchivin y malaqachanal ixʼika ni Pablo.
44025007	Tejkan lhachaankalcha ex tatalakanulcha ni israelitas yu taminchal Jerusalén. Aqtaylcha tamukʼaniy yu ay laqtaqal pero jantu kalal katamukʼanil yu ixtanajun yuʼuncha.
44025008	Ex ni Pablo jalajqaltayl yu ixtatislajmaputun, va naul: —Kitʼin si ox ktoʼoyay yu lhinajun la ixlhachimoʼonkʼan ni israelitas, vachuʼ jantu tuʼuchun laqtaqal kmakanil yu ay lakatajtan ali yu ay xajalhachimoʼonuʼ Romano.
44025009	Ex ni Festo por ox ixlaktʼaʼuxaʼan ni israelitas va lhisakmil ni Pablo: —¿Uxapʼin Jerusalén para ancha lay kalaqlaʼoxichaʼau yu talhixkayan?
44025010	Ex ni Pablo va naul: —Kitʼin aniycha kʼalinta laka pulakchivin yu ixnavin ni César yu ay jalhachimoʼonuʼ romano y aniy maqskʼiniy kalaqlaʼoxikal yu kintalhixkajiy. Uxintʼi ox kʼatsʼay ni jantu tuʼuchun laqtaqal kaklakmakanil ni israelitas.
44025011	Incha klaninin taun laqtaqal u tuʼuchun yu paxtoqniy para kakpunil, ni kitʼin jantu lay klaktanchay. Pero incha jantu laqsaval kaval yu kintaputislajmay ex jantu matichun kalhitsukul lakatin yu lay kintamaqxtaqlhi la ixtamakakʼan. Kitʼin knajun kalaqlaʼoxil yu ay jalhachimoʼonuʼ Romano.
44025012	Ex chuncha jalaktʼachivinil ixʼaqtayjunin ni Festo, ex aqtaun junchoqol ni Pablo: —Uxintʼi skʼin para kalaqlaʼoxinin ni César yu ay jalhachimoʼonuʼ romano ex yucha kalaqpʼineʼecha.
44025013	Tejkan tapasal lati julchan, ex ni jalhachimoʼonuʼ Agripa kun Berenice yu ixtʼalapanaki va taʼal mastakʼanan yu jalhachimoʼonuʼ Festo laka putaulan Cesarea.
44025014	Tejkan yuʼuncha paqlhuucha ixtavilananchal, ex ni Festo laqputeʼenil ni anchanu jalhachimoʼonuʼ yu lhitapasal ni Pablo, va junil: —Tejkan taxtul ixpugobernador ni Félix va makaul qayntaun lapanaki tachʼin.
44025015	Tejkan kitʼin kilal Jerusalén yu xaʼukxtinin kuras kun yu xalajʼaynin israelitas kintalaqmil y kintachivintanunil, va kintaskʼinil para kakmamaqanlqajnival por ixlaqtaqal.
44025016	Kitʼin klakjunil ni kijnankʼan yu xalhachimoʼonun Romanos jantu chun kimputsukkʼan kaval. Jantu lay valiʼiy kmaqxtaqyau ixmaqnika qayntaun lapanaki. Pʼunaj maqskʼiniy kachivinil kun ixchivinti para lay kaʼaqanixtukal ixlaqʼaman la ixlakaʼukxpukʼan yu tamukʼaniy laqtaqal.
44025017	Astan tejkan tachil aniy, kitʼin jantu kakpakxanil. Yu ataun julchan val, nimancha kʼal taul laka pulakchivin y kmalaqachanal ixʼika ni anchanu joʼati.
44025018	Pero tejkan takichivintanuchil jantu katamukʼanil tuʼuchun laqtaqal tacha kitʼin xakpastakʼa ixtamukʼanil.
44025019	Vamun tamukʼanil laqtaqal por ixlhakapuʼatikʼan y vachuʼ porke Pablo ixlhichiviniy qayntaun yu junkan Jesús yu nitacha y Pablo najun ni yucha kujchoqotacha.
44025020	Ex ni kitʼin jantu xajkʼatsay tas kakmakalcha yu talhitapasay xlhiyucha klhisakmil ni Pablo incha kaʼuxaʼal Jerusalén para ancha katalaqlaʼoxinil.
44025021	Pero yu Pablo naul ni kalaqlaʼoxil yu ay jalhachimoʼonuʼ Augusto. Ex klhinaul ox kalhistakkal tus tejkan kakmalaqachanil ni ay jalhachimoʼonuʼ.
44025022	Ex ni Agripa junil ni Festo: —Kitʼin vachuʼ ijqalasmakputun ni anchanu lapanaki. Ex naul ni Festo: —Kaʼasmakniyeʼe ixchivinti lhiy.
44025023	Ex yu ataun julchan val ni Agripa ali Berenice va xvakʼakʼa tatanuchal laka pulakchivin. Ox lakatayanin. Vachuʼ tatʼatanuchal yu xaʼukxtinin tropas ali yu xalajʼaynin ni anchanu putaulan. Ex ni Festo malaqachanal ixʼika ni Pablo,
44025024	y astan naul: —Jalhachimoʼonuʼ Agripa, y vachuʼ tachun yu tʼantʼatʼik kun kijnan, kalaqtsʼintʼik ni aniy lapanaki. Tachun ni israelitas mas Jerusalén mas aniy Cesarea laqatapʼasta kintalhijuniy kamaqnikal, tanajun ni yucha jantucha maqskʼiniy katsukul.
44025025	Pero kitʼin jantu ijkʼatsaniy kamakal tuʼuchun laqtaqal para kalhimaqnikal. Pero yucha skʼil para kalaqlaʼoxinil ni jalhachimoʼonuʼ Augusto, ex kitʼin kmalaqachaniputun.
44025026	Pero kitʼin jantu ijkʼatsay tas kakmakal kaktsʼoqnil. Xlhiyucha klalhiminitau uxiknankʼan, ali uxintʼi, jalhachimoʼonuʼ Agripa, para katʼemanin ixlaqtaqal yu lay kaktsʼoqʼulanil.
44025027	Jantu paxtoqniy kakmalaqachal qayntaun tachʼin ni ay jalhachimoʼonuʼ incha jantu kaktsʼoqnil yu lhitapasay.
44026001	Ex yu Agripa va junil ni Pablo: —Chavaycha kʼachʼivin tachun chivinti yu uxintʼi naunpʼutʼun yu lay kʼapʼuʼaqʼanixtʼukʼa milaqʼaman. Ex majkul ni Pablo, va aqtayl chiviniy, va naul:
44026002	—Jalhachimoʼonuʼ Agripa, ayaj kimaqamay kakchivinil la milakaʼukxpuʼ kun chivinti yu kitʼin klhilay lay kakpuʼaqanixtukal tachun yu kintalhixkajiy ni israelitas.
44026003	Chuncha kimaqamay kakchivinil porke uxintʼi kʼatsʼaʼoʼoy tachun kinputsukkʼan yu israelitas kuntau kun tachun yu klhilakchivinanau. Xlhiyucha kskʼiniyan para laka laksniy kʼiʼalasmaktʼi.
44026004	’Tachun ni israelitas ox takʼatsay tacha kpuʼukxuyal kun yuʼuncha la kintʼun laka putaulan Jerusalén, mas tejkan sʼatʼa xajkunita tus chavaycha.
44026005	Yuʼuncha ox takʼatsay y lay vas katanaul ni mas tus tejkan tsʼal xajkunita, kitʼin xajkalakʼakxkajuy ni fariseos. Yuʼuncha vamun yuʼ vas tamakay kilhachimoʼonkʼan chuncha tacha klhakapuʼanau yu israelitas kuntau.
44026006	Chavaycha tachivintanul por kitʼin va por kpakxanʼiy katakujchoqoyaʼ ni janinin chuncha tacha maqancha jajunil ni Dios kepayankʼan.
44026007	Tachun yu sasʼatʼankʼan ni anchanu pumakautʼuy sasʼatʼan Israel, yuʼuncha vachuʼ ixtapakxanʼiy kamakayaʼ Dios tacha naul y xlhiyucha tatapatsaniy ni Dios mas laka julchan u mas laka putsʼista. Chavaycha, jalhachimoʼonuʼ Agripa, va por kpakxanʼiy katakujaʼ janinin, xlhiyucha kintamukʼaniy laqtaqal.
44026008	¿Ex uxiknankʼan valiʼiycha jantu lhakʼapʼupʼinatʼik ni Dios majkujuchoqoy ni janinin?
44026009	’Maqancha ni kitʼin vachuʼ xakpastakʼa ni tsʼanqay kakmakal axtoqnuʼ para kakxkayl ixtaqaʼuti ni Jesús yu machaqaʼ Nazaret.
44026010	Chuncha xakmakay laka putaulan Jerusalén. Va por ixlhachimoʼonkʼan ni xaʼukxtinin kuras klakmanul laka pachʼin lhuvaj lapanakni yu ixtalhakapuʼan. Tejkan ixjamaqnikan vachuʼ xaklhiʼachantajuy.
44026011	Laqa chaqan taʼan tataqxtoʼa ni israelitas aqlhuvaj klaqmamaqanlqajnival para katamakauntijlal ixlhakapuʼatkʼan. Ayaj ixkintamalukujlay y xaklakxkaulhitsukuy mas taʼan laqmaqati putaulanaxna.
44026012	’Tejkan xajkʼanta Damasco va yucha xaklhilaqʼanta. Ixkintamalaqachata ni ixʼukxtininkʼan xakuras ni israelitas.
44026013	Ex chuncha, jalhachimoʼonuʼ, tejkan atunkujcha ixjunita, kitʼin xajkʼantacha lakatin. Va klaqtsʼil taun pʼays maklku laktʼiyan apalay laqpupʼays ixjunita xajantu yu xamaklku ni julchan. Tus olaql kilakamaklkul kun tachun yu ixkintatʼaʼanta.
44026014	Ex va chuncha tachun ktaqtaʼojoo lakatʼun, ex kitʼin ijqasmaklhi taun chivinti laka lhihebreo, va kijunil: “Saulo, Saulo, ¿valiʼiycha kʼixkʼaylhitʼaʼuncha ni kitʼin? Va milaqʼaman tʼaunkʼan lhimakʼakʼa tacha laqataun vakax yu jalhoqnun tejkan chʼintay yu putiltoqolhaankan.”
44026015	Ex ni kitʼin knaul: “¿Tas ayucha kʼatʼicha ni uxintʼi, Jalhachimoʼonuʼ?” ’Ex yu Jalhachimoʼonuʼ kijunil: “Kitʼin va Jesús kunita, va yucha yu uxintʼi xkʼaylhitʼaʼun.
44026016	Kaʼostʼaʼulcha y katʼayachʼoʼocha. Ni kitʼin ktasunin para kintʼapʼatsʼanin. Kʼalaqpʼutʼeʼeyeʼe tachun yu xalaqtsʼin y vachuʼ kʼalaqpʼutʼeʼeyeʼe yu kmasuniyan astan.
44026017	Kakmalaqtaxtuyan la ixtamakakʼan ni israelitas y vachuʼ yu jantu israelitas kataval y va yuʼuncha yu klhijunan kaalaqpiti.
44026018	Kmalaqachayan para kʼamalaqltʼiʼanin ixlaqchulkʼan, para katamakauntijlalcha ni lakatin taʼan putsʼista y katapuʼalcha taʼan tunkujunta. Vachuʼ para katamakauntijlalcha ixtapʼasta ni Satanás y katatiʼukxuntayal kun Dios. Y por kintalhakapuʼanaʼ ni kitʼin ex kalaqmalaqmixinikanaʼ ixtalaqalhinkʼan y vachuʼ katalaqaʼiyaʼ ixlhilhajatikʼan yu paxtoqniy ixlapanakni Dios.”
44026019	’Ex chuncha, jalhachimoʼonuʼ Agripa, laqsaval kmakal kuenta yu kilhijunil yu klaqtsʼil laktʼiyan.
44026020	Pʼunaj klaqlaqputeʼenil yu ixtavilanal Damasco, ex astan yu ixtavilanal Jerusalén y mas va toʼoxtaycha xaʼestado Judea, ex astan klaqlaqputeʼenil yu jantu israelitas kataval. Kitʼin klaklhijunil ni katamapaxal ixjatapastakʼatkʼan para katatʼaʼal ni Dios. Iknaul ni katamakal yu lajʼox ex katasul ni laqsaval tamapaxatacha ixjatapastakʼatkʼan.
44026021	Va por yucha kintachʼapal ni israelitas laka ay lakatajtan y ixkintalhimaqniputun.
44026022	Pero va kun ixʼaqtayjunti Dios tus chavaycha ktaylhiminta. Va klaqlaqputeʼeniy yu lakstʼuniy kun yu lajʼay lapanakni. Vamun yuʼ klaqputeʼey tacha yu maqancha ixtalaqputeʼey Moisés ali yu alati yu ixtalaqputeʼey ixchivinti Dios. Yuʼuncha ixtalhichiviniy yu ixtapasal astan y chavay tapasatacha.
44026023	Ixtanajun ni Cristo ixmaqskʼiniy kamaqanlqajnal y kanil para yucha kaval yu pʼunaj kujchoqol taʼan taʼaknunun janinin, y para kalakmasunil ni israelitas yu ox maklku yu lay pulaqtaxtukan y vachuʼ kalakmasunil mas yu jantu israelitas kataval.
44026024	Tejkan Pablo vananaj ixtʼajun chivin yu lay kapuxajchal, ex yu Festo pʼays chivinil, va naul: —Uxintʼi, Pablo, va lokoj kʼatʼi. Por lhuu jatalaniti lhitʼaʼun, unitʼacha lokoj.
44026025	Ex yu Pablo va naul: —Uxintʼi, yu ox jalhachimoʼonuʼ Festo kʼatʼi, kitʼin jantu lokoj kakval. Yu klhichiviniy va yu laqsaval y si vas paxtoqniy.
44026026	Ni aniy jalhachimoʼonuʼ Agripa yucha ox malaqasiy yu klhichiviniy. Xlhiyucha jantu ktalhanan ktʼachivinil. Kitʼin knajun yucha ox kʼatsay yu tacha tapasal porke kitʼin klhichiviniy axtoqnuʼ yu takʼatsaʼol ni lapanakni y jantu kamaqsaqmakakal.
44026027	Jalhachimoʼonuʼ Agripa, ¿Uxintʼi lhakʼapʼupʼin tacha ixtanajun yu maqancha ixtalaqputeʼey ixchivinti Dios? Kitʼin knajun lhakʼapʼupʼin.
44026028	Ex ni Agripa junil ni Pablo: —Va laycha kʼilhaʼatʼi para kaklhakapuʼal.
44026029	Ex yu Pablo va naul: —Mas va tsʼuniycha tsʼanqay para kalhakʼapʼupʼi u mas amaqan kalhakʼapʼupʼineʼe, pero kitʼin ktapayniniy Dios para kʼaʼuntʼik tacha kitʼin tachun ni uxiknan yu kilaqasmakniyau, pero jantu kaval kun kadena yu kpumaqchʼikanta.
44026030	Tejkan tamaktalcha ixchivinti ni Pablo, ex tayal ni jalhachimoʼonuʼ Agripa ali ni gobernador Festo ali ni Berenice kun tachun yu ancha ixtavilanal.
44026031	Ex tumpajcha tapuʼal, va aqtaylcha talaxaqalay siya yuʼuncha, va tanaul: —Ni aniy lapanaki jantu tuʼuchun laqtaqal kamakal para kalal kalhichʼikal y kamaqnikal.
44026032	Ex yu Agripa va junil ni Festo: —Incha jantu iskʼil para kalaqlaʼoxinil ni César yu ay jalhachimoʼonuʼ romano, ex lay niman oxamaktaun xakmakaunchoqol.
44027001	Taval tapastaklhi para kintamalaqachan xalakatʼun Italia. Ex Pablo kun yu alati tachʼinin va jalaqmaqxtaqkal la ixtamakaʼ qayntaun kapitan yu ixjunkan Julio yu ixtanun laka batallón taʼan ixnavin ni ay jalhachimoʼonuʼ César Augusto.
44027002	Ex ktaxtuucha ni laka putaulan Cesarea, kpuʼaucha laqataun barco yu minchal laka putaulan Adrumentina yu ixpuʼuxaʼan la ixkilpanaxnan xaputaulanaxna xaʼestado Asia. Vachuʼ ixkintatʼaʼantan qayntaun yu ixjunkan Aristarco yu machaqaʼ laka putaulan Tesalónica taʼan xaʼestado Macedonia.
44027003	Ex yu ataun julchan val, kchaʼaucha la ixkilpaʼ ni mar taʼan laka putaulan Sidón. Ex ni Julio ayaj mapaynil ni Pablo porke xtaqnil lakatin kalaqlaqʼal ixʼamigos para kataxtaqnil ixmaqskʼiniti.
44027004	Astan ktaxtuchoqoocha ni Sidón kun ni barco yu ixkpuʼantau. Pero yu xalakatʼun Chipre yu tanʼajvil lakxkan, yucha kmakauntijlau la kilhijamaqxkʼan porke yu un jantu ixkintaxtaqniyan lakatin para vas kajkʼau.
44027005	Ex kpuʼau ni anchanu lakamar taʼan ixlhiʼukstsʼuniy xaʼestado Cilicia ali xaʼestado Panfilia, taval kchaʼau laka ay putaulan Mira taʼan xaʼestado Licia.
44027006	Ancha ni kapitan temal ataun barco yu minchal laka putaulan Alejandría yu ixʼuxaʼan Italia. Ex ancha kintamukʼancha.
44027007	Ex paqlhuu va si laksniy xakpuʼantau ni barco por pʼays ixkintalakatastukʼan ni un ex va skʼatsanaj kmaqxapuʼiniu ixlhiʼukstsʼuniy laka putaulan Gnido. Ex xlhiyucha kpuʼau ixlhisur xalakatʼun Kreta yu tanʼajvil lakxkan, ixlhiʼukstsʼuniy laka putaulan Salmón.
44027008	Ancha ayaj lhitaʼay kiltutapasau la ixpiktuʼ ni Kreta. Taval kchaʼaucha ni putaulan yu junkan Taʼan Lay Ox Tataulay Barcos, va ixlhiʼukstsʼuniy xaputaulan Lasea.
44027009	Chuncha paqlhuucha kmaqatsʼanqau kijulchankʼan, y jantucha apalay lay kajkʼau kun barco porke va tsʼuniycha istsʼanqay para kalakachilcha xajulchan tejkan ayaj taxkaaniy y unilay. Vachuʼ ixpaʼantacha ni malkuyuʼ tejkan ixtataskʼajay ni israelitas. Xlhiyucha ni Pablo va laqxtaqnil jatapastakʼati yu tatapatsay laka barco,
44027010	va lakjunil: —Xapaynin, kitʼin knajun la lhitaʼay kunaʼ incha kataylhaanau laka barco. Kamaqatsʼanqayau ni barco kun ixmachʼapati y vachuʼ mas ketsukuntikʼan lay kamaqatsʼanqau.
44027011	Pero yu xakapitan tropas apalay lhakapuʼanil ixchivinti yu manavin ni barco kun ixchivinti ni ixʼukxtinkʼan yu ixtatapatsay laka barco. Jantu kalhakapuʼanil ixchivinti ni Pablo.
44027012	Ni anchanu putaulan taʼan ixvil ni barco jantu ox ixjunita para ancha kamukʼulatʼi ni barco tejkan pʼaysni ixtamay xkan kun un. Xlhiyucha ixtapastakʼa apalay ox katataxtulcha y kataʼalcha laka putaulan Fenice para ancha kataʼulal ni barco. Ni Fenice va taun putaulan xalakatʼun Kreta pero va ixvil taʼan ixputakʼutʼa ni julchan.
44027013	Ixtapakxanʼiy kaʼunilal laksniy para lay katapuʼal barco. Ex tejkan laksniycha aqtayl unilay, va talhilal ni laycha kaktaxtuu. Taval kpuʼaucha ixlhiʼukstsʼuniy ixkiltuʼ ni tʼun.
44027014	Pero va panchʼixkaʼ val nimancha tinik talakanunil ni kibarcokʼan ni un yu minachal laka noroeste.
44027015	Ni anchanu un sunlhaʼal ni barco tus jantu lay vas kajkʼau. Xlhiyucha kmakajuu para kintalhaʼan taʼan ixpuʼan ni un.
44027016	Ex ktapasau ixlhiʼukstsʼuniy lakataun lakatʼun yu tanʼajvil lakxkan yu junkan Klauda. Ancha jantucha chapuj pʼays ixʼunilata, ex va skʼatsanaj kmukʼau yu lakatʼuniy kibarcokʼan yu xakchʼikilnutau taʼan ay laka barco yu xakpuʼantau.
44027017	Tejkan kmukʼau ni lakatʼuniy barco taʼan ay barco ex tatampachʼil kun laso ni ay barco para kalhitsukul tapʼasta xaltaʼalakʼiu para jantu katacheʼel. Va ixtatalhauniy kapulhaankal laka kukuj taʼan jantu pulman lakxkan yu junkan Sirte. Ex tamatajul yu pumaqayaulhaankan ni barco y jaxtaqkal kasunlhaʼankal kun un.
44027018	Ex yu ataun julchan val, va la pʼaysni taylhaʼal uniyaxkan, va tamakutul ixmachʼapati ni barco, va tamajʼalcha lakxkan.
44027019	Ex yu paqtʼutu julchan val, talaqtanqalhuʼolcha ixputapatskʼan xamaltananan ni barco.
44027020	Paqlhuu jantu katasul ni julchan ali jastʼakun, va la pʼays taylhaʼal ni uniyaxkan. Jantucha xakpastakʼau incha kakxajchaʼau.
44027021	Ex chuncha paqlhuucha jantucha xakvaynau, ex ni Pablo tayal taʼan ixtavilanal ni lapanakni, va naul: —Xapaynin, yu va ixkilalhakapuʼaniu kinchivinti y jantu ixtaxtuu ni Kreta ex jantu ixmajkʼatsau tacha tʼaunau majkʼatsanan chavaycha.
44027022	Kitʼin klajunau jantu tuʼuchun katapastakʼun y jantu katʼalhanantʼik. Mas katsʼanqayaʼ ni barco pero uxiknankʼan jantu xataʼayuʼ katsʼanʼayapitik.
44027023	Chuncha kʼatsay porke kutancha tsʼis kintasunil ixmayul ni Dios, y yucha va Dios yu ixnavin kunita kitʼin y yucha ktapatsaniy.
44027024	Yu anchanu ixmayul kijunil: “Jantu katʼalhan, Pablo. Uxintʼi maqskʼiniy kalaqpiti ni ay jalhachimoʼonuʼ Romano. Por uxintʼi ni Dios kalaqʼaqtayjuyaʼ tachun yu tatʼaʼantan laka barco.”
44027025	Xlhiyucha, xapaynin, jantu tuʼuchun katapastakʼun. Kitʼin klhakapuʼan ni Dios y kʼatsay ni yucha chuncha kamakayaʼ tacha kijunil ni ixmayul.
44027026	Pero maqskʼiniy katalakanuchaʼau taun lakatʼun yu tanʼajvil lakxkan.
44027027	Ex tejkan tapasal tʼuy semana vananaj ixkintasunlhaʼantan ni un lakamar yu junkan Adria. Ex pakltaun tsʼis val yu xaʼoqxtamatin laka barco va tamakal kuenta ni xaktʼaunaucha taʼukstsʼuninin ixpiktuʼ laka tʼun.
44027028	Ex talkal ixpulmanixtu ni xkan va treinta y seis metros ixjunita. Chuncha kaltanau alakatsʼuniy, ex aqtaun talkachoqol va veinte y siete metros ixlhitʼajun ixpulmanixtu.
44027029	Pero ayaj ixtatalhauniy katalakanunil chiyux ni barco ex la ixtimusna tamatajul maʼatʼati yu pumaqayaulhaankan ni barco. Va ayaj ixtanajun katunkulcha.
44027030	Yu xaʼoqxtamatin laka barco va ixtaqosputun. Ex chuncha ixtamaʼeltajuputun lakxkan ni lakatʼuniy barco la ixkankatiʼ yu ay barco. Pero ixjamakakan tacha katatsukul munun alati yu pumaqayaulhaankan ni barco.
44027031	Pero ni Pablo jalaqtsʼil, ex chuncha al juniniʼ ni kapitan kun ixtropas, va naul: —Incha kataqoslhi ni xaʼoqxtamatin laka barco ex jantu lay kalaqxajtʼachʼipitik —naul ni Pablo.
44027032	Ex chuncha ni tropas niman tachʼukʼunil xalaso ni lakatʼuniy barco, ex tajulcha lakxkan chuncha puqapaj.
44027033	Tejkan ixtunkumintacha ni Pablo laqlhixaqalal katavayl tachun ni lapanakni, va naul: —Tʼuycha semana va si kun talhanti tʼaunatʼik y jantu vaynatʼik.
44027034	Chavay klatapayniniyau kavayntʼik, chuncha maqskʼiniy para lay kʼalaqxajchipitik. Jantu matichun katsʼanqayaʼ, mas va maqataun miʼajikʼan la miʼaqtsulkʼan jantu katsʼanqayaʼ.
44027035	Tejkan chuncha naul, va tayal la ixlakaʼukxpukʼan ni lapanakni, chʼapal aqxtaun pan y xtaqnil lhimalaqpuchuncha ni Dios. Va laqcheʼel y aqtaylcha vajin.
44027036	Chuncha jantucha apalay katamaqaninil ni lapanakni. Aqtaylcha tavajin vachuʼ.
44027037	Xajkuntau doscientos setenta y seis lapanakni por tachun.
44027038	Tejkan tavaynʼolcha ex tamajʼalcha lakxkan ni trigo yu xajchal para jantucha katatsʼinkʼil ni barco.
44027039	Tejkan tunkulcha, talaqtsʼilcha ni lakatʼun pero jantu katamispal. Vachuʼ talaqtsʼil taʼan ayaj ay maqlqatanun xkan ni lakatʼun y va si kukuj ixjunita taʼan ixkilpaʼ. Ex ancha ixtamalakanuputun ni barco.
44027040	Va tachukʼunil xalaso yu pumaqayaulhaankan ni barco y tamakaul lakxkan. Vachuʼ taxʼoqnil ixpumaltanakan ni barco. Ex va tachʼimukʼanil yu ay laqchʼiti para kasunlhaʼal ni un para kachaʼal ni barco la ixkilpaʼ ni xkan.
44027041	Pero astan talakanunil taʼan mutʼun ixvil ni kukuj lakxkan. Yu ixkankatiʼ ayaj ox talakanuchal ex jantucha lay kataxtuchoqol. Ex yu ixtimusna ni barco tus talaqcheʼeʼol por pʼays talakanunil ni xkan.
44027042	Ex chuncha ni tropas ixtamaqniputun ni tachʼinin para jantu kataqoslhi tejkan katatoqslatakukchal.
44027043	Pero yu kapitan yucha jantu ixnajun kanil ni Pablo. Ex chuncha jantu kaʼuyujnaul para kalaqmaqnikal ni tachʼinin. Va laklhijunil katatoqslatakuklhi yu talaniy jaxkivinti para katatakukchal la ixkilpaʼ.
44027044	Vachuʼ laklhijunil yu jantu talaniy jaxkivinti kataputakuklhi ltaʼalakʼiu u mas va taʼayucha kʼiu xatacheʼeniʼ ni barco. Chuncha tachun si ox ktakukchaʼau lakatʼun.
44028001	Tejkan ox ktakukʼoʼchaʼaucha, ex kʼatsau ni anchanuʼ ay lakatʼun yu tanʼajvil lakxkan va ixjunkan Malta.
44028002	Ni lapanakni yu ancha ixtavilanal va ox kintamapaynin. Yuʼuncha kintamalkulanin y kintalhijunin ukstsʼuniy kaktayau para kaksʼoo porke ixtamay xkan y vachuʼ lhikʼasnin ixjunita.
44028003	Ex Pablo al saknaʼ kʼiu yu lakxixta. Tejkan mapʼul laka jikmi niman taxtul maqataun tsapul, va ixqosputun por lakaʼichil laka jikmi, ex va maktsakʼal ni Pablo.
44028004	Tejkan ni lapanakni yu ancha machaqan talaqtsʼil ni tsapul ixjukʼal la ixmakaʼ ni Pablo va talajunil: —Ni aniy lapanaki kavalay va jamaqniniʼ. Mas ox talaqxajchal lakamar pero jantucha xtaqnikan lakatin kataylhaʼal tsukunuʼ por ixlaqtaqal.
44028005	Pero Pablo niman majkʼalhapʼuxkal laka jikmi ni tsapul y jantu tuʼuchun kalhitapasal mas maktsakʼakal.
44028006	Ni lapanakni ixtapakxanʼiy kakʼunlhi taʼan tsakʼanikal u nimancha ixtaqtal janiniʼ. Pero mas panijcha val, jantu katalaqtsʼil tuʼuchun kalhitapasal. Ex tamapaxachoqol ixjatapastakʼatkʼan, va aqtayl tajuniy ni Pablo va taun dios ixjunita.
44028007	Ancha ukstsʼuniy ixʼalin ixtʼun qayntaun yu ixjunkan Publio yu xalhachimoʼonuʼ ixjunita ni anchanu lakatʼun yu tanʼajvil lakxkan. Yucha ox kintalaqaʼin la ixchaqaʼ, paqtʼutu si ox ixkintalhistaktan.
44028008	Yu ixpay ixmal laqa saqati va ixchʼapata skakati kun jakʼalnamaqpanti. Ex ni Pablo al laqtsʼiniʼ ni taqanʼan, va tapayninil Dios y moqslanil ixmakaʼ y chuncha palay makal.
44028009	Tejkan chuncha tapasal, ex tamil alati taqanʼanin yu ancha machaqan y vachuʼ palay taval.
44028010	Ex chuncha ni lapanakni ayaj ox kintatoʼoyan y kintaʼaqtayjun. Tejkan xaktaxtuputunchoqoyaucha kun yu ataun barco ex chux kintaxtaqnin yu xakmaqskʼiniyau para kilakatinkʼan.
44028011	Tejkan klaqayntsaucha laʼatʼutu malkuyuʼ ni ancha xakvilanau ex ktaxtuchoqoocha. Kpuʼau taun barco yu ancha ixvil yu ixpakxanta katapasaʼelal tejkan tamay xkan ali un. Ni anchanu barco va yu ixmintachal laka putaulan Alejandría. La ixkankatiʼ va ixjukʼanil laʼatʼuy ixdioskʼan yu lakjunkan Cástor ali Polux.
44028012	Ex kpuʼau anchanu barco, kchaʼau laka putaulan Sirakusa. Ancha xakvilanau paqtʼutu.
44028013	Astan ikpuʼanchoqoocha barco, kʼaucha laka putaulan Regio. Yu ataun julchan val, va ostaulal un yu minchal ixlhisur y va yucha kintasunlhaʼan. Ex yu ataun julchan val, kchaʼau laka putaulan Puteoli.
44028014	Ancha klaqpaxtoqvi lati yu ixtalhakapuʼan Jesús. Yuʼuncha kintalhijunin kakloqojvi taun semana la ixchaqakʼan. Ex chuncha ktaxtuchoqoo, va ktaylhaʼau kejaltantikʼan para kchaʼau laka ay putaulan Roma.
44028015	Ni lapanakni yu ixtalhakapuʼan Jesús yu ixtavilanal ancha va takʼatsal ni ancha kakchaʼanau. Ex kintamin tastukʼinin tus xalaklhitamau Apio y vachuʼ yu putaulan yu ixjunkan Aqatʼutu Tiendas. Tejkan ni Pablo jalaqtsʼil ex xtaqnil lhimalaqpuchuncha ni Dios y jantucha apalay kamaqaninil.
44028016	Tejkan kchaʼaucha yu ay putaulan Roma ex ni kapitan jamaqxtaqnilcha xaʼukxtin tropas ni tachʼinin. Pero ni Pablo xtaqnikal lakatin para xʼaman kataulal kun pumataun tropa yu kalhistaklhi.
44028017	Ex paqtʼutu julchan val, ni Pablo jamalaqachanal ixjuntaʼika yu xalajʼaynin ni israelitas yu ancha ixtavilanal. Tejkan tataqxtoqʼolcha, ex lakjunil ni Pablo: —Ketʼalaqaunin, mas jantu tuʼuchun laqtaqal kaklakmakanil ni kintʼaʼisraelitas y jantu kaklaktanchanil ixputsukukʼan kepayankʼan yu maqancha ixtatʼajun pero ancha Jerusalén va kmaqxtaqkal la ixtamakakʼan xatropas Romanos.
44028018	Yuʼuncha kintalhisakmil tisuncha laqtaqal xakmakata. Ex astan ixkintamakaunputunchoqoy porke jantu tuʼuchun laqtaqal kintatemanil yu lay kintapumaqnil.
44028019	Pero yu israelitas tanaul ni jantu kintamakaul. Xlhiyucha kskʼil para kalaqlaʼoxil ni ay jalhachimoʼonuʼ Romano. Pero jantu tuʼuchun laqtaqal klakmukʼaniputun kintʼaʼisraelitas.
44028020	Va xlhiyucha klajuntaʼiu para kaklatʼachiviniu. Kitʼin kchʼikal va por kpakxanʼiy yu kamakayaʼ Dios vachu chun tacha tapakxanʼiy tachun ni israelitas.
44028021	Ex chuncha ni yuʼuncha tajunil: —Jantu kaklaqaʼiu karta yu kaminchal xaʼestado Judea yu kalhichivinin uxintʼi. Vachuʼ ni ketʼalaqauninkʼan yu ancha taminchal jantu tuʼuchun katalhichivinin, jantu tamukʼaniyan laqtaqal.
44028022	Pero kijnan ijkʼatsaputunau mejatapastakʼati porke ijkʼatsayau ni mas va toʼoxtaycha kaval jantu ox talhichiviniy ni anchanuʼ saystʼi jatapastakʼati.
44028023	Chuncha ni yuʼuncha tamachʼantamil ixjatapastakʼatikʼan para katalaqminchoqol ni Pablo ataun julchan. Ex apalay qaynlhuu talaqʼal taʼan ixvil. Ex vakuj tus toqoxata va jalakmasunil y jalaqputeʼenil tacha lhachimoʼonun ni Dios. Vachuʼ laqlhixaqalal ixlhachimoʼon Moisés kun yu maqancha tatsʼoqlhi xalaqputeʼeniʼ ixchivinti Dios para katalhakapuʼal ni Jesús.
44028024	Lati talhakapuʼanil ixchivinti, lati jantu.
44028025	Chuncha siya yuʼuncha jantu katamachʼantamil ixchivintikʼan. Ex aqtaylcha taʼanchoqoy. Pero pʼunaj jalakjunil ni Pablo: —Laqsaval naul ni Espíritu Santo tejkan mapasanil ixchivinti ni Isaías yu maqancha ixlaqputeʼey ixchivinti Dios, yucha inchine lhichivinil mepayankʼan, va naul:
44028026	Kʼalaqpiti ni anchanu lapanakni, kalakʼun mas ox kataqasmakyaʼ pero jantu katamalaqasiyaʼ, mas katalaqtsʼinaʼ pero jantu katamispayaʼ.
44028027	Pʼays tamakay ixjalhanutikʼan ni lapanakni, jantu taqasmatʼa kun ixpaqasmaknikʼan, va talaqpustoqnun la ixlaqchulkʼan, para jantu tuʼuchun katalaqtsʼil, para jantu tuʼuchun kataqasmaklhi, para jantu tuʼuchun katamalaqasil la ixjalhanutikʼan, para jantu katamapaxal ixputsukukʼan y chuncha palay kaklakmakal.
44028028	Chuncha naul ni Dios y chavay klamakʼatsaniyau ni Dios vachuʼ kalaqmalaqachaniyaʼ yu jantu israelitas kataval ni ox chivinti yu pulaqtaxtukan. Yuʼuncha kataqasmatʼaʼ —naul ni Pablo. [
44028029	Tejkan chuncha naul, ex taʼanchoqolcha ni israelitas, va pʼays ixtalakchiviniy siya yuʼuncha.]
44028030	Va tʼuy jachʼitin ancha ixvil ni Pablo laqa chaqaʼ taʼan mapalkan renta. Va ox jalaqaʼil tachun yu ixtalaqʼan.
44028031	Sin talhanti ixlaqputeʼey tacha lhachimoʼonun ni Dios, ixlhichiviniy ni Jalhachimoʼonuʼ Jesucristo y jantu matichun ixlaktanchaniy.
45001001	Kitʼin kPablo, ixʼoqxtamati Jesucristo kunita. Yucha kilaksakta y kimalaqachal puteʼeniʼ yu ox ixchivinti Dios.
45001002	La maqancha ni Dios ixnajuntacha ni kaʼalinaʼ ni anchanu chivinti. Chuncha tatsʼoqlhi la ixchivinti Dios ixlapanakni yu maqancha ixtalaqputeʼey ixchivinti.
45001003	Ixtalhichiviniy ni Jesucristo kiJalhachimoʼonukʼan, yu Sasʼatʼa Dios. La ixlakatunaj va ixpapanti David ixjunita
45001004	pero yu Espíritu Santo masul ni vachuʼ va Sasʼatʼa Dios. Va chuncha masul kun tapʼasta tejkan kujchoqol mas va ixnitacha.
45001005	Por yucha ni Dios kimapaynil, va kilaksaklhi para kaklaqputeʼel ixchivinti mas va toʼoxtaycha lakamunukpaʼ. Va najun katalhakapuʼal lapanakni y katamakal tacha yucha lhinajun para chuncha katoʼoyakal ixtaqaʼuti.
45001006	Va chuncha ni uxiknan mas maqati vilanantʼik, vachu ni Dios talaksakni para ixlapanakni Jesucristo kʼaʼuntʼik.
45001007	Klatsʼoqniyau tachun uxiknan yu vilanantʼik laka putaulan Roma, yu Dios tapaxkayan y talaksakni para ixlapanakni kʼaʼuntʼik. Katamapaynin y oxamaktaun katamakan kimPay Dioskʼan kun kiJalhachimoʼonukʼan Jesucristo.
45001008	Pʼunaj klajunputunau ni va kxtaqniy lhimalaqpuchuncha ni kiDios por mintachunkʼan, tejkan ktʼachiviniy Dios por yu makata Jesucristo. Milhakapuʼatkʼan va puteʼekan mas va toʼoxtaycha kaval.
45001009	Tejkan klaqputeʼey ni ox chivinti yu lhichiviniy Sasʼatʼa, va ktapatsaniy Dios kun tachun la kelhanuti. Yucha kʼatsay ni si klapastakʼalhiyau tejkan ktapayniniy.
45001010	Ikskʼin ni Dios para lay kaklalaqʼau ni uxiknan incha yucha najun ox kaval.
45001011	Ayaj klalaqtsʼinputunau para klaʼaqtayjuu kalaʼaʼitʼik taun aqtayjunti yu xtaʼa ni Espíritu para chuncha apalay pʼas kaval milhakapuʼatkʼan.
45001012	Chuncha knajun ni uxiknan ali kitʼin kalaxtaqniu tapʼasta la kilhakapuʼatkʼan.
45001013	Ketʼalaqaunin, va iknajun kakʼatsʼatʼik ni aqlhuu klalaqʼuxanachaʼau laqtsʼinin pero mas tus chavaycha va tacha alin yu kilaktanchaniy. Va klhajaʼiputun lapanakni yu katalhakapuʼal taʼan vilanantʼik, chuncha tacha ikmakal alati laka putaulanin.
45001014	Va ijkʼatsan tacha kaʼalil yu kaklhaanil tachun ni lapanakni mas yu griegos y mas yu jantu griegos kataval, yu talakpastaknan ali yu jantu talakpastaknan.
45001015	Xlhiyucha va ayaj klalaqputeʼeniputunau yu lajʼoxi chivinti ni uxiknan yu vilananchipitik laka putaulan Roma.
45001016	Ni kitʼin jantu klhimaxanan kaklaqputeʼel yu ox chivinti, va ixtapʼasta Dios yu lay katapulaqtaxtul tachun yu talhakapuʼan, pʼunaj yu israelitas pero vachu yu alati lapanakni.
45001017	Va chuncha tasuy ni Dios kintalaqtsʼinan tacha lajʼoxin lapanakni, vamun por lhakapuʼanau. Va chuncha najun ixchivinti Dios yu tsʼoqkanta: “Ni lapanakni yu Dios ox laqtsʼin, yucha va por ixlhakapuʼati katsukuyaʼ.”
45001018	Tasuy ni va lukujlay Dios laktʼiyan por tachun laqtaqal yu tamakay ni lapanakni. Dios jantu ox jalaqtsʼin tacha tatiʼukxuntayay, vachu tamakay laqtaqal para jantu lay kamispakal yu laqsaval.
45001019	Lay tapumispay ni Dios por tachun yu alin, chuncha ni Dios va lakmasunil tacha junita.
45001020	Yu ixtapʼasta ni Dios kun tachun ixʼoxixtu mas jantu tasuy, va ox mispakan, tejkan pʼunaj makal yu lakamunukpaʼ tus chavaycha. Va jamispakan por tachun yu makal. Xlhiyucha ni lapanakni jantu lay tanajun ni jantu tamispay tacha junita ni Dios.
45001021	Mas ixtakʼatsay ni alin Dios, jantu aqtaun ay katamakal tacha Dios, jantu aqtaun kataxtaqnil lhimalaqpuchuncha. Ex chuncha va tacha jantu kaʼalil ixjatapastakʼatkʼan, tus va tacha putsʼista la ixjatapastakʼatkʼan.
45001022	Tanajun va lhuvaj jatapastakʼati talhitʼajun pero jantu laqsaval kaval, va tontos.
45001023	Ni Dios yu jantu aqtaun kamiʼoyaʼ, yucha jantucha tatoʼoyay. Yu tatoʼoyay va antivas yu tasuy tacha valiʼiy lapanakni yu tamiʼojoy y tacha tsʼoʼon, tacha talhitsukukna, tacha tsapulin.
45001024	Xlhiyucha lakmakaul ni Dios para katamakal tacha yu tamakaputun. Mas va yu laqtaqal yu lhitamaxanikan, talamakaniy la ixlakatunajkʼan.
45001025	Tamapaxata yu laqsaval yu masuy ni Dios para kaval jalaklkanti. Apalay tatoʼoyay yu ixtamakan Dios, jantucha tatoʼoyay ni Dios yu mero jalakmakal, va yucha ay kamakakal mas va tavanancha. Va chuncha kaval.
45001026	Xlhiyucha ni Dios lakmakajuntacha para katamakal yu lhitamaxanikan. Mas lati yu xanatin talhimapaxata ixputsukukʼan, talamakaniy laqxoqta va siya yuʼuncha yu jantu maqskʼiniy katamakal.
45001027	Vachu va chun lati yu joʼakna tamakajun yu tacha laklhijuniy Dios katamakal kun xanatin. Apalay talakatsastayay para katalamakanil siya yuʼuncha yu lhitamaxanikan. Ex chuncha talaqaʼiy la ixlakatunajkʼan ni maqanlqajnati yu tapaxtoqniy.
45001028	Jantucha ixtamispaputun ni Dios, xlhiyucha ni Dios lakmakajuntacha katapastaklhi yu jantu ox y katamakal yu jantu maqskʼiniy.
45001029	Talaqtanuʼol tachun yu jantu ox kaval, tamakay talaqalhin, vamun tapastakʼuy para kaʼalil ixmaqalitkʼan y vachu ayaj talaktuʼunun. Vamun ayaj taʼakchaʼan, talukujlay, tamaqninin, tamakanunun, taxkayanan, tamanuy jalaklkanti.
45001030	Jantu ox talhichiviniy yu alati, taxkajiy ni Dios, taʼayajnan, la lajʼay takʼatsan, lajʼay lakmakakan por ixchivintikʼan, tapastakʼa tacha lay katapumakal alati talaqalhin, jantu taqalasmatʼa ixpayankʼan.
45001031	Jantu talakpastaknanputun, jantu tamakay yu tanajun, jantu matichun tapaxkay y jantu matichun tamapayniy.
45001032	Ni Dios lhinajun yu chuncha tamakay, tapaxtoqniy katanil. Chuncha takʼatsay pero tataylhaʼan makanan. Vachuʼ ox talhilay tejkan alati lapanakni vachu chun tamakay.
45002001	Xlhiyucha mas va taʼayucha kʼatʼi jantu paxtoqniyan kʼamukʼanin laqtaqal yu aqayntaun. Tejkan uxintʼi mukʼaniy laqtaqal yu aqayntaun ex vachu mukʼanikʼan mimaqanlqajnati. Vachu va chun makʼay laqtaqal ni uxintʼi.
45002002	Kʼatsayau ni Dios ox makay tejkan lakmukʼaniy ixlaqtaqalkʼan ni lapanakni yu tamaqtaqalhinin.
45002003	Chavay incha kʼalakmukʼanin laqtaqal yu alati pero yu uxintʼi vachu va chun makʼay, ¿lhakʼapʼupʼin ni jantu kamukʼaniyan laqtaqal ni Dios?
45002004	Va tacha akchʼintʼamay yu ay ixjamapayninti ni Dios yu jantu tsʼalaj lukujlay, yu ayaj maqantaulay. ¿Jantu kʼatsʼay ni Dios mapayniyan para kʼamapʼaxa mijatapastakʼati?
45002005	Pero uxintʼi pʼas makʼay melhanuti, jantu aqtaun mapʼaxapʼutʼun. Chuncha tʼaʼuncha lalhavanaʼ mimaqanlqajnati yu kaʼalinaʼ. Ni anchanuʼ julchan Dios kamasuyaʼ ni ox lakmukʼaniy laqtaqal ni lapanakni.
45002006	Yucha kalaqxtaqniyaʼ ixlhilhajatkʼan qayntamin tacha tapaxtoqniy por yu tamakay.
45002007	Yu tamakay yu lajʼoxi, yuʼuncha kalaqxtaqniyaʼ ni jatsukunti yu jantu aqtaun kamiʼoyaʼ. Yuʼuncha tapuxkajuy yu ox para kalaktoʼoyakal y katatsukul mas va tavanancha.
45002008	Lati aqspuknin y jantu taqasmakputun yu laqsaval, vamun tamakaputun yu jantu ox. Dios kalaqtalqauniyaʼ y kalaqxtaqniyaʼ maqanlqajnati.
45002009	Katalaqaʼiyaʼ maqanlqajnati kun maqaniti tachun yu tataylhaʼan makanan laqtaqal. Chuncha tapaxtoqniy yu israelitas pero vachu tapaxtoqniy yu alati lapanakni.
45002010	Pero tachun yu tamakay yu lajʼox yuʼuncha katalaqaʼiyaʼ ni oxixtu yu xtaʼa ni Dios, kalaktoʼoyakanaʼ, oxamaktamin katajunaʼ. Va chuncha tapaxtoqniy ni israelitas pero vachu tapaxtoqniy yu alati lapanakni.
45002011	Yu Dios va aqstanchunin japuxkaulaqtsʼin lapanakni.
45002012	Yu jantu tamispay yu lhinajun Dios yu tsʼoqkanta, incha tamakay talaqalhin, yuʼuncha kataniyaʼ sin katamispal. Yu ox tamispay yu lhinajun Dios, incha tamakay talaqalhin yuʼuncha kalakmukʼanikanaʼ laqtaqal por jantu katamakal yu lhinaunkan.
45002013	Yu vamun taqasmatʼa yu lhinaunkan, yuʼuncha ni Dios jantu jalaqaʼiy. Va jalaqaʼiy yu tamakay tacha lhinaunkan.
45002014	Lati yu jantu israelitas kataval mas jantu tamispay yu lhinajun Dios yu tsʼoqkanta, tamakay yu lhinaunkan, va tacha tamispay yu lhinaunkan.
45002015	Ex chuncha tamasuy ni va tacha tsʼoqkanta la ixjalhanutkʼan yu lhinaunkan. Vachu taʼukskʼatsay tisuncha yu ox ali tisuncha yu jantu ox kʼamakʼatʼi. Vachu la ixjatapastakʼatkʼan kalakmukʼanikanaʼ laqtaqal ixlaqʼamankʼan, vachuʼ kalaqʼaqanixtukanaʼ.
45002016	Anchanu julchan ni Dios kalaqlaqtsʼintanuniyaʼ ixjatapastakʼatkʼan mas yu tamakay laqatamaqsaq. Chuncha najun yu lajʼox chivinti yu klaqputeʼey.
45002017	Ka va uxintʼi naʼun va israelita kʼatʼi, lhilay kʼapʼulaqtʼaxtʼuyeʼecha por kʼamispʼatʼi ixlhachimoʼon Dios. Vachu ay makʼakʼan por naʼun ox mispʼay ni Dios.
45002018	Vachu lhilay ni mispʼay yu lhinajun Dios. Vachu naʼun ni ixlhachimoʼon masuniʼoyan tisuncha yu apalay ox maqskʼiniy.
45002019	Ayaj kʼatsʼancha, naʼun ni lay kʼalaklhitʼa yu jantu tamispay tacha laʼachʼixin kataval. Kʼatsʼancha tacha maklku yu maputunkujuy taʼan putsʼista.
45002020	Makʼakʼan tacha kalakmalanitʼi yu jantu tuʼuchun tamispay, tacha kalakmamoʼotʼi yu tontoskaʼ. Lhitʼaʼun ixlhachimoʼon Dios, xlhiyucha lhilay kʼatsʼaʼoʼoy tachun y mispʼay yu laqsaval.
45002021	Uxintʼi jamalaniniʼ kʼatsʼan. ¿Ex valiʼiycha jantu malanikʼan meʼeman? Chavay laqpʼutʼeʼey ni jantu kʼaʼalhavan. ¿Ex valiʼiycha alhavanan?
45002022	Vachuʼ naʼun jantu kʼatʼatʼamatʼi qayntaun yu jantu minavin. ¿Ex valiʼiycha tʼatʼamay qayntaun yu jantu minavin? Lakxkʼaʼiy yu antivas. ¿Ex valiʼiycha jalakʼalhaumaxtʼunin yu taʼan tatoʼoyanan?
45002023	Uxintʼi ay makʼakʼan por mispʼay yu lhinajun ni Dios pero jantu makʼay tacha lhinajun. Ex chuncha jantu tʼoʼoyay ni Dios.
45002024	Xlhiyucha laqsaval yu tsʼoqkanta la ixchivinti Dios taʼan najun: Va milaqtaqalkʼan uxiknan ni taʼakchʼintamay ni Dios yu jantu tamispay.
45002025	Chavay incha kʼamakʼaʼo tacha tsʼoqkal laka lhachimoʼon ex paxtoqniy kʼaxvililichʼukʼupʼuxnikʼa. Pero incha jantu kamakʼaʼo tacha lhinajun, ex jantu xtapal mas kʼaxvililichʼukʼupʼuxnikʼa.
45002026	Xlhiyucha ni Dios ox jalaqtsʼin yu tamakay yu lhinajun, mas jantu israelitas kataval, mas jantu kalakxvililichukʼupʼuxnikal.
45002027	Ex chuncha yu makay tacha lhinaunkan mas jantu kalakxvililichukʼupʼuxnikal, yuʼuncha katamukʼaniyan milaqtaqalkʼan yu israelitas untʼatʼik. Mas xvililichʼukʼupʼuxnikʼantʼatʼik, jantu alasmatʼatʼik yu lhinaunkan.
45002028	Qayntaun lapanaki jantu lay kaval israelita vamun por kaxvililichukʼupʼuxnikal. Jantu maqskʼiniy kaxvililichukʼupʼuxnikal vamun la xaxtaʼa.
45002029	Yu laqsaval israelita maqskʼiniy kaxvililichukʼupʼuxnikal yu jantu ox la ixjalhanuti. Chuncha makay ni Espíritu Santo, jantu chuncha makay ni chivinti yu tsʼoqkanta. Ex mas jantu ox talaqtsʼin yu alati lapanakni, pero yu Dios ox laqtsʼin.
45003001	¿Ex tisuncha xtapal kʼapʼutsʼukʼu israelita? ¿Tas kaʼaqtayjun incha kʼaxvililichʼukʼupʼuxnikʼa?
45003002	Ayaj xtapal kʼapʼutsʼukʼu israelita. Va yuʼuncha ni Dios pʼunaj jaxtaqnil ixchivinti.
45003003	Pero lati jantu katalhakapuʼanil ixchivinti. ¿Exni? ¿Lhilay va xlhiyucha ni Dios jantucha lay lhakapuʼanikan?
45003004	Jantu chuncha kaval. Dios si najun yu laqsaval mas tachun ni lapanakni talaklkanan. Va chuncha tsʼoqkanta, junkan ni Dios: Kakʼatsakanaʼ ni laqsaval minchivinti. Vachu incha matichun mukʼaniputunan laqtaqal, si ox kʼaxajtʼachiy.
45003005	Tejkan makayau talaqalhin, ex apalay ox tasuy ni Dios tachun ox makay. ¿Exni? ¿Lhilay va xlhiyucha ni Dios jantu ox makay tejkan kintamukʼaniyan laqtaqal? (Chuncha tanajun lati lapanakni.)
45003006	Jantu laqsaval kaval. Incha Dios jantu ox makay ex jantu kalayaʼ kamukʼaniyaʼ laqtaqal yu xalapanakni lakamunukpaʼ.
45003007	Lati tanajun ni apalay ox kʼalaklkʼan. Ex chuncha apalay ox katasul ni laqsaval yu najun ni Dios, ex apalay katoʼoyakal. Xlhiyucha jantu maqskʼiniy kimukʼanil kilaqtaqal.
45003008	Vachu tanajun: “Apalay ox kamakau talaqalhin para kaxajchal yu lajʼox.” Yuʼuncha tanajun va chuncha ikmalaniy kitʼin pero kintamanuniy jalaklkanti. Va yuʼuncha tapaxtoqniy ixmaqanlqajnatkʼan.
45003009	¿Exni? ¿Lhilay ni kijnankʼan yu israelitas apalay lajʼox juntau xajantu yu alati lapanakni? Jantu laqsaval kaval. Yu tacha va aniykaʼ klamasuniu, mas yu israelitas, mas yu alati lapanakni, va si kintalhajayan ixtapʼasta talaqalhin.
45003010	Va chuncha najun taʼan tsʼoqkanta la ixchivinti Dios: Jantu kaʼalil matichun yu ox kun Dios, jantu matichun.
45003011	Jantu matichun malaqasiy. Jantu matichun lakxkajuy ni Dios.
45003012	Tachun ni lapanakni valiʼiy taʼoqspalatʼajun tus jantucha tuʼuchun ixtapalkʼan kataval. Jantu kaʼalil matichun yu makay yu lajʼox, jantu matichun.
45003013	La ixkilkʼan va tacha putaknuncha lvaa kiluvil. La isimaʼatkʼan tamakanunun. Tacha yu laktuʼunun tsapulin, ixqaqxtaʼakʼan si ixvenenokʼan talakmaʼata.
45003014	Ixkilkʼan qaqsun tajunita, va si laqxtoqnuʼ tachiviniy.
45003015	Tatakyautʼajun vamuncha para katamaqninil.
45003016	La ixtinkʼan talaqalhilhaʼan y tamakaulhaʼan jamaqaniti taʼan tapuʼan.
45003017	Jantu aqtaun tamispay yu lakatin taʼan puʼan yu oxamaktaun putsuku.
45003018	Jantu aqtaun tatalhauniy Dios.
45003019	Kʼatsayau ni tachun yu lhinajun Dios la ixlhachimoʼon yucha laklhijuniy ni lapanakni yu tapaxtoqniy katamakal. Xlhiyucha tachun ni lapanakni lakamunukpaʼ maqskʼiniy saq katataulal tejkan Dios lakmukʼaniy ixlaqtaqalkʼan.
45003020	Jantu matichun lay ox kaval kun Dios por kamakaputul yu lhinaunkan. Va por yu lhinaunkan pukʼatsayau ni alin kilaqtaqalkʼan.
45003021	Chavaycha ni Dios masuy ni kintalaqtsʼinan tacha lajʼoxin lapanakni, pero jantu va por kamakau yu lhinaunkan. Vachu va chuncha yu la maqancha tatsʼoqlhi ixchivinti Dios, yuʼuncha ixtanajun chuncha katasuyaʼ. Chuncha ixtanajun ni lapanakni yu tatsʼoqlhi ixlhachimoʼon ali vachu yu ixtalaqputeʼey ixchivinti.
45003022	Ni Dios jalaqtsʼin lapanakni tacha lajʼoxin kataval incha talhakapuʼan ni Jesucristo, mas va tachun yu talhakapuʼan. Va aqstanchunin, mas va taʼayucha kaval.
45003023	Tachun ni lapanakni tamaqtaqalhinin, va tatsʼanqaniy ixʼoxixtu ni Dios.
45003024	Pero Dios jalakmapayniy y jalaqtsʼin tacha lajʼoxin lapanakni. Yucha va por ixjamapayninti por yu makal ni Cristo Jesús yu jamalaqtaxtuy.
45003025	Yucha ni Dios laksaklhi para kanil ex chuncha val tacha taun lapaxkan yu moqslakal. Ex chuncha jantucha kintalukujlaniyan ni Dios incha lhakapuʼanau ni katapulaqtaxtuyau ixjakʼalna ni Jesús. Chuncha makal ni Dios para katasul ni ayaj ox makay. Va ox maqantaulay, jantu kintamukʼanin maqanlqajnati por yu makataucha.
45003026	Va chuncha makal para katasul ni ayaj ox makanan mas va chavaycha. Ex chuncha mispakan ni Dios ox makanan. Vachu mispakan ni Dios jalaqtsʼin tacha lajʼoxin lapanakni tachun yu talhakapuʼan ni Jesucristo.
45003027	¿Chavay vananaj paxtoqniy para ay kakʼatsʼa? Jantu tsʼuniy. ¿Valiʼiycha? Jantu kalaqtaxtuyau por yu lhachimoʼon yu lhinajun suncha kʼamakʼatʼi, va por yu lhachimoʼon yu lhinajun kʼalhakʼapʼupʼi.
45003028	Chavay kʼatsayau ni Dios jalaqtsʼin tacha lajʼoxin kataval ni lapanakni por talhakapuʼan, jantu por tamakay yu lhinaunkan laka lhachimoʼon.
45003029	¿Lhilayatʼik ni Dios vamun ixDioskʼan ni israelitas? Jantu laqsaval kaval. Vachu va ixDioskʼan yu jantu israelitas kataval.
45003030	Yu Dios va taun. Xlhiyucha jalaqtsʼin tacha lajʼoxin lapanakni tachun yu talhakapuʼan, mas va yu israelitas yu jaxvililichukʼupʼuxnikal y mas va yu alati lapanakni.
45003031	Chuncha vamun maqskʼiniy kalhakʼapʼupʼi, pero jantu iknaunau ni jantucha xtapal ni lhachimoʼon. Iknaunau ni apalay xtapal.
45004001	Chavaycha yu Abraham va kimpaykʼan kintachunkʼan yu israelitas juntau. ¿Tas kalhichiviniucha ni yucha?
45004002	Ni Dios laqtsʼil ni Abraham tacha ox lapanaki pero jantu kaval por tuʼuchun yu makal. Incha kaval por yu makal, ex kapaxtoqnil la ay kakʼatsal, pero jantu la ixlakaʼukxpuʼ ni Dios.
45004003	La ixchivinti Dios najun ni Abraham lhakapuʼal ni Dios, xlhiyucha ni Dios laqtsʼil tacha ox lapanaki.
45004004	Qayntaun oqxtamati yu tapatsay yucha lhajay por ixlhitapatsa, jantu por ixmapaynika.
45004005	Yu jantu talaqtaxtuputun por tamakay yu ox, incha talaqtaxtuputun por talhakapuʼan, ex ni Dios jalaqaʼiy tacha lajʼoxin lapanakni por ixlhakapuʼatkʼan, mas alin ixtalaqalhinkʼan.
45004006	Vachu va chuncha maqancha naul ni David ni va ayaj achan ni lapanaki yu Dios laqaʼiy tacha ox junita mas jantu por yu makay.
45004007	Va inchineʼ tsʼoqlhi ni David: Talajʼachantacha ni lapanakni yu laqmalaqmixiniʼokanta ixtalaqalhinkʼan, yu lakxakaniʼokantacha ixlaqtaqalkʼan.
45004008	Ayaj achan ni lapanaki yu Dios jantu makaniy kuenta ixlaqtaqal.
45004009	Yu anuʼ achati, jantu vamun para yu israelitas yu lakxvililichukʼupʼuxnikanta, vachu para yu alati lapanakni. Tacha iknaunau, ni Dios laqaʼil ni Abraham tacha ox lapanaki tejkan lhakapuʼal.
45004010	¿Tas ixjunitacha ni Abraham tejkan laqaʼikal, tejkan laqaʼil Dios? ¿Va ixvililichukʼupʼuxnikantacha o jantu? Va jantukaʼ ixvililichukʼupʼuxnikanta.
45004011	Yu Abraham laqaʼikal tacha qayntaun lapanaki yu ox kaval tejkan jantukaʼ ixchukʼupʼuxnikanta. Ex astan chukʼupʼuxnikal para kamasul ni laqsaval ni Dios laqaʼil por ixlhakapuʼati. Chuncha val xajapay tachun yu jalaqaʼikan tacha lajʼoxin kataval por ixlhakapuʼatkʼan mas jantukaʼ lakchukʼupʼuxnikanta.
45004012	Vachu val xajapay tachun ni israelitas yu lakchukʼupʼuxnikan pero jantu xajapay kaval por lakchukʼupʼuxnikan, maqskʼiniy katalhakapuʼal. Chuncha ni Abraham va xajapay tachun yu talhakapuʼan tacha lhakapuʼal ni yucha tejkan jantukaʼ ixchukʼupʼuxnikanta.
45004013	Ni Abraham va junkal ni lakamunukpaʼ va ixnavinkʼan kunaʼ ni sasʼatʼan. Jantu chuncha kajunkal por ixmakay yu lhinaunkan, va por ixlhakapuʼan. Xlhiyucha ni Dios ixlaqtsʼin tacha ox lapanaki.
45004014	Incha Dios ixnaul ixnavinkʼan kunaʼ vamun incha katamakal yu ixlhinajun, ex jantu xtapal kaval ixlhakapuʼatkʼan y jantu lay matichun kalaqaʼil yu kaxtaqlhi ni Dios.
45004015	Ixlhilukuj ni Dios tapaxtoqniy yu jantu tamakay yu lhinajun. Pero incha jantu kalhinaul tuʼuchun ex jantu kaʼalil laqtaqal.
45004016	Ni Dios junil ni Abraham ni kaxtaqniyaʼ ni lakamunukpaʼ va por ixlhakapuʼati, jantu por yu ixmakay, va por ixjamapayninti ni Dios. Ex paxtoqniy tachun sasʼatʼan ni Abraham, jantu vamun ni israelitas yu tamakay yu lhinaunkan, va tachun yu talhakapuʼan tacha lhakapuʼal ni Abraham. Yucha va kimpaykʼan kintachunkʼan.
45004017	Va chuncha tsʼoqkanta la ixchivinti Dios, va junkal ni Abraham: “Kakmakayan xajapay oqxlaqlhuu lapanakni.” Va chuncha kintalaqtsʼinan ni Dios tacha sasʼatʼan ni Abraham. Yucha lhakapuʼal ni Dios yu majkujuchoqoy ni janinin, yu lhinajun kaʼalil yu jantukaʼ alin.
45004018	Mas ixtasuy tacha jantu kaʼalinaʼ yu junil Dios, Abraham vananaj ixpakxanʼita y lhakapuʼanil. Va chuncha val xajapay oqxlaqlhuu lapanakni. Vachu va tacha junkal: “Oqxlaqlhuu kaʼalinaʼ yu mesʼatʼan.”
45004019	Abraham jantu ixʼalin sasʼatʼa, va laycha ixlhitʼajun taun ciento jachʼitin, la ixlakatunaj jantucha kalhitsukul tapʼasta. Vachu ixlakatunaj ixanati, yu Sara, jantucha lay kalhitsukul jasʼatʼa. Pero yu Abraham jantu kamakauntijlal ixlhakapuʼati.
45004020	Jantu aqtaun kanaul ni Dios jantu lay kaxtaqnil sasʼatʼa, va apalay tapʼasnil ixlhakapuʼati. Va la ay makal ni Dios.
45004021	Va ixkʼatsʼay ni laqsaval Dios lay kamakaʼoyaʼ tachun yu junil.
45004022	Xlhiyucha ni Dios laqaʼil tacha lapanaki yu ox junita por ixlhakapuʼati.
45004023	Taʼan chuncha lhitsʼoqkanta Abraham ni va chuncha laqaʼikal jantu vamun para yucha katsʼoqkal,
45004024	vachu para kijnankʼan. Chuncha lajʼoxin laqtsʼinkanau incha lhakapuʼanau Dios yu majkujuchoqol kiJalhachimoʼonukʼan Jesús tejkan ixnita.
45004025	Yucha xtaqkal para kamaqnikal por kintalaqalhinkʼan. Ex majkujuchoqokal para kintalaqaʼin ni Dios tacha lapanakni yu lajʼoxin juntau.
45005001	Chavay ni Dios kintalaqtsʼinan tacha lajʼoxin lapanakni va por lhakapuʼanau. Xlhiyucha oxamaktaun juntau kun Dios por yu makal kiJalhachimoʼonukʼan Jesucristo.
45005002	Vachu va por yucha lay katanuyau la ixjamapayninti ni Dios taʼan ox kintalaqtsʼinan taʼan lhiyanau. Vachu lhiʼachantajuyau ni kamispayau ixʼoxixtu ni Dios.
45005003	Jantu vamun yuʼ lhiʼachantajuyau. Vachuʼ lhiʼachantajuyau mas maqanlqajnanau. Kʼatsayau ni maqanlqajnati makay para lay kamaqantaulau.
45005004	Incha lay maqantaulau yucha masuy ni va la pʼas kilhakapuʼatkʼan. Incha la pʼas kilhakapuʼatkʼan yucha makay para apalay kapakxanʼiu yu Dios naul kaʼalinaʼ.
45005005	Incha pakxanʼiyau, yucha jantu kalhimaxanau, laqsaval va chuncha kunaʼ. Chuncha kʼatsayau va por kintaxtaqnitan ni Espíritu Santo y yucha kintamakʼatsaniyan ni Dios ayaj kintapaxkayan.
45005006	Tejkan istsʼanqay kintapʼastakʼan y jantu lay ixʼaqtayjukanau keʼemankʼan, va exnicha ni Cristo nil por kijnankʼan mas jantu ixtoʼoyayau ni Dios.
45005007	Va laycha jantu matichun kanil por aqayntaun mas ox kaval. Ka va lay kanil por aqayntaun incha ayaj ox laqtsʼin.
45005008	Pero ni Dios va inchine masul ni ayaj kintaʼachaniyan. Tejkan vananaj maqtaqalhinin ixjuntau ex ni Cristo nil por kijnankʼan.
45005009	Chavaycha laqtsʼinkanau tacha lajʼoxin lapanakni por ixjakʼalna ni Cristo tejkan maqnikal. Xlhiyucha kʼatsayau ni kintamalaqtaxtuniyan ixlhilukuj ni Dios.
45005010	Tejkan tʼalaxkaynin ixjuntau kun Dios, yu Istsʼal nil por kijnankʼan ex oxamaktaun juu kun Dios. Chavaycha oxamaktaun juntau, xlhiyucha apalay ox kʼatsayau ni kintamalaqtaxtuyan va por kujchoqotacha.
45005011	Jantu vamun yuʼ. Vachu ay makayau ni Dios por yu makal kiJalhachimoʼonukʼan Jesucristo. Va por yucha chavaycha oxamaktaun juntau kun Dios.
45005012	Yu talaqalhin puʼalil yu makal qayntaun lapanaki yu ixjunkan Adán. Va xlhiyucha alil lhinin. Chuncha tachun ni lapanakni va yucha lhiniʼoyau, va por tachun maqtaqalhininau.
45005013	La maqancha ixʼalin ixtalaqalhinkʼan ni lapanakni mas jantukaʼ istsʼoqkʼan ixlhachimoʼon Dios. Pero tejkan jantukaʼ istsʼoqkan, ex jantukaʼ ixmakakan kuenta yu talaqalhin.
45005014	Tejkan ixtʼajun ni Adán tus tejkan ixtʼajun ni Moisés, ni lhinin ixlhitʼajun tapʼasta mas jantukaʼ ixtamispay lapanakni yu lhinaunkan. Tanil mas ixtalaqalhinkʼan jantu kaval tacha ni Adán yu jantu kaqalasmaklhi ni Dios. Chuncha ni Adán masuy ni maqskʼiniy kamil aqayntaun.
45005015	Pero ixtalaqalhin ni Adán jantu chun kaxajchal tacha yu valiʼiy kintaxtaqniyan Dios. Chuncha yu makal qayntaun lapanaki lhixajchal ni pumalhuu lapanakni katanil. Pero kintamapayniyan aqayntaun lapanaki yu junkan Jesucristo. Xlhiyucha apalay lhuu talhaval ixjamapayninti ni Dios yu kintaxtaqniyan kimpumalhuukʼan.
45005016	Yu ixtalaqalhin ni Adán jantu lhixajachal tacha yu xtaʼa ni Dios. Tejkan puxkaulaqtsʼinkal ni anchanu talaqalhin yucha xajchal maqanlqajnati. Pero mas lhuu kintalaqalhinkʼan ni Dios va kintamapayniyan. Chuncha xajtachal para kintalaqtsʼin tacha lajʼoxin lapanakni kajuu.
45005017	Chuncha va por ixtalaqalhin qayntaun lapanaki yu lhinin lhitʼajun tapʼasta. Ex por yu makal Jesucristo apalay kalhitsukuyau tapʼasta la ketsukuntikʼan tachun ni kijnan yu laqaʼiyau yu ay ixjamapayninti ni Dios. Yucha kintaxtaqniyan para kintalaqtsʼin tacha lajʼoxin lapanakni.
45005018	Ex chuncha ixtalaqalhin ni anchanu lapanaki lhixajchal ixmaqanlqajnatkʼan tachun ni lapanakni. Vachu va chuncha yu ox ixjatsukunti yu aqayntaun, yu Jesucristo, yucha lhixajchal para tachun kalaqlaqtsʼinkal tacha lajʼoxin lapanakni kataval.
45005019	Vachu por ni anchanu lapanaki yu jantu ixqalasmatʼa ni Dios, xlhiyucha la pumalhuu taval maqtaqalhinin. Pero yu aqayntaun lapanaki yucha ox ixqalasmatʼa ni Dios, xlhiyucha pumalhuu taval tacha lajʼoxin lapanakni.
45005020	Ixlhachimoʼon ni Dios va tsʼoqkal para katasul ni va lhuu ixlaqtaqalkʼan ni maqtaqalhinin. Pero tejkan talhaval ixlaqtaqalkʼan ni maqtaqalhinin, ex apalay talhaval ixjamapayninti ni Dios.
45005021	Ex chuncha ni talaqalhin lhitʼajun tapʼasta para kaʼalil lhinin. Vachu va chuncha ixjamapayninti ni Dios lhitʼajun tapʼasta para kaxajchaʼau tacha lajʼoxin lapanakni. Chuncha alil ni jatsukunti yu jantu aqtaun kamiʼoyaʼ, va por yu makal kiJalhachimoʼonukʼan Jesucristo.
45006001	¿Ex tas kanaunaucha? ¿Va kataylhaʼanau maqtaqalhinin para chuncha apalay ox kintamapaynin ni Dios?
45006002	Jantu aqtaun. Tejkan lhakapuʼau va tacha kaniucha y jantucha kintapaxtoqniyan ni talaqalhin. Xlhiyucha jantucha lay taylhaʼanau maqtaqalhinin.
45006003	¿Jantukaʼ kʼatsʼayatʼik incha aqchajʼajuu por lhakapuʼau ni Jesucristo, yucha masuy ni va tacha lhitanuu la ixlhinin ni Jesucristo?
45006004	Ex chuncha tejkan aqchajʼauyau yucha masuy va tacha kaniucha y kamaknukaucha. Ex va tacha takukchoqoo vachu va tacha ni Cristo takukchoqol por ixtapʼasta kimPay Dioskʼan. Chuncha tapasal para kataylhaʼau kun yu sastʼi jatsukunti.
45006005	Incha laqsaval chʼantaun kajuu kun Cristo la ixlhinin ex va tacha kaniucha. Ex vachuʼ chʼantaun kun yucha kalhitsukuyau yu sastʼi jatsukunti vachu va tacha kujchoqol ni yucha.
45006006	Ex chuncha kʼatsayau tejkan xtukmukʼakal laka kurus ni Jesús ancha miʼol yu maqaniyaʼ ketsukuntikʼan para kamiʼol yu xaputsuku talaqalhin. Ex jantucha lay kamakau yu tacha lhinajun yu talaqalhin.
45006007	Chavay yu nitacha kun Cristo va oxamaktaun junita, jantucha mukʼanikan ni talaqalhin.
45006008	Ex chun niucha kun Cristo, xlhiyucha lhakapuʼanau ni vachu katsukuchoqoyau kun yucha.
45006009	Kʼatsayau ni Cristo kujchoqol mas ixnitacha y xlhiyucha jantucha kanichoqoyaʼ. Yu lhinin jantucha kalhitsukul tapʼasta kun yucha.
45006010	Tejkan nil, va aqtauncha nil para jantucha kalhitsukul tapʼasta ni talaqalhin. Chavaycha va kujchoqotacha y yu ixjatsukunti va ixnavincha ni Dios.
45006011	Vachu va chun kakʼatsʼantʼik va tacha kʼanitʼikcha, xlhiyucha jantucha tapaxtoqniyan yu talaqalhin. Chavaycha va tacha kakʼujchʼoʼotʼikcha y metsukuntikʼan va ixnavin Dios yu talaqtsʼinan chʼantaun kun Cristo Jesús.
45006012	Xlhiyucha jantucha kaxtaqnin lakatin ni talaqalhin para kalhitsukul tapʼasta la milakatunajkʼan yu kamiʼoyaʼ. Jantucha kamakʼatʼik laqtaqal yu taskʼiniy milakatunajkʼan.
45006013	Jantucha kʼamakʼaunitʼik milakatunajkʼan para kapuʼalil yu talaqalhin. Kʼamaqxtʼaqnitʼik ni Dios. Mas va tacha kanitʼikcha chavaycha kʼujchʼoʼotʼatʼikcha. Kʼamaqxtʼaqnitʼik milakatunajkʼan para kamakʼatʼik yu ox kalaqtsʼil ni Dios.
45006014	Yu talaqalhin jantucha kalhitsukuyaʼ tapʼasta la metsukuntikʼan. Jantucha tamukʼaniyan laqtaqal ni lhachimoʼon, va tamapayniyan ni Dios.
45006015	¿Exni? Incha laqsaval jantucha kintamukʼaniyan laqtaqal ni lhachimoʼon y kintamapayniyan ni Dios ¿Ex laycha kataylhaʼanau maqtaqalhinin? ¡Jantu tsʼuniy!
45006016	¿Jantu kʼatsʼayatʼik ni va ixʼoqxtamatin untʼatʼik taun ukxtin para kamakʼanitʼik yu talhijunan? Incha makʼayatʼik yu lhinajun yu talaqalhin ex va ixʼoqxtamatin talaqalhin untʼatʼik. Chuncha lhixajachal lhinin. Incha makʼayatʼik yu lhinajun Dios ex va ixʼoqxtamatin Dios untʼatʼik. Va lhixajachal ni ox untʼatʼik la metsukuntikʼan.
45006017	Kaxtaqniu lhimalaqpuchuncha ni Dios. Mas uxiknankʼan ixʼoqxtamatin talaqalhin ixʼuntʼatʼik pero laʼaʼitʼik kun tachun melhanutkʼan ni chivinti yu malanikʼantʼik.
45006018	Laqtʼaxtʼutʼatʼikcha la mintalaqalhinkʼan ex untʼatʼikcha oqxtamatin yu ox tʼiʼukxuntʼayatʼik.
45006019	Chuncha klaxaqalayau para ox kamalaʼasitʼik. Maqancha maqxtʼaqkʼantʼik la ixtapʼasta yu talaqalhin para kʼamakʼatʼikcha yu jantu ox. Chuncha akchʼintʼamatʼik yu lhinajun Dios. Chavaycha kʼamaqxtʼaqnitʼik milakatunajkʼan para ixʼoqxtamatin Dios kʼaʼuntʼik y ox katʼiʼukxuntʼayatʼik.
45006020	Tejkan ixʼoqxtamatin talaqalhin ixʼuntʼatʼik ex jantu kamakʼatʼik yu lhinaunkan para ox katalaqtsʼin ni Dios.
45006021	Pero ¿tisuncha ixlaʼaʼiyatʼik? Yu milhilhajatkʼan ixjunita va yu chavaycha lhimaxananatʼik, va yu lhixajachal yu lhinin.
45006022	Pero chavaycha laqtʼaxtʼutʼatʼikcha ni talaqalhin, ixʼoqxtamatincha ni Dios untʼatʼik. Va kun yucha lhitʼaunatʼik milhilhajatkʼan yu lhixajachal ni jatsukunti yu jantu aqtaun kamiʼoyaʼ.
45006023	Yu lhilhajati yu jalhimapalnan ni talaqalhin va lhinin. Pero yu xtaʼa ni Dios yucha va jatsukunti yu jantu aqtaun kamiʼoyaʼ incha chʼantaun juntau kun Cristo Jesús kiJalhachimoʼonukʼan.
45007001	Ketʼalaqaunin, uxiknan yu mispʼayatʼik ni lhachimoʼon, kʼatsʼayatʼik ni lhachimoʼon lhitʼajun tapʼasta kun qayntaun lapanaki vamun tejkan vananaj kujta.
45007002	Incha kanil ex jantucha paxtoqniy. Tejkan qayntaun xanati vananaj tʼajun ixapay ex vanaj yucha ixnavin, va chuncha najun ni lhachimoʼon. Pero incha kanil ni xapay ex ni anchanu lhachimoʼon jantucha paxtoqniy ni xanati.
45007003	Chuncha tejkan vananaj tʼajun ixapay incha katʼatsukuchoqol aqayntaun joʼati ex maqtaqalhinin. Pero incha kanil yu ixapay ex jantucha paxtoqniy ni anchanu lhachimoʼon. Lay katʼatsukuchoqol aqayntaun, ex jantucha talaqalhin kaval.
45007004	Ex chuncha, ketʼalaqaunin, ni lhachimoʼon paxtoqniy qayntaun lapanaki vamun tejkan vananaj kujta. Uxiknan va tacha kʼanitʼikcha tejkan nil ni Cristo. Chuncha ni lhachimoʼon jantucha tamukʼaniyan laqtaqal. Ex chuncha katʼatsʼukʼutʼik kun yucha yu ixnitacha pero kujchoqotacha. Chuncha kaval para kaʼalil la ketsukuntikʼan yu kalhipaʼinil ni Dios.
45007005	Tejkan valiʼiy lapanakni ixjuntau, ni lhachimoʼon ixkintapaxtoqniyan. Pero jantu ixmakaputunau yu lhinajun, va ixmaqtaqalhinanau. Chuncha lhixajchal lhinin.
45007006	Pero chavaycha jantucha kintamukʼaniyan laqtaqal ni lhachimoʼon. Yucha va tacha tachʼinin ixkintalhitʼaunan, pero chavaycha va tacha kaniucha y jantucha kintapaxtoqniyan. Ni Espíritu Santo kintaxtaqnitan yu sastʼi jatsukunti para katapatsaniu ni Dios. Jantucha kintapastakʼuyan yu maqancha jatsʼoqkal laka lhachimoʼon.
45007007	¿Ex chuncha tas kanaunaucha? ¿Va ixlaqtaqal ni lhachimoʼon ni alin kintalaqalhinkʼan? Jantu tsʼuniy. Incha jantu kaʼalil ni lhachimoʼon ex jantu lay ox kakmispal yu talaqalhin. Incha jantu katsʼoqkal ni jantu kaʼakchʼipʼi ex jantu ox kajkʼatsal ni va talaqalhin tejkan kʼakchaʼan.
45007008	Pero tejkan lhinaunkal tuʼuchun, ex tanul yu talaqalhin y apalay kimakal para kakmaqtaqalhinil. Incha jantu kaʼalil ni lhachimoʼon ex jantu la pʼas kaval yu talaqalhin, va tacha kanilcha.
45007009	Taun julchan tejkan jantukaʼ xakmispay ixlhachimoʼon Dios va oxamaktaun xaktijuyal. Pero tejkan kmispal yu lhinaunkan ex yu talaqalhin tapʼasnichoqol tus va tacha kaknil.
45007010	Ex chuncha yu lhachimoʼon va tsʼoqkanta para kaʼalil yu ox jatsukunti. Pero kitʼin kilhixajniyachal yu lhinin.
45007011	Tejkan lhinaunkal tuʼuchun, ex ni talaqalhin va kimakanul. Jantu kakmakal yu lhinaunkan, ex chuncha va tacha kimaqnil.
45007012	Ex chuncha laqsaval ni lhachimoʼon la ox junita y tachun yu lhinaunkan va minchal kun Dios, laqsaval junita y ox.
45007013	Ex chuncha yu lhachimoʼon, mas ox junita, ¿va kixajnichal para kaknil? Jantu tsʼuniy. Va alil para ox katasul tacha junita yu talaqalhin. Yu talaqalhin putapatsay yu ox lhachimoʼon para kixajnichal lhinin. Ex chuncha yu talaqalhin va lhuu talaqalhin xajachal.
45007014	Ox kʼatsayau ni lhachimoʼon minchal kun ni Espíritu Santo pero kitʼin va klapanaki kunita. Va tacha kakstʼanikal yu talaqalhin para kakmakal yu lhinajun.
45007015	Jantu ikmalaqasiy yu ikmakay. Jantu ikmakay tacha yu ikmakaputun y yu jantu ikmakaputun va yucha ikmakay.
45007016	Klhakapuʼan ni va ox ni lhachimoʼon. Xlhiyucha va jantu ikmakaputun ni talaqalhin yu ikmakay.
45007017	Ex chuncha va tacha jantu kitʼin ikmakay ni laqtaqal. Yu makay va yu talaqalhin yu alin la ketsukunti.
45007018	Ijkʼatsay ni jantu tuʼuchun ox lay ikmakay la ketsukunti. Mas ayaj ikmakaputun yu ox jantu kaklhitsukul tapʼasta para kakmakal.
45007019	Jantu ikmakay yu la ox yu ikmakaputun. Yu ikmakay va yu jantu ox yu jantu ikmakaputun.
45007020	Ex chuncha incha ikmakay yu jantu ikmakaputun ex jantu va yu kitʼin ikmakay, yu makay va yu talaqalhin yu alin la ketsukunti.
45007021	Chuncha ikmakay kuenta ni mas ikmakaputun yu ox pero jantu lay por yu talaqalhin yu alin la ketsukunti.
45007022	La kilhitsukunuʼ ayaj klhiʼachantajuy ixlhachimoʼon ni Dios
45007023	pero la kilakatunaj iktemay aputaun lhachimoʼon. Yucha talachʼapay kun ixlhachimoʼon ni Dios yu tanun la kijatapastakʼati. Chuncha kinchʼilhaʼan yu xalhachimoʼon talaqalhin yu alin la kilakatunaj.
45007024	¡Payniycha ni kitʼin! ¿Tasʼayucha kimalaqtaxtuniyaʼ ni aniy lakatunaj yu kilhaʼan laka lhinin?
45007025	¡Ikxtaqniy lhimalaqpuchuncha ni Dios yu kimalaqtaxtuyaʼ por kiJalhachimoʼonukʼan Jesucristo! Ex chuncha la kijatapastakʼati iktapatsaniputun ixlhachimoʼon ni Dios. Pero tacha valiʼiy lapanaki, iktapatsaniy yu xalhachimoʼon talaqalhin.
45008001	Ex chuncha chavaycha jantucha tuʼuchun laqtaqal mukʼanikanau ni kijnankʼan yu tiʼukxuyanau kun Cristo Jesús, incha jantucha katijuntayau tacha yu valiʼiy lapanakni, va katijuntayau tacha lhinajun yu Espíritu Santo.
45008002	Chavay ni Espíritu Santo xtaʼa jatsukunti yu minachal kun Jesucristo. Chuncha kimalaqtaxtul la kintalaqalhin yu lhixajachal lhinin.
45008003	Yu valiʼiy lapanakni ixtatsʼanqaniy tapʼasta para lay katamakal yu ixlhinajun laka lhachimoʼon. Pero Dios malaqachal isTsʼal para kalhitsukul lakatunaj tacha kijnan yu maqtaqalhinanau. Chuncha kintamaxtunin la ixtapʼasta ni talaqalhin.
45008004	Chuncha makal para ox kintalaqtsʼin ni Dios tacha yu lhinajun ixlhachimoʼon. Chuncha lhitapasayau ni kijnan yu jantucha katijuntayau tacha yu valiʼiy lapanakni, va katijuntayau tacha lhinajun ni Espíritu Santo.
45008005	Yu valiʼiy lapanakni tapastakʼa katamakal vamun tacha yuʼuncha tamakaputun, pero yu talhitʼajun ni Espíritu Santo tapastakʼa tacha katamakal yu lhinajun ni Espíritu Santo.
45008006	Yu xajatapastakʼati yu valiʼiy lapanaki lhixajachal lhinin, pero ixjatapastakʼati ni Espíritu Santo lhixajachal yu ox jatsukunti yu oxamaktaun.
45008007	Yu valiʼiy lapanaki pastakʼa kamakal tacha yucha makaputun, va ixtʼalaxkayaʼ junita ni Dios. Jantu makay kuenta ixlhachimoʼon ni Dios, jantu lay toʼoyay.
45008008	Yu tatiʼukxuntayay tacha valiʼiy lapanakni jantu talhipaʼiniy ni Dios.
45008009	Pero uxiknan jantucha katsʼukʼutʼik tacha valiʼiy lapanakni. Va lhitʼaunatʼik ni Espíritu Santo incha laqsaval ixʼEspíritu ni Dios alinta kun uxiknan. Pero yu jantu kalhitsukul ixʼEspíritu ni Cristo, jantu ixnavin Cristo kaval.
45008010	Incha ni Cristo alinta kun uxiknankʼan ex ni Dios lajʼoxin tamakanin. Mas la milakatunajkʼan va tacha kʼanitʼik por yu talaqalhin, pero la milhitsukunukʼan va kʼujtʼatʼik.
45008011	Ni Dios majkujuchoqol ni Jesús tejkan ixnita. Chuncha incha ixʼEspíritu Dios alinta kun uxiknan ex vachu la milakatunajkʼan yu miʼojoy kataxtaqnichoqoyan jatsukunti. Chuncha kamakayaʼ por ixʼEspíritu yu alinta kun uxiknankʼan.
45008012	Ex chuncha, ketʼalaqaunin, alin yu maqskʼiniy katapatsaniu pero jantucha maqskʼiniy kamakau yu ixmakaputunau tacha valiʼiy lapanakni.
45008013	Incha katʼiʼukxuntʼayapitik makanan yu talaqalhin ex kʼaniyapitik. Pero incha por ixtapʼasta ni Espíritu Santo kʼamaqniʼoyapitik yu talaqalhin, ex katsʼukʼuyapitik.
45008014	Tachun yu lakmaʼukxuntayaniy ixʼEspíritu ni Dios yuʼuncha sasʼatʼancha Dios tajunita.
45008015	Yu Espíritu yu laʼaʼitʼik, yucha jantu talhaʼanchoqoyan la xajatsukunti talhanti. Yucha va tamakayan sasʼatʼan Dios. Ex por ni Espíritu tʼasaniyau ni Dios, naunau: “¡KimPay, kimPay!”
45008016	Ni Espíritu Santo kintamakʼatsaniyan la kilhitsukunukʼan ni va sasʼatʼan Dios juntau.
45008017	Chavaycha incha sasʼatʼan juntau ex vachu kintamapasaniyan ixmaqaliti yu kintapaxtoqniyan katʼalaqaʼiyau kun Cristo. Chuncha kunaʼ incha tʼamaqanlqajnanau para vachu katʼalaqaʼiu yu ixʼoxixtu.
45008018	Kitʼin ox ijkʼatsay ni tachun yu chavay lhamaqanlqajnanau jantu ay kaval tacha ixʼoxixtu Dios yu kintamasuniyankaʼ.
45008019	Tachun yu makal ni Dios va ayaj tapakxanʼita ni anchanu julchan tejkan Dios kintamasuyan ni va sasʼatʼan juntau.
45008020	Tachun yu makakal va jantucha ox val. Jantu va chuncha kajunputulcha, va chuncha lhinaunkal. Pero mas chuncha val, va si tapakxanʼiy
45008021	ni julchan tejkan kalaqtaxtuyaʼ yu tʼajun talaktʼilhiniʼ, tejkan oxamaktaun katalaqaʼiyaʼ ixʼoxixtukʼan ni sasʼatʼan Dios.
45008022	Kʼatsayau ni lakamunukpaʼ tus chavaycha va jatʼijninta, tacha tejkan jamaqanlqajnan qayntaun xanati tejkan maqlaqavanan.
45008023	Jantu vamun ni lakamunukpaʼ jatʼijnin, vachu kijnankʼan. Lhitʼaunau ni Espíritu Santo, yucha yu pʼunaj kintaxtaqnitan ni Dios. Maqanlqajnanau y pakxanʼitau ni anchanu julchan tejkan ni Dios ox kintamakayan sasʼatʼan, tejkan oxamaktaun katajunaʼ kilakatunajkʼan.
45008024	Dios kintamalaqtaxtun y kintamakan para kapakxanʼiu yu ox. Pero incha kʼalaqtsʼicha yu kapʼakxanʼitʼi ex jantucha maqskʼiniy kapʼakxanʼitʼi. Jantu matichun pakxanʼiy yu lhitʼajuncha.
45008025	Pero incha laqsaval pakxanʼiyau yu jantukaʼ laqtsʼinau, ex vananaj kun maqantaulati pakxanau.
45008026	Vachu ni Espíritu Santo kintaʼaqtayjuyan tejkan kintatsʼanqaniyan tapʼasta. Jantu ox kʼatsayau tisuncha kaskʼiniu Dios. Pero yu Espíritu Santo yucha tapayniy por kijnankʼan, va lhijatʼijnin yu jantu lay naunkan.
45008027	Ni Dios yu jalaqtsʼiniy ixjalhanutkʼan ni lapanakni yucha mispay tacha pastakʼa ixʼEspíritu. Kʼatsaʼojoy yu skʼin ni Espíritu Santo tejkan tapayniniy por ixlapanakni tacha najun ni Dios.
45008028	Ox kʼatsayau ni para yu taʼachaniy Dios, ni Dios makay para ox kaxajʼochal tachun yu tapasay la ixjatsukuntikʼan. Va yuʼuncha yu jalakjuntaʼita Dios para kataval tacha yucha najun.
45008029	Ni Dios jalakmispal ixlapanakni tejkan jantukaʼ ixtatsukuy. Jalaksaklhi para kataval tacha ni Cristo Sasʼatʼa, ex chuncha ni Cristo tacha xajayaʼ kaval yu pumalhuu ixtʼalaqaunin.
45008030	Yu jalaksakta vachu yuʼuncha jalakjuntaʼita. Vachu yu jalakjuntaʼita yuʼuncha jalaqtsʼintacha tacha lajʼoxin lapanakni. Yu jalaqtsʼinta tacha lajʼoxin lapanakni, yuʼuncha jamaqxtaqnita ixʼoxixtu.
45008031	¿Ex por tachun yu aniy tisuncha kanaunaucha? Incha Dios alinta kun kijnankʼan ex jantu matichun tuʼuchun lay kintamakaniyan.
45008032	Dios jantu kamaʼal Sasʼatʼa, va maqxtaqlhi para kamaqnikal por kintachunkʼan. Chuncha incha kintaxtaqnin Sasʼatʼa ex laqsaval chux kintaxtaqniyan.
45008033	¿Taʼayucha lay kintatislajmayan yu kintalaksaktan ni Dios? Va Dios yu ox kintalaqtsʼinan.
45008034	¿Taʼayucha lay kintamukʼaniyan laqtaqal? Ni Cristo nil y kujchoqol, ex taulnil la ixlhijakanaj ni Dios, ancha kintalhitapayniyan.
45008035	¿Taʼayucha lay kintamamakauniyan yu ixjapaxkanti ni Cristo? Jantu yu jamaqanlqajnati, jantu yu lhitaʼay la ketsukuntikʼan, jantu yu kintalhixkayan, jantu yu ay chavan, jantu tejkan kintatsʼanqaniyan kilaqchʼitkʼan, jantu tejkan va laycha kaniu, jantu tejkan kintamaqniputunan.
45008036	Va chuncha tsʼoqkanta, va junkan ni Dios: Por uxintʼi va lhilhiy kintamaqniputunan. Kintalaqtsʼinan tacha borregos yu va laycha kalaqmaqnikal.
45008037	Pero mas tachun yu anchanu iktapasayau, si ikmaqalhajaʼoyau kun ixtapʼasta ni Cristo yu kintapaxkayan.
45008038	Tus ox ijkʼatsay ni jantu tuʼuchun lay kintamamakauniyan ixjapaxkanti ni Dios, jantu yu lhinin, jantu yu tapasay la ketsukuntikʼan, jantu ixmayulnin Dios vachuʼ jantu yu aqmoqxnun, jantu yu chavay tapasay, jantu yu katapasayaʼ, jantu tuʼuchun yu lhitʼajun tapʼasta,
45008039	mas yu alin talman, mas yu alin pulman, mas tuʼuchun yu makakanta, jantu lay kintamamakauniyan ixjapaxkanti ni Dios yu alin la ixjatsukunti ni Cristo Jesús kiJalachimoʼonukʼan.
45009001	Kitʼin va ixlapanaki Cristo, vachu ni Espíritu Santo kʼatsay yu alin la kijatapastakʼati. Xlhiyucha klajunau yu laqsaval, jantu klaklkanan.
45009002	Ayaj ikmaqaninin y taylhaʼan ixkanti kelhanuti.
45009003	Va kakxtaqkal mas kakmukʼanikal maqanlqajnati y mas jantucha ixnavin Cristo kakval, incha chuncha lay katalaqtaxtul yu ketʼalaqaunin,
45009004	yu sasʼatʼan Israel. Yuʼuncha ni Dios jalaqaʼita tacha sasʼatʼan, va yuʼuncha laqxtaqnikan ixʼoxixtu Dios, va yuʼuncha ni Dios jatʼatamakaul taun jatapastakʼati, va yuʼuncha laqxtaqnikal yu lhachimoʼon, va yuʼuncha lakjunkal tacha maqskʼiniy katatoʼoyal ni Dios, va yuʼuncha ni Dios lakjunil tacha kalaqpuʼaqtayjul.
45009005	Ixjapayankʼan ox ixtatiʼukxuyanal kun Dios la maqancha. Va kun yuʼuncha minchal ni Cristo tejkan val lapanaki, yucha ni Dios yu xoqta lhichimoʼoy. Va yucha katoʼoyakal mas va tavanancha, va chuncha kavalcha.
45009006	Jantu tachun talhakapuʼan, pero jantu kaʼoqspalal ixchivinti Dios. Yu taminchal kun Israel, vamun yu talhakapuʼan va laqsaval sasʼatʼan tajunita.
45009007	Yu maqancha taminchal kun Abraham, jantu tachun jalakmispakan tacha sasʼatʼan. Ni Dios va junil Abraham: “Vamun por yu Isaac kaʼalinaʼ yu sasʼatʼan yu minavin.”
45009008	Jantu tachun yu sasʼatʼan yu taminchal la ixlakatunaj Abraham va sasʼatʼan ni Dios. Vamun yu talaqaʼil ixchivinti Dios yu junil Abraham tejkan naul kamakaniyaʼ yu lajʼoxi. Va yuʼuncha jalaqtsʼinkan tacha ixmaqlaqapʼu.
45009009	Tejkan Dios junil ni Abraham ni kamakaniyaʼ yu lajʼoxi, va naul: “Exnicha kakminchoqoyaʼ y kalhitsukuyaʼ sasʼatʼa ni Sara.”
45009010	Jantu vamun yuʼ. Vachuʼ chuncha tapasal kun yu ixjunkan Rebeca. Va lhitsukul chiyan por yu Isaac yu maqancha kimpaykʼan.
45009011	Tejkan jantukaʼ ixtatsukuy y jantukaʼ ixtamakay yu ox u yu jantu ox, ni Dios laksaklhi qayntaun. Chuncha val porke Dios laksakʼa yu laksakputun, jantu por yu tamakay lapanakni, va por yu najun Dios.
45009012	Chuncha junkal ni Rebeca: “Yu xajayaʼ katapatsayaʼ, katapatsanikanaʼ yu xapʼisaqa.”
45009013	Va chuncha tsʼoqkanta, va naul Dios: “Va kʼachanil ni Jacob pero va ikxkayl yu Esaú.”
45009014	¿Ex tas kanaunaucha? ¿Lhilayatʼik ni jantu ox makay ni Dios? Jantu laqsaval kaval.
45009015	Dios junil ni Moisés: “Kitʼin kakpaxkayaʼ yu ikpaxkaputun, kakmapayniyaʼ yu ikmapayniputun.”
45009016	Ex chuncha jantu va por yu makay lapanaki, vachu jantu por ixtapʼasta lapanaki, va por ixjamapayninti ni Dios.
45009017	La ixchivinti Dios va junkal ni faraón, yu ixlhichimoʼoy Egipto: “Kitʼin klhilakʼulan para katasul kintapʼasta por yu tapasay kun uxintʼi. Ex lay kintamispal ni lapanakni mas va toʼoxtaycha lakamunukpaʼ.”
45009018	Ex chuncha yu Dios mapayniy yu mapayniputun. Incha makaniputun pʼas ixjatapastakʼati aqayntaun para jantu kalaqaʼil, vachu lay makay.
45009019	Ex ka va kilajunau: “¿Valiʼiycha mukʼay laqtaqal ni Dios? Jantu matichun lay laktanchay yu Dios najun.”
45009020	Uxintʼi valiʼiy lapanaki kʼatʼi. ¿Valiʼiycha xaʼalaycha ni Dios? ¿Yu aqchoq lay xaqalay yu makal? Jantu, vachu jantu lay kajunil: “¿Valiʼiycha chuncha kʼimakʼatʼicha?”
45009021	Yu xamakanaʼ aqchoq, yucha lay makay tacha yu makaputun, lati aqchoqon yu lajkʼus, lati yu valiʼiy aqchoqon.
45009022	¿Ex tas kaval incha Dios va masuputun tacha junita ixlhilukuj kun ixtapʼasta? Pero va maqantaulniʼojota mas va yu tapaxtoqniycha ni lhinin.
45009023	Chuncha makal para kamispakal ni ayaj ay ixʼoxixtu yu kintaxtaqniyan ni kijnankʼan yu kintamapayniyan. Kintalhilkanitan ixʼoxixtu yu kintaxtaqniyan.
45009024	Va kintajuntaʼitan ni kijnankʼan mas lati israelitas juntau y lati yu jantu israelitas kataval.
45009025	Vachu va chuncha najun la ixchivinti Dios yu tsʼoqlhi Hoseas, najun ni Dios: Kaklakjunaʼ va kilapanakni mas jantu kilapanakni ixtajunita. Ni lapanakni yu jantu xaklakʼachaniy, yuʼuncha klakʼachaniyaʼ.
45009026	Vachu ni lapanakni yu ixlakjunkan, tejkan naul ni Dios: “Jantu kilapanakni kʼaʼuntʼik”, va yuʼuncha kalakjunaʼ sasʼatʼan ni Dios yu kujta.
45009027	Ni Isaías lhilaqputeʼel ni Israel, va naul: “Ni sasʼatʼan Israel mas va qaynlhuu tacha xakukuj lakamar tajunita, pero katalaqtaxtuyaʼ vamun yu kaxajtachal tacha laqsaval sasʼatʼan Israel.
45009028	Yu Dios va niman laqsaval kalaqlaʼoxiyaʼ ni lakamunukpaʼ tacha naul.”
45009029	Vachu maqancha naul ni Isaías: Ni Dios yucha pʼas tacha xalhachimoʼonuʼ tropas. Incha yucha jantu ixmakaul lati kilapanaknikʼan yu sasʼatʼan Israel, ex ixlhixajchaʼau va tacha yu tapasal xalapanakni Sodoma ali Gomorra, vachu va chun ixtapasau tus ixmiʼojoo.
45009030	¿Ex tas kanajuucha? Ni lapanakni yu jantu sasʼatʼan Israel kataval mas jantu ixtalakxkajuy yu ox putsuku pero chavay Dios ox jalaqtsʼin por ixlhakapuʼatkʼan.
45009031	Yu israelitas ixtanajun ni Dios ox kalaqlaqtsʼil por katamakal yu lhinaunkan laka lhachimoʼon. Pero jantu lajʼoxin kataval kun Dios.
45009032	¿Valiʼiycha? Jantu ixtanajun ni Dios ox kalaqlaqtsʼil por katalhakapuʼal. Vamun ixtalhiʼajin yu ixtamakay para lajʼoxin kataval kun Dios. Ex chuncha ixjatapastakʼatkʼan va tacha taun chiyux yu kataʼaystuklhi taʼan tatiʼukxuntayay.
45009033	Va chuncha tsʼoqkanta, ni Dios najun: Aniy Sión yu laka putaulan Jerusalén kajkʼulayaʼ qayntaun lapanaki tacha taun chiyux yu katapuʼaystukʼaʼ lapanakni, ancha katataqtayaʼ. Pero yu talhakapuʼaniy ixchivinti, yuʼuncha jantu tuʼuchun katalhimaxananaʼ la ixjatsukuntikʼan.
45010001	Ketʼalaqaunin, tus la kelhanuti iknajun katalaqtaxtul ni israelitas y chuncha klakskʼiniy ni Dios.
45010002	Kitʼin iknajun laqsaval ayaj tatoʼoyaputun ni Dios pero jantu tamispay tacha makakancha toʼoyakan.
45010003	Jantu tamispay tacha lay ox kataval kun Dios, va ixlaqamankʼan tamakaputun ox ixjatsukuntikʼan, jantu talhakapuʼan ni Dios lajʼoxin lay kalakmakal.
45010004	Tachun ni lhachimoʼon yu lhinaul Dios va kiilaqayntsachil ni Cristo. Xlhiyucha tachun yu talhakapuʼan ni Cristo, ni Dios jalaqtsʼin tacha lajʼoxin lapanakni.
45010005	Ni Moisés va tsʼoqlhi tas laycha ox kataval kun Dios por katamakal yu lhinajun la ixlhachimoʼon. Va naul: “Ni lapanaki yu kamakaʼoyaʼ yu lhinaunkan, va yucha kaputsukuyaʼ.”
45010006	Ni Dios ox laqtsʼinan por kalhakʼapʼupʼi, xlhiyucha ixchivinti Dios najun: “Jantu maqskʼiniy kʼanau la melhanuti: ¿Taʼayucha lay kaʼal laktʼiyan para kalhimil ni Cristo?”
45010007	Vachu jantu maqskʼiniy kapʼastʼaktʼi: “¿Taʼayucha kaʼal laqnin para kʼamaxtʼuchʼoʼo ni Cristo laka lhinin?”
45010008	¿Tas najun? Va najun: “Ni chivinti yu maqskʼiniy, yucha alin la minkil, vachu alin la melhanuti.” Yucha ni chivinti yu lhakapuʼanau, va yucha klaqputeʼeyau.
45010009	Incha kun minkil kʼanau ni Jesús va yucha miJalhachimoʼonuʼ y la melhanuti kʼalhakʼapʼupʼi ni Dios majkujuchoqol tejkan ixnita ex kʼalaqtʼaxtʼuyeʼe.
45010010	Tus la kelhanutikʼan maqskʼiniy kʼalhakʼapʼupʼi para ox kalaqtsʼin ni Dios y la minkil maqskʼiniy kʼanau yu lhakʼapʼupʼin para kʼalaqtʼaxtʼu.
45010011	Tacha tsʼoqkanta la ixchivinti Dios: “Tachun yu katalhakapuʼanaʼ, yuʼuncha jantu katatamaxaniyaʼ.”
45010012	Va aqstanchun mas va taʼayucha kaval mas yu israelitas mas yu jantu israelitas kataval. Yu Dios yucha ixJalhachimoʼonukʼan tachun ni lapanakni y jaxtaʼa yu lajʼoxi tachun yu tatapayniniy.
45010013	Najun la ixchivinti: “Mas va taʼayucha katapayninil ni Jalhachimoʼonuʼ, yucha kalaqtaxtuyaʼ.”
45010014	Pero ¿tas kataputapayninil incha jantu talhakapuʼan? ¿Tas katapulhakapuʼalcha incha jantu aqtaun taqasmatʼa? ¿Tas katapuqasmaklhicha incha jantu matichun jalaqputeʼeniy?
45010015	¿Tas katapulaqputeʼelcha incha jantu jamalaqachakan? Tsʼoqkanta la ixchivinti ni Dios, najun: “Ayaj kʼus tejkan tachin yu talaqputeʼey yu ox chivinti.”
45010016	Jantu tachun ni israelitas kataqalasmakʼoputul yu lajʼoxi chivinti. Chuncha maqancha tsʼoqlhi ni Isaías yu ixnajun: “Jalhachimoʼonuʼ, ¿taʼayucha kintalhakapuʼanincha yu klaqputeʼeu?”
45010017	Ex chuncha lhakapuʼankan tejkan qasmakkan y qasmakkan tejkan laqputeʼekan ixchivinti Cristo.
45010018	Pero kitʼin klalhisakmiyau: ¿Lhilayatʼik laqsaval jantu kataqasmaklhi ni israelitas? Chun, taqasmaklhi. Najun la ixchivinti Dios: Yu chivinti laqputeʼekan tus taʼakapuchun lakatʼun, tus chaʼal taʼan tamaktayachal ni lakamunukpaʼ.
45010019	Pero vachu klalhisakmiyau: ¿Jantu katamalaqasil yu ox chivinti yu sasʼatʼan Israel? Pero yu Moisés yucha pʼunaj jalaqputeʼenil yu naul ni Dios: Klamakayau para kʼalhixiyaxtʼik ni lapanakni yu jantu kilapanakni kataval. Va kaklaqxaqalayaʼ yu jantu katalhitsukul ox jatapastakʼati, xlhiyucha kʼalhilukʼujlayapitik.
45010020	Vachu Isaías jantu katalhanal. Maqancha jalaqputeʼenil yu naul ni Dios: Kintatemal yu jantu aqtaun kintalakxkaul. Klaktasunil yu jantu aqtaun kintalhasakminil.
45010021	Pero laklhichivinkan sasʼatʼan Israel taʼan naul ni Dios: “Tachun ni julchan xakchʼixʼiputun la kimakaʼ para ixkintalaqmil kilapanakni mas va jalaktuʼunun y jantu kintaqalasmakputul.”
45011001	Chavay klalhisakmiyau, ¿Lhilayatʼik ni Dios lakmajʼantacha ixlapanakni? Jantu tsʼuniy. Kitʼin vachu israelita kunita, va ixpuxniunti ni Abraham kunita, va ixmaqlaqapʼu Benjamín kunita, yu istsʼal Israel.
45011002	Ni Dios jantu kalakmajʼal ixlapanakni yu pʼunaj ixjalaksaktacha. ¿Jantu mispʼayatʼik yu tsʼoqkanta taʼan lhichivinkan ni Elías? Tejkan yucha tʼachivinil ni Dios va jalakslajlhi yu sasʼatʼan Israel, va naul:
45011003	“Jalhachimoʼonuʼ, tachun yu ixtalaqputeʼey minchivinti jalaqmaqniʼokal. Vachu yu altares taʼan ixtatoʼoyayan va talaktʼilhiʼol. Vamuncha kitʼin kxajtʼaunachal pero vachu kintamaqniputun.”
45011004	¿Pero ex tas lhiqaltayanal ni Dios? Va naul: “Kitʼin klaklhilkata laqatujun mil joʼakna yu kilapanakni, yuʼuncha jantu aqtaun tataʼaqtsoqoqtaniy ni dios yu junkan Baal.”
45011005	Ex chavaycha vachu va chun ni vananaj taxajtachal lati israelitas yu ixlapanakni Dios yu jalaksaklhi va por jalakmapaynil.
45011006	Chuncha jalaksaklhi por ixjamapayninti, jantu jalaksaklhi por tamakal yu lajʼox. Incha kaval por tamakal yu lajʼox ex jantucha kaval vamun por jalakmapaynil ni Dios.
45011007	Ex chuncha yu ox jatsukunti yu ixtalakxkajuy ni israelitas jantu katatemal. Vamun yu ixjalaksakta ni Dios, yuʼuncha tatemal. Yu alati la pʼas jalakmakanikal ixjatapastakʼatkʼan.
45011008	Chuncha tsʼoqkanta la ixchivinti Dios: “Ni Dios va la pʼas jalakmakanil ixjatapastakʼatkʼan. Jalaqxtaqnil laqchul yu jantu pulakavanankan ali aqaxqol yu jantu paqasmaknankan, mas tus chavaycha.”
45011009	Vachu va chun tsʼoqlhi yu David, va naul: Yu ixlakvaytkʼan va kalhixajchal tacha isqapakʼan, katatajuchal laqa chʼoqxni. Ex chuncha para katamaqanlqajnal tacha tapaxtoqniy.
45011010	Va katalaqputsʼislhi para jantucha katalakavanal. Va si katataqentatiʼukxuntayalcha.
45011011	Ex klalhisakmiyau, ni tejkan lakʼaystukʼukal ni israelitas por ixlhakapuʼatkʼan, ¿lhilayatʼik va para jantucha katalhakapuʼanchoqol? Jantu. Alil ixlaqtaqalkʼan, xlhiyucha tapaxtoqnil yu jantu israelitas kataval ni lay katalaqtaxtul. Talaqtaxtul para katalhixiyaxlhi yu israelitas.
45011012	Va por ixlaqtaqalkʼan ni israelitas tatsʼanqal. Chuncha ox lhixajchal para yu alati lapanakni lakamunukpaʼ yu jantu israelitas kataval. Ex chuncha tejkan ni israelitas katatanuchoqotachal kun Dios mas apalay ox kaxajtachal por tachun yu lapanakni.
45011013	Uxiknankʼan yu jantu israelitas kʼaʼuntʼik, va inchineʼ klajunau. Va klhilakʼulakal y ikmalaqachakal kaklaktapatsanil yu jantu israelitas kataval. La ox klhilay kilhitapatsa.
45011014	Iknajun por kilhitapatsa lay katalhixiyaxlhi lati yu kintʼaʼisraelitas. Chuncha katalhakapuʼanputul vachuʼ, ex lay katalaqtaxtul.
45011015	Tejkan ni Dios jantu kalaqlaqaʼil ni israelitas, yucha ox lhixajchal para yu alati lapanakni, para lay oxamaktaun kataval kun Dios. ¿Ex tas katapasayacha tejkan kalaqlaqaʼichoqokanaʼ yu israelitas? Mas va tacha janinin kataval, katakujchoqoyaʼ.
45011016	Yuʼuncha va tacha xaskititi ni pan. Tejkan makakan pan yu pʼunaj cheʼeʼikal laka skititi va moqslanikanta ni Dios. Yucha naunputun tachun yu skititi vachu ixnavin ni Dios. Vachu va tacha xamaqlaqapʼu aqataun kʼiu. Incha yu xatakxiyati ixnavin ni Dios ex yu ixmaqlaqapʼu vachu ixnavin ni Dios.
45011017	Chavay lati yu xamaqlaqapʼu ni kʼiu va lajqalhachaqxmajʼankan. Ex uxintʼi yu jantu israelita kʼaʼuntʼi ltʼaumukʼanikʼa, mas va tacha xamaqlaqapʼu yu xakʼiu lakakʼivin unitʼa. Ex chuncha mapasaniyan ixʼoxixtu ni takxiyati.
45011018	Jantu ay kʼamakʼakʼa kun yu alati mintʼamaqlaqapʼu. Incha ay makʼakʼan maqskʼiniy kakʼatsʼatʼi ni jantu uxintʼi aqtʼayʼuy ni takxiyati. Va yu takxiyati aqtayjuyan ni uxintʼi.
45011019	Ex uxintʼi naʼun: “Yu alati maqlaqapʼu lajqalhachaqxmajʼankal para kaktanul ni kitʼin.”
45011020	Ox yu naʼun. Yuʼuncha jalajqalhachaqxmajʼankal va por jantu ixtalhakapuʼan. Uxintʼi vamun por lhakʼapʼupʼin, va xlhiyucha ancha tʼayay kun Dios. Ex chuncha jantu ay kakʼatsʼa, va maqskʼiniy katʼalhaunin ni Dios.
45011021	Incha Dios jantu kamalaqmixinil yu laqsaval maqlaqapʼu ixtajunita, vachuʼ jantu kamalaqmixiniyan incha jantu katʼaylhipʼineʼe kun yucha.
45011022	Ex chuncha kʼapʼastʼaktʼi ni Dios va la qalʼox pero vachu la qalpʼas. Va qalpʼas kun ni lapanakni yu tamakauntijlal pero va qalʼox kun uxintʼi incha tʼaylhipʼin kun ixtaqalʼoxixtu. Chavay vachu va chun incha jantu tʼaylhipʼin ex vachu kʼaʼalhachʼaqxmajʼankʼaneʼe.
45011023	Chavay yuʼuncha, incha katalhakapuʼanchoqol ex kalakmanuchoqokanaʼ. Dios lhitʼajun tapʼasta para lay kalakmanuchoqol.
45011024	Uxintʼi jantu israelita kʼaʼuntʼi y lay tʼanuy xakʼiu olivo mas valiʼiy xakʼiu lakakʼivin unitʼa. Ex apalay paxtoqniy katanuchoqol yu israelitas, yuʼuncha va yu mero xamaqlaqapʼu tajunita.
45011025	Ketʼalaqaunin, para jantu ay kamakʼakʼantʼik, kitʼin knajun kʼamispʼatʼik yu jantu ixmispakan, yu tacha kamakayaʼ ni Dios. Ni israelitas va pʼas lakmakanikal ixjatapastakʼatkʼan pero jantu chuncha katataylhaanaʼ. Chuncha val para lay katʼatʼanuʼotʼik yu jantu israelitas kʼaʼuntʼik, tus tachun yu Dios najun katalhakapuʼanaʼ.
45011026	Ex astan katalaqtaxtuʼoyaʼ tachun yu israelitas, tacha tsʼoqkanta taʼan najun ni Dios: Laka Jerusalén kamintachal qayntaun yu kalaqmalaqtaxtuyaʼ ni israelitas. Va sasʼatʼan Jacob tajunita, kalakmapaxaniyaʼ ixjatapastakʼatkʼan para kintatoʼoyachoqol.
45011027	Chuncha chʼantaun katʼatamakaunaʼ kun yuʼuncha, tejkan kaklaqmoqosuniyaʼ ixlaqtaqalkʼan, najun ni Dios.
45011028	Ni israelitas por jantu talhakapuʼan yu ox chivinti yuʼuncha va tacha tʼalaxkayaʼ tamakay ni Dios. Ex chuncha lay kʼatʼanutʼik kun Dios uxiknankʼan yu jantu israelitas kʼaʼuntʼik. Pero Dios jalaksakta ixpayankʼan para ixlapanakni kataval, xlhiyucha vananaj jalakpaxkay.
45011029	Yu xtaqninin ni Dios jantucha maxtunichoqonun. Vachu tejkan jalaksakʼa lapanakni jantucha jalakmakajun.
45011030	Uxiknankʼan yu jantu israelitas kʼaʼuntʼik, jantu ixʼalasmatʼatʼik ni Dios pero chavay ni Dios tamapaynitan, va por jantu kataqalasmaklhi yu israelitas.
45011031	Chavaycha yuʼuncha jantu taqalasmatʼa, va xlhiyucha lhixajyachal ni Dios tamapayniyan ni uxiknan. Astan vachuʼ kalakmapaynichoqoyaʼ ni yuʼuncha.
45011032	Tachun ni lapanakni ni Dios jalakmakaul tacha tachʼinin la ixlaktuʼuntikʼan, para lay kalakmapaynil tachun.
45011033	Ni Dios va ayaj ay ixmaqaliti ali ixjatapastakʼati, tus tachun mispaʼojoy. Jantu matichun lay laqputeʼeʼojoy yu tacha pastakʼa ni Dios. Jantu matichun lay malaqasiy yu tacha makay.
45011034	“¿Taʼayucha lay kakʼatsaniʼolcha ixjatapastakʼati ni Dios? ¿Taʼayucha lay kaxtaqnil jatapastakʼati?
45011035	¿Taʼayucha lay kaxtaqniʼelal tuʼuchun ex yucha kaxtaqchoqol?”
45011036	Tachun yu alin va kun yucha minchal, va yucha puʼalin, va para yucha alinta. Vamun yucha ay kamakakal mas va tavanancha. Chuncha kavalcha.
45012001	Xlhiyucha, ketʼalaqaunin, la ay ixjamapayninti ni Dios. Va yucha klalhitapayniniyau ni kʼamaqxtʼaqnitʼik metsukuntikʼan ni Dios tacha taun lapaxkan yu kujta, yu ixnavin Dios, yu lhipaʼiniy ni yucha. Va chuncha tapaxtoqniyan para katʼoʼoyatʼik ni Dios.
45012002	Jantu chun kalhixajchoqochal mimputsukukʼan tacha yu xaputsuku aniy lakamunukpaʼ. Kʼalhitsʼukʼutʼik yu sastʼi jatapastakʼati para chuncha kʼamapʼaxanikʼantʼik metsukuntikʼan. Chuncha kʼapʼumispʼayapitik yu Dios najun kaʼalil la metsukuntikʼan, yu ox laqtsʼin, yu jantu tuʼuchun tsʼanqay.
45012003	Kimapaynil ni Dios y kixtaqnil yu aniy lhitapatsa. Xlhiyucha klajunau mintachunkʼan ni jantu ay kakʼatsʼantʼik yu jantu tapaxtoqniyan. Kʼalakpʼastʼaknantʼik tacha yu maqskʼiniy, chuncha tacha yu Dios tamaqxtaqnin milhakapuʼatkʼan mintachunkʼan.
45012004	Va taun kilakatunajkʼan lhitʼaunau pero pulhuu laqxtoqnun y si putamin lhitapatsa lay tamakay.
45012005	Vachu va chun kijnankʼan mas pumalhuu va tacha ixlakatunaj Cristo juntau y si lamaqskʼiniyau pumatamin kijnankʼan.
45012006	Va si putamin yu lhitapatsa yu kintaxtaqnitan ni Dios por kintamapaynin. Incha matichun ixlhitapatsa va ixlaqputeʼeka ixchivinti Dios, ex chuncha kalaqputeʼel tacha yu paxtoqniy la ixlhakapuʼati.
45012007	Incha ixlhitapatsa va kalaqʼaqtayjul yu alati ex kalaqʼaqtayjul. Incha ixlhitapatsa va ixmasuka ixchivinti Dios ex kamasul.
45012008	Incha paxtoqniy va kalakmapʼaysnil ex tsʼanqay chuncha kamakal. Incha paxtoqniy va kaxtaqlhi yu lhitʼajun, va kaxtaqlhi jantu kun taqspukniti. Incha paxtoqniy kalaklhichimoʼol ex maqskʼiniy ox kamakal. Incha paxtoqniy kalaqʼaqtayjul yu kilpatanin, va kamakal kun achati.
45012009	Laqsaval kʼalapʼaxkʼatʼik, chuncha kamakʼauntʼijlatʼik yu jantu ox, va katʼaylhipʼintʼik yu lajʼoxi.
45012010	Kʼalapʼaxkʼatʼik tacha jatʼalaqaunin kun lhuu achati. Kʼalatʼoʼoyatʼik, kʼalalaqtsʼintʼik tacha yu aqayntaun va apalay ay xajantu uxintʼi.
45012011	Jantu malhaqnin kʼaʼuntʼik la milhitapatsakʼan, kʼatʼapʼasnitʼik la metsukuntikʼan, kʼatʼapʼatsʼanitʼik ni kiJalhachimoʼonukʼan kun tachun melhanutkʼan.
45012012	Kʼalhiʼachʼantʼaʼutʼik por yu pʼakxanʼiyatʼik, kʼamaʼantʼaqnitʼik memaqanlqajnatkʼan, va kʼaskʼinʼalhitʼikcha ni Dios.
45012013	Kʼalaqʼaqtʼayʼutʼik ixlapanakni Dios tejkan tatsʼanqaniy tuʼuchun, ox kʼalaʼaʼitʼik la minchaqakʼan yu tachinachal.
45012014	Kaskʼintʼik Dios por ni lapanakni yu tamamaqanlqajnivaputunan. Kʼaskʼintʼik para ox katalhitapasal, jantu kaskʼintʼik yu jantu ox.
45012015	Kʼalhiʼachʼantʼaʼutʼik kun yu taʼachan. Kʼaʼalhuntʼik kun yu taqalhun.
45012016	Va taun jatapastakʼati kalhitsʼukʼutʼik, jantu ay kakʼatsʼantʼik, kʼatʼatʼiʼuntʼayatʼik yu kilpatanin. Jantu kakʼatsʼantʼik tacha qayntaun lapanaki yu mispaʼojoy kʼatsan.
45012017	Jantu kʼalhimaʼalchʼaunichʼoʼo yu jantu ox. Kʼapʼastʼaktʼik makaninin yu lajʼoxi la ixtalakaʼukxpukʼan tachun ni lapanakni.
45012018	Kʼamakʼatʼik yu maqskʼiniy para oxamaktamin katʼatʼaulatʼik kun tachun yu alati lapanakni.
45012019	Uxiknan yu klapaxkayau, jantu kʼalhimaʼalchʼaunichʼoʼotʼik yu jantu ox. Kʼamakʼaunitʼik ni Dios para kamaqalchaunichoqol ni yucha. Va tsʼoqkanta taʼan Dios najun: “Va kitʼin kimpaxtoqniy kaklaqmaqalchaunichoqol; va kitʼin kaklaqxtaqniyaʼ jamaqanlqajnati.”
45012020	Incha qayntaun mintʼalaxkayaʼ chavaniy, kavavatʼi. Incha oqputun xkan, katʼaʼoqtʼi. Incha chuncha kʼamakʼayeʼe, va tacha kʼamukʼanitʼachiy lhimaxan tus tacha kamaqtaytayal ixʼukxpuʼ.
45012021	Jantu kamaqalhajan yu jantu ox, kʼapʼumaʼalhaʼatʼi yu jantu ox kun yu ox.
45013001	Tachun ni lapanakni maqskʼiniy katatoʼoyal yu jalhachimoʼonun. Tachun yu talhachimoʼonun, va Dios jalakʼulal.
45013002	Chuncha yu jantu talhiʼajin ni jalhachimoʼonun, yuʼuncha jantu talhiʼajin yu lakʼulal ni Dios. Va ixlaqʼamankʼan lakmukʼanikan ixmaqanlqajnatkʼan.
45013003	Ni lapanakni yu ox tamakay jantu maqskʼiniy katatalhaunil ni jalhachimoʼonun, yu maqskʼiniy katatalhaunil va yu jantu ox tamakay. Incha tʼaulpʼutʼun para jantu katʼalhaunin ni jalhachimoʼonun ex kʼamakʼatʼi yu ox. Ex chuncha yu jalhachimoʼonun ox katalaqtsʼinan.
45013004	Yuʼuncha va Dios tatapatsaniy para ox kaxajchal la metsukunti. Pero incha jantu ox makʼay ex maqskʼiniy katʼalhaunin. Jantu valiʼiy kaval yu ixtapʼasta yu lay katapumukʼanin mimaqanlqajnati. Va Dios tatapatsaniy para katamaqalchaul kun maqanlqajnati yu jantu ox tamakay.
45013005	Xlhiyucha maqskʼiniy katʼoʼoyatʼik ni jalhachimoʼonun, jantu vamun por yu maqanlqajnati yu lay katamukʼanin. Vachu por mispʼayatʼik yu ox ali yu jantu ox.
45013006	Va xlhiyucha jamapʼalananatʼik tejkan taskʼin yu jalhachimoʼonun. Yuʼuncha tatapatsay tacha ixʼoqxtamatin ni Dios tejkan chuncha tamakay.
45013007	Kʼamapʼalniʼotʼik yu jalhipʼiniyatʼik. Incha tsʼanqay kʼamapʼalnitʼik ni jalhachimoʼonun ex kʼamapʼalnitʼik. Incha tsʼanqay kʼamapʼaltʼik miʼimpuestoskʼan, ex kʼamapʼaltʼik. Incha tsʼanqay katʼoʼoyatʼik matichun, ex katʼoʼoyatʼik. Incha tsʼanqay kʼalhiʼayntʼik matichun, ex kʼalhiʼayntʼik.
45013008	Jantu kʼalhipʼininintʼik kun matichun, kʼalalhipʼinitʼik vamun japaxkanti. Yu japaxkanan yucha makaʼojoy ixlhachimoʼon ni Dios.
45013009	Taʼan tsʼoqkanta la ixlhachimoʼon Dios najun: “Jantu kʼatʼatʼamatʼi aqayntaun yu jantu minavin kaval. Jantu kʼamaqnin. Jantu kaʼalhavan. Jantu kʼamanunin jalaklkanti matichun. Jantu kʼaʼakchʼipʼi.” Tachun yu anchanu chivinti va aqstanchun tacha yu inchineʼ tsʼoqkanta: “Kʼapʼaxkʼatʼi mintʼamachaqaʼ vachu va tacha pʼaxkʼakʼan meʼeman.”
45013010	Yu japaxkanan jantu makaniy tuʼuchun yu jantu ox yu aqayntaun. Chuncha yu japaxkanan makaʼojoy yu lhinajun Dios.
45013011	Tejkan chuncha makʼayatʼik, kʼamakʼatʼik kuenta yu chavay tapasay. Va lakachilcha ni julchan para kakujvicha, jantucha maqskʼiniy kaltatau. Tejkan pʼunaj lhakapuʼau tus chavaycha apalay ukstsʼuniy lakaminta ni julchan tejkan kapulaqtaxtuyau.
45013012	Va laycha katapasaʼol ni japutsʼisniʼ, va taʼukstsʼuniycha ni anchanu julchan. Xlhiyucha maqskʼiniy kamakauntijlaʼojoo xalhitapatsa ni japutsʼisniʼ, kalhilakatayau xaputsuku ni jatunkunaʼ.
45013013	Ox katijuntayau tacha maqskʼiniy laka jatunkunaʼ. Jantu maqskʼiniy kataʼapʼau laka kʼatan, jantu katʼatamau aqayntaun yu jantu kinavinkʼan kaval, jantu kamakau laqxtoqnuʼ. Jantu maqskʼiniy kalalukujlaniu y jantu kalaʼakchaʼaniu.
45013014	Maqskʼiniy katiʼukxuntayau tacha kiJalhachimoʼonukʼan Jesucristo. Jantucha maqskʼiniy kamakau tacha yu tamakaputun yu valiʼiy lapanakni.
45014001	Kʼalaʼaʼitʼik yu jantukaʼ ox lhakapuʼan. Jantu kalaktʼanchʼanitʼik por aputaun ixputsuku.
45014002	Lati va puchux taʼuy, pero aqtamix yu jantukaʼ ox talhakapuʼan jantu taʼuy vakax.
45014003	Yu puchux uy jantu maqskʼiniy kalaktanchanil yu jantu uy. Vachu yu jantu uy jantu maqskʼiniy kakiltayl yu puchux uy. Ni Dios va laqaʼiy.
45014004	¿Taʼayucha lapanaki kʼatʼi para kʼamukʼanin laqtaqal ixʼoqxtamati Dios? Ni Dios va ixʼukxtin, yucha makay kuenta incha kataylhaʼanaʼ la ixlhakapuʼati u incha kamakauntijlayaʼ. Pero kataylhaʼanaʼ. Ni Dios va ixʼukxtin, yucha lay aqtayjuy para kataylhaʼal.
45014005	Lati talhilay ni apalay xtapal taun julchan xajantu yu ataun julchan. Pero alati lapanakni talhilay va aqstanchunin tachun julchan. Qayntamin lapanakni si putamin maqskʼiniy kalakpastaknal tacha lhakapuʼan.
45014006	Qayntaun lapanaki yu pastakʼuy taun julchan, chuncha makay va por toʼoyaputun ni Dios. Vachuʼ yu puchux uy, va chuncha makay para katoʼoyal ni Dios, va xtaqniy lhimalaqpuchuncha ni Dios. Vachu yu jantu puchux uy, yucha jantu uy va por toʼoyaputun ni Dios y vachu xtaqniy lhimalaqpuchuncha ni Dios por yu uy.
45014007	Siya kijnankʼan jantu matichun xʼaman tiʼukxuntayay, mas va kakʼujtʼi, mas kanitʼi.
45014008	Incha tsukuyau va para ni Jalhachimoʼonu Dios tsukuyau. Vachuʼ tejkan niyau, va para yucha niyau. Mas katsukuu mas kaniu, va si yucha ixnavin juntau.
45014009	Va xlhiyucha ni Cristo nil ex kujchoqol para kaval ixJalhachimoʼonukʼan yu janinin ali yu takujta.
45014010	¿Taʼayucha lapanaki kʼatʼi para kʼamukʼanin laqtaqal milaqaj? ¿Valiʼiycha jantu ox laqtsʼin milaqaj? Tachun maqskʼiniy katayau la ixʼukxpu ni Cristo taʼan kamukʼakanaʼ laqtaqal.
45014011	La ixchivinti Dios najun: Kitʼin ijkujta, najun ni jalhachimoʼonu. Tachun ni lapanakni kintataʼaqtsoqoqtaniyaʼ. Tachun ni lapanakni katanaunaʼ ni kitʼin va Dios kunita.
45014012	Ex chuncha qayntamin lapanakni maqskʼiniy kalhitaulau yu makayau ancha la ixtalakaʼukxpuʼ ni Dios.
45014013	Xlhiyucha jantucha maqskʼiniy kalakiltajiu. Maqskʼiniy kʼalhistʼajkʼantʼik para jantu kʼamakʼatʼik yu jantu ox laqtsʼin milaqajkʼan, yu lay kapumakauntijlal ixlhakapuʼati.
45014014	Kitʼin ox ijkʼatsay ni kiJalhachimoʼonukʼan Jesucristo najun ni jantu tuʼuchun alin yu jantu lay kʼaʼutʼi. Pero incha matichun pastakʼa ni kaʼalil tuʼuchun yu jantu lay kʼaʼutʼi, ex para yucha jantu ox kaval.
45014015	Incha kʼaʼutʼi tuʼuchun y milaqaj jantu ox lhilay ex ka jantu ox pʼaxkʼay milaqaj. Ni Cristo nil por yucha, ex chuncha jantu maqskʼiniy kʼamaʼatsʼanʼatʼi por yu kʼaʼutʼi.
45014016	Jantu kaxtʼaqtʼik lakatin ni jantu ox kalhichivinkal yu ox makʼayatʼik.
45014017	Taʼan lhachimoʼonun ni Dios, jantu maqskʼiniy tisuncha kʼaʼutʼi u tisuncha kʼaʼoqtʼi. Yu maqskʼiniy va kʼamakʼatʼi yu ox laqtsʼin ni Dios, oxamaktaun katʼiʼukxuntʼay, y kʼalhitsʼukʼu ni achati yu xtaʼa ni Espíritu Santo.
45014018	Yu chuncha tapatsaniy ni Cristo, yucha ni Dios ox laqtsʼin, vachuʼ ox talaqtsʼin ni lapanakni.
45014019	Chavaycha kalakxkajuu tas lay oxamaktamin kalatʼataulau y tas lay kalalapʼasniu la kilhakapuʼatkʼan.
45014020	Jantu kamaʼatsʼanʼatʼi ixlhitapatsa ni Dios por yu uy. Laqsaval, tachun va lajʼoxi para kʼaʼutʼi. Pero jantu kʼaʼutʼi tuʼuchun incha milaqaj kalaqtsʼinan y por yucha kamakauntijlal ixlhakapuʼati.
45014021	Incha milaqaj lhilay jantu ox, ex jantu maqskʼiniy kʼaʼutʼi vakax nisin kaʼoqnu, para jantu kamakaul ixlhakapuʼati.
45014022	Uxintʼi lhakʼapʼupʼin ni lay kʼaʼutʼi. Yucha kaval meʼeman kun Dios. Kalhiʼachantajul ni lapanaki yu jantu xʼaman mukʼanikan ixlaqtaqal tejkan kaʼul tuʼuchun.
45014023	Incha kʼaʼutʼi tuʼuchun yu lhakʼapʼupʼin ni jantu ox kʼaʼutʼi ex taukʼaniyachaʼan milaqtaqal. Incha lhakʼapʼupʼin ni jantu ox kʼamakʼatʼi ex va laqtaqal incha kʼamakʼatʼi.
45015001	Kijnankʼan yu pʼas lhakapuʼanau maqskʼiniy kalaqʼaqtayjuu yu tatsʼanqaniy tapʼasta la ixlhakapuʼatkʼan. Jantu maqskʼiniy kamakau vamun yu kalhiʼachantajuu kijnankʼan.
45015002	Maqskʼiniy kamakau yu ox, yu kalhiʼachantajul ni kintʼamachaqakʼan para lay kaputalhaval ixlhakapuʼati.
45015003	Mas Cristo jantu va xʼaman kalhiʼachantajukal yu makal. Va paxtoqnil tacha tsʼoqkanta taʼan junkal ni Dios: “Ni lapanakni yu talaktuʼuyan, ixjalaktuʼuntikʼan va kintaukʼanichal ni kitʼin.”
45015004	Yu tsʼoqʼulakal maqancha va para kalaniu kijnan. Ex kun maqantaulati lay kalakataulau y lay kapakxanʼiu yu ox.
45015005	Ni Dios xtaʼa maqantaulati y malakaʼulanan. Va yucha kamakal para taun kaval mijatapastakʼatkʼan tacha lhinajun ni Cristo Jesús.
45015006	Chuncha kaval para chʼantaun kʼaʼuntʼik para chʼantaun ay kʼamakʼatʼik ni Dios ixPay kiJalhachimoʼonukʼan Jesucristo.
45015007	Chuncha kʼalalaʼaʼitʼik aqstanchunin vachu va tacha ni Cristo kintalaqaʼin para ay kamakakal ni Dios.
45015008	Ni Cristo kintakiʼaqtayjuchin ni kijnan yu israelitas juntau. Va para kataqayntsal ixchivinti ni Dios yu jalakjunil maqancha kijapayan.
45015009	Vachu kilachil para ay katamakal ni Dios yu jantu israelitas kataval por ixjamapayninti. Chuncha tsʼoqkanta, junkan ni Dios: Xlhiyucha ay kakmakayan mas taʼan tavilanal yu jantu israelitas kataval. Vachuʼ kaklhimilpayaʼ mintaqaʼuti.
45015010	Alakataun tsʼoqkanta: Uxiknan yu jantu israelitas kʼaʼuntʼik, kʼalhiʼachʼantʼaʼutʼik chʼantaun kun ixlapanakni Dios.
45015011	Vachuʼ alakataun tsʼoqkanta: Ay kʼamakʼatʼik ni Jalhachimoʼonuʼ mintachunkʼan yu jantu israelitas kʼaʼuntʼik. Kalhimilpʼatʼik, taʼoqxlaqchux lapanakni untʼatʼik.
45015012	Vachu yu Isaías tsʼoqlhi, va naul: Kaʼalinaʼ qayntaun lapanaki yu ixmaqlaqapʼu qayntaun yu junkan Isaí. Kaʼostaulaʼ para kalhachimoʼonul tachun ni lakamunukpaʼ. Va yucha katapakxanʼiyaʼ taʼoqxlaqchux ni lapanakni.
45015013	Ni Dios kintaʼaqtayjuyan kapakxanʼiu yu ox. Chavay kataxtaqniʼojon achati ni uxiknan y oxamaktamin katamakan la milhakapuʼatkʼan. Ex chuncha la ixtapʼasta ni Espíritu Santo va kun achati lay kapʼakxanʼiyapitik yu kaʼalinaʼ.
45015014	Ketʼalaqaunin, ox ijkʼatsay ni ayaj qalʼoxin untʼatʼik, vachu mispʼaʼoyatʼik yu maqskʼiniy, vachu lay laxtʼaqniyatʼik jatapastakʼati.
45015015	Pero chavaycha aniy klatsʼoqnitaucha laqatapʼasta para kapʼastʼakchʼoʼotʼik ni aniy chivinti. Chuncha klatsʼoqnitau va por chuncha kimpaxtoqniy kilhitapatsa yu kixtaqnil Dios la ixjamapayninti.
45015016	Iktapatsaniy ni Jesucristo kun lapanakni yu jantu israelitas kataval. Klaqlaqputeʼeniy yu ox chivinti yu minchal kun Dios. Chuncha para kataval tacha taun jamoqslanti yu ikmaqxtaqniy ni Dios, yu kapaxkalaqaʼil. Va chuncha kataval ixlapanakni Dios por yu makay ni Espíritu Santo.
45015017	Jantu ay ikmakakan por yu ikmakay kitʼin, pero va ay ijkʼatsan por yu makay Jesucristo tejkan iktapatsaniy ni Dios.
45015018	Jantu klhichiviniy ni lhitapatsa yu ikmakay kitʼin. Klhichiviniy vamun lhitapatsa yu makay Cristo la ketsukunti. Talhakapuʼan yu jantu israelitas kataval tejkan taqasmatʼa kinchivinti y talaqtsʼin yu ikmakay.
45015019	Talaqtsʼin yu lajʼay axtoqnuʼ yu ikmakay yu masuy ixtapʼasta ni Espíritu Santo. Chuncha mas va Jerusalén, mas va tus xaʼestado Ilirico, kitʼin klaqputeʼeʼol yu ox chivinti yu lhichiviniy ni Cristo.
45015020	Ayaj klaqputeʼeputun yu ox chivinti taʼan jantukaʼ aqtaun qasmakkan ixtaqaʼuti ni Cristo. Jantu klaqaputapasaputun taʼan tapasatacha aqayntaun.
45015021	Va chuncha kaval tacha tsʼoqkanta la ixchivinti Dios taʼan najun: Ni lapanakni yu jantukaʼ jalaqputeʼenikan, yuʼuncha kataqasmatʼaʼ. Yu jantukaʼ taqasmatʼa, yuʼuncha katamalaqasiyaʼ.
45015022	Xlhiyucha jantukaʼ lay klalaqʼanau mas va aqlhuvaj klalaqʼuxanachaʼau.
45015023	Pero chavaycha ikmajkanitacha kilhitapatsa yu aniy laka putaulanaxna y tus maqancha aqlhuu klalaqʼuxanachaʼau.
45015024	Xlhiyucha tejkan kajkʼanaʼ España klalaqtapasaputunau para va aqtauncha kaklalaqtsʼiu, ex chuncha lay kaklhiʼachantajul. Ex astan chuncha lay kilaʼaqtayjuu la kilakatin.
45015025	Pero chavaycha ikteʼen Jerusalén para kaklaqʼaqtayjul ixlapanakni Dios yu ancha tavilanal.
45015026	Yu tavilanal xalakatʼun Macedonia kun Akaya tamaqamal katapusaklhi taun ofrenda para katamalaqachanil ixlapanakni Dios yu kilpatanin yu tavilanal laka Jerusalén.
45015027	Va chuncha ixtamakaputun, va tacha katalhaaninil. Yuʼuncha mas jantu israelitas kataval, yu ixlhakapuʼatkʼan va kun ni israelitas minchal. Chavaycha taʼaqtayjuchoqoy kun yu tamaqskʼiniy ni israelitas.
45015028	Chuncha pʼunaj kaklhaanaʼ laka Jerusalén ixʼofrendajkʼan. Ex tejkan kakmajkaniʼoyacha kaklalaqtapasayau tejkan kajkʼanaʼ España.
45015029	Ox ijkʼatsay ni tejkan kajkʼantachal, kaklhaanaʼ ni ox chivinti yu minachal kun Cristo yu taʼaqtayjuyan la metsukuntikʼan.
45015030	Ketʼalaqaunin, Jesucristo va kiJalhachimoʼonukʼan y ni Espíritu Santo kintaxtaqniyan japaxkanti. Xlhiyucha klatapayniniyau ni tejkan tʼaqxtʼoqyatʼik ni kaskʼintʼik Dios por kitʼin.
45015031	Kaskʼintʼik para jantu tuʼuchun kintamakanil yu jantu taqasmakputun ixchivinti Dios ancha xalakatʼun Judea. Vachu kaskʼintʼik ni ox katalaqaʼil ixlapanakni Dios ancha laka putaulan Jerusalén yu kaklaklhaaniyaʼ.
45015032	Chuncha para lay klalaqchaʼau kun achati incha chuncha najun ni Dios y lay chʼantaun kastaknau.
45015033	Dios yu oxamaktaun jamakanan katatʼataulan mintachunkʼan. Chuncha kavalcha.
45016001	Kitʼin iknajun ni ox kalaʼaʼitʼik ni kintʼalapanakkʼan Febe. Yucha lakʼulakan kalaqʼaqtayjul yu talhakapuʼan laka putaulan Cencrea.
45016002	Ox kalaʼaʼitʼik, yucha va ixlapanaki kiJalhachimoʼonukʼan. Kʼalaʼaʼitʼik tacha paxtoqniy ixlapanakni Dios. Kaʼaqtʼayʼutʼik mas va tisuncha kaval yu maqskʼiniy. Yucha lhuucha jalaqʼaqtayjuta y vachu kiʼaqtayjul ni kitʼin.
45016003	Kalakmastʼakʼatʼik ni Priscila ali yu Aquila yu kintatʼatapatsayan la ixlhitapatsa ni Cristo Jesús.
45016004	Yuʼuncha ixtamaqxtaqta ixjatsukuntikʼan por kitʼin. Xlhiyucha ikxtaʼa lhimalaqpuchuncha pero jantu vamun kitʼin. Vachu tachun ni lapanakni yu talhakapuʼan Dios yu jantu israelitas kataval, si taxtaʼa lhimalaqpuchuncha por yuʼuncha.
45016005	Vachu kʼamastʼakʼatʼik ni lapanakni yu talhakapuʼan yu tataqxtoʼa la ixchaqakʼan. Kʼamastʼakʼatʼik kiʼamigo Epeneto yu ikpaxkay. Yucha pʼunaj lhakapuʼal ni Cristo xalakatʼun Akaya.
45016006	Kʼamastʼakʼatʼik ni María yu ayaj tapatsal por uxiknan.
45016007	Kʼamastʼakʼatʼik Andrónico ali Junias yu kintʼamachaqan yu ixkintatʼatanun laka pachʼin. Tachun ni lapanakni yu jamalaqachal ni Jesús tus ox lakmispay ixlaʼatʼuykʼan. Yuʼuncha pʼunaj talhakapuʼal ni Cristo ex astan kitʼin.
45016008	Kʼamastʼakʼatʼik ni Amplias yu ikpaxkay tacha ixlapanaki ni Jalhachimoʼonuʼ.
45016009	Kʼamastʼakʼatʼik ni Urbano yu kintatʼatapatsayan la ixlhitapatsa ni Cristo. Vachu kʼamastʼakʼatʼik Estakis yu ikpaxkay.
45016010	Kʼamastʼakʼatʼik Apeles, mispakan ni ox lhakapuʼan ni Cristo. Kʼamastʼakʼatʼik ixlapanakni Aristóbulo.
45016011	Kʼamastʼakʼatʼik Herodión yu kintʼamachaqaʼ. Kʼamastʼakʼatʼik ixlapanakni Narsiso yu talhakapuʼan ni kiJalhachimoʼonukʼan.
45016012	Kʼamastʼakʼatʼik Trifena ali Trifosa yu tatapatsay kun kiJalhachimoʼonukʼan. Kʼamastʼakʼatʼik Pérsida yu ox paxkayau. Yucha va lhuu lhitapatsa makaniy kiJalhachimoʼonukʼan.
45016013	Kʼamastʼakʼatʼik Rufo yu laksakta kiJalhachimoʼonukʼan y vachu ixnati yu va tacha kinati klaqtsʼin.
45016014	Kʼamastʼakʼatʼik Asínkrito ali Flegonte ali Hermas ali Patrobas ali Hermes y tachun yu jatʼalaqaunin yu tavilanal kun yuʼuncha.
45016015	Kʼamastʼakʼatʼik ni Filólogo ali Julia ali Nereo kun ixtʼalapanaki, ali Olimpas ali tachun ixlapanakni Dios yu tavilanal kun yuʼuncha.
45016016	Kʼalamastʼakʼatʼik kun jamapayninti tacha paxtoqniy ixlapanakni Dios. Tachun ixlapanakni Dios yu aniy tavilanal tamastakʼaʼoyan.
45016017	Ketʼalaqaunin, klatapayniniyau ni kʼamakʼatʼik kuenta ni lapanakni yu talaktʼilhiputunan, tamakay para kamakʼauntʼijlatʼik milhakapuʼatkʼan. Yuʼuncha jantu tamakay tacha yu lanitʼik uxiknan. Jantu chʼantaun kalaktʼaʼuntʼik.
45016018	Yuʼuncha jantu tatapatsaniy ni Cristo kiJalhachimoʼonukʼan, vamun tatapatsay para ixlaqʼamankʼan. Kilkʼus tachiviniy y chuncha talakmakanuy ni lapanakni yu jantukaʼ ox tamalaqasiy.
45016019	Tachun ni lapanakni takʼatsay ni ox lhakʼapʼupʼinatʼik, xlhiyucha klhiʼachantajuy por uxiknankʼan. Ox kʼamispʼatʼik makanan yu ox, jantu kʼalanitʼik yu jantu ox.
45016020	Ni Dios yu oxamaktaun makanan, yucha niman kaʼakchʼintamayaʼ ni Satanás la minchʼajakʼan. Katamapaynin kiJalhachimoʼonukʼan Jesucristo.
45016021	Tamastakʼayan ni Timoteo yu kintʼatapatsay, vachu Lucio ali Jasón ali Sosípater yu kintʼamachaqan.
45016022	Kitʼin Tercio yu iktʼajun tsʼoqmulan ixchivinti Pablo vachu klamastakʼayau tacha ixlapanaki kiJalhachimoʼonukʼan.
45016023	Tamastakʼayan ni Gayo. Kitʼin kPablo kvil la ixchaqaʼ. Vachu tamastakʼayan tachun ixlapanakni Dios yu tataqxtoʼa la ixchaqaʼ. Vachu tamastakʼayan Erasto yu maʼay xatumin laka putaulan. Vachu tamastakʼayan ni Kuarto yu kintʼalaqajunkʼan.
45016024	Katamapaynin ni kiJalhachimoʼonukʼan Jesucristo.
45016025	¡Ay kamakakal ni Dios! Yucha lay tamapʼasniyan para ox kʼalhakʼapʼupʼintʼik ni ox chivinti yu klaqputeʼey yu lhichiviniy ni Jesucristo. Ni anchanuʼ chivinti mas jantu ixmispakan tejkan aqtaynil ni lakamunukpaʼ
45016026	va tus chavaykaʼ ni Dios masuy. Va masukan la ixjatsʼoqnutkʼan ni lapanakni yu maqancha ixtalaqputeʼey ixchivinti. Ni Dios yu alin mas va tavanancha, yucha lhinaul va chuncha katamispal tachun ni lapanakni lakamunukpaʼ para lay kataqalasmaklhi y katalhakapuʼal.
45016027	Va taun ni Dios y vamun yuʼ lhitʼajun jatapastakʼati. Va yucha ay kamakakal mas va tavanancha kaval por yu makal ni Jesucristo. Va chuncha kavalcha.
46001001	Kitʼin kPablo, ni Dios kilaksaklhi para kimalaqachal ni Jesucristo laqputeʼeniʼ ixchivinti. Vachu iktʼavil ni Sóstenes yu kilaqajkʼan.
46001002	Klatsʼoqniyau uxiknankʼan yu ixlapanakni Dios untʼatʼik yu vilanantʼik laka putaulan Corinto. Ni Cristo Jesús tamaxtunin mintalaqalhinkʼan. Dios tajuntaʼin para ixlapanakni kʼaʼuntʼik kun tachun yu ay tamakay ixtaqaʼuti kiJalhachimoʼonukʼan Jesucristo mas va toʼoxtaycha kaval. Yucha ixJalhachimoʼonukʼan ni yuʼuncha y vachu kiJalhachimoʼonukʼan.
46001003	Katamapaynin y oxamaktamin katamakan kimPay Dioskʼan ali kiJalhachimoʼonukʼan Jesucristo.
46001004	Va ikxtaqniʼalhiy lhimalaqpuchuncha ni Dios por uxiknankʼan. Ni Dios tamapaynitan tejkan lhakʼapʼupʼintʼik ni Jesucristo.
46001005	Taʼaqtayjuyan ni ox kʼachʼivintʼik kun lhuu jatapastakʼati, va talalhavanin la metsukuntikʼan.
46001006	Xlhiyucha tasuy la metsukuntikʼan ni chivinti yu klalhixaqalau ni Cristo va laqsaval.
46001007	Ex chuncha jantu tuʼuchun tatsʼanqaniyan yu xtaʼa Dios para kʼapʼutʼapʼatsʼanitʼik. Chuncha pʼakxanʼiyatʼik tejkan katasuchoqoyaʼ kiJalhachimoʼonukʼan Jesucristo.
46001008	Yucha katamapʼasniyan para jantu tuʼuchun laqtaqal kamukʼanikʼantʼik ni anchanu julchan tejkan kaminchoqoyaʼ.
46001009	Lay kʼalhakʼapʼupʼi ni Dios. Yucha tajuntaʼin para chʼantaun katʼatʼiʼukxuntʼayatʼik Sasʼatʼa, yucha ni Jesucristo kiJalhachimoʼonukʼan.
46001010	Klatapayniniyau, ketʼalaqaunin, la ixtaqaʼuti kiJalhachimoʼonukʼan Jesucristo, va chʼantaun kʼaʼuntʼik, va jantu katʼalaktʼilhitʼik. Va taun jatapastakʼati kʼamakʼachʼoʼotʼik, va aqstanchunin kakʼatsʼantʼik.
46001011	Kintamakʼatsanin ixlapanakni ni Cloé ni va tʼapʼutʼilhiyatʼik.
46001012	Alin siya uxiknan lati yu tanajun va chʼantaun tajunita kun kitʼin yu kPablo. Alati tanajun chʼantaun tajunita kun Apolos. Alati tanajun va chʼantaun kun Cefas. Alati tanajun va chʼantaun kun Cristo.
46001013	¿Chavay klalhisakmiyau incha ni Cristo va laktʼilhil? Kitʼin Pablo jantu kakmakxtukmukʼakal laka kurus por uxiknan. Vachu jantu kaʼaqchʼajʼautʼik la kintaqaʼuti ni kitʼin.
46001014	Ikxtaqniy lhimalaqpuchuncha ni Dios ni jantu xataʼayuʼ uxiknankʼan kaklamaqchajʼavau, vamun ni Crispo ali Gayo.
46001015	Chuncha jantu matichun lay najun va aqchajʼaul la kintaqaʼuti.
46001016	Vachu klaqmaqchajʼaval ixlapanakni ni Estéfanas. Pero klhilay ni jantu matichun alati lapanakni kakmaqchajʼaval.
46001017	Ni Cristo jantu kimalaqachal para kakmil jamaqchajʼavan, va kimalaqachal para kakmil laqputeʼeniʼ yu ox chivinti. Jantu klaqputeʼey kun kʼus chivinti yu minachal xajatapastakʼati lapanakni. Chuncha jantu katsʼanqal ixtapʼasta ni chivinti yu masuy yu tapasal Cristo laka kurus.
46001018	Ni lapanakni yu tatsʼanqatʼajun, yuʼuncha talhilay va lhitontoj ni chivinti yu lhichivinkan Cristo yu tacha tapasal laka kurus. Pero kijnankʼan yu tʼaunau laqtaxtunin, lhilayau va ixtapʼasta ni Dios.
46001019	La ixchivinti Dios najun: Kaklaktʼilhiʼoyaʼ ixjatapastakʼatkʼan yu lhuu jatapastakʼati talhitʼajun. Jantucha tuʼuchun xtapal kakmakayaʼ ixtalanitkʼan yu talaniʼojota.
46001020	¿Ex taʼayucha apalay lhuu jatapastakʼati lhitʼajun? ¿Taʼayucha apalay lhuu jatalaniti lhitʼajun? ¿Taʼayucha ox lhichiviniy xajatapastakʼati ni lakamunukpaʼ? Dios masuy ni xajatapastakʼati lakamunukpaʼ va lhitontoj.
46001021	Ni Dios va lhuu ixjatapastakʼati. Xlhiyucha jamakal xalapanakni lakamunukpaʼ ni jantu lay katamispal ni yucha por ixjatapastakʼatkʼan. Mas va tacha lhitontoj tasuy, ixnajun va kun ixlaqputeʼeka ixchivinti katapulaqtaxtul yu talhakapuʼan.
46001022	Yu israelitas taskʼin para katalaqtsʼil yu masuy ixtapʼasta Dios. Yu griegos talaqtsʼinputun yu lhuu jatapastakʼati.
46001023	Pero kijnankʼan klaqputeʼeyau ni makxtukmukʼakal ni Cristo laka kurus. Yucha jantu taqasmakputun ni israelitas, va jantu ox talaqtsʼin yu tacha nil. Yu alati lapanakni jantu taqasmakputun, talhilay va lhitontoj.
46001024	Pero kijnankʼan yu Dios kintalaksakni, mas va israelitas o mas va griegos, lhakapuʼanau yu tapasal Cristo yucha masuy ixtapʼasta ali ixjatapastakʼati ni Dios.
46001025	Yu makal Dios, mas tasuy va tacha lhitontoj, yucha va makal kun apalay lhuu jatapastakʼati jantu tacha ixjatapastakʼatkʼan lapanakni. Mas tasuy va tacha jantu kalhitsukul tapʼasta, va makal kun apalay lhuu tapʼasta, jantu tacha ixtapʼastakʼan lapanakni.
46001026	Ketʼalaqaunin, kʼamakʼatʼik kuenta ni va Dios talaksakni mas jantu qaynlhuu ni uxiknan kʼalhitsʼukʼutʼik ay jatapastakʼati ni aniy lakamunukpaʼ. Jantu qaynlhuu uxiknan laqlaqapʼays lapanakni kʼaʼuntʼik. Jantu qaynlhuu kʼapʼutsʼukʼutʼik tacha lajʼay lapanakni.
46001027	Yu tacha laktontos aniy lakamunukpaʼ yuʼuncha jalaksaklhi Dios para kalakmamaxanikal ni lapanakni yu lhuu jatapastakʼati talhitʼajun. Yu jantu laqpʼays lapanakni kataval yuʼuncha jalaksaklhi Dios para kalakmamaxanikal ni lapanakni yu laqpʼaysnin.
46001028	Dios jalaksaklhi yu jantu laktoʼoyakan aniy lakamunukpaʼ ali yu jantu jalaqtsʼinputunkan. Va jalaksaklhi lapanakni yu jantu tuʼuchun kataval para kaxajchal ni jantucha tuʼuchun xtapal kataval yu lajʼay lapanakni.
46001029	Ex chuncha jantu matichun lapanaki ay kamakakal la ixlakaʼukxpu ni Dios.
46001030	Yucha tamakan chʼantaun kun Jesucristo. La ixjatsukunti ni Cristo Jesús kintaxtaqnitan jatapastakʼati. Por yu makal ni Cristo, ox kintalaqtsʼinan ni Dios, va ixlapanakni Dios juntau, y va kintamalaqtaxtutan.
46001031	Xlhiyucha va tsʼoqkanta la ixchivinti Dios taʼan najun: “Taʼayuʼ ay kʼatsanputun, va ay kakʼatsal por yu makal ni Dios.”
46002001	Ketʼalaqaunin, tejkan klakilaqputeʼeniu ixchivinti Dios yu ixmaqsaqmakakantacha, jantu aqtaun kakchivinil kun lajkʼus ali lajʼay chivinti.
46002002	Tejkan klalaqkilau xaknajun katanul la kijatapastakʼati vamun ni Jesucristo yu makxtukmukʼakal laka kurus.
46002003	Jantu kaklatʼataulau kun tapʼasta. Kitʼin ayaj xaktalhanan tus xajkaxkapʼiknin.
46002004	Tejkan klakilaqputeʼeniu ni ox chivinti jantu kakmapatsal lajʼay chivinti kun lhuu jatapastakʼati para kalaʼaʼitʼik. Va klamasuniu kun ixtapʼasta ni Espíritu Santo.
46002005	Va knajun jantu kʼalhakʼapʼupʼintʼik por ixjatapastakʼatkʼan lapanakni. Va kʼalhakʼapʼupʼintʼik por mispʼatʼik ixtapʼasta ni Dios.
46002006	Laqsaval klaqxaqalayau kun lhuu jatapastakʼati yu oxicha talhakapuʼanta pero jantu kun yu xajatapastakʼati aniy lakamunukpaʼ. Vachu jantu ikmapatsayau ixjatapastakʼatkʼan yu talhachimoʼonun ni aniy lakamunukpaʼ yu katalaqmixaʼ.
46002007	Va klhichivinanau ixjatapastakʼati Dios. Ni aniy jatapastakʼati jantu ixtasuy, va ixmaqsaqmakakanta. Yucha va yu pastaklhi ni Dios tejkan jantukaʼ ixʼalin lakamunukpaʼ. Chuncha lhinaul ni Dios para astan lajʼay kalhixajchaʼau ni kijnan.
46002008	Ni anchanu jatapastakʼati jantu katamispal ni lapanakni yu talhachimoʼonun aniy lakamunukpaʼ. Yu va ixtamispal ex jantu ixtamakxtukmukʼal ni Cristo yu la ay Jalhachimoʼonu.
46002009	Va tsʼoqkanta la ixchivinti Dios yu najun: Dios laʼoxita tuʼuchun para yu lapanakni yu taʼachaniy, va taun tuʼuchun yu ox yu jantukaʼ matichun laqtsʼin, nisin qasmatʼa. Vachuʼ jantu matichun lay pastakʼa tacha junita ni anchanu yu ayaj ox.
46002010	Pero ni kijnankʼan Dios kintamasunin kun ni Espíritu Santo. Ni Espíritu Santo puxkauʼojoy tachun yu paxtoqniy ni Dios, tus tachun puxkaulaqtsʼin.
46002011	Jantu matichun lapanaki lay ox mispaniy tacha pastakʼa ataun lapanaki. Vamun ixlhitsukunuʼ ni anchanu lapanaki mispaniy tacha ixjatapastakʼati. Ex vachu va chun jantu matichun lay mispaniy ixjatapastakʼati ni Dios. Vamun ixʼEspíritu ni Dios lay mispaniy.
46002012	Pero kijnankʼan jantu kalaqaʼiu yu xaʼespíritu lakamunukpaʼ. Va laqaʼiu ixʼEspíritu ni Dios para lay kamispau yu kintaxtaqnin por ixjamapayninti.
46002013	Ex chuncha klhilakchivinanau yu aniy jantu kun chivinti yu minachal ixjatapastakʼatkʼan lapanakni. Va kun chivinti yu kintamasuniyan ni Espíritu Santo. Chuncha klakmasuniyau ni lapanakni yu talhitʼajun ni Espíritu, ikmasuniyau yu makay ni Espíritu.
46002014	Pero yu valiʼiy lapanakni, yuʼuncha jantu lay talaqaʼiy yu xtaʼa ixʼEspíritu ni Dios. Talhilay va lhitontoj y jantu lay tamalaqasiy. Yucha lay malaqasikan vamun kun ni Espíritu Santo.
46002015	Ni lapanakni yu talhitʼajun ni Espíritu Santo, yuʼuncha lay tapuxkaulaqtsʼin tachun. Pero jantu matichun lay puxkaulaqtsʼin qayntaun yu lhitʼajun ni Espíritu Santo.
46002016	Va tsʼoqkanta la ixchivinti Dios, najun: “¿Taʼayucha lay mispay ixjatapastakʼati ni Dios? ¿Taʼayucha lay jamalaniy ni Dios?” Pero kijnankʼan lhitʼaunau ixjatapastakʼati ni Cristo.
46003001	Ex chuncha, ketʼalaqaunin, kitʼin jantu lay kaklaxaqalau tacha lapanakni yu ox tamispay ni Espíritu Santo. Maqskʼiniy kaklaxaqalau tacha valiʼiy lapanakni. Uxiknan la metsukuntikʼan kun Cristo va tacha lakstʼuniy jasʼatʼan untʼatʼik yu jantukaʼ maqan tatsukuy.
46003002	Klaxaqalau kun chivinti yu jantu lhitaʼay kaval, va tacha ixmatsʼikʼika lakatʼuniy jasʼatʼa. Jantu kaklaxtaqniu jatapastakʼati yu tacha pʼays vakax. Va klalaqtsʼiu tacha jantukaʼ lay kʼalaʼaʼitʼik.
46003003	Vananaj chun layatʼik tacha yu valiʼiy lapanakni. Vananaj laʼakchʼipʼiniyatʼik y lalaqʼaymayatʼik. Vananaj tʼiʼukxuntʼayayatʼik tacha talay yu valiʼiy lapanakni.
46003004	Qayntaun najun: “Kitʼin chʼantaun kunita kun Pablo.” Aqayntaun najun: “Kitʼin chʼantaun kunita kun Apolos.” Ex chuncha tʼalaktʼilhitʼik tacha talay yu valiʼiy lapanakni.
46003005	¿Ex taʼayucha ni Pablo? ¿Taʼayucha ni Apolos? Vamun iktapatsaniyau Dios para kʼalhakʼapʼupʼintʼik. Kintaxtaqnin siya tumpaj kilhitapatskʼan ni Dios.
46003006	Tejkan klalaqputeʼeniu, va tacha ikchʼal yu ox chivinti la metsukuntikʼan. Astan ni Apolos va tacha kalajʼaval. Pero va Dios yu maʼayal.
46003007	Yu chʼan ali yu lajʼavay jantu tuʼuchun kataval, vamun ni Dios yu maʼayay.
46003008	Yu chʼan ali yu lajʼavay va chʼantaun tatapatsay. Siya tumpaj katalaqaʼiyaʼ ixlhilhajatkʼan por ixlhitapatskʼan yu katamakal.
46003009	Va chʼantaun iktapatsaniyau ni Dios. Uxiknankʼan va tacha ixkuxtu ni Dios untʼatʼik. Vachuʼ untʼatʼik tacha ixchaqaʼ ni Dios.
46003010	Va por ixjamapayninti ni Dios va kilhijunil kaktapatsal la metsukuntikʼan tacha qayntaun yu ox makay chaqaʼ. Chuncha klamakaniu yu xaputayan tejkan kʼaqtaynil ni lhitapatsa kun uxiknankʼan. Chavaycha aqayntaun makay yu tsʼanqay. Pero qayntamin yu tatapatsay maqskʼiniy katakʼatsal tacha katamakalcha ni aniy chaqaʼ.
46003011	Jantu lay matichun tamakaniyan ataun xaputayan la milhakapuʼatkʼan. Vamun taun xaputayan alin, yucha va Jesucristo.
46003012	Incha ox tamasuniyan para ox katʼaylhipʼintʼik la milhakapuʼatkʼan ex kaxajtachal tacha chaqaʼ yu kalhimakakal oro ali plata ali yu la kʼuliksnaʼ chiyux. Incha jantu, ex kaxajtachal valiʼiy kʼiu ali jatsʼin yu lay xajuy.
46003013	Astan katasuyaʼ kilhitapatsakʼan. Ni anchanu julchan katasuyaʼ tisuncha yu jamakanti ni chaqaʼ, incha la ox kilhitapatskʼan por qayntamin. Va kun jikmi katasuyaʼ.
46003014	Tachun ox lhitapatsa katayaniyaʼ ni anchanu julchan. Yu xamakanaʼ kalaqaʼiyaʼ ixlhilhajati.
46003015	Pero tachun lhitapatsa yu jantu ox kaval, yucha kalaqxavakanaʼ. Yu xamakanaʼ kajamaqatsʼanqaʼoyaʼ pero kalaqtaxtuyaʼ mas ixlhitapatsa katsʼanqayaʼ laka jikmi.
46003016	¿Jantu kʼatsʼayatʼik ni uxiknankʼan untʼatʼik tacha laqataun chaqaʼ taʼan vil ni Dios? Vachu ixʼEspíritu Dios tatʼavilanan chʼantaun kun uxiknankʼan.
46003017	Incha matichun kalaqlvaqlhi ixlapanakni Dios, yucha laqlvaʼa ni chaqaʼ taʼan vil ni Dios. Ex ni Dios kamamiʼoniyaʼ anchanu lapanaki. Ni chaqaʼ taʼan vil ni Dios va yucha ixnavin y uxiknankʼan ni anchanu chaqaʼ untʼatʼik.
46003018	Jantu kʼamakʼanukʼantʼik milaqʼamankʼan. Incha xataʼayuʼ uxiknan kakʼatsal tacha la lhuu jatapastakʼati kalhitsukul, apalay ox kajunchoqol tacha tontoj laqtsʼinkan aniy lakamunukpaʼ. Ex lay kalhitsukul yu laqsaval jatapastakʼati.
46003019	Yu xajatalakpastakʼati aniy lakamunukpaʼ, yucha ni Dios laqtsʼin va puro lhitontoj. Va tsʼoqkanta la ixchivinti Dios, najun: “Dios jalaktanchaniy yu ayaj tamispay takʼatsan.”
46003020	Vachu najun: “Ni Jalhachimoʼonu Dios mispay ixjatapastakʼatkʼan ni lapanakni yu ayaj talakpastaknan. Va jalaqtsʼin tacha jantu tuʼuchun xtapal.”
46003021	Ex chuncha jantu matichun ay kakʼatsal por yu makay aqayntaun lapanaki yu ixjamalaniniʼ. Kinchuxkʼan va si minavinkʼan.
46003022	Mas kitʼin kPablo, mas Apolos, mas Pedro, va minavinkʼan kuntau. Vachuʼ mas yu lakamunukpaʼ, yu jatsukunti, yu lhinin, yu alin chavaycha, yu kaʼalinakaʼ, tachun va si minavinkʼan.
46003023	Uxiknankʼan ixnavin Cristo untʼatʼik y yucha ixnavin ni Dios.
46004001	Maqskʼiniy kilamispau tacha ixʼoqxtamatin Cristo. Va kintapaxtoqniyan ixlaqputeʼeka ni ox chivinti yu Dios ixmaqsaqmaʼata.
46004002	Chuncha ni lapanaki yu paxtoqniy taun lhitapatsa maqskʼiniy lay kalhiʼaynkal ni ox kamakayaʼ.
46004003	Ni kitʼin jantu tuʼuchun kimpastakʼuy mas kilapuxkaulaqtsʼinau u mas va taʼayucha yu valiʼiy lapanaki kaval yu kimpuxkaulaqtsʼin. Mas kitʼin jantu ikpuxkaulaqtsʼinkan keʼeman.
46004004	Kitʼin ijkʼatsan ni jantu tuʼuchun laqtaqal kaklhitsukul kun uxiknan. Pero mas ox ijkʼatsan, yucha jantu tuʼuchun naunputun. Vamun ni Dios paxtoqniy kimpuxkaulaqtsʼil.
46004005	Chavaycha jantukaʼ paxtoqniy matichun lapanaki kamukʼanil laqtaqal aqayntaun. Kapʼakxanapitik tus tejkan kaminchoqol ni Jalhachimoʼonu Jesucristo. Yucha kamasuyaʼ tachun yu maqsaqmakakanta. Ex kamispakanaʼ ixjatapastakʼatkʼan ni lapanakni. Vachu ni Dios ox kalaklhichivinanaʼ ni lapanakni tacha tapaxtoqniy.
46004006	Ex chuncha, ketʼalaqaunin, klhichiviniy ni Apolos y vachu klhichivinkan keʼeman para kalanitʼik ni jantu maqskʼiniy kʼalapʼasatʼik yu tsʼoqkanta la ixchivinti Dios. Ex jantu ay kakʼatsʼantʼik por yu kamakal qayntaun y jantu kʼalaktʼanchʼanitʼik yu aqayntaun.
46004007	¿Taʼayucha talaqtsʼinan tacha apalay ay kʼaʼuntʼik xajantu yu alati? Tachun yu lhitʼaunatʼik va Dios taxtaqnitan. Incha chuncha laʼaʼitʼik ex jantu paxtoqniy lajʼay kʼamakʼakʼantʼik meʼemankʼan.
46004008	Kʼatsʼanatʼik tacha jantu tuʼuchun katatsʼanqanin, tacha maʼalinin. Kʼatsʼanatʼik tacha lajʼay lhachimoʼonun kʼaʼuntʼik. Kitʼin iknajun va chuncha kʼaʼuntʼik, ex va chʼantaun kaklatʼalhachimoʼonuu.
46004009	Ni kijnan yu kintamalaqachan ni Jesucristo, kitʼin klhilay ni Dios kintamakan yu apalay lakstʼuniy. Va tacha kakxtaqnikau jamaqanlqajnati tus kakniu. Chuncha tachun ixmayulnin ni Dios kun tachun ni lapanakni kintalaqtsʼinan tacha ayaj tumpaj kimputsukukʼan.
46004010	Kijnankʼan va tacha tontos kintalaqtsʼinan por klhichiviniyau Cristo. Mas uxiknan talaqtsʼinan tacha ayaj kalakpʼastʼaknantʼik por lhakʼapʼupʼintʼik Cristo. Kijnankʼan va tacha jantu kaklhitsukuu tapʼasta, uxiknankʼan talaqtsʼinan tacha laqpʼaysnin lapanakni. Kijnankʼan jantu klhiʼaynkanau pero uxiknankʼan laktʼoʼoyakʼanatʼik.
46004011	Tacha chavaycha vananaj ikmaqanlqajnanau por kivaytkʼan. Vachu ikpukikxixau y jantu klhitsukuyau laqchʼiti. Ni lapanakni va taxtuj kintamakayan y vachu jantu tʼujuʼ kinchaqakʼan.
46004012	Ayaj iktapatsayau la kintamakakʼan. Va iknaunau ox katatapasal ni lapanakni yu kintalaktuʼuyan. Tejkan kintamamaqanlqajnivayan va iktayaniyau.
46004013	Jantu ox kintalhichivinanan pero ox klaktʼachivinanau. Kintalaqtsʼinan tacha xajamakxtal aniy lakamunukpaʼ y tacha yu xapʼoqxni ni lapanakni. Chuncha kintamakayan mas va chavaycha.
46004014	Jantu klatsʼoqniyau yu aniy para kʼamaxanantʼik. Klaʼachaniyau tacha kesʼatʼan kʼaʼuntʼik, xlhiyucha va klaxtaqniputunau ox jatapastakʼati.
46004015	Mas kʼalhitsʼukʼutʼik laqakau mil lapanakni yu katamalanin la metsukuntikʼan kun Cristo, jantu kʼalhitsʼukʼutʼik pumalhuu japayan. Kitʼin ikval tacha mimpaykʼan. Tejkan lhakʼapʼupʼinatʼik Cristo va por kitʼin yu klalaqputeʼeniu yu ox chivinti.
46004016	Xlhiyucha klalhijunau ni chuncha kalatʼik tacha kitʼin.
46004017	Xlhiyucha klamalaqachaniucha ni Timoteo yu kʼachaniy tacha kesʼatʼa por lhakapuʼal ni Jalhachimoʼonu Jesucristo. Yucha katamapastakniyan tacha kitʼin iktiʼukxuntayay kun Cristo. Chuncha tacha yu ikmasuy talakachux taʼan alin yu talhakapuʼan.
46004018	Lati lajʼay kʼatsʼanatʼik, va lhilayatʼik jantucha aqtaun kaklalaqʼanau.
46004019	Pero niman kaklalaqʼanau incha Dios najun. Ex va aqtaun kaklaqtsʼinaʼ ni lapanakni yu lajʼay takʼatsan, incha laqsaval alin ixtapʼastkʼan tacha tanajun.
46004020	Ni Dios yucha lhachimoʼonun jantu vamun kun chivinti, va lhachimoʼonun kun tapʼasta.
46004021	Tas naunatʼik, ¿klalaqʼantachaʼau para kaklamamaqanlqajnivau u kʼantachal laqa achati kun jamapayninti?
46005001	Tanajun ni xaqayntaun ni uxiknan va tʼatamay yu jantu ixnavin kaval. Chuncha makay taun laqtaqal yu jantu taks chun tamakay mas yu valiʼiy lapanakni. Va tʼatsukuchoqoy ixtʼunati.
46005002	Uxiknankʼan ayaj lajʼay makʼakʼanatʼik pero maqskʼiniy kalhamaʼaninintʼik y kanaqxtʼutʼik.
46005003	Mas jantu klatʼataulau la kilakatunaj pero laqsaval klatʼataulau la kijatapastakʼati. Ex chavay ikmukʼaniy ixmaqanlqajnati, chuncha ikmakay vachu va tacha klatʼataulau.
46005004	Tejkan katʼaqxtʼoqyapitik la ixtaqaʼuti ni Jalhachimoʼonu Jesús kitʼin klatʼataulau la kijatapastakʼati kun ixtapʼasta ni Jesús kiJalhachimoʼonukʼan.
46005005	Ex chuncha ni anchanu lapanaki kʼamaqxtʼaqniyapitik ni Satanás. Ex chuncha mas va kanil yu jantu ox la ixlakatunaj, yucha kalaqtaxtuyaʼ la ixlhitsukunuʼ ni anchanu julchan tejkan kaminchoqoyaʼ ni Jesús.
46005006	Jantu ox ni ay makʼakʼanatʼik. ¿Jantu kʼatsʼayatʼik ni lakatsʼuniy levadura tus laqlhitayaʼojoy ni harina?
46005007	Yu aniy yu tapasay vachu va tacha ni levadura. Ex chuncha kʼatʼanʼalhutʼikcha ni levadura yu jantucha ox, para laqsastʼin kʼaʼuntʼik. Laqsaval makʼakʼanatʼik tacha pan yu jantu lhiyaukan levadura yu ukan xakʼatan Paxku. Chuncha kintapaxtoqniyan kijnankʼan yu ixlapanakni ni Cristo juntau. Yucha nil por kijnankʼan y chuncha val tacha laqataun sasʼatʼa borrego yu maqnikan tejkan xakʼatan Paxku.
46005008	Ex chuncha katiʼukxuntayau tacha kamakau ni anchanu xakʼatan Paxku. Va tacha jantu kalhitayal yu maqaniya levadura la ketsukuntikʼan, yu va jalaktuʼunti kun laqtaqal. Va katiʼukxuntayau tacha pan yu jantu lhiyaukan levadura y chuncha ox kaval kijatapastakʼatkʼan y vas kaʼukxpuʼal ketsukuntikʼan.
46005009	Tejkan klatsʼoqniu laka karta va klajuniu jantu katʼatʼiʼukxuntʼayatʼik yu tatʼatamay yu jantu ixnavinkʼan.
46005010	Pero jantu xaklaklhichiviniy yu valiʼiy lapanakni yu tamakay laqtaqal, yu taʼakchaʼan, yu taʼalhavanan, yu tatoʼoyay antivas. Si kʼalaktʼatʼaulapitik ni yuʼuncha, incha jantu katʼaxtʼuyapitik yu lakamunukpaʼ.
46005011	Yu kitʼin xaklhichiviniy va jantu katʼatʼiʼukxuntʼayatʼik kun lapanakni yu tanajun va milaqaj por lhakapuʼan ni Cristo pero jantu tamakauntijlaputun ixtalaqalhinkʼan. Lati tatʼatamay yu jantu ixnavinkʼan, lati taʼakchaʼan, lati tatoʼoyay antivas, lati talaklkanan, lati tataʼapʼanin, lati taʼalhavanan. Va iknajun nisin katʼavayntʼik.
46005012	Jantu kimpaxtoqniy kakmukʼanil laqtaqal yu jantu lhakapuʼan. Va yu talhakapuʼan, va yuʼuncha maqskʼiniy kalakpʼuxkʼaulaqtsʼintʼik.
46005013	Yu jantu talhakapuʼan, yuʼuncha Dios lakmukʼaniy ixlaqtaqalkʼan. Pero uxiknan maqskʼiniy kʼamaxtʼutʼik ni anchanu yu maqtaqalhinin para jantucha katanul kun uxiknan.
46006001	Tejkan mintʼalaqajunkʼan tamakaniyan laqtaqal ¿valiʼiycha laqpʼinatʼik lhachimoʼonun yu jantu tamispay Dios y jantu laqpʼinatʼik yu ixlapanakni Dios?
46006002	¿Jantu kʼatsʼayatʼik yu ixlapanakni Dios katalhachimoʼonunaʼ aniy lakamunukpaʼ? Incha uxiknan kʼapʼuxkʼaulaqtsʼinapitik xalapanakni aniy lakamunukpaʼ, ¿ex valiʼiycha jantu lay kalaʼoxitʼik lhilukuj yu jantu lhitaʼay kaval?
46006003	Mas ixmayulnin Dios kapuxkaulaqtsʼinau. ¿Ex tas lhijantucha kalal kapuxkaulaqtsʼiu yu tapasay aniy la ketsukuntikʼan?
46006004	Ex chuncha tejkan lhitsʼukʼuyatʼik lhilukuj siya uxiknan yu lhakʼapʼupʼinatʼik, ¿valiʼiycha laqpʼinatʼik lhachimoʼonun yu jantu tuʼuchun kataval kun yu ixlapanakni Dios?
46006005	Chuncha klajunau para klamamaxaniu. Ka alin matichun kun uxiknan yu apalay kalhitsukul jatapastakʼati para lay kalaqlaʼoxil lhilukuj siya jatʼalaqaunin.
46006006	Pero alin lhilukuj siya jatʼalaqaunin, y uxiknan laqpʼinatʼik yu jantu talhakapuʼan para katalaʼoxil.
46006007	Laqsaval jantu ox tejkan lachʼivintʼanuniyatʼik kun jalhachimoʼonun. Apalay ox kaval katʼayanitʼik tejkan milaqajkʼan tamakaniyan tuʼuchun laqtaqal u tejkan tuʼuchun taʼalhauniyan.
46006008	Pero uxiknan ayaj makʼaniyatʼik laqtaqal y laʼalhauniyatʼik siya uxiknankʼan mas va tʼalaqaunin.
46006009	¿Jantu kʼatsʼayatʼik ni yu talaktuʼunun jantu katatanuyanta taʼan jalhachimoʼonun ni Dios? Jantu kʼalakmakʼanukʼantʼik. Tachun yu tatʼatamay lapanakni yu jantu ixnavinkʼan kataval, ali yu tatoʼoyay antivas ali yu tamaqantivinin, ali yu joʼakna yu talatʼatamay ixtʼajoʼaknakʼan
46006010	ali yu alhavanan ali yu taʼakchaʼan ali yu taʼapʼanin ali yu jalaklkanan ali yu tamakanuxtuy tumin, yuʼuncha jantu katatanuyanta taʼan jalhachimoʼonun ni Dios.
46006011	Chuncha ixʼuntʼatʼik xalati ni uxiknan. Pero chavaycha xakʼanikʼantʼatʼikcha mintalaqalhinkʼan, ixlapanakni Dios untʼatʼik. Dios ox talaqtsʼinan por yu makal ni Jalhachimoʼonuʼ Jesucristo, vachu por yu makal ixʼEspíritu Santo.
46006012	Lati tanajun ni lay kʼamakʼatʼi va yu kamakʼapʼutʼucha. Pero kitʼin iknajun jantu tachun xtapal. Tanajun ni lay kʼamakʼatʼi va yu kamakʼapʼutʼucha. Pero kitʼin jantu ikxtaqniy lakatin para kimaqalhajal yu jantu ox.
46006013	Tejkan vaynau vamun para kimpajankʼan y yu kimpajankʼan vamun para kavajiu. Va yu laʼatʼuy ni Dios kamamiʼoniyaʼ. Pero kilakatunajkʼan jantu kaval para katʼatamau yu jantu kinavinkʼan. Ni kilakatunajkʼan va para kalhitoʼoyau kiJalhachimoʼonukʼan Jesucristo y yucha kintaʼaqtayjuyan la kilakatunajkʼan.
46006014	Ni Dios majkujuchoqol kiJalhachimoʼonukʼan tejkan ixnitacha. Ex vachu chuncha kintamajkujuchoqoyan kun ixtapʼasta.
46006015	¿Jantu kʼatsʼayatʼik ni milakatunajkʼan va chʼantaun junita kun Cristo? Chuncha incha kilakatunaj chʼantaun junita kun Cristo ex jantu lay kakxtaqnil kilakatunaj qayntaun xanati yu jalaktʼatamay joʼakna. Jantu aqtaun chuncha kaval.
46006016	¿Jantu kʼatsʼayatʼik tejkan matichun lapanaki chʼantaun tʼajun kun qayntaun xanati va laqataun lakatunaj tajun? Va tsʼoqkanta la ixchivinti Dios, najun: “Yu ixlaʼatʼuykʼan va laqataun lakatunaj katajunaʼ.”
46006017	Matichun yu chʼantaun tʼajun kun ni Jesucristo va laqataun jun ixlhitsukunukʼan.
46006018	Kʼamakʼauntʼijlatʼik ixtʼatamaka yu jantu minavinkʼan kaval. Yu alati laqtaqal yu tamakay lapanakni jantu laqalhiy ixlakatunajkʼan. Pero yu tatʼatamay yu jantu ixnavinkʼan, yuʼuncha tamakay laqtaqal yu talaqalhiy ixlakatunajkʼan.
46006019	¿Jantu kʼatsʼayatʼik ni milakatunajkʼan va tacha taun chaqaʼ taʼan vil ni Espíritu Santo yu Dios taxtaqnin? Milakatunajkʼan jantu minavinkʼan kaval.
46006020	Ni Dios taʼitan. Xlhiyucha maqskʼiniy katʼoʼoyatʼik ni Dios kun milakatunajkʼan.
46007001	Chavaycha klajunchoqoyaucha yu kilalhisakmiu la minkartajkʼan incha qayntaun tsʼal apalay ox kaval jantu kalakxtuklal.
46007002	Apalay ox ni xapaynin katalhitsukul qayntamin ixanatikʼan. Vachu yu xanatin katalhitsukul qayntamin ixapaykʼan para jantu katatʼatamal yu jantu ixnavinkʼan.
46007003	Tejkan talakxtuklatacha, yu xapay maqskʼiniy kaxtaqnil ixlakatunaj ixanati. Vachu yu xanati maqskʼiniy kaxtaqnil ixlakatunaj ixapay.
46007004	Yu ixlakatunaj ni xanati va ixnavin ni xapay y yu ixlakatunaj ni xapay va ixnavin ni xanati.
46007005	Jantu kʼalalaktʼanchʼanitʼik para kʼalaʼaqchʼapʼatʼik. Vamun incha milaʼatʼuykʼan va chʼantaun makʼayatʼik mijatapastakʼatkʼan ni jantu kalaʼaqchʼapʼatʼik va por tapastakʼuyan ni vamun iskʼinka Dios. Pero jantu paqlhuu kaval, va kalatʼatʼamachʼoʼotʼik. Chuncha para yu Satanás jantu katamanunin jatapastakʼati para kʼamakʼatʼik laqtaqal.
46007006	Jantu klalhijunau laqatapʼasta ni kʼalakxtʼuklatʼik.
46007007	Va iknajun tachun ni lapanakni va tacha kitʼin kataval. Pero qayntamin si putamin maqxtaqnil Dios, va si tumpaj kintamakan.
46007008	Klajunau ni ox kaval yu jantukaʼ talakxtuklay ali yu tiyaunin chuncha katatamakaul tacha kitʼin.
46007009	Pero incha jantu lay katʼiʼuntʼayatʼik valiʼiy chuncha, ex apalay ox kʼalakxtʼuklatʼik. Apalay ox kʼalakxtʼuklatʼik para jantu vamun yucha kapʼastʼaklhitsʼukʼutʼik la melhanutkʼan.
46007010	Uxiknan yu lakxtʼuklatʼatʼik, va klalhijunau ni yu xanatin jantu valiʼiy katamakauntijlal ixapaykʼan. Yucha jantu keʼeman iknajun, va chuncha naul kiJalhachimoʼonukʼan Jesucristo.
46007011	Pero incha matichun xanati kamakauntijlal ixapay, ex va katijuntayal ixʼaman u katʼatsukuchoqol ixapay. Vachu yu xapay jantu valiʼiy kamakauntijlal ixanati.
46007012	Yu alati uxiknan, mas jantu chuncha kanaul ni Jesucristo, kitʼin klajunau tacha kʼamakʼatʼik tejkan qayntaun xapay lhakapuʼan ni Cristo pero ixanati jantu lhakapuʼan. Incha yu xanati taylhaʼanputun katʼataulal ex yu xapay jantu lay kamakauntijlal.
46007013	Vachu chun tejkan qayntaun xanati yu lhakapuʼan ni Cristo pero ixapay jantu lhakapuʼan. Incha yu xapay taylhaʼanputun katʼataulal ex yu xanati jantu kamakauntijlal.
46007014	Incha yu xaxapay jantu lhakapuʼan vachu lay kunaʼ ixlapanaki Dios por ixanati. Vachu incha xaxanati jantu lhakapuʼan ex vachu ixlapanaki Dios lay kunaʼ por ixapay. Incha jantu chuncha katʼaylhipʼi kun mixapay u mixanati, ex yu mesʼatʼan tacha valiʼiy lapanakni kataval. Pero chuncha va si ixlapanakni Dios tajunita.
46007015	Pero incha yu jantu lhakapuʼan jamakauntijlananputun, ex chuncha kavalcha. Ex yu lhakapuʼan lay tamakajun oxamaktaun. Yu Dios kintalhijunin katsukuu oxamaktaun.
46007016	Porke uxintʼi yu xanati kʼatʼi, jantu kʼatsʼay yu katapasayaʼ. Ka va lay mixapay kalaqtaxtuyaʼ por uxintʼi. Vachuʼ, uxintʼi yu xapay kʼatʼi, ka va lay mixanati kalaqtaxtuyaʼ por uxintʼi.
46007017	Chuncha katʼatʼiʼukxuntʼayapitik tacha ni Jalhachimoʼonu Jesucristo tamaqxtaqnin, tacha untʼatʼik tejkan yu Dios tajuntaʼin para kʼalhakʼapʼupʼintʼik. Chuncha ikmasuy ni kitʼin mas va toʼoxtaycha taʼan tataqxtoʼa yu talhakapuʼan.
46007018	Incha matichun xvililichukʼupʼuxnikantacha tejkan lhakapuʼal ex yucha jantu maqskʼiniy kamapaxal yu ixmakanikanta. Incha matichun jantu kaxvililichukʼupʼuxnikal tejkan lhakapuʼal ex yucha jantu maqskʼiniy kaxvililichukʼupʼuxnikal.
46007019	Jantu maqskʼiniy licha va kaxvililichʼukʼupʼuxnikʼa u jantu. Yu maqskʼiniy va kʼamakʼatʼi tacha lhinajun ni Dios.
46007020	Va taʼayucha kaval, va kataylhaʼal tacha ixjunita tejkan Dios juntaʼil para kalhakapuʼal.
46007021	Tejkan Dios juntaʼitan para kʼalhakʼapʼupʼi, incha va oqxtamati y ixnavin miʼukxtin ixʼunitʼa, jantu kapastakʼun. Pero incha kaʼalil julchan tejkan kaxtʼaqnikʼa lakatin para katʼaxtʼu, ex katʼaxtʼu.
46007022	Incha matichun ixjunita oqxtamati tejkan ni Jalhachimoʼonu Jesucristo juntaʼil para kalhakapuʼal, chavaycha va oxamaktaun tapatsaniy ni Jalhachimoʼonuʼ. Vachu va chun taʼayuʼ yu oxamaktaun ixjunita tejkan juntaʼikal para kalhakapuʼal chavaycha va ixʼoqtamati Cristo.
46007023	Ni Dios va laqlhuu talhiʼitan ni uxiknan. Jantu kaxtʼaqnitʼik lakatin matichun aqayntaun lapanaki katalhichimoʼon.
46007024	Ex chuncha, ketʼalaqaunin, qayntamin maqskʼiniy kataylhaʼal kun Dios tacha ixjunita tejkan juntaʼikal para kalhakapuʼal.
46007025	Chavay yu jatsiʼinkaʼ jantu kaklhitsukul tuʼuchun chivinti yu lhinajun ni Jesucristo. Pero kimapaynil ni Jalhachimoʼonuʼ Jesucristo, xlhiyucha lay kʼalhakʼapʼupʼintʼik kinchivinti.
46007026	Chavaycha va lhitaʼay aniy lakamunukpaʼ taʼan tijuyanau. Xlhiyucha qayntaun lapanaki incha vananaj ixʼaman tijuyal, kitʼin ox klhilay chuncha kataylhaʼal.
46007027	Incha lhitʼaʼun mixanati, jantu kʼamakʼauntʼijla. Chavay incha jantu kʼalhitsʼukʼu, jantu kʼalakxkʼau.
46007028	Chavay incha lakxtuklay jantu tuʼuchun laqtaqal makʼay. Vachuʼ incha matichun jatsiʼi lakxtuklay vachu jantu tuʼuchun laqtaqal kaval para yucha. Pero apalay lhitaʼay chuncha la metsukuntikʼan. Xlhiyucha chuncha klajunau, va iknajun jantu kamaʼanlʼajnantʼik.
46007029	Ketʼalaqaunin, klajunau ni jantucha paqlhuu kintatamakauniyan. Ex chuncha yu lakxtuklanin katatiʼukxuntayal tacha yu jantukaʼ talakxtuklay.
46007030	Jantucha katapastakʼun yu xanavin aniy lakamunukpaʼ. Yu taqalhun katatiʼukxuntayal tacha yu jantu taqalhun. Yu talajʼachajyanal katatiʼukxuntayal tacha yu jantu talajʼachajtayay. Yu taʼiy axtoqnu yuʼuncha katatsukul tacha yu jantu katalhitsukul tuʼuchun.
46007031	Yu tamapatsay yu xaʼaxtoqnuʼ aniy lakamunukpaʼ, katakʼatsal va tacha jantu katatsukul mapatsanan. Ni aniy lakamunukpaʼ va tʼajun miʼonuʼ.
46007032	Va iknajun jantu katapastakʼun tuʼuchun. Yu ixʼaman tijuntayay lay kapastakʼul vamun yu lhinajun ni Jalhachimoʼonu Jesucristo. Pastakʼa tas lay kamakal para kalhipaʼinil ni Jalhachimoʼonuʼ.
46007033	Pero yu lakxtuklata vachu pastakʼuy yu xanavin ni aniy lakamunukpaʼ y makaputun yu kamaqamal ixanati.
46007034	Ex chuncha tʼuy chivinti junita. Vachu va chuncha yu xanatin yu jantu katalhitsukul ixapaykʼan ali yu jatsiʼinkaʼ. Yuʼuncha lay katapastakʼul vamun yu lhinajun ni Jalhachimoʼonu Jesucristo para ixnavin Dios kataval la ixlakatunajkʼan y vachu la ixlhitsukunukʼan. Pero qayntaun xanati yu lakxtuklay pastakʼuy yu xanavin ni aniy lakamunukpaʼ y makaputun yu kamaqamal ixapay.
46007035	Chuncha klajunau para klaʼaqtayjuu. Jantu klalhichimoʼoyau laqatapʼasta. Va klajunau para lay ox katʼiʼukxuntʼayatʼik y jantu tuʼuchun kalaktanchanin para ox kʼatʼapʼatsʼanitʼik ni Jalhachimoʼonu Jesucristo.
46007036	Incha qayntaun xapay lhitʼajun istsiʼi yu laqchaanitacha ixʼaynti, incha yucha najun kalakxtuklal ni istsiʼi ex lay kamakal yu kamakaputul. Jantu laqtaqal kaval, va kalakxtuklal.
46007037	Pero incha matichun xapay najun la ixjalhanuti ni apalay ox jantu kalakxtuklal istsiʼi y vachu incha jantu maqskʼiniy kalakxtuklal, ex jantu maqskʼiniy. Incha chuncha najun la ixjalhanuti, ex lay kalhistaklhi istsiʼi para jantu kalakxtuklal.
46007038	Ex chuncha yu maqxtaʼa istsiʼi para kalakxtuklal la ox makay. Vachu yu jantu maqxtaʼa istsiʼi para kalakxtuklal ayaj ox xajachal.
46007039	Qayntaun xanati yu ikantacha va la ixtamakaʼ ixapay tʼajun incha vananaj tʼajun. Pero incha yu xapay kanil lay katʼatsukul taʼayucha yu katʼatsukuputul. Pero kaval qayntaun yu lhakapuʼan ni Jalhachimoʼonu Jesucristo.
46007040	Pero apalay katijuntayal kun achati incha jantu kalakxtuklachoqol. Chuncha ikpastakʼa ni kitʼin y klhilay va chuncha kixtaqniy ixjatapastakʼati ixʼEspíritu ni Dios.
46008001	Chavay klhichiviniy ni lhiʼuti yu moqslanikanta antivas. Laqsaval kintachunkʼan lhitʼaunau jatalaniti pero kun lhuu jatalaniti ay makakan. Pero kun lhuu japaxkanti ex ox aynau la ketsukuntikʼan.
46008002	Incha matichun najun ni malaqasiʼojoy tuʼuchun, ex yucha jantukaʼ kʼatsay tacha paxtoqniy.
46008003	Incha matichun achaniy ni Dios ex Dios mispay tacha ixlapanaki.
46008004	Chavay klhichiviniy incha jantu tuʼuchun kaval kaʼutʼi yu moqslanikanta antivas. Kʼatsayau ni antivas va jantu tuʼuchun kataval. Vachu kʼatsayau ni Dios va taun.
46008005	Ni lakamunukpaʼ ali ni laktʼiyan ayaj alin yu lakjunkan dioses ali lhachimoʼonun.
46008006	Pero kijnan kʼatsayau va laqataun Dios alin yu kimPaykʼan. Va yucha makaʼol yu alin y vamun para yucha tsukuyau. Va pumataun alin Jalhachimoʼonuʼ, yucha ni Jesucristo. Va por yucha alinʼojoy tachun yu axtoqnuʼ y va yucha putʼaunau.
46008007	Pero jantu tachun takʼatsay ni yu antivas jantu tuʼuchun kataval. Lati yu talhakapuʼan va ixtaʼukxʼantacha jamoqslanan y mas chavaycha jantukaʼ ox talhilay kaʼutʼi ni anchanu jamoqslanti. Talhilay va yucha ixnavin ni antivas. Ex chuncha jantukaʼ ox tamispay yu ox ali yu jantu ox, xlhiyucha la ixjatapastakʼatkʼan talhilay va mitsʼiti.
46008008	Jantu incha va por vayti ox kintalaqtsʼinan ni Dios. Mas jantu kaʼuu, jantu va por yucha apalay ox kintalaqtsʼinan. Vachuʼ mas kaʼuu jantu tuʼuchun kintaʼaqtayjuyan.
46008009	Yu milhakapuʼatkʼan taxtaqniyan lakatin para kaʼutʼik pero kʼalhistʼajkʼantʼik. Alin lapanakni yu vananaj tatsʼanqaniy katamalaqasil. Jantu kʼamakʼatʼik tuʼuchun yu lay katapumakal talaqalhin.
46008010	Incha kapiti vayaʼ laqa chaqaʼ taʼan tatoʼoyay antivas, ka va lay kalaqtsʼinan milaqaj yu jantukaʼ ox lhakapuʼan. Ex yucha jantucha katalhananaʼ para kaʼul vachuʼ, mas la ixjalhanuti lhilay jantu ox kaval.
46008011	Ex chuncha uxintʼi oxamaktaun tʼiʼuntʼayay por mispʼaycha kʼatsʼan. Pero xlhiyucha maʼatsʼanʼay mintʼalaqajun yu jantukaʼ ox lhakapuʼan. Pero va por yucha nil ni Cristo.
46008012	Incha chuncha kaval ex jantu ox lakmakʼaniyatʼik metʼalaqauninkʼan. Va por uxiknan katamakal yu talhilay jantu ox la ixjatapastakʼatkʼan. Chuncha laqsaval jantu ox makʼaniyatʼik ni Cristo.
46008013	Xlhiyucha incha va por kivayti katsukul tsʼanqan kilaqaj ex jantu aqtaun kajkʼuyaʼ ni vakax para jantu katsukul tsʼanqan kilaqaj.
46009001	Kitʼin va qayntaun ixtamalaqachan Jesucristo. Klhitʼajun lakatin para kakmakal yu tamakay yu alati. Kitʼin klaqtsʼil ni kiJalhachimoʼonukʼan Jesucristo. Va klaqtapatsal kun uxiknan xlhiyucha lhakʼapʼupʼintʼik ni Jesucristo.
46009002	Lati jantu kintalaqtsʼin tacha ixtamalaqachan Jesucristo pero uxiknan chuncha kilamispayau. Lhakʼapʼupʼintʼik por kilhitapatsa, chuncha tasuy ni laqsaval kimalaqachal ni Jalhachimoʼonuʼ.
46009003	Yu kintamukʼaniyan laqtaqal va chuncha klaqlhiqaltajiy.
46009004	Laqsaval kimpaxtoqniy kaklaqaʼil yu kajkʼul ali yu kajkʼoqlhi.
46009005	Vachu lay kaktʼatsukul qayntaun xanati yu lhakapuʼan y kaklhaʼal taʼan kakpuʼal. Vachu va tacha tamakay alati ixtamalaqachan ni Jalhachimoʼonu Jesucristo. Vachu tacha tamakay ixtʼalaqaunin ni Jalhachimoʼonuʼ y vachu ni Cefas.
46009006	Vachu kintapaxtoqniyan kitʼin kun Bernabé kaklaqaʼiu kilhilhajatkʼan para jantu maqskʼiniy kaktapatsau.
46009007	¿Maticha tropa lay katapatsal y jantu kalaqaʼil ixlhilhajati? ¿Taʼayucha kachʼal tuʼuchun y jantu kalaqaʼil yu xaʼunikan? ¿Taʼayucha kalaklhistaklhi vakaxna y jantu kalaqaʼil lakatsʼuniy xaleche?
46009008	Yu iknajun jantu ixjatapastakʼatkʼan ni valiʼiy lapanakni. Ixlhachimoʼon ni Dios vachu va chuncha najun.
46009009	La ixlhachimoʼon yu tsʼoqlhi ni Moisés va najun: “Jantu kamakʼiltʼanutʼi ixvosal ni vakax tejkan tsukuy xqaxtunuʼ la ixchʼajaʼ ni trigo.” Pero ni Dios jantu vamun vakaxna jalakpastakʼa.
46009010	Laqsaval kintapastakni ni kijnan tejkan chuncha naul. Chuncha tsʼoqkal por kijnan. Yu lqamalhaʼan laka tʼun pakxanʼiy yu kaʼalinaʼ. Vachu yu laqpʼaqxlhaʼan trigo pakxanʼiy yu kapaxtoqniyaʼ tejkan kaʼalinaʼ.
46009011	Ex chuncha kijnankʼan ikchʼau ixchivinti Dios la melhanutkʼan. Incha klaxtaqniu yu ox jatsukunti, ¿ex lhilayatʼik jantu kintapaxtoqniyan tsʼuniy mimaqalitkʼan?
46009012	Incha alati tapaxtoqniy ex apalay kintapaxtoqniyan ni kijnankʼan. Pero tejkan klatʼataulau jantu aqtaun laqatapʼasta kaknajuu kilaʼaqtayjuu. Chuncha xaktijuntayau mas kintatsʼanqaniyan tuʼuchun. Va para ox kalaʼaʼitʼik tejkan klaqputeʼeu ni ox chivinti yu lhichiviniy Cristo.
46009013	¿Jantu kʼatsʼayatʼik ni yu tatapatsay laka ay lakatajtan taʼuy yu alin ancha? Vachu yu tatapatsay laka altar yu yal lakatajtan taʼuy yu moqslanikan Dios.
46009014	Vachu va chun ni Jalhachimoʼonu Jesucristo lhinaul ni yu talaqputeʼey ni ox chivinti va yucha kataputsukuyaʼ.
46009015	Pero kitʼin jantu aqtaun klhinaul va chuncha kakputapasal. Yu chavaycha klatsʼoqniyau jantu va por kaklhajaputul. Apalay ox kaknil xajantu matichun kixtaqnil tuʼuchun, va jantucha ox kajkʼatsal por yu ikmakay.
46009016	Pero para kitʼin jantu ay kʼatsan por klaqputeʼey yu ox chivinti. Kitʼin maqskʼiniy kaklaqputeʼel, va yucha klhijunkan. Ay, paynicha ni kitʼin incha jantu kaklaqputeʼel ni ox chivinti.
46009017	Ex chuncha incha ikmakay kun chux la kelhanuti ex kaʼalinaʼ kilhilhajati. Mas jantu kakmakaputul va maqskʼiniy kakmakal laqatapʼasta. Va klhijunkan ni aniy lhitapatsa.
46009018	¿Ex tis va suncha kilhilhajati? Kilhilhajati vamun ixlaqputeʼeka ixchivinti ni Cristo sin kakskʼil tuʼuchun. Chuncha jantu ikskʼin yu kilhilhajati yu kimpaxtoqniy kaklaqaʼil por klaqputeʼey ni ox chivinti.
46009019	Mas jantu matichun ixʼoqxtamati kakval va ikmakakan tacha ixʼoqxtamatkʼan tachun ni lapanakni. Ex chuncha lay kaklhajaʼil alati lapanakni para katalhakapuʼal.
46009020	Tejkan klaktʼataulay ni israelitas vachu ikmakakan tacha qayntaun israelita. Tejkan klaktʼataulay yu tamakay yu lhinajun ixlhachimoʼon Moisés vachu ikmakakan tacha yuʼuncha mas jantu maqskʼiniy kakmakal yu lhinaunkan. Pero va chuncha ikmakakan para lay kaklaklhajaʼil alati lapanakni para katalhakapuʼal.
46009021	Tejkan klaktʼataulay yu jantu tamakay yu lhinajun ixlhachimoʼon Moisés vachu ikmakakan tacha yuʼuncha para lay kaklaklhajaʼil. Pero kitʼin kimpaxtoqniy ixlhachimoʼon Cristo. Xlhiyucha jantu ikmakajun yu lhinajun Dios.
46009022	Tejkan klaktʼataulay yu jantukaʼ ox tamalaqasiy ixlhakapuʼatkʼan va ikmakakan tacha yuʼuncha. Vachu va chuncha klay tacha ixputsukukʼan para vachu lay kaklaklhajaʼil. Chuncha ikmakakan kun tachun ni lapanakni para ox kintalaqtsʼil, ex chuncha lay katalaqtaxtul por kinchivinti.
46009023	Chuncha ikmakay para lay kaklaqputeʼel ni ox chivinti para lay kaklaqaʼil yu lajʼox yu ancha minachal.
46009024	Kʼatsʼayatʼik ni tejkan alin qamanti takyauti tachun pʼays tatakyajuy pero va qayntaun yu lhajay. Ex vachu va chuncha pʼays katʼakyautʼik la ixlakatin Dios para kʼalhaʼatʼik.
46009025	Yu taʼostayay para katatanunil qamanti tachun yuʼuncha tamakauntijlay yu jantu laqʼaqtayjuy. Chuncha tamakay para katalaqaʼil ixlhilhajatkʼan yu niman kamiʼoyaʼ. Pero kijnankʼan makauntijlayau yu jantu kintaʼaqtayjuyan para kaʼalil kilhilhajatkʼan yu jantu aqtaun kamiʼoyaʼ.
46009026	Ni kitʼin jantu kakval tacha yu ltiyoq takyajuy y jantu kakval tacha yu qamanan y lakasamanan laka unin.
46009027	Ni kitʼin va ikmamaqanlqajnivay kilakatunaj y klhijunkan pʼays kaktapatsanil ni Dios. Incha jantu chuncha kakmakal ex jantu tuʼuchun kaklhajal mas klaqputeʼey yu ox chivinti.
46010001	Ketʼalaqaunin, iknajun jantu kakʼauktʼik yu maqaniyaʼ kepayankʼan. Yuʼuncha ixtaltananta ixqaltaʼapuʼ laka taputsʼi y tachun tatakuklhi ni lakamar.
46010002	Ex chuncha va tacha kataʼaqchajʼaul laka taputsʼi y lakamar para chʼantaun kataval kun Moisés.
46010003	Tachun yuʼuncha ixtaʼuy vayti yu ixminachal kun ixtapʼasta Dios.
46010004	Vachu tachun ixtaʼotʼa yu ixminachal kun ixtapʼasta Dios. Taʼoqtijlal xaxkan laktalpa kun ixtapʼasta Dios y chuncha taputapasal. Ni anchanu chiyux yucha va Cristo yu laktʼaʼal.
46010005	Pero ni Dios jantu kalhipaʼinil yu tamakal qaynlhuu ni yuʼuncha. Xlhiyucha tanil y tus tʼikl taputaukʼatamal ixlakatunajkʼan ni lakakʼavinan.
46010006	Tachun yu aniy tapasal va para kamakau kuenta y jantu kamakaputuu yu jantu lajʼoxi tacha yuʼuncha ayaj tamakaputul yu jantu lajʼoxi.
46010007	Xlhiyucha jantu maqskʼiniy katʼoʼoyatʼik ni antivas tacha talal ni yuʼuncha. Tsʼoqkanta la ixchivinti Dios yu najun: “Ni lapanakni tataulal vaynin y taʼoqnul. Ex taʼostaulchoqol y talachʼapachal y aqtayl talatʼaqamanan.”
46010008	Jantu maqskʼiniy katʼatamau matichun yu jantu kinavinkʼan, tacha talal lati ni yuʼuncha. Va por yucha tanil pʼuxauntʼutu mil lapanakni taun julchan.
46010009	Vachu jantu kalaqtsʼintanuu ni Jalhachimoʼonuʼ tacha talal lati ni yuʼuncha. Tatanuchal lhuu tsapulin y jalaktsakʼamakal.
46010010	Vachu jantu maqskʼiniy kakʼiltʼaytʼik ni Dios tacha lati ni yuʼuncha talal. Xlhiyucha ixmayul Dios yu jamaqniniʼ va jalaqmaqnil.
46010011	Tachun yu aniy talhitapasal kepayankʼan para kapulaniu. Va tsʼoqkanta para kapujalakpastaknau ni kijnan yu vilanau aniy la xapumiʼonucha lakamunukpaʼ.
46010012	Yu ox tanun kun Dios maqskʼiniy kalhistakkal para jantu kalhitaxtuchoqol.
46010013	Jantukaʼ laqtsʼintʼanukʼanatʼik yu ayaj lhitaʼay. Vachu va chuncha tacha yu tatapasay alati lapanakni. Mas va kalaqtsʼintʼanukʼantʼik yu lhitaʼay, lay katʼayanitʼik. Ni Dios jantu xtaʼa lakatin para apalay pʼays kʼalaqtsʼintʼanukʼantʼik. Ni Dios lay lhakapuʼanikan ni kataʼaqtayjuyan para lay kʼalajʼosmajʼantʼik ni talaqalhin.
46010014	Xlhiyucha, klajunau uxiknan yu klaʼachaniyau, ni kalajʼosmajʼantʼik ixtoʼoyaka ni antivas.
46010015	Klaxaqalayau tacha lapanakni yu talhitʼajun jatapastakʼati. Kʼamakʼatʼik kuenta kinchivinti ni va laqsaval.
46010016	Chʼantaun otʼau laka vaso yu kintamapastakniyan ixjamapayninti Jesucristo, ex xtaqniyau lhimalaqpuchuncha ni Dios. Chuncha chʼantaun tanuyau kun ixjakʼalna ni Cristo. Vachu tejkan laqcheʼeyau ni anchanu pan, va chʼantaun tanuyau kun ixlakatunaj ni Cristo.
46010017	Por aqxtaun pan uyau, va tacha taun lakatunaj juntau mas kilaqalhuukʼan, va latʼaʼuyau aqxtaun pan kintachunkʼan.
46010018	Kʼamakʼatʼik kuenta ni israelitas ixtaʼuy yu xajamoqslanti laka altar. Chuncha ixtatanuy kun Dios yu ixmoqslanikan.
46010019	Chavaycha yu xajamoqslanti antivas, ¿lhilayatʼik va iknajun incha xtapal kaval ni antivas? ¿U lhilayatʼik incha xtapal kaval yu moqslakanta? Jantu xtapal kaval.
46010020	Pero klajunau ni lapanakni yu jantu talhakapuʼan tejkan tamakay xajamoqslanti antivas, va aqmoqxnun yu tamoqslaniy, jantu tamoqslaniy Dios. Kitʼin iknajun jantu kʼatʼanutʼik kun aqmoqxnun.
46010021	Jantu lay pʼuʼoqnunatʼik xavaso yu pupastakyau ni Jalhachimoʼonu Jesucristo, incha vachu pʼuʼoqnunatʼik yu xavaso aqmoqxnuʼ. Vachuʼ jantu lay kavayntʼik laka mesa taʼan toʼoyakan ni Jalhachimoʼonuʼ, incha vaynatʼik laka mesa taʼan toʼoyakan aqmoqxnun.
46010022	¿Kamakau para kintalhixiyaxnin ni Jalhachimoʼonuʼ? ¿Apalay pʼays juntau xajantu ni yucha?
46010023	Tanajun lay kʼamakʼatʼi va yu kʼamakʼapʼutʼucha. Pero kitʼin iknajun jantu tachun xtapal kaval. Tanajun lay kʼamakʼatʼi va yu kamakʼapʼutʼucha pero jantu tachun kintaʼaqtayjuyan.
46010024	Jantu maqskʼiniy kʼapʼastʼaktʼi yu ox vamun para uxintʼi, vachu kʼapʼastʼaktʼi yu kalaqʼaqtayjuyaʼ yu alati lapanakni.
46010025	Tachun vakax yu stʼakan laklhitamau lay kʼaʼutʼik. Jantu maqskʼiniy kʼalhasakminintʼik incha ixmoqslanikantacha antivas, chuncha jantu maqskʼiniy kapastakʼun.
46010026	Tachun yu alin taʼakchun lakamunukpaʼ va si ixnavin ni Jalhachimoʼonu Dios.
46010027	Incha matichun yu jantu lhakapuʼan kajuntaʼin vayti y uxintʼi uxapʼin, kaʼutʼi tachun yu kaxtaqnincha. Jantu kalhasakmin tuʼuchun mas kalhilatʼik jantu ox kʼaʼutʼi.
46010028	Pero incha matichun kajunin: “Ni aniy vakax va ixmoqslanikanta antivas”, ex apalay ox jantu kaʼutʼi. Va pastakniyan ni anchanu lapanaki, va lhilay jantu ox kʼaʼutʼi.
46010029	Klhichiviniy yu aqayntaun lapanaki yu lhilay jantu ox, mas uxintʼi kʼatsʼay ni jantu laqtaqal kaval. Jantu maqskʼiniy kilaktanchanil aqayntaun por yu lhilay ni jantu ox.
46010030	Incha ikxtaqniy lhimalaqpuchuncha ni Dios por yu kʼuy ex jantu paxtoqniy kintatsukul lhikiltaynan.
46010031	Xlhiyucha mas va kʼavayntʼik u kʼaʼoqtʼik tuʼuchun, mas va tichichuncha yu kʼamakʼatʼik, kʼamakʼaʼotʼik para ox katoʼoyakal ni Dios.
46010032	Jantu kʼamakʼatʼik tuʼuchun yu kalakmalukujlal alati lapanakni, mas va israelitas, mas yu jantu israelitas kataval, mas va ixlapanakni Jesucristo.
46010033	Ni kitʼin iktiʼukxuntayay makanaʼ yu katalhipaʼinil ni lapanakni. Jantu vamun yu ox la ketsukunti ikpastakʼa. Va ikpastakʼa yu kalaqʼaqtayjul yu alati, ex chuncha lay katalaqtaxtul por kinchivinti.
46011001	Kʼamakʼatʼik yu ikmakay ni kitʼin, vachu va chuncha tacha kitʼin ikmakay yu masuy ni Cristo.
46011002	Ayaj ox klhilay yu makʼayatʼik. Va kilapastakʼau ni kitʼin y tachun yu makʼayatʼik va tacha kitʼin klamalaniu.
46011003	Klamakʼatsaniputunau ni Cristo yucha xaʼaqtsul tachun ni joʼakna, yu joʼati yucha xaʼaqtsul ni xanati, y yu Dios va xaʼaqtsul ni Cristo.
46011004	Tejkan matichun joʼati skʼin Dios u laqputeʼey ixchivinti Dios y aqtanuy ixʼaqtanuti yucha mamaxaniy yu xaʼaqtsul.
46011005	Incha matichun xanati skʼin Dios u laqputeʼey ixchivinti Dios y jantu laqpapaqakan ex vachuʼ mamaxaniy yu xaʼaqtsul. Va tacha valiʼiy kaʼaqsikʼokal.
46011006	Incha qayntaun xanati jantu laqpapaqakan tejkan skʼin Dios u laqputeʼey ixchivinti ex apalay ox kaval kaʼaqsijkal. Incha matichun xanati lhimaxanan kaʼaqsijkal ex kalaqpapaqakal.
46011007	Ni joʼati jantu lay laqpapaqakan tejkan skʼin Dios u laqputeʼey ixchivinti. Ixjatsukunti masuy ixʼayaxtu ni Dios y ixjatsukunti ni xanati masuy ixʼayaxtu ni joʼati.
46011008	Yu pʼunaj joʼati jantu kaminchal kun xanati. Va yu xanati minchal kun yu joʼati.
46011009	Dios jantu kamakal ni joʼati para yu xanati, va makal ni xanati para ni joʼati.
46011010	Xlhiyucha yu xanati maqskʼiniy kalaqpapaqakal tejkan skʼin Dios u laqputeʼey ixchivinti. Chuncha la ixʼaqtsul tasuy ni lhichimoʼokan, mas ixmayulnin Dios talaqtsʼin.
46011011	Lamaqskʼiniyau la ketsukuntikʼan kun Cristo, ni joʼati maqskʼiniy yu xanati, vachu yu xanati maqskʼiniy ni joʼati.
46011012	Tacha yu xanati minachal kun yu joʼati, vachu yu joʼati minachal kun yu xanati. Tachun yu alin va si kun Dios minachal.
46011013	Uxiknankʼan kapʼastʼaktʼik incha ox kaskʼil Dios qayntaun xanati mas jantu kalaqpapaqakal.
46011014	Klalhisakmiyau incha meʼemankʼan jantu lay malaʼasiyatʼik ni va lhimaxan incha va katsukul malaʼayan ixʼaji qayntaun joʼati.
46011015	Pero qayntaun xanati yucha ox toʼoyakan incha malaʼayay ixʼaji. Yucha ixmaqxtaqnika kalhitsukul la ay ixʼaji para kalhilaqpaxtaqkal la ixʼaqtsul.
46011016	Tachun yu aniy, incha alin matichun lapanaki yu lhilakchivinputun, yucha tsʼanqay kakʼatsal ni va chuncha kimputsukkʼan. Chuncha junita mas va toʼoxtaycha tataqxtoʼa ixlapanakni Dios.
46011017	Jantu klhiʼachantajuy por yu makʼayatʼik tejkan tʼaqxtʼoqyatʼik. Mas naunatʼik ox kaxajchal, jantu ox xajachipitik.
46011018	Pʼunaj klajunau yu kintajuniy lati lapanakni. Tanajun ni tʼapʼutʼilhiyatʼik tejkan tʼaqxtʼoqyatʼik tacha ixlapanakni Dios. Lati yu kintajuniy, kitʼin klhakapuʼan.
46011019	Laqsaval maqskʼiniy katʼalaqlvaqtʼik. Va chuncha lay katasul taʼayuʼuncha yu laqsaval tatijuyanal kun Dios.
46011020	Tejkan chʼantaun tʼaqxtʼoqyatʼik para kʼaʼutʼik ixpupastakʼan ixlhinin Cristo, jantucha yucha pʼastʼakʼatʼik.
46011021	Tejkan aqtʼayniyatʼik ixʼuka, lati niman tapʼulʼan unan ixvaytkʼan yu talhimin. Jantu talatʼaʼuy yu alati. Ex chuncha lati tachavajtayay y lati tus tataʼapʼay.
46011022	¿Jantu kʼalhitsʼukʼutʼik minchaqakʼan taʼan kavayntʼik y kaʼoqtʼik? ¿Valiʼiycha jantu tʼoʼoyayatʼik ixlapanakni Dios y jalakmamaxaniyatʼik yu jantu tuʼuchun katalhitsukul? ¿Tisuncha klajunaucha? Jantu tsʼuniy klhiʼachantajuy por yu makʼayatʼik.
46011023	Kitʼin klaqaʼil ni chivinti yu naul ni Cristo y vachuʼ klajunchoqoo uxiknankʼan, yu najun inchine. Ni anchanu putsʼisni tejkan maqxtaqkal ni Jalhachimoʼonu Jesús, yucha chʼapal ni pan.
46011024	Va xtaqnil lhimalaqpuchuncha ni Dios, ex laqcheʼel, va naul: “Kalaʼaʼitʼik y kaʼutʼik. Yu aniy va kilakatunaj yu laqcheʼekan por uxiknankʼan. Chuncha kʼamakʼatʼik para kilapastakvi ni kitʼin.”
46011025	Vachu tejkan tavaynʼolcha, chʼapal ni vaso. Va naul: “Yu aniy vaso masuy ni Dios va taun sastʼi chivinti jatʼatamakajun ixlapanakni por kijakʼalna. Va tavanancha kaʼoqtʼik, kʼamakʼatʼik para kilapupastakvi.”
46011026	Ex chuncha mas va tavanancha uyatʼik ni anchanu pan y otʼatʼik yu tajuy laka vaso, va masuyatʼik ixlhinin ni Jalhachimoʼonu Jesucristo tus kaminchoqoyaʼ.
46011027	Taʼayuʼ yu uy ni anchanu pan y otʼa yu tajuy laka vaso yu lhichiviniy ni Jalhachimoʼonuʼ, incha uy tacha valiʼiy vayti kaval ex yucha taukʼaniyachal taun laqtaqal por jantu lhiʼajin ixjakʼalna ali ixlakatunaj ni Cristo.
46011028	Pero qayntamin maqskʼiniy kapʼastʼakʼelatʼik incha jantu maqtʼalaʼalhininatʼik. Ex lay kʼaʼutʼik ni pan y kaʼoqtʼik yu tajuy laka vaso.
46011029	Pero incha uyatʼik y otʼatʼik y jantu makʼayatʼik kuenta ixlakatunaj ni Jalhachimoʼonu Jesucristo, ex meʼemankʼan mukʼanikʼanatʼik laqtaqal por yu makʼayatʼik.
46011030	Xlhiyucha uxiknankʼan lati tʼaʼanʼayatʼik y lati tatsʼanqaniy tapʼasta y lati tanitacha.
46011031	Incha puxkaulaqtsʼinkanau keʼemankʼan ex Dios jantu kintamukʼaniyan laqtaqal.
46011032	Ni Jalhachimoʼonu kintapuxkaulaqtsʼinan y kintaxtaqniyan maqanlqajnati. Ex chuncha jantu kalaqaʼiu maqanlqajnati chʼantaun kun yu xalapanakni aniy lakamunukpaʼ.
46011033	Ex chuncha, ketʼalaqaunin, tejkan katʼaqxtʼoqtʼik vaynin kalapʼakxantʼik.
46011034	Incha alin matichun yu chavaniy, kavaynʼelal la ixchaqaʼ para Dios jantu kataxtaqnin maqanlqajnati tejkan tʼaqxtʼoʼatʼik. Yu alati axtoqnuʼ kaklaqlaʼoxiyaʼ tejkan kajkʼananta.
46012001	Ketʼalaqaunin, va knajun kakʼatsʼatʼik yu kintamaqxtaqniyan ni Espíritu Santo.
46012002	Pʼunaj ni uxiknankʼan jantukaʼ ixlhakʼapʼupʼinatʼik ni Cristo. Ex vamuncha ixmakʼanukʼanatʼik katʼixkʼaulhipʼintʼik ni antivas yu jantu lay tachiviniy.
46012003	Chavaycha iknajun kakʼatsʼatʼik incha matichun lapanaki laqxtoqnu chivinti juniy ni Cristo, yucha jantu chiviniy kun Espíritu Santo. Matichun yu najun ni Jesús va yu ay Jalhachimoʼonu ex yucha chiviniy kun ni Espíritu Santo.
46012004	Alin pulhuu yu kintamaqxtaqniyan ni Espíritu Santo pero ni Espíritu Santo va putaun.
46012005	Alin pulhuu lhitapatsa yu lay kamakaniyau ni Jalhachimoʼonu Jesucristo pero kiJalhachimoʼonukʼan va qayntaun.
46012006	Alin pulhuu yu makayau, pero va taun ni Dios yu kintaxtaqniyan tapʼasta para kintachunkʼan kamakau yu kintapaxtoqniyan.
46012007	Ni Dios va maqxtaqniy qayntamin yu lay katapumasul ixlhitapatsa ni Espíritu Santo. Va maqxtaqnikan para lay kalaqʼaqtayjukal alati lapanakni yu talhakapuʼan.
46012008	Lati por ni Espíritu Santo jalaqxtaqnikan chivinti para lay katachivinil kun lhuu jatapastakʼati. Alati jalaqxtaqnikan chivinti kun lhuu jatalaniti vachu por ni Espíritu Santo.
46012009	Lati jalaqxtaqnikan ay lhakapuʼati vachu por ni Espíritu Santo. Alati jalaqxtaqnikan tapʼasta para lay palay katamakal taqanʼanin vachu por ni Espíritu Santo.
46012010	Lati jalaqxtaqnikan tapʼasta para lay katamakal yu lajʼay axtoqnuʼ. Alati jalaqxtaqnikan tapʼasta para lay katalaqputeʼel ixchivinti Dios. Alati jalaqxtaqnikan tapʼasta para lay katamispal tichichuncha lhitsukunuʼ talhitsukuy ni lapanakni incha ox o jantu ox. Lati jalaqxtaqnikan para lay katachivinil laka pulhuu lhichivin yu jantu tamispay. Alati jalaqxtaqnikan lhitapatsa yu lay katalhichivinchoqol yu naunputun yu alati lhichivin.
46012011	Pero tachun yu aniy va taun ni Espíritu yu xtaʼa. Yucha jalaqxtaqniy por qayntamin vachu va tacha najun ni yucha.
46012012	Qayntaun lapanaki lakalhuu laqxtoʼa ixlakatunaj. Mas pulhuu lhitʼajun pero yu lakatunaj va taun. Ex vachu va chun junita ixlakatunaj ni Cristo yu kijnan juntau.
46012013	Ex vachu chun ni kijnankʼan lhiʼaqchajʼajuu ni Espíritu Santo para va taun lakatunaj kajuu, mas kajuu israelitas u mas jantu, mas kajuu oqxtamatin u mas jantu. Pero va taun ni Espíritu yu kintalaqtanun kijnan.
46012014	Vachu va chun ni lakatunaj jantu va taun kaval yu talaqxtoʼa. Va laqalhuu laqxtoqnun.
46012015	Xlhiyucha mas kanaul yu chʼajaʼ: “Kitʼin jantu makaʼ kakval. Ka jantu ixnavin kakval ni lakatunaj.” Pero mas chuncha kanaul, va ixnavin ni lakatunaj.
46012016	Ex vachu va chun incha yu aqaxqol va kanaul: “Kitʼin jantu laqchul kakval, ex jantu ixnavin ni lakatunaj kakval.” Pero mas chuncha kanaul, va ixnavin ni lakatunaj.
46012017	Incha tachun si laqchul ixval, ¿ex tas ixpaqasmaknaucha? Incha tachun si paqasmakni ixval, ¿ex tas ancha ixlhitsukuu kimpaʼutiyankʼan?
46012018	Pero yu Dios laqmalaqxtoqlhi lakatamin laka lakatunaj chuncha tacha makaputul ni yucha.
46012019	Incha tachun lakatunaj yu talaqxtoʼa va putaun ixval, ¿ex tas ancha ixʼalil ni lakatunaj?
46012020	Pero alin pulhuu yu talaqxtoʼa y yu lakatunaj va laqataun.
46012021	Yu laqchul jantu lay juniy ni makaʼ: “Uxintʼi jantu ikmaqskʼiniyan.” Vachu yu aqtsul jantu lay juniy ni chʼajaʼ: “Uxintʼi jantu ikmaqskʼiniyan.”
46012022	Incha jantu, lati yu jantu lhiʼaykan, yuʼuncha yu apalay jamaqskʼinikan.
46012023	La kilakatunajkʼan taʼan alin yu jantu ox lhilayau, va ox lhilaqapaqakanau kun laqchʼiti. Taʼan lhitʼaunau yu jantu aqtaun masuyau, ox paqayau y ox lhistakʼau.
46012024	Pero yu tasuy va apalay kʼus y jantu maqskʼiniy kapaqakal. Chuncha ni Dios makal ni lakatunaj para kamaqskʼinil tachun, mas yu jantu toʼoyakan.
46012025	Chuncha jantu lay katalaqlvaqlhi ni lakatunaj. Tsʼanqay katalalhistaklhi siya putamin ni lakatunaj.
46012026	Tejkan jamaqanlqajnan putaun yu ixnavin ni lakatunaj, ex tachun yu alati yu takilnunun vachu tamaqanlqajnan. Tejkan putaun yu ixnavin ni lakatunaj va toʼoyakan ex tachun yu alati talhiʼachantajuy.
46012027	Uxiknankʼan ixlakatunaj ni Cristo untʼatʼik y si putamin ixnavin untʼatʼik.
46012028	Ni Dios lakʼulal lati lapanakni para kataval ixtamalaqachan Cristo, astan lakʼulal lati yu talaqputeʼey ixchivinti, ex astan lakʼulal lati yu tamalaninin. Vachu lhinaul kaʼalil yu tamasuy lajʼay axtoqnu y yu palay tamakay taqanʼanin y yu taʼaqtayjuy alati lapanakni y vachu yu talhachimoʼonun laka lhitapatsa y yu tachiviniy alati lhichivin yu jantu tamispay.
46012029	Pero jantu tachun ixlapanakni ixtamalaqachan Cristo kataval. Jantu tachun talaqputeʼey ixchivinti Dios. Jantu tachun jamalaninin. Jantu tachun lay tamakay lajʼay axtoqnu.
46012030	Jantu tachun lay palay tamakay yu taqanʼanin. Jantu tachun lay tachiviniy alati lhichivin yu jantu tamispay. Jantu tachun lay tachivinchoqoy yu naunputun ni anchanu lhichivin.
46012031	Kalhilaqsoʼotʼik laqaʼinin yu apalay ixlaqmiti para kʼamakʼatʼik ixlhitapatsa Dios. Pero kitʼin klamasuniyau taun lakatin yu apalay ox.
46013001	Mas lay kakchivinʼol tachun ixlhichivinkʼan ni lapanakni u mas yu talhichiviniy angeles, incha kintsʼanqaniy japaxkanti ex klhixajachal tacha taun tsasnati yu qalpʼays kaval u tacha taun kampana yu jantu kʼus makatʼajun.
46013002	Vachu mas lay kaklhichivinil yu katapasayaʼ y tus kakmispaʼol yu jantu matichun mispay, vachu mas ox kaklhakapuʼal tus lay kakmalakpaxal taun aspajun, incha jantu kaklhitsukul japaxkanti ex jantu tuʼuchun xtapal kakval.
46013003	Mas kaklaqlvaqniʼol tachun yu ikmaqalin ni kilpatanin y tus kakmaqxtaqlhi kilakatunaj laka jikmi por kilhakapuʼati, incha jantu kaklhitsukul japaxkanti ex jantu tuʼuchun xtapal kakval.
46013004	Yu japaxkanan, yucha maqantaqniy y qalʼox jun. Yu japaxkanan jantu akchaʼaʼ kaval, jantu ay kʼatsan, vachu jantu ay makakan.
46013005	Yu japaxkanan, yucha jantu laqxtoqnu chiviniy, jantu kapastakʼul vamun yu yucha maqskʼiniy, jantu jamalukujlanan y jantu pastakchoqoy yu katamakanil lapanakni.
46013006	Jantu aqtaun lhiʼachantajuy tejkan makakan laqtaqal. Lhiʼachantajuy tejkan makakan yu ox.
46013007	Yu japaxkanan yucha chux tayaniy. Mas va tuʼuchun tapasay, va lhakapuʼanan y japakxanʼiy yu lajʼoxi. Va tachun maqantaqniʼojoy.
46013008	Yu japaxkanti jantu aqtaun kamiʼoyaʼ. Pero kaminaʼ julchan tejkan katamaktayaʼ ixlaqputeʼeka ixchivinti Dios. Vachu jantucha apalay kaʼalinaʼ lapanakni yu tachiviniy alati lhichivin yu jantu tamispay. Vachu katamaktaʼoyaʼ ni ay jatapastakʼati.
46013009	Chavaycha ni anchanu jatapastakʼati va xantaʼan mispayau, y xantaʼan jantu mispayau. Vachu ixchivinti Dios xantaʼan laqputeʼeyau y xantaʼan jantu laqputeʼeyau.
46013010	Pero kaminaʼ julchan tejkan jantu tuʼuchun kintatsʼanqaniyan. Ex kamiʼoyaʼ tachun yu mispayau xantaʼan.
46013011	Chuncha tacha tejkan jasʼatʼa xajkunita ni kitʼin, xakchiviniy tacha qayntaun jasʼatʼa y xaklakpastaknan y xakmalaqasiy tacha taun jasʼatʼa. Pero tejkan aycha lapanaki ikval ex ikmakauntijlaʼol kilhisʼatʼa.
46013012	Chavaycha vananaj kintatsʼanqaniyan kamispaʼojoo. Va tacha katsukuu laqapulaqtsʼinin laka spejo yu oxicha lakapulpipij. Pero astan kalaqtsʼinau Dios ukxpuʼ kun ukxpuʼ. Chavaycha va xantaʼan ikmispay y xantaʼan jantu ikmispay pero astan ex kakmispaʼoyaʼ vachu va chun tacha kimispaʼojoy ni Dios.
46013013	Chavaycha alin lhakapuʼati y vachu yu pakxanʼiyau y vachu alin japaxkanti. Yu aniy putʼutu alin pero yu apalay ixlaqmiti va yu japaxkanti.
46014001	Kʼalhilaqsoʼotʼik lhitsukunun japaxkanti. Ex vachu kʼalhilaqsoʼotʼik laqaʼinin yu xtaʼa ni Espíritu Santo. Pero apalay kaskʼintʼik para lay kʼalaqpʼutʼeʼetʼik ixchivinti Dios.
46014002	Taʼayu yu maqxtaqnikan kachivinil alati lhichivin yu jantu mispay, yucha jantu matichun lapanaki malaqasiniy yu najun. Jantu va lapanakni yu jatʼachiviniy, va Dios yu tʼachiviniy. Va kun ixlhitsukunuʼ chiviniy yu jantu mispakan.
46014003	Pero qayntaun lapanaki yu laqputeʼey ixchivinti Dios ox jalakmasuniy ni lapanakni. Ex ox lay kataʼayal ixlhakapuʼatkʼan y ox jalaqxtaqniy jatapastakʼati y ox jalakmalakaʼulay.
46014004	Yu chiviniy alati lhichivin yu jantu mispakan yucha va xʼaman aqtayjukan la ixjatsukunti para ox kataʼayal ixlhakapuʼati. Pero yu laqputeʼey ixchivinti Dios yucha jalaqʼaqtayjuy alati ixlapanakni Dios para ox kataʼayal ixlhakapuʼatkʼan.
46014005	Kitʼin iknajun ox kaval incha mintachunkʼan lay kachʼivinintʼik lhichivin yu jantu mispakan. Pero yu apalay iknajun va kʼalaqpʼutʼeʼetʼik ixchivinti Dios. Apalay ixlaqmiti yu laqputeʼey ixchivinti Dios xajantu yu chiviniy lhichivin yu jantu mispakan. Pero incha alin qayntaun lapanaki yu lay kalhichivinchoqol yu naunputun ni anchanu lhichivin ex vachuʼ ox. Chuncha lay ox katamalaqasil yu talhakapuʼan y ox kataʼayal ixlhakapuʼatkʼan.
46014006	Xlhiyucha klajunau chavaycha, ketʼalaqaunin, incha kaklalaqʼanchaʼau y kaklalhixaqalau lhichivin yu jantu malaʼasiyatʼik ex jantu tuʼuchun taʼaqtayjuyan. Vamun taʼaqtayjuyan incha kaklalhixaqalau tuʼuchun yu kimasunil Dios u taun jatapastakʼati. Vachu taʼaqtayjuyan incha klalaqputeʼeniyau ixchivinti Dios u klamalaniyau tuʼuchun.
46014007	Incha laqataun sqol u ataun lhisan tacha yu kitarra jantu siya putamin katakiltʼaunlhi, ¿ex tas laycha kapumispakal taʼayucha yu kitarra u taʼayucha yu sqol?
46014008	Vachu sasqol yu sqolkan laka lhilukuj, incha jantu ox tʼasay, ¿ex tas laycha katapukʼatsal ni tropas para kataʼalcha laka lhilukuj?
46014009	Vachu va chun uxiknankʼan incha chʼivinanatʼik chivinti yu jantu malaqasikan, ¿tas katapumalaqasiniyancha ni lapanakni? Valiʼiy laka unin chʼivinanatʼik.
46014010	Alin lhuu lhichivin lakamunukpaʼ pero taun taun chivinti si alin yu naunputunta.
46014011	Pero incha matichun kixaqalal kun aputaun lhichivin yu jantu kakmalaqasil ex klhixajachal tacha qayntaun yu alakataun machaqaʼ y yucha vachu chun lhixajachal kun kitʼin.
46014012	Uxiknan ayaj lhitsʼukʼupʼutʼunatʼik yu xtaʼa ni Espíritu Santo. Chavay kʼalhilaqsoʼotʼik lhitsukunun yu ox lay katapuʼaynʼal ixlhakapuʼatkʼan ixlapanakni Dios.
46014013	Ex taʼayu yu chiviniy lhichivin yu jantu malaqasikan, va kaskʼinin ni Dios kaxtaqnin vachu para lay kʼalhichʼivinchʼoʼo yu naunputun.
46014014	Incha kitʼin ikskʼin Dios laka lhichivin yu jantu malaqasikan ex vamun la kilhitsukunuʼ ikskʼin Dios. La kijatapastakʼati jantu tuʼuchun ikmalaqasiy.
46014015	¿Ex tascha kakmakal? Kakskʼinaʼ Dios la kilhitsukunuʼ pero vachu la kijatapastakʼati. Vachu kakmilpayaʼ la kilhitsukunuʼ pero vachu la kijatapastakʼati.
46014016	Incha vamun la milhitsukunuʼ ox lhichʼiviniy Dios, ex ni lapanaki yu qalasmatʼan jantu malaqasiniyan yu naʼun. Ex jantu lay kaxtaqniyaʼ lhimalaqpuchuncha Dios chʼantaun kun uxintʼi, va jantu malaqasiy yu naʼun.
46014017	Chuncha uxintʼi laqsaval xtʼaqniy lhimalaqpuchuncha ni Dios pero yu aqayntaun jantu tuʼuchun laqaʼiy para kaʼaynlhi ixlhakapuʼati.
46014018	Kitʼin ikxtaqniy lhimalaqpuchuncha ni Dios ni apalay lay ikchiviniy lhichivin yu jantu mispakan xajantu mintachunkʼan uxiknan.
46014019	Pero mas chuncha kunita, tejkan iktayay taʼan tataqxtoʼa yu talhakapuʼan, apalay ox klhilay kakchivinil laqakis chivinti yu lay ox katamalaqasil yu ancha tayanal. Apalay ox klhilay xajantu kaktsukul chivin laqakau mil chivinti laka lhichivin yu jantu malaqasikan.
46014020	Ketʼalaqaunin, jantucha kʼalakpʼastʼaknantʼik tacha jasʼatʼan. Chun, ox kʼaʼuntʼik tacha jasʼatʼan yu jantu tamispay laqtaqal pero kalakpʼastʼaknantʼik tacha xapaynincha.
46014021	La ixlhachimoʼon Dios najun: “Kaklaqlhixaqalayaʼ ni aniy lapanakni laka lhichivin yu jantu tamalaqasiy, mas kaval xachivinti yu minchal alakataun. Pero jantu kintaqalasmatʼaʼ, najun ni Dios.”
46014022	Ex chuncha, tejkan kʼachʼivin lhichivin yu jantu mispakan yucha va para kalakmasunil ixtapʼasta Dios yu jantu talhakapuʼan, jantu para yu talhakapuʼan. Yu ixlaqputeʼeka ixchivinti Dios yucha va para yu talhakapuʼan.
46014023	Chuncha incha tachun yu talhakapuʼan tataqxtoʼa y tachun tachiviniy lhichivin yu jantu malaqasikan ex katanuchal qayntaun lapanaki yu jantukaʼ laniy u yu jantukaʼ lhakapuʼan, ex yucha katajunan va lokos untʼatʼik.
46014024	Pero incha tachun talaqputeʼey ixchivinti Dios, ex katanuchal qayntaun yu jantu lhakapuʼan u yu jantukaʼ laniy ex niman kaʼukskʼatsayaʼ ni alin ixtalaqalhin. Kakʼatsanaʼ ni lhitʼajun laqtaqal por ixchivintikʼan tachun ni lapanakni.
46014025	Ex yucha niman kamispayaʼ yu jantu ox ixmaqsaqmaʼata la ixjalhanuti. Katalakaputatamayaʼ laka tʼun, katoʼoyayaʼ Dios, va kanaunaʼ: “Laqsaval Dios alinta kun uxiknan.”
46014026	Ex chuncha, ketʼalaqaunin, ¿tisuncha maqskʼiniy kamakau? Tejkan uxiknankʼan katʼaqxtʼoqtʼik lati lay katamilpal Salmos, lati lay katamalaninil, lati lay katalaqputeʼel yu Dios jamasunil, lati lay katachivinil laka lhichivin yu jantu mispakan, y lati lay katalhichivinchoqol yu naunputun. Pero tachun katamakal para kataʼayal ixlhakapuʼatkʼan ixlapanakni Dios.
46014027	Tejkan chʼivinanatʼik laka lhichivin yu jantu mispakan va qayntʼuy u qayntʼutu kachʼivinintʼik, pero va si por qayntamin kalalaksaklhipʼintʼik. Vachu maqskʼiniy kaʼalil qayntaun yu kalhichivinchoqol yu naunputun.
46014028	Incha jantu kaʼalil yu lay kalhichivinchoqol yu naunputun, ex maqskʼiniy valiʼiy saq katataulal taʼan tataqxtoʼa yu talhakapuʼan. Katatʼachivinil Dios ixʼamankʼan.
46014029	Va qayntʼuy u qayntʼutu katalaqputeʼel ixchivinti Dios y yu alati katamakal kuenta incha laqsaval yu tanajun.
46014030	Incha alin tuʼuchun yu Dios masuniy aqayntaun yu valiʼiy taulay ex lay kachivinil. Ex yu tsukuy chivin lay valiʼiy saq kataulal.
46014031	Mintachunkʼan lay kʼalaqpʼutʼeʼetʼik ixchivinti Dios por minqayntaminkʼan para tachun lay katalanil y kalakmapʼaysnikal.
46014032	Yu talaqputeʼey ixchivinti Dios maqskʼiniy katalhichimoʼol ixjatsukuntikʼan.
46014033	Dios yucha jantu lhipaʼiniy talakchʼiliti, va maqamay yu ox kʼamakʼatʼi. Chuncha maqskʼiniy kaval mas va toʼoxtaycha taʼan tataqxtoʼa yu talhakapuʼan.
46014034	Ni xanatin maqskʼiniy saq katataulal la mintaqxtoʼatkʼan. Yuʼuncha jantu katalhitsukul lakatin katachivinil. Va kataqasmaknal chuncha tacha najun ixchivinti Dios.
46014035	Incha takʼatsaputun tuʼuchun, lay katalhisakmil ixapaykʼan la ixchaqakʼan. Jantu ox tasuy katatsukul chivinin taʼan tataqxtoʼa yu talhakapuʼan.
46014036	Jantu kun uxiknan kaminchal ixchivinti Dios. Vachu jantu vamun para uxiknankʼan kachil ixchivinti Dios.
46014037	Incha matichun najun ni yucha paxtoqniy kalaqputeʼel ixchivinti Dios y lhilay ox tijuyal kun ni Espíritu Santo ex yucha maqskʼiniy kalhakapuʼal ni va ixlhachimoʼon Dios yu klatsʼoqniyau.
46014038	Incha jantu lhakapuʼan ex yucha vachu jantu lay kalhakapuʼanikal.
46014039	Ex chuncha, ketʼalaqaunin, kalhilaqsoʼotʼik laqputeʼenin ixchivinti Dios. Jantu kalaktʼanchʼatʼik yu tachiviniy lhichivin yu jantu mispakan.
46014040	Tejkan tʼaqxtʼoʼatʼik ox kamakʼatʼik y jantu kʼatʼalakchʼilitʼik.
46015001	Ketʼalaqaunin, chavaycha iknajun kapʼastʼaktʼik ni ox chivinti yu klalaqputeʼeniu yu uxiknankʼan laʼaʼitʼik y yu ox tʼaylhipʼiniyatʼik.
46015002	Ni anchanu chivinti yucha lay pʼulaqtʼaxtʼuyatʼik incha ox tʼaylhipʼinatʼik tacha klalaqputeʼeniu. Incha jantu, ex va tacha jantu tuʼuchun kaval mas lhakʼapʼupʼinatʼik.
46015003	Klalaqputeʼeniu ni chivinti yu apalay maqskʼiniy kakʼatsʼatʼik. Vachu chun tacha klaqaʼil ni kitʼin klalaqputeʼeniu ni Cristo nil por kintalaqalhinkʼan, chuncha tacha ixnajunta la ixchivinti Dios taʼan tsʼoqkanta.
46015004	Va maknukal y laʼatʼutu julchan val ex takukchoqol, chuncha tacha ixnajunta la ixchivinti Dios.
46015005	Ex tasunil ni Pedro ex astan jalaktasunikal yu pumakautʼuy.
46015006	Ex taval jalaktasunikal laqakis ciento lapanakni yu talhakapuʼan y chʼantaun talaqtsʼil. Chavay pumalhuu yuʼuncha vananaj takujta mas lati tanitacha.
46015007	Ex tasunil ni Santiago, ex astan laktasunil tachun yu ixjalaqmalaqachata.
46015008	Astan vachu kintasunil ni kitʼin, mas por kilaktuʼunti va xajkunita tacha jasʼatʼa yu jantu ox kaktsukul.
46015009	Kitʼin kunita yu apalay lakatʼuniy kun yu alati ixtamalaqachan ni Cristo. Mas jantu kimpaxtoqniy para kakval ixtamalaqachan, va ox klaqmamaqanlqajnival ixlapanakni Dios.
46015010	Por yu kixtaqnil ni Dios kitʼin kunita tacha yu kunita. Ni Dios va kintamapaynin pero jantu valiʼiy kaval ixjamapayninti. Chavay va apalay pʼays iktapatsanil xajantu yu alati. Pero jantu kaktapatsal keʼeman la kintapʼasta. Va ixtapʼasta ni Dios yu kixtaqniy por ixjamapayninti.
46015011	Chuncha jantu maqskʼiniy kʼamakʼatʼik kuenta mas kaval kitʼin u mas kaval yuʼuncha, va klalaqputeʼeniu y uxiknan lhakʼapʼupʼintʼik.
46015012	Kijnankʼan klalaqputeʼeniyau ni Cristo takukchoqol laka putaknun. ¿Ex valiʼiycha lati uxiknankʼan naunatʼik ni jantu katakujchoqoyaʼ yu janinin?
46015013	Incha jantu lay takujchoqoy yu janinin ex Cristo vachu jantu kakujchoqol.
46015014	Incha Cristo jantu kakujchoqol ex jantu tuʼuchun kaval mas klalaqputeʼeniu y vachu jantu tuʼuchun kaval mas lhakʼapʼupʼinatʼik.
46015015	Incha chuncha junita ex kijnankʼan kakxajchaʼau tacha lapanakni yu jantu laqsaval talhichiviniy Dios. Pero kijnankʼan klajuniu ni Dios makutuchoqol ni Cristo. Ex incha jantu laqsaval ni janinin tatakukchoqoy lakaputaknun, ex vachu ni Dios jantu laqsaval kamakutuchoqol ni Cristo.
46015016	Incha yu janinin jantu takujchoqoy ex Cristo vachu jantu kakujchoqol.
46015017	Incha Cristo jantu kakujchoqol ex milhakapuʼatkʼan jantu tuʼuchun xtapal kaval. Vananaj ixtʼiʼuyanantʼik la mintalaqalhinkʼan.
46015018	Incha laqsaval chuncha junita ex yu tanitacha yu ixtalhakapuʼan Cristo, yuʼuncha valiʼiy tatsʼanqata.
46015019	Incha vamun para ni aniy jatsukunti pakxanʼiyau ni Cristo ex apalay payniʼincha ni kijnan.
46015020	Pero laqsaval ni Cristo yucha kujchoqol y chuncha val yu xapʼunaj kun yu alati janinin. Yucha pʼunaj kujchoqol ex astan yu alati.
46015021	Vachu chun tacha puʼaqtaynil ni lhinin por yu makal qayntaun lapanaki. Ex chuncha vachuʼ por yu makal aqayntaun lapanaki puʼaqtaynil takujchoqoy ni janinin.
46015022	Chuncha tachun niyau por minchaʼau kun Adán. Ex vachuʼ tachun yu chʼantaun juntau kun Cristo kalhitsukuyau jatsukunti.
46015023	Pero jantu va qayntaun paxtoqniy. Xapʼunaj paxtoqnil ni Cristo y yucha kujchoqol. Ex astan katapaxtoqniyaʼ yu ixlapanakni ni Cristo tejkan kaminchoqoyaʼ.
46015024	Ex astan katamaktayaʼ tachun. Cristo kaminaʼ maqosun tachun palhachimoʼon kun tachun tapʼasta. Ex kamaqxtaqnichoqoyaʼ ixpalhachimoʼon la ixtamakaʼ ixPay Dios.
46015025	Yucha maqskʼiniy kalhachimoʼonul tus tejkan kalhajaʼoyaʼ tachun ixtʼalaxkaynin.
46015026	Vachu yu lhinin va ixtʼalaxkayaʼ y yucha va astan kamaqosuyaʼ.
46015027	Va tsʼoqkanta la ixchivinti Dios ni kamaqxtaqnikal tachun yu alin ni Cristo para kaʼakchʼintamaʼol. Chuncha najun ni laqsaval kalhichimoʼoyaʼ tachun yu alin, pero jantu kalhichimoʼoyaʼ ni Dios, va yucha yu maqxtaqnil.
46015028	Tejkan tachun ixnavin kunaʼ ex yu Sasʼatʼa Dios va ixnavin kunaʼ ni Dios yu maqxtaqnil tachun. Ex chuncha Dios kalhachimoʼonunʼol tachun yu alin.
46015029	Incha jantu katakujchoqoyaʼ ni janinin, ¿ex tisuncha xtapal tejkan taʼaqchajʼajuy para ixlapanaknikʼan yu tanitacha?
46015030	Ex chuncha vachu kijnankʼan, ¿valiʼiycha iktiʼukxuntayayaucha chux julchan chux hora laqa lhitaʼay la ketsukuntikʼan?
46015031	Ketʼalaqaunin, klhiʼachantajuy por uxiknankʼan ni chʼantaun untʼatʼik kun Jesucristo kiJalhachimoʼonukʼan. Laqsaval klajunau ni lhilhiy iktijuyal laqa lhitaʼay taʼan lay kaknil.
46015032	Kitʼin iktayanil yu machaqan laka putaulan Éfeso tus tacha maqtalin ixtajunita. ¿Pero tisuncha klhajay mas chuncha kintamakal incha laqsaval jantu katakujchoqoyaʼ ni janinin? Ex apalay ox kaval tacha tanajun lati: “Chavaycha ox kavajiu, y ox kaʼoqnuu, va niman kaniyau.”
46015033	Jantu kʼamakʼanukʼantʼik. Tacha najun titaun chivinti: “Ni lapanakni yu talaktuʼunun, valiʼiy kintamaqatsʼanqaniyan yu ox la kimputsukkʼan.”
46015034	Kʼamapʼaxatʼik mijatapastakʼatkʼan para ox kaval y kʼamakʼauntʼijlatʼik mintalaqalhinkʼan. Lati uxiknankʼan jantu mispʼayatʼik Dios. Chuncha klajunau para kalhimaxanantʼik.
46015035	Ka va lay alin yu kalhasakmininaʼ: “¿Tas katapukujchoqoyacha ni janinin? ¿Tisuncha lakatunaj katalhitsukuyaʼ?”
46015036	Va lhitontoj yu lhasakminin. Laqataun xataltsʼi incha kachʼantʼi, tsʼanqay kapuchʼiʼelal tacha kanil ex astan lay pʼunchoqoy.
46015037	Jantu chʼankan xajavan yu pʼuncha, va yu valiʼiy xataltsʼi chʼankan mas kaval kʼispa u trigo u tichichuncha.
46015038	Ex Dios xtaqniy xaxqoy tacha makaputul ni yucha. Laqatamin xataltsʼi si putamin talhitsukuy xaxqoy tacha yu paxtoqniy.
46015039	Jantu tachun lakatunaj va taun kaval. Ixlakatunaj lapanaki taun tasuy, ixlakatunajkʼan talhitsukuti aputaun tasuy, vachu ixlakatunajkʼan jatanti aputaun junita y tsʼoʼon vachu aputaun lakatunaj talhitʼajun.
46015040	Yu alin laktʼiyan va putaun, yu alin lakamunukpaʼ va aputaun. Vachu yu ayaj kʼus yu alin laktʼiyan va tumpaj y yu kʼus yu alin lakamunukpaʼ aputaun junita.
46015041	Chuncha tacha yu julchan aputaun lhitʼajun ixkilmaknauxtu, yu malkuyuʼ aputaun, y yu jastʼakun aputaun. Laqatamin jastʼaku va tumpaj ixmaklkukʼan.
46015042	Vachu chun katapasayaʼ tejkan katakujchoqoyaʼ ni janinin. Tumpaj jun ixlakatunajkʼan yu lakmaknukan, va niman puchʼiy, pero yu katakujchoqoyaʼ yucha jantucha aqtaun kapuchʼiyaʼ.
46015043	Yu maknukan oxicha miʼojota ixlakatunaj pero tejkan katakukchoqoyaʼ ex ox kalaqauntayachoqoyaʼ. Tejkan katakukchoqoyaʼ ex ox kalhitsukuchoqoyaʼ ixtapʼasta.
46015044	Yu maknukan yucha valiʼiy lakatunaj yu lhitsukukan aniy lakamunukpaʼ, pero yu katakukchoqoyaʼ yucha va xalakatunaj laktʼiyan kunaʼ. Alin putʼuy lakatunaj, alin yu lhitsukukan aniy lakamunukpaʼ y alin yu xalakatunaj laktʼiyan.
46015045	Xlhiyucha va tsʼoqkanta la ixchivinti Dios: “Yu pʼunaj Adán yucha lhitsukul xalakatunaj aniy lakamunukpaʼ.” Pero ni Cristo yucha val yu xaʼastan Adán. Yucha xtaʼa ni Espíritu yu xtaʼa jatsukunti.
46015046	Ni jatsukunti yu xtaʼa ni Espíritu jantu pʼunaj lhitsukukan. Yu pʼunaj lhitsukukan va yu xalakatunaj aniy lakamunukpaʼ. Ex astan lhitsukukan yu ox jatsukunti.
46015047	Yu pʼunaj lapanaki makakal tʼun y tsukul aniy lakamunukpaʼ. Yu xaʼastan lapanaki yu kiJalhachimoʼonukʼan minchal laktʼiyan.
46015048	Yu alin lakamunukpaʼ va aqstanchun tacha ni lapanaki yu jamakanti tʼun. Yu tapaxtoqniy laktʼiyan va tacha ni lapanaki yu minchal laktʼiyan.
46015049	Chavaycha vachu chun tasuyau tacha ni lapanaki yu jamakanti tʼun, ex vachu chun katasuyau tacha ni lapanaki yu minchal laktʼiyan.
46015050	Ketʼalaqaunin, iknajun kakʼatsʼatʼik yu valiʼiy kivakaxkʼan ali kejakʼalkʼan jantu lay tanuyachal taʼan lhachimoʼonun Dios. Vachu yu kilakatunajkʼan yu puchʼiy jantu lay xajachal para jantu aqtaun kapuchʼil.
46015051	Iknajun kakʼatsʼatʼik taun chivinti yu jantu ixmispakan. Jantu tachun kaniyau pero tachun katapaxaʼoyau.
46015052	Va taun laqatsʼalaj, va tacha aqtaun tsʼupʼiks kalakpʼuʼu tejkan kapusuntajukanaʼ ni sasqol yu kaputamaktayaʼ ni lakamunukpaʼ. Laqsaval kamakatʼaunaʼ ni sqol, ex yu janinin katakujchoqoyaʼ kun ixlakatunajkʼan yu jantu aqtaun kamiʼoyaʼ, y kijnan yu vananaj katsukuyau katapaxaʼoyau.
46015053	Laqsaval kilakatunajkʼan yu puchʼiy maqskʼiniy katapalal lakatunaj yu jantu aqtaun kapuchʼiyaʼ. Vachu kilakatunajkʼan yu niy maqskʼiniy katapalal lakatunaj yu jantu aqtaun kaniyaʼ.
46015054	Chuncha tejkan yu puchʼiy kalhixajanta yu jantu puchʼiy, yu niy kalhixajanta yu jantu aqtaun niy. Ex katapasayaʼ tacha tsʼoqkanta la ixchivinti Dios taʼan najun: Yu lhinin jantucha apalay kalhitsukul tapʼasta, va lhajakalcha.
46015055	Lhinin, chavaycha, ¿tas ancha alin mintapʼasta para kilamiu unan? ¿Toʼoxtaycha alin mintapʼasta para kilalhajau?
46015056	Chavaycha yu lhinin lay kintaʼuyan, va por alin talaqalhin. Chuncha yu talaqalhin ayaj lhitʼajun tapʼasta, va por ixlhachimoʼon Dios kintamukʼaniyan laqtaqal.
46015057	Pero ayaj lhuu ikxtaqniy lhimalaqpuchuncha ni Dios. Yucha kintaxtaqniyan tapʼasta para kalhajau por Jesucristo kiJalhachimoʼonukʼan.
46015058	Xlhiyucha, ketʼalaqaunin yu klaʼachaniyau, ox kaʼukxpʼupʼintʼik, jantu matichun katamaʼoqspalnin. Apalay kʼatʼapʼatsʼanitʼik ni kiJalhachimoʼonukʼan. Va kʼatsʼayatʼik ni jantu valiʼiy kaval tejkan pʼays tʼapʼatsʼaniyatʼik.
46016001	Chavay klalhixaqalayau ni tumin yu pusakkan para kilpatanin yu talhakapuʼan. Katʼaylhipʼinitʼik makanan vachu chun tacha klaklhijunil yu tavilanal xaʼestado Galacia.
46016002	Xapʼunaj julchan laka semana minqayntamin kalhilkʼamaʼatʼik mintuminkʼan yu xajachal para chuncha jantu katsʼukʼutʼik maqxtoqnun tus tejkan kakchaanchal.
46016003	Tejkan kaklalaqchaantachaʼau kilalaksakniu jaltanan para katalhaʼal mintuminkʼan laka putaulan Jerusalén kun kinkartas yu lay kalakpumispakal.
46016004	Incha ox kaval kajkʼal ni kitʼin vachuʼ ex lay chʼantaun kintatʼaʼal.
46016005	Kaktapasaʼelayau xaʼestado Macedonia ex kaklalaqchaantachaʼau. Va maqskʼiniy kaktapasal Macedonia.
46016006	Ka va lay kaklatʼataulau paqlhuu mas panchuncha laka lhikʼasnin kaklatʼataulau. Ex astan tejkan kajkʼanchoqoya alakataun lay kilaʼaqtayjuyau para kilakatin.
46016007	Chavaycha jantu iktapasatijlaputun vamun kaklalaqtsʼiu. Va klatʼataulputunau paqlhuu incha Dios najun.
46016008	Pero aniy kaktaulaʼ laka putaulan Éfeso tus kalakachinaʼ xakʼatan Pentecostes.
46016009	Chavaycha aniy ox lay kaktanuchal para kaklalhaval ixlhitapatsa Dios mas la alin yu tʼalaxkaynin.
46016010	Incha kachaʼananta ni Timoteo kalhilaqsoʼotʼik katatʼataulan oxamaktaun. Yucha ox tapatsay la ixlhitapatsa ni Jalhachimoʼonu Jesucristo, chuncha tacha iktapatsay ni kitʼin.
46016011	Jantu xataʼayuʼ uxiknankʼan kʼalaktʼanchʼanitʼik. Tejkan kaminchoqoyaʼ ox kaʼaqtʼayʼutʼik la ixlakatin para lay kilaqminchoqol. Kitʼin va ikpakxanʼiy kilaqmil kun alati ketʼalaqauninkʼan.
46016012	Yu kintʼalaqajunkʼan Apolos, yucha aqlhuu iktapayninil para katalaqʼanchaʼan kun yu alati ketʼalaqauninkʼan. Pero chavaycha jantu uxaʼanachal, pero chun kaʼananta tejkan lay kalhilayaʼ.
46016013	Ox kʼalhistʼajkʼantʼik y ox kʼatʼapʼasnitʼik la milhakapuʼatkʼan. Jantu katʼalhanantʼik. Kʼaʼuntʼik laqpʼaysnin lapanakni.
46016014	Tachun yu makʼayatʼik, va kamakʼatʼik kun lhuu japaxkanti.
46016015	Ketʼalaqaunin, kʼatsʼayatʼik ni Estéfanas chʼantaun kun yu tavilanal la ixchaqaʼ, yuʼuncha pʼunaj talhitanul yu ox chivinti ancha xaʼestado Akaya. Va si pʼas tamakay para kataʼaqtayjul alati yu talhakapuʼan.
46016016	Klatapayniniyau ni chuncha kʼamakʼatʼik tacha tanajun yuʼuncha y vachu kamakʼatʼik tacha tanajun tachun yu chʼantaun tatapatsay kun yuʼuncha.
46016017	Klhiʼachantajuy por kintalaqchil ni Estéfanas ali Fortunato ali Akaiko. Yuʼuncha lay kiʼaqtayjul taʼan uxiknankʼan jantu lay kilaʼaqtayjuu va por maqati vilananchipitik.
46016018	Ox kintamalakaʼulanil kelhanuti y vachu katamalakaʼulaniyan melhanutkʼan. Ox kʼalaktʼoʼoyatʼik.
46016019	Tachun yu talhakapuʼan aniy xaʼestado Asia tamalaqachaniyan jamastakʼanti. Vachu ni Akila ali Priscila tamastakʼayan tacha sasʼatʼan Dios. Vachu tachun yu talhakapuʼan yu tataqxtoʼa la ixchaqaʼ tamastakʼayan.
46016020	Tachun ketʼalaqauninkʼan tamastakʼayan. Ox kʼalamastʼakʼatʼik kun la kiltastukni tacha yu laqsaval ixlapanakni Dios.
46016021	Kitʼin kPablo chavay klamastakʼayau kun kijatsʼoqnuti la kimakaʼ.
46016022	Incha matichun jantu achaniy kiJalhachimoʼonukʼan Jesucristo ex kamukʼanikalcha maqanlqajnati. Niman kaminchoqol kiJalhachimoʼonukʼan.
46016023	KiJalhachimoʼonukʼan Jesucristo kataxtaqnin yu lajʼoxi la metsukuntikʼan.
46016024	Tachun uxiknankʼan yu ixlapanakni Cristo Jesús ox klapaxkayau. Chuncha kavalcha.
47001001	Kitʼin kPablo va kimalaqachal ni Cristo Jesús kaklaqputeʼenil ixchivinti, va por chuncha naul ni Dios. Va iktʼavil kilaqajkʼan Timoteo. Klatsʼoqniyau ni uxiknan yu ixlapanakni Dios untʼatʼik yu vilanantʼik laka putaulan Corinto y vachu tachun yu ixnavin Dios laka estado Akaya.
47001002	Ni Dios kun kiJalhachimoʼonukʼan Jesucristo kataxtaqnin yu lajʼoxi y oxamaktaun katamakan.
47001003	Ox katoʼoyakal ni Dios ixPay kiJalhachimoʼonukʼan Jesucristo. Yucha kimPaykʼan yu ayaj mapayninin y va kiDioskʼan yu kintamalakaʼulayan.
47001004	Kintamalakaʼulayan mas va tisuncha kimaqanlqajnatkʼan kaval yu klhitapasayau. Ex chuncha lay klakmalakaʼulayau yu alati yu tamaqanlqajnan, vachu va tacha ni Dios kintamalakaʼulan ni kijnankʼan.
47001005	Cristo ayaj maqanlqajnal y vachu kintapaxtoqniyan lati ixmaqanlqajnati ni yucha. Pero vachu Cristo la ox kintamalakaʼulayan la ketsukuntikʼan.
47001006	Tejkan ikmaqanlqajnanau yucha va para kamalakʼaʼulakʼantʼik ni uxiknan, para lay kʼalaqtʼaxtʼutʼik. Tejkan Dios kintamalakaʼulayan ex vachu para kamalakʼaʼulakʼantʼik la metsukuntikʼan. Ex lay ox katʼayanitʼik tejkan kʼamaʼanlʼajnanapitik tacha kijnankʼan.
47001007	Kijnan laqsaval klhakapuʼanau ni ox katʼayaniyapitik. Ni Dios tamalakaʼulayan ni uxiknan tejkan maʼanlʼajnanatʼik vachu va tacha kintamalakaʼulayan ni kijnan tejkan ikmaqanlqajnanau.
47001008	Ketʼalaqaunin, iknaunau ni kakʼatsʼatʼik tacha ikmaqanlqajnau tejkan xakvilanau xaʼestado Asia, va tus miʼol kintapʼastkʼan. Xaklhilayau kakniyaucha.
47001009	Laqsaval xaklhilayau ixkintapaxtoqniyan kakniucha. Chuncha val para jantucha kajkʼatsau ni va keʼemankʼan ikmaxajnichaʼau. Va klhakapuʼau vamun ni Dios para kintamalaqtaxtun. Yucha lay majkujuchoqoy mas yu nitacha.
47001010	Ni Dios kintamalaqtaxtun para jantu kakniu y ijkʼatsayau ni kintamalaqtaxtuchoqoyan aaqtaun mas va tavanancha.
47001011	Chuncha kunaʼ incha skʼinatʼik Dios por kijnankʼan. Ex chuncha kaxajtachal ni lhuvaj lapanakni va kataxtaqniyaʼ lhimalaqpuchuncha ni Dios por yu ox yu klaqaʼiyau tejkan skʼinatʼik Dios.
47001012	Va yu inchine yu klhiʼachantajuyau. Kun tachun la kelhanutkʼan ijkʼatsayau ni ox iktiʼukxuntayayau la ixlakaʼukxpukʼan ni lapanakni aniy lakamunukpaʼ. Jantu ikmakanunun y chuncha xaktiʼukxuntayayau tejkan xakvilanau kun uxiknan. Jantu iktiʼukxuntayayau tacha najun yu xajatapastakʼati ni aniy lakamunukpaʼ, va iktiʼukxuntayayau kun ixjamapayninti ni Dios.
47001013	Vamun klatsʼoqnitau yu lay pʼutʼeʼeyatʼik, yu lay malaʼasiyatʼik. Klhilay ni kaminaʼ julchan tejkan kilamalaqasiniyau tachun,
47001014	tacha chavay kilamalaqasiniyau tsʼuniy. Ex chuncha ni anchanu julchan tejkan kaminchoqoyaʼ kiJalhachimoʼonukʼan Jesucristo uxiknan lay kalhiʼachʼantʼaʼuyapitik por kitʼin, vachu va tacha kitʼin kaklhiʼachantajuyaʼ por uxiknan.
47001015	Va xajkʼatsaycha ni laqsaval chuncha kalhiʼachʼantʼaʼutʼik por kitʼin. Xlhiyucha xaklalaqʼanchoqoyau aaqtauncha, ex chuncha aaqtauncha lay kalhiʼachantajuu por lalaqtsʼinchoqoyau.
47001016	Va xakpuʼuxaʼan mintʼunkʼan tejkan kʼal lakatʼun Macedonia, ex aaqtaun xakpuʼuxaminchoqoy taʼan vilanantʼik. Ex astan lay ixkilamalaqachachoqoo tus xaʼestado Judea.
47001017	Chuncha xakmakaputun pero jantu chuncha kaxajchal pero kitʼin jantu ikmakay tʼuy jatapastakʼati. Tejkan iknajun “chun” jantu iknaunputun incha “jantu”.
47001018	Dios lay lhakapuʼanikan y vachu ni kijnan lay kilalhakapuʼaniyau. Jantu aqtaun tʼuy chivinti klajunau ni “chun” kun ni “jantu”.
47001019	Kijnan, yu kitʼin ali Silvano ali Timoteo, klalaqputeʼeniu ni Jesucristo yu Sasʼatʼa Dios. Yucha va si kintajunan “chun”.
47001020	Tachun yu kintajunin ni Dios yu kintamakaniʼoyan va alinʼojota kun Cristo. Chuncha kintajunan “chun”, ni kaʼalinaʼ yu naul Dios. Ex xlhiyucha naunau “va chuncha kaval” para ay kamakakal ni Dios.
47001021	Ni Dios kintaxtaqnitan tapʼasta kun uxiknan para ox kataylhaʼau kun Cristo. Dios kintalaksaktancha.
47001022	Makal para kakʼatsakal ni va ixlapanakni juntau. Kintaxtaqnitancha ni Espíritu Santo para kapukʼatsau ni laqsaval kintamalaqtaxtuyan.
47001023	Kitʼin iknajun ni Dios lay kalhitaulal ni jantu klalaqʼau va por jantu xaklamamaxaniputunau.
47001024	Jantu klalhichimoʼoputunau laqatapʼasta la milhakapuʼatkʼan. Va ijkʼatsay ni ox tʼaylhipʼinatʼik, xlhiyucha klaʼaqtayjuputunau para katsʼukʼutʼik kun achati.
47002001	Xlhiyucha ikpastaklhi ni jantu klalaqʼanchoqoo para jantu kaklamamaqanixvau.
47002002	Incha kaklamamaqanixvau ex jantu matichun lay kimaʼachajul. Vamun uxiknan.
47002003	Va xlhiyucha klatsʼoqniu para jantu kilamamaqanixvau tejkan klalaqʼau, va tapaxtoqniyan kilamaʼachajuu. Ox ijkʼatsaycha ni tejkan kʼachan ni kitʼin ex vachu achʼanatʼik mintachunkʼan.
47002004	Tejkan klatsʼoqniu ayaj ixkimpastakʼuy y xakmaqaninin tus xajqalhun. Jantu klatsʼoqniu para klamamaqanixvau, va para kakʼatsʼatʼik ni ayaj klapaxkayau.
47002005	Ni anchanu lapanaki yu kimamaqanixval jantu vamun kitʼin kimamaqanixval, vachu tamamaqanixvan mintachunkʼan mas va tsʼuniy. Jantu kimaqamay kaklapasanil kinchivinti xlhiyucha iknajun va lakatsʼuniy.
47002006	Va laycha mintachunkʼan xtʼaqnitʼik ixmaqanlqajnati yu ixpaxtoqniy. Chavaycha ka oxicha.
47002007	Chavay maqskʼiniy kʼamalaqmixinitʼik y kʼamalakʼaʼulatʼik. Incha jantu, ka va lay jantu katayaniyaʼ ixmaqaniti.
47002008	Xlhiyucha klatapayniniyau ni kamasunitʼik mijapaxkantikʼan.
47002009	Xlhiyucha klatsʼoqniucha para ox kajkʼatsal incha makʼayatʼik tachun yu klalhijunau.
47002010	Incha malaqmixiniyatʼik ex kitʼin vachu ikmalaqmixiniy. Incha kimakanil tuʼuchun ex kmalaqmixiniy por naunatʼik uxiknan. Va Cristo kilaqtsʼin tejkan ikmalaqmixiniy.
47002011	Chuncha jantu kintalhajan ni Satanás, ox kʼatsayau yu makaputun.
47002012	Tejkan ikchaʼal laka putaulan Troas para kaklaqputeʼel ni ox chivinti yu lhichiviniy Cristo ancha ox ikxtaqnikal lakatin para kaktapatsanil kiJalhachimoʼonukʼan.
47002013	Pero jantu kaktemal kilaqaj Tito, xlhiyucha ixkimpastakʼuy. Xlhiyucha iktaxtuchal y kʼal xalakatʼun Macedonia.
47002014	Kaxtaqniu lhimalaqpuchuncha ni Dios, va yucha ox kintalhaʼanan para kalhajayau kun Cristo. Lakmakʼatsaniy ni lapanakni ixchivinti talakachux por yu ikmakayau kijnankʼan y chuncha xajachal tacha tuʼuchun yu ox sʼejenʼe.
47002015	Kijnankʼan por yu ikmakayau va tacha taun tuʼuchun yu sʼejenʼe yu Cristo moqslaniy ni Dios. Chuncha xajachal kilhitapatskʼan kun yu katalaqtaxtuyaʼ ali yu katatsʼanqayaʼ.
47002016	Kun lapanakni yu katatsʼanqayaʼ ni kijnankʼan va tacha lhinin yu pʼuks akamin y jamaqninin pero kun yu katalaqtaxtuyaʼ kijnankʼan va tacha yu sʼej akamin yu xtaʼa jatsukunti. ¿Taʼayucha lay makay ni aniy lhitapatsa?
47002017	Kijnan jantu tacha yu vamun tamaqamay katapulhajal tumin ixlaqputeʼeka ixchivinti Dios. Ni Dios kintamalaqachan y Dios kintalaqtsʼinan ni vas iktapatsayau tacha ixlapanakni ni Cristo.
47003001	Tejkan chuncha iknaunau ka va pʼastʼakʼatʼik ni kijnankʼan va keʼemankʼan ay ikmakachoqokanau. Jantu maqskʼiniy kaklhitsukuu aqxtaun karta yu kaklaxtaqniu yu kilapumispau y vachu jantu maqskʼiniy klaskʼiniu aqxtaun karta.
47003002	Pero uxiknan va kinkartajkʼan untʼatʼik. Metsukuntikʼan va tacha katsʼoqʼulakal la kelhanutkʼan. Ex tachun ni lapanakni lay tamispaniyan metsukuntikʼan.
47003003	Uxiknan va tacha aqxtaun karta untʼatʼik yu tsʼoqlhi ni Cristo yu kijnan klhaʼoxiu tejkan klalaqputeʼeniu ni ox chivinti. Pero anchanu karta jantu kaputsʼoqkal tinta. Va putsʼoqkal ni ixʼEspíritu ni Dios yu kujta. Ni aniy karta jantu katsʼoqmukʼakal laqa ltaʼal chiyux, va tsʼoqmukʼakal la melhanutkʼan.
47003004	Chuncha ijkʼatsayau va por klhiʼaynau ni Dios por yu makal Jesucristo.
47003005	Kijnan jantu lay iknaunau ni lay kakmakau tuʼuchun keʼemankʼan. Yu lay ikmakayau vamun por kintaʼaqtayjuyan ni Dios.
47003006	Yucha kintaʼaqtayjuyan para lay kaklhitapatsau ixlaqputeʼeka ni sastʼi chivinti yu kintatʼatamakajun Dios. Anchanu chivinti jantu va ixlhachimoʼon Moisés yu tsʼoqkal, va yu xtaʼa ni Espíritu Santo. Ni chivinti yu tsʼoqkal, yucha mukʼay laqtaqal para kanikal. Pero ni Espíritu, yucha xtaʼa jatsukunti.
47003007	Ni lhachimoʼon yu tsʼoqmukakal laqa ltaʼal chiyux xajchal lhinin pero va ayaj kʼus val. Tejkan Moisés laqaʼil, ox ukxpukʼuliksna val ni Moisés tus jantu lay katalaqapulaqtsʼil ni ixtʼaʼisraelitas, pero astan laqmixchoqol.
47003008	Incha chuncha val yu anuʼ, ex apalay kʼus kʼunaʼ yu xtaʼa ni Espíritu Santo.
47003009	La kʼus ixjunita tejkan Moisés laqputeʼel ni lhachimoʼon yu ixmukʼay laqtaqal. Ex apalay kʼus ixlaqputeʼeka ni chivinti yu kintamaqosuniyan kintalaqalhinkʼan.
47003010	Chuncha yu ayaj kʼus ixjunita jantucha kʼus tacha yu chavaycha alin. Yu chavaycha alin va apalay kʼus.
47003011	Incha la kʼus ixjunita yu miʼojotacha ex apalay kʼus yu alin chavaycha yu kaʼalinaʼ mas va tavanancha.
47003012	Chuncha klhakapuʼanau y xlhiyucha klaqputeʼeyau ni chivinti jantu kun talhanti.
47003013	Jantu chuncha ixtapasay kun Moisés. Yucha ixlaqpupaqakan kun laqchʼiti para jantu katalaqtsʼil ni lapanakni ni ixtʼajun laqmixniʼ ixʼukxpuʼ yu kʼuliksnaʼ ixjunita.
47003014	Va talapʼaysnil ixjatapastakʼatkʼan ni anchanu lapanakni. Vananaj chavaycha tejkan taputeʼey yu maqaniyaʼ ixchivinti Dios va tacha vananaj kataukʼal laqchʼiti para jantu lay katalaqtsʼil y jantu katamalaqasil. Vamun ni Cristo lay maqosuy para katamalaqasil.
47003015	Mas chavaycha tejkan taputeʼey ixchivinti Moisés va tacha vananaj kataukʼal para jantu lay katamalaqasil.
47003016	Pero tejkan taspʼikchoqoycha qayntaun lapanaki para katʼaʼal ni Jalhachimoʼonu Dios ex va tacha kamoqosunikal ni laqchʼiti para lay kamalaqasil.
47003017	Ni Jalhachimoʼonu Dios va Espíritu junita y taʼan alin ni Espíritu ancha alin lakatin para oxamaktaun katsʼukʼu.
47003018	Ni tachun ni kijnan va tacha kamaqosunikaucha ni laqchʼiti para lay kalakavanau. Laqtsʼinau ixʼoxixtu ni Dios y chuncha kintamapaxalhaaniyan ketsukuntikʼan para ox kajuu tacha yucha. Va chuncha kintamakayan ni Jalhachimoʼonu Dios, va yucha ni Espíritu junita.
47004001	Ni Dios ayaj kintamapaynin y kintaxtaqnin ni aniy lhitapatsa yu ixlaqputeʼeka ixchivinti Dios. Xlhiyucha jantu ikmakauntijlayau makanan mas lhitaʼay.
47004002	Jantu maqsaq ikmakayau tuʼuchun y jantu ikmakayau yu lhitamaxanikan, jantu klakmakanuyau lapanakni y jantu ikmapaxayau yu naunputun ixchivinti Dios. Vamun ox ikmasuyau yu laqsaval para lay kamalaqasikal. Chuncha klakmakʼatsaniyau ni lapanakni ni kintapaxtoqniyan ni aniy lhitapatsa y Dios kintalaqtsʼinan.
47004003	Lati lapanakni jantu tamalaqasiy ni ox chivinti yu klaqputeʼeyau. Yu jantu tamalaqasiy va yu katatsʼanqayaʼ.
47004004	Ni lapanakni yu jantu talhakapuʼan, yu xadios aniy lakamunukpaʼ va tacha laʼachʼixin jalakmakal la ixjatapastakʼatkʼan. Ex chuncha jantu lay katamalaqasil ni ox chivinti yu tacha kʼuliksnaʼ maklku yu masuy ixʼayaxtu ni Cristo. Yucha va aqstanchun junita tacha Dios.
47004005	Jantu ay ikmakakanau, va klaqputeʼeyau ni Jesucristo va ni Jalhachimoʼonuʼ. Lakstʼuniy ikmakakanau tacha miʼoqxtamatkʼan por iktoʼoyayau ni Jesús.
47004006	Va Dios yu pʼunaj naul kamaktayl maklku taʼan putsʼista. Vachu va yucha naul kamaktayl maklku la kelhanutkʼan para kamispau ixʼayaxtu ni Dios tejkan mispayau ni Jesucristo.
47004007	Kijnan va tacha laqataun aqchoq yu makakan tʼun yu jantu xtapal. Pero ixʼayaxtu ni Dios yu manuta la ketsukuntikʼan va taun ay maqaliti. Chuncha tejkan ni lapanakni talaqtsʼin ixtapʼasta ni Dios yu alin la ketsukuntikʼan jantu kintatoʼoyan kijnan, va tatoʼoyay ni Dios.
47004008	Mas si kintalhimaqchapuyan pero lay klaqtaxtuyau. Aqtamix jantu ijkʼatsayau tas kaklayaucha pero ijkʼatsayau ni ox kaxajtachal.
47004009	Kintaxkaulhitsukuyan pero Dios jantu kintamakaunan. Va kintasalakaputayan pero jantu kintamaqniyan.
47004010	Ni maqanlqajnati yu klhitsukuyau la kilakatunajkʼan va tacha ixmaqanlqajnati ni Jesucristo tejkan nil. Pero iktaylhaʼanau y chuncha vachu tasuy ixjatsukunti ni Jesucristo la kilakatunajkʼan.
47004011	Tejkan aniy iktʼaunau va si kintamaqniputunan por iktapatsaniyau ni Jesucristo. Ex chuncha xajachal ni va tasuy ixjatsukunti ni Jesucristo la kilakatunajkʼan mas kakniyau.
47004012	Ex chuncha ikmaqanlqajnanau tus va laycha kakniu pero yu uxiknankʼan lhixajachal para katsʼukʼutʼik.
47004013	Ixʼalin qayntaun yu tsʼoqlhi la ixchivinti Dios, va naul: “Klhakapuʼal y xlhiyucha ikchivinil.” Vachu va chuncha kilhakapuʼatkʼan. Klhakapuʼanau y xlhiyucha ikchivinanau.
47004014	Ijkʼatsayau ni Dios majkujuchoqol ni Jalhachimoʼonu Jesús. Vachu kijnan va chʼantaun kun Jesucristo. Xlhiyucha taun julchan kintamajkujuchoqoyan kijnan kun Jesús. Ex kintalhaʼanan chʼantaun kun uxiknan taʼan vilchal.
47004015	Tachun kimaqanlqajnatkʼan va por uxiknan. Chuncha talhavay ni lapanakni yu jalaqxtaqnikan ni lajʼoxi yu kintaxtaqniyan Dios. Vachu apalay qaynlhuu kataxtaqniyaʼ lhimalaqpuchuncha y katatoʼoyayaʼ ni Dios.
47004016	Xlhiyucha jantu kintachaniyan. Mas kilakatunajkʼan miʼojoy yu ketsukuntikʼan va lhilhiy tasastʼiʼan.
47004017	Chavaycha va taun panchʼix ikmaqanlqajnanau tsʼuniy. Yucha kaxajtachal ni kaklhitsukuyau yu ayaj ox yu jantu aqtaun kamiʼoyaʼ, yu apalay ay xajantu yu maqanlqajnati.
47004018	Jantu ikmakayau kuenta tachun yu tasuy, va ikmakayau kuenta yu jantu tasuy. Yu tasuy aniy lakamunukpaʼ va panchʼix alin y niman kamiʼoyaʼ pero yu jantu tasuy yucha kaʼalinaʼ mas va tavanancha.
47005001	Chavaycha ni kilakatunajkʼan va tacha aqataun pakʼatsa. Mas kataqtalcha, kʼatsayau ni Dios kintamakanitan ox chaqaʼ laktʼiyan, yu jantu katamakal lapanakni y jantu aqtaun kamiʼoyaʼ.
47005002	Chavaycha jatʼijnintau y ayaj klhilakatayaputunau la ketsukuntikʼan yu xalakatunaj laktʼiyan.
47005003	Chuncha tejkan kalhitsukuyau ni anchanu lakatunaj va tacha kintaʼulaniyan sastʼi laqchʼiti para jantucha maqaʼasas kaval ketsukuntikʼan.
47005004	Tejkan tsukuyaukaʼ aniy la kilakatunajkʼan yu tacha pakʼatsa junita laqsaval lhamaqanininau. Jantu va por kintachanin yu aniy kilakatunajkʼan. Va ayaj lhitsukuputunau yu sastʼi kilakatunajkʼan. Ex chuncha kilakatunajkʼan yu kaniyaʼ lay kamapaxanikanau kun yu jantu aqtaun kamiʼoyaʼ.
47005005	Ni Dios listuj kintamakan para kaklhitsukuu sastʼi jatsukunti. Yucha kintaxtaqnitan ni Espíritu Santo yu pukʼatsayau ni laqsaval chuncha kintamakaniyan.
47005006	Xlhiyucha kʼatsayau ni ox kaxajtachal. Kʼatsayau ni tejkan vananaj aniy tʼaunau la kilakatunajkʼan jantu lay tʼataulau ni Dios kiJalhachimoʼonukʼan.
47005007	Mas chavaycha jantu lay laqtsʼinau, va taylhaʼanau la kilhakapuʼatkʼan.
47005008	Ox kʼatsayau ni ox kaxajtachal y apalay ox lhilayau kamakajuu yu aniy kilakatunajkʼan y katʼataulau kiJalhachimoʼonukʼan.
47005009	Ex chuncha mas tʼataulau u mas maqati vilanau va si makaputunau yu lhiʼachantajuy ni yucha.
47005010	Kintachunkʼan tsʼanqay kalaqʼau ni Cristo la ixpalhachimoʼon. Ancha kalaqaʼiyau yu kintapaxtoqniyan por yu makayau yu aniy la kilakatunajkʼan, mas va yu ox o yu jantu ox.
47005011	Xlhiyucha ox toʼoyayau ni Jalhachimoʼonuʼ y jalaqxaqalayau ni lapanakni para katalhakapuʼal. Ni Dios ox kintamispayan y kitʼin iknajun uxiknan vachu kilamispau.
47005012	Jantu chuncha klajunau para lajʼay kakmakakau, va klajunau para kalhiʼachʼantʼaʼutʼik por yu ikmakayau. Ex lay kaʼaltʼaytʼik ni anchanu lapanakni. Yuʼuncha lajʼay jalakmakakan por yu tasuy, mas jantu lajʼoxi kataval la ixjalhanutkʼan.
47005013	Incha lhilayatʼik ni va laklokos kuntau yucha va por ayaj iktapatsaniyau ni Dios. Incha jantu laklokos kajkuu yucha va para klaʼaqtayjuyau.
47005014	Tachun yu ikmakayau va por kintapaxkayan ni Cristo. Ox ijkʼatsayau ni Cristo nil por kintachunkʼan y xlhiyucha va tacha kintachunkʼan vachu kaniucha.
47005015	Va nilcha por kintachunkʼan para jantucha katsukuu makanan yu makaputunau kijnan. Va para katsukuu makanan yu najun ni yucha yu nil y kujchoqol por kijnan.
47005016	Chavaycha jantucha kalaqlaqtsʼinau yu alati lapanakni tacha talalaqtsʼin yu valiʼiy lapanakni. Mas pʼunaj ni Cristo xaklaqtsʼinau va tacha yu ixtalaqtsʼin yu valiʼiy lapanakni. Pero chavaycha jantucha chun klaqtsʼinau.
47005017	Chavay incha matichun chʼantaun tʼajun kun Cristo va sastʼi lapanaki junita. Va tapasaʼolcha yu ixʼalin la ixjatsukunti yu maqancha. Tachun va laqsastʼi junʼochoqol.
47005018	Tachun yu anuʼ va minchal kun Dios. Va najun oxamaktaun katsukuu kun yucha. Xlhiyucha malaqachal ni Cristo. Vachu kintaxtaqnitan ni aniy lhitapatsa para oxamaktaun katatsukul yu lapanakni kun Dios.
47005019	Ni Dios ixʼalinta la ixjatsukunti yu Cristo, va najun oxamaktaun katatsukul kun yucha xalapanakni ni aniy lakamunukpaʼ. Jantucha jalakmakaniy kuenta ixtalaqalhinkʼan. Vachu kintaxtaqnitan ni aniy lhitapatsa, va ixlaqputeʼeka ni ox chivinti para lay oxamaktaun katatsukul kun yucha ni lapanakni.
47005020	Ni Cristo kintamalaqachatan kalaqlaqputeʼeniu ni lapanakni ixchivinti. Chavaycha klaxaqalayau va tacha ni Dios kataxaqalan. Va klajunau la ixtaqaʼuti ni Jesucristo ni oxamaktaun katsʼukʼutʼik kun Dios.
47005021	Mas ni Cristo jantu aqtaun kamakal talaqalhin, ni Dios mukʼaniʼol tachun kintalaqalhinkʼan. Ex chuncha lay ox kajuu kun Dios la ketsukuntikʼan incha chʼantaun tʼajunau ni Cristo.
47006001	Ex chuncha kijnan chʼantaun iktʼatapatsayau ni Dios. Va klalhijunau jantu valiʼiycha kamaʼatsʼanʼatʼik yu taxtaqniputunan ni Dios.
47006002	La ixchivinti Dios najun: Kitʼin klaqasmakniu minchivintikʼan tejkan klamakaniu yu ox. Klaʼaqtayjuu para kaklamalaqtaxtuu. Kʼamakʼatʼik kuenta. Va chavaycha ni Dios tamakaniputunan yu ox. Va chavaycha tamalaqtaxtuputunan.
47006003	Va iknaunau jantu matichun kintalhilaqʼeman kilhitapatsakʼan. Xlhiyucha jantu tuʼuchun ikmakayau yu jantu ox katalhilal ni lapanakni.
47006004	Mas va tisuncha yu klhitapasayau klakmasuniyau ni lapanakni ni laqsaval iktapatsaniyau ni Dios. Va ox iktayaniyau mas tejkan ikmaqanlqajnanau, mas ayaj kintatsʼanqaniyan tuʼuchun, mas ayaj lhitaʼay kaval,
47006005	mas kintalaqanaqmayan, mas kintachʼiyan, mas talakchʼiliy ni lapanakni, mas pʼays iktapatsayau, mas aqtamix jantu ikltatayau u jantu ikvaynau.
47006006	Vachu klakmasuniyau ni iktapatsaniyau ni Dios por ox kimputsukukʼan, por yu jatapastakʼati yu klhitʼaunau, por ox ikmaqantaqniyau, por lajqalʼoxin kuntau, por yu Espíritu Santo yu alin kun kijnankʼan, y por kijapaxkantikʼan yu jantu tʼuy ukxpuʼ makay.
47006007	Va klaqputeʼeyau yu laqsaval chivinti, iktiʼukxuntayau kun ixtapʼasta ni Dios. Ikmapatsayau yu kintaxtaqniyan Dios para ox kintalaqtsʼinan. Chuncha lay ikpumaqalhajayau y ikputanchastukʼau yu jantu ox.
47006008	Aqtamix kintatoʼoyayan, aqtamix jantu. Aqtamix ox kintalhichivinanan, aqtamix jantu ox. Aqtamix kintajunan va jamakanunun kuntau mas ikchivinau yu laqsaval.
47006009	Lati kintamakayan tacha jantu kintamispayan mas ox ikmispakanau. Iktaylhaʼanau tsukunun mas va laycha kakniu, kintamamaqanlqajnivayan pero jantu kintamaqniyan.
47006010	Mas ikmaqanininau pero va tacha klajʼachanaucha. Tacha kilpatanin kuntau pero qaynlhuu klakmakayau maʼalinin kun Dios. Va tacha jantu tuʼuchun kaklhitsukuu pero tachun ikmaqalinau.
47006011	Ketʼalaqaunin yu machaqan Corinto untʼatʼik, klajunʼoyau para kʼamispʼatʼik tachun yu kʼukskʼatsayau la kelhanutkʼan.
47006012	Kijnankʼan jantu klamaqsaqmakaniu ni klapaxkayau la kelhanutkʼan. Pero uxiknan kilamaqsaqmakaniyau mijapaxkantikʼan la melhanutkʼan.
47006013	Klatapayniyau tacha kesʼatʼanin kʼaʼuntʼik ni kilamasuniu melhanutkʼan vachu va tacha klamasuniu kijnan.
47006014	Jantu chʼantaun kʼaʼuntʼik kun yu jantu talhakapuʼan Jesucristo. Jantu lay chʼantaun kataval yu vas makay kun yu jantu vas makay. Jantu lay chʼantaun kataval yu lhitʼajun ixmaklku Dios kun yu tiʼukxuntayay laka putsʼista.
47006015	Jantu lay chʼantaun kataval la ixjatapastakʼatkʼan ni Cristo kun yu Satanás, vachu jantu lay chʼantaun kataval ixjatapastakʼatkʼan qayntaun yu lhakapuʼan kun aqayntaun yu jantu lhakapuʼan.
47006016	Jantu lay chʼantaun kataval ixchaqaʼ ni Dios kun yu antivas. Kijnan va ixchaqaʼ ni Dios juntau yu laqsaval kujta. Chuncha najun ni Dios la ixchivinti: Kitʼin kaktsukuyaʼ y kaktijuntayayaʼ kun yuʼuncha. Kitʼin kajkʼunaʼ ixDioskʼan y yuʼuncha va kilapanakni katajunaʼ.
47006017	Vachu najun ni Jalhachimoʼonu Dios: Kʼalajʼosmajʼantʼik yu tamaqtaqalhinin, tumpaj kʼaʼuntʼik. Jantu kʼamakʼatʼik yu jantu lajʼoxi. Ex kitʼin kaklalaqaʼiyau.
47006018	Ex kitʼin kajkʼunaʼ mimPaykʼan, yu uxiknan kintsʼalan ali kintsiʼin kaʼunapitik. Chuncha najun ni Jalhachimoʼonu Dios yu lhitʼaunʼojoy tachun tapʼasta.
47007001	Ex chuncha ketʼalaqaunin, ni Dios kintajunin ni chuncha kintamakayan sasʼatʼan. Ex maqskʼiniy kamakauntijlau tachun yu lakxkiliu la kilakatunajkʼan ali ketsukuntikʼan. Maqskʼiniy katalhauniu ni Dios y chuncha kajunʼaliu tacha yu laqsaval ixlapanakni.
47007002	Kilalaqaʼiu la melhanutkʼan. Jantu aqtaun klamakaniu laqtaqal. Jantu aqtaun matichun ikmalanil kamakal talaqalhin. Jantu aqtaun klamakanuu.
47007003	Tejkan chuncha klajunau jantu klamukʼaniputuu laqtaqal. Tacha klajuniucha va klapastakʼalhiyau la kelhanuti mas tus va tacha chʼantaun kaklatʼataulau y chʼantaun kaklatʼaniu.
47007004	Kitʼin va vas klajunau tacha klamispaniyau mimputsukukʼan. Por mimputsukukʼan la ox ijkʼatsan, jantu ikmaqaninin y va ayaj klhiʼachantajuycha mas ikmaqanlqajnan.
47007005	Tejkan ikchaʼau xalakatʼun Macedonia jantu kalal kajkastaknau. Vamun maqanlqajnati xaklaqaʼiyau. Ixlhimaqspaʼ kilakatunaj ixkintalhimaqchapuniy y la kimpulakna xaktalhanan.
47007006	Pero Dios lakmalakaʼulay ni lapanakni yu jantu lajʼay takʼatsan y chuncha kimalakaʼulal tejkan chinchal ni Tito.
47007007	Jantu vamun por chil ni Tito klakataulal. Vachu por yu kijunil ni ox maʼachʼaʼutʼik tejkan ixvilchal kun uxiknan. Vachu kijunil ni ayaj kilaʼachaniyau y maʼaninintʼik por yu ktapasal y ixtapastakʼuyan por kitʼin. Ex xlhiyucha apalay klhiʼachantajul.
47007008	Tejkan laʼaʼitʼik yu ataun karta yu klatsʼoqniu va tamamaqanixvan pero jantu kimpastakʼul. Mas tejkan pʼunaj klatsʼoqniu jantu ox xajkʼatsan pero chavaycha ijkʼatsay ni tamamaqanixvan taun panchʼix por yu jantu ox ixmakʼayatʼik.
47007009	Chavaycha klhiʼachantajuy pero jantu por yu maʼaninintʼik. Klhiʼachantajuy va por maʼaninintʼik y mapʼaxatʼik mijatapastakʼatkʼan. Chuncha ni mimaqanitkʼan va minchal kun Dios, jantu va por yu kmakau kijnan.
47007010	Tejkan kʼamaʼanin tacha lhinajun ni Dios jantu maqskʼiniy kapastakʼun. Va lhixajachal para kamapʼaxa mijatapastakʼati y lay kʼalaqtʼaxtʼu. Pero yu valiʼiy xajamaqaniti aniy lakamunukpaʼ yucha lhixajachal va lhinin.
47007011	Kʼamakʼatʼik kuenta ni maqaniti yu lhitsukʼutʼik yu minchal kun Dios va ox lhixajachal. Chavay ox makʼayatʼik kuenta yu tacha tapasay. Aqanixtʼupʼutʼunkʼanatʼik, va lhitʼalʼauntʼik por yu jantu ox tapasal, va tʼalhanantʼik. Vachu lhixajachal para kilaʼachaniu y katapastakʼun por kitʼin y para kʼamukʼanitʼik ixlaqtaqal yu jantu ox makay. Ex chuncha masutʼik ni jantucha alin milaqtaqalkʼan por yu tapasal.
47007012	Tejkan klatsʼoqniu ni anchanu karta jantu kaklatsʼoqniu vamun por qayntaun lapanaki yu makal laqtaqal. Vachu jantu klatsʼoqniu por qayntaun lapanaki yu makanikal laqtaqal. Va klatsʼoqniu para chuncha kʼapʼukʼatsʼatʼik ni tapastakʼuyan por kitʼin la ixlakaʼukxpu ni Dios.
47007013	Xlhiyucha chavaycha ox klakataulau. Jantu vamun klakataulau. Vachu ox klhiʼachantajuu por ixʼachati ni Tito. Ni yucha mintachunkʼan va oxamaktaun makʼachʼoʼotʼik.
47007014	Va ox xajkʼatsanau por uxiknan tejkan klalhichiviniu kun Tito tejkan klamalaqachaniu. Chavaycha jantu klhimaxanan por yu kunil. Tachun yu klajuniu va laqsaval y vachu laqsaval yu kunil ni Tito tejkan ox klalhichiviniu.
47007015	Chavay ni Tito apalay ayaj taʼachaniyan tejkan tapastakʼan ni ox alasmaknantʼik. Va laʼaʼitʼik y tʼoʼoyatʼik kun talhanti ali xkapʼikniti.
47007016	Klhiʼachantajuy va por ijkʼatsay ni tachun ox kʼamakʼayapitik.
47008001	Ketʼalaqaunin, klamakʼatsaniputunau tacha Dios por ixjamapayninti ox laqʼaqtayjuy ixlapanakni yu tavilanal xalakatʼun Macedonia.
47008002	Mas yuʼuncha ayaj tamaqanlqajnan va lhuu achati talhitʼajun. Mas ayaj kilpatanin tajunita va ayaj lhuu tumin taxtaqlhi.
47008003	Kitʼin klaqtsʼil ni taxtaqlhi tachun ni tumin yu lay taxtaqlhi y tus apalay lhuu taxtaqlhi.
47008004	Tus kintaskʼinil lakatin para vachu lay kataʼaqtayjul ixlapanakni ni Dios.
47008005	Jantu vamun tumin kataxtaqlhi tacha xakpastakʼa. Va tatamaqxtaqnil la ixtamakaʼ ni Dios y vachu kintatamaqxtaqnin ni kijnan. Ixtakʼatsay ni va Dios chuncha najun.
47008006	Ex chuncha klhijunil ni Tito para kaʼal pusaknaʼ kun uxiknan. Yucha aqtaynil ixpusakka ni tumin. Chavay ox kamajkanil yu aniy xalhitapatsa japaxkanti.
47008007	Jantu tuʼuchun tatsʼanqaniyan, lhitʼaunʼoyatʼik tachun yu maqskʼiniy. Ox lhakʼapʼupʼinatʼik, ox chʼivinanatʼik, y ox jalakpʼastʼaknanatʼik. Vachuʼ ayaj makʼapʼutʼunatʼik yu ox y ox kilapaxkayau. Chavaycha vachu tsʼanqay kaxtʼaqtʼik miʼaqtayjuntikʼan.
47008008	Jantu klalhijunau laqatapʼasta. Va klalaqtsʼiniputunau mijapaxkantikʼan incha ayaj ox makʼayatʼik tacha yu tamakay alati.
47008009	Uxiknan kʼatsʼayatʼik ixjamapayninti kiJalhachimoʼonukʼan Jesucristo. Mas ayaj maqaliʼ ixjunita, va makakal tacha kilpataniʼ por uxiknan. Chuncha val para kʼaʼuntʼik uxiknan tacha maqalinin por ixkilpatiti ni yucha.
47008010	Klaxtaqniyau jatapastakʼati por yu aniy aqtayjunti. Uxiknan va yu pʼunaj puʼaqtʼaynitʼik aqtayjunun kʼatacha. Va ayaj ixʼaqtʼayʼunpʼutʼunatʼik yu kilpatinin y xlhiyucha xtaqtʼik tumin.
47008011	Ex chavaycha kʼamajkʼanitʼik ixmakaka yu makʼapʼutʼunatʼik para kʼamakʼatʼik tacha yu pʼunaj pʼastʼaktʼik y kaxtʼaqtʼik tacha yu maʼalinatʼikcha.
47008012	Incha matichun laqsaval xtaqputun tuʼuchun, ni Dios laqaʼiniy tacha yu laqchaaniy kaxtaqlhi. Jantu skʼin yu jantu lay kaxtʼaqtʼi.
47008013	Jantu chuncha klajunau para katamaqalil yu alati y para uxiknankʼan kilpatanin kʼaʼuntʼik,
47008014	va para va aqstanchun kʼaʼuntʼik. Chavaycha yu maʼalinatʼik lay kʼapʼuʼaqtʼayʼutʼik yu tatsʼanqaniy. Ex astan vachu yu katamaqalinaʼ lay kataʼaqtayjuchoqon uxiknan yu katatsʼanqaniyan, ex chuncha va aqstanchun kaval.
47008015	Va chuncha tsʼoqkanta la ixchivinti Dios yu inchine najun: “Yu lhuvaj saklhi jantu kaxajnichal y yu va tsʼuniy saklhi jantu katsʼanqanil.”
47008016	Ikxtaqniy lhimalaqpuchuncha ni Dios por yu makanil ni Tito para katapaxkan vachu chun tacha klapaxkayau kitʼin.
47008017	Yucha niman laqaʼil tejkan klhijunil katalaqʼan y ayaj talaqʼuxaʼanan, xlhiyucha antachal la ixʼachati.
47008018	Klatʼamalaqachaniu yu aqayntaun kilaqajkʼan yu ox talhichiviniy tachun ixlapanakni Dios por yu ox lhitapatsa makay yu ixlaqputeʼeka ni ox chivinti.
47008019	Vachu ixlapanakni ni Dios yu talakachux tavilanal va yucha talaksaklhi para kintatʼalhaʼan yu ikpusakʼau. Ni anchanu pusaknati va para katasul ni ayaj kalaqʼaqtayjuputunau ixlapanakni Dios y para ay kamakakal ni Dios.
47008020	Klhaʼanau kilaqajkʼan para jantu kintalhikiltajin taʼan klhimapatsayau ni tumin.
47008021	Klhilaqsoqoyau makanan jantu vamun para ox kaxajchal kun Dios, vachu para ox kaxajchal kun ni lapanakni.
47008022	Vachu klatʼamalaqachaniyau aqayntaun kilaqajkʼan. Yucha aqlhuu klaqtsʼiu ni ayaj aqtayjununputun y chavaycha takʼatsaniyan ni ox kʼamakʼayapitik, xlhiyucha apalay aqtayjununputun.
47008023	Yu Tito yucha kintʼatapatsay por uxiknan. Yu aqayntʼuy ketʼalaqaunin yuʼuncha tamalaqachal ixlapanakni ni Dios y por yu ox ixputsukukʼan toʼoyakan ni Cristo.
47008024	Ex chuncha iknajun kalaʼaʼitʼik para katakʼatsal ni aniy ketʼalaqaunin ni laqsaval pʼaxkʼananatʼik y laqsaval lajqalʼoxin untʼatʼik tacha klakjunil. Chuncha lay katakʼatsal yu talakachux ixlapanakni Dios.
47009001	Chavaycha yu ixʼaqtayjuka ixlapanakni ni Dios jantu maqskʼiniy kaklatsʼoqniu.
47009002	Kitʼin ijkʼatsay ni ayaj laqʼaqtʼayʼupʼutʼunatʼik y chuncha klakjunil yu machaqan Macedonia. Va klakjunil ni uxiknan yu machaqan Akaya untʼatʼik mas kʼatacha ayaj ixʼaqtʼayʼupʼutʼunatʼik. Ex chuncha lhixajachal ni qaynlhuu yuʼuncha vachu ayaj taʼaqtayjuputul.
47009003	Chavaycha klamalaqachaniyau ni aniy tʼalaqaunin para listujcha kʼaʼuntʼik tejkan kaktapasayaʼ para kaʼaqtʼayʼununtʼik tacha klalhichiviniu para jantu valiʼiy kaval kinchivinti yu klakjunil.
47009004	Incha kintatʼaʼanaʼ lati yu machaqan Macedonia y katalaqtsʼinan ni jantukaʼ listus untʼatʼik ex va lay kaktamaxaniu. Va ox xaklalhakapuʼaniyau y vachu uxiknan va lay katʼamaxaniyapitik.
47009005	Xlhiyucha ikpastaklhi para klamalaqachaniu ni tʼalaqaunin para pʼunaj katalaqʼanchaʼan para kataʼaqtayjun ixpusakka yu ixnaunatʼik kaxtʼaqyapitik. Ex chuncha va para listujcha kaʼalil tacha yu laqsaval lhuu xtʼaqpʼutʼunatʼik y jantu katasul por laqatapʼasta xtʼaqyatʼik.
47009006	Kʼamakʼatʼik kuenta, yu tsʼuniy chʼan va tsʼuniy xqaʼiy, yu lhuu chʼan va lhuu xqaʼiy.
47009007	Qayntamin tsʼanqay kataxtaqlhi yu tacha tapastakʼa la ixjalhanutkʼan pero jantu laqatapʼasta y jantu va por maqskʼiniy. Ni Dios paxkay yu xtaʼa laqa achati.
47009008	Ni Dios lay kataxtaqnin tachun yu lajʼoxi para kaʼalinʼalhil tachun yu maqskʼiniyatʼik para lay lhuu kaʼalil yu lay kaxtʼaqtʼik para tachun ox lhitapatsa.
47009009	La ixchivinti Dios najun: Jalaqlvaqnil yu tamaqskʼiniy ni kilpatanin. Va si ox makay mas va tavanancha.
47009010	Ni Dios xtaqniy xatʼin ni lapanaki yu chʼan y vachu xtaqniy yu uy. Ex vachu kataxtaqniyan uxiknan tachun yu maqskʼiniyatʼik y katalalhavaniyan. Chuncha kataʼaqtayjuyan para lay ox kaxajchal milhitapatsakʼan.
47009011	Ni Dios kataxtaqniyan mimaqalitkʼan para lay lhuu kʼaxtʼaqtʼik. Ex chuncha por yu kaxtʼaqyapitik, qaynlhuu kataxtaqniyaʼ lhimalaqpuchuncha ni Dios.
47009012	Tejkan kaklaklhaʼaniyau yu kaxtʼaqyapitik, ox kalaqʼaqtayjukanaʼ pero jantu vamun yuʼ. Vachu apalay lhuu kataxtaqniyaʼ lhimalaqpuchuncha ni Dios.
47009013	Tejkan chuncha kʼamakʼayapitik ex qaynlhuu ay katamakayaʼ ni Dios. Va por ox alasmaktʼik ni ox chivinti yu lhichiviniy ni Cristo. Vachu ay katamakayaʼ Dios por ox jalaqxtʼaqniyatʼik yu tamaqskʼiniy y por ox laqʼaqtʼayʼuyatʼik yu alati.
47009014	Vachuʼ kataskʼiniyaʼ Dios por uxiknan y kataʼachaniyan por yu ay jamapayninti yu taxtaqnin ni Dios.
47009015	Kaxtaqniu lhimalaqpuchuncha ni Dios. Jantu tuʼuchun kaval tacha ixjamapayninti yu kintaxtaqnitan.
47010001	Ni kitʼin, yu kPablo, klatapayniniyau taun tuʼuchun. Ni Cristo va la qalʼox y mapayninin y vachu va chun tacha ni yucha kitʼin klatapayniniyau. Lati ni uxiknan lhilayatʼik ni va iktalhanan tejkan klatʼataulau y lhilayatʼik vamun la kinkarta pʼas klaxaqalayau tejkan maqati iktaulay.
47010002	Klatapayniniyau ni ox kʼamakʼatʼik para jantu kamaqskʼinil laqatapʼasta kaklaxaqalau tejkan kajkʼananta. Ijkʼatsay ni alin lati ni uxiknan yu tanajun ni kitʼin iktiʼukxuyal tacha qayntaun yu valiʼiy xalapanaki ni aniy lakamunukpaʼ. Va maqskʼiniy laqatapʼasta kaklaqxaqalal ni yuʼuncha.
47010003	Laqsaval valiʼiy lapanakni kuntau y iktanuyau laka lhilukuj pero jantu va aqstanchun tacha yu valiʼiy lapanakni tejkan tamakay lhilukuj.
47010004	Jantu ikpumakayau lhilukuj yu tacha pumakakan aniy lakamunukpaʼ. Va ikpumakayau ixtapʼasta ni Dios yu kintaxtaqniyan yu lay kakpumaqalhajau yu taxkajiy Dios.
47010005	Vachu yucha kalaqpumaqalhajayau yu kintakiltsakʼastukʼan y tachun yu lajʼay takʼatsan y talaktanchay para jantu kamispakal ni Dios. Ikmapaxaniyau tachun ixjatapastakʼatkʼan ni lapanakni para kataqalasmaklhi ni Cristo.
47010006	Tsʼanqay kaʼalasmaknantʼik tachun yu lhinaunkan ex astan incha kaʼalinaʼ yu jantu kataqalasmaknanaʼ, kaklaqxtaqniyaʼ ixmaqanlqajnatkʼan.
47010007	Kʼamakʼatʼik kuenta yu ox tasuy la ketsukuntikʼan. Ni lapanakni yu tanajun ni vamun yuʼun tatanumanal kun Cristo, yuʼuncha tsʼanqay katalakpastaknal. Ex katakʼatsayaʼ ni kijnan vachu iktatanumanau kun Cristo.
47010008	Mas tasuy tacha ay ikmakakan jantu klhimaxanan kaklhichivinil ni ay lhitapatsa yu kimaqxtaqnil Dios. Kimaqxtaqnil para kaklaʼaqtayjuu y jantu para kaklalaktʼilhiu.
47010009	Jantu iknajun kʼalhilatʼik ni klamaqsvaputunau kun kinchivinti yu klatsʼoqniyau.
47010010	Lati tanajun la kinkarta va laqatapʼasta klaxaqalayau pero tanajun tejkan ancha iktaulay kun uxiknan ex jantu pʼays klaxaqalayau. Xlhiyucha kintalaktanchaniy kinchivinti.
47010011	Pero yuʼuncha tsʼanqay katakʼatsal ni tejkan klatsʼoqniyau karta pumaqati vachu va chuncha klaxaqalayau tacha tejkan klatʼataulau.
47010012	Kijnan jantu iktapujuyau klajuniu ni kijnan kuntau tacha ni anchanu lapanakni yu lajʼay jalakmakakan ixlaqʼamankʼan. Siya yuʼuncha si lajʼay takʼatsan por talaqtsʼin tacha tajunita yu alati. Tejkan chuncha talalaqtsʼin ex jantu ox talakpastaknan.
47010013	Kijnan jantu ay ikmakakanau tacha yu jantu kintapaxtoqniyan. Ikchivinanau vamun tacha yu kintapaxtoqniyan por yu lhitapatsa yu kintamaqxtaqnitan Dios. Anchanu lhitapatsa talaqchaʼan tus taʼan vilanantʼik ni uxiknan.
47010014	Jantu ikmakayau yu jantu kintapaxtoqniyan tejkan klaxaqalayau. Ni kijnan va yu pʼunaj yu klakilaqputeʼeniu ni ox chivinti yu lhichiviniy Cristo.
47010015	Kijnankʼan jantu ikpaʼayajnanau por yu ox lhitapatsa yu makal aqayntaun. Ikpakxanʼiyau kakmakau apalay lhuu kun uxiknan incha uxiknan apalay ox kalhakʼapʼupʼinapitik. Vamun kakmakayau tacha yu kintapaxtoqniyan.
47010016	Ex astan lay kaklaqputeʼeniu yu ox chivinti ni lapanakni yu tavilananchal mas apalay xlhiʼavintʼi taʼan vilanantʼik ni uxiknan. Jantu kintamaqamayan ikpaʼayajnau ixlhitapatskʼan yu tamakal alati lapanakni.
47010017	Taʼayuʼ ay kʼatsanputun, va ay kakʼatsal por yu makal ni Dios.
47010018	Yu ox xajachal kun Dios jantu va yu ay makakan ixlaqʼaman, va yu Jalhachimoʼonu Dios ay makay.
47011001	Va knajun kamaʼantʼaqniyapitik kinchivinti mas kajkʼatsanaʼ tacha qayntaun tontoj tejkan kaklaxaqalayau. Klaskʼiniyau kamaʼantʼaqniyapitik.
47011002	Chavaycha klhixiyaxa va por jantu iknajun kʼalhipʼintʼik kun aputaun lhakapuʼati. Vachu chun tacha qayntaun tsʼal tejkan junkan kaxtaqnikanaʼ qayntaun jatsiʼi vachu chun kaklamaqxtaʼau la ixtamakaʼ ni Cristo y jantu kun milaqtaqalkʼan.
47011003	Ni tsapul yu ayaj jalakpastaknan makanul ni Eva. Uxiknan vachu lay katamapaxanin mijatapastakʼatkʼan para jantucha kamaqxtʼaqtʼik metsukuntikʼan la ixtamakaʼ ni Cristo. Xlhiyucha kilamaqsvayau.
47011004	Tejkan matichun chaanachal taʼan vilanantʼik va makʼayatʼik kuenta ixchivinti mas jantu vas talhixaqalayan tejkan lhichiviniy ni Jesús. Ex laʼaʼiyatʼik aputaun espíritu yu jantu va aqstanchun tacha yu laʼaʼitʼik kun kijnan. Vachu lhakʼapʼupʼinatʼik aputaun chivinti yu jantu ixlhakʼapʼupʼinatʼik pʼunaj.
47011005	Kitʼin iknajun ni anchanu lapanakni kun kitʼin, yuʼuncha jantu lajʼay kataval mas tanajun vamun yuʼuncha lajʼay tajunita kun yu laqmalaqachal ni Cristo.
47011006	Mas jantu kʼus ikchiviniy pero ox jatapastakʼati klhitʼajun tacha uxiknan kilamispaniyau. Va kʼatsʼayatʼik tacha klamasuniyau mas va tavanancha.
47011007	Kitʼin iknajun jantu ox kalhilatʼik tejkan klalaqputeʼeniu yu laqsaystʼi ixchivinti Dios por jantu kaklaskʼiniu tumin. Chuncha klakatʼuniy ikmakakal para lajʼay kʼaʼuntʼik uxiknan pero jantu ox lhilayatʼik.
47011008	Va klakmaxtunil ixtuminkʼan ixlapanakni Dios yu tavilanal alati putaulanaxna. Va kintaxtaqnil yu ixkintsʼanqaniy para lay kaklaʼaqtayjuu.
47011009	Tejkan xaklatʼavilanau mas kintsʼanqanil tuʼuchun jantu kaklaskʼiniu. Ni ketʼalaqauninkʼan yu ixtaminachal Macedonia, yuʼuncha ixkintaxtaqniy yu ixkintsʼanqaniy. Jantu aqtaun kaklamaqanchapuu y jantu aqtaun kaklamaqanchapuyau.
47011010	Ni kitʼin va si laqsaval ikchiviniy tejkan klhichiviniy Cristo. Laqsaval klajunau ni kitʼin va tacha oxicha ijkʼatsan mas jantu kaklaskʼiniu tumin por kilhitapatsa. Oxi ijkʼatsan por yu ikmakal ancha la xalakatʼun Akaya y jantu matichun lay kilaktanchaniy.
47011011	¿Valiʼiycha chuncha klaxaqalayau? ¿Lhilayatʼik va por jantu klapaxkayau? Ni Dios kʼatsay ni ox klapaxkayau.
47011012	Kaktaylhaanaʼ makanaʼ yu ikmakay, kaklaqputeʼeyaʼ ixchivinti Dios mas jantu ikskʼin tumin. Ex chuncha ni anchanu lapanakni jantu lay lajʼay katakʼatsal, mas tanajun tamakay ixlhitapatskʼan va aqstanchun tacha kijnankʼan.
47011013	Yuʼuncha tanajun va Jesucristo jalaqmalaqachal pero jantu laqsaval kaval. Tamakanunun y talakatayay tacha lapanakni yu laqsaval jalaqmalaqachal ni Cristo.
47011014	Lhikʼatsancha ni aqtsʼiyaj va chuncha tapasay. Mas yu Satanás lakatayay tacha ixmayul Dios yu mapulkuy.
47011015	Xlhiyucha jantu taun lhilayau mas ixʼoqxtamatin ni Satanás talakatayay tacha ixʼoqxtamatin Dios yu ox tamakay. Astan yuʼuncha katamaqalchauyaʼ por yu jantu ox lhitapatsa tamakay.
47011016	Aaqtaun klajunchoqoyau ni jantu kilalaqtsʼiu tacha qayntaun tontoj. Mas chuncha kilalaqtsʼinau, va knajun kilalaqaʼiu mas tacha qayntaun tontoj. Ex chuncha lay ay kakmakakal mas va tsʼuniy por yu kaklajunau.
47011017	Tejkan ay ikmakakan jantu ikchiviniy tacha kachivinil kiJalhachimoʼonukʼan Jesús. Va ikchiviniy tacha qayntaun tontoj.
47011018	Alin lhuu lapanakni yu lajʼay jalakmakakan ixʼamankʼan por yu putsuku talhitʼajun aniy lakamunukpaʼ. Ex kitʼin vachu ay kakmakakanaʼ.
47011019	Kun achati laʼaʼiyatʼik ni anchanu lapanakni yu laktontos, tacha kalhitsʼukʼutʼik ox jatapastakʼati kʼatsʼanatʼik.
47011020	Uxiknan ox laʼaʼiyatʼik mas tamakayan tacha ixʼoqxtamatinkʼan, mas taʼuniyan yu maʼalinatʼik, mas tachʼapaniyan yu lhitʼaunatʼik, mas lajʼay takʼatsan, mas talakapusayan la miʼukxpukʼan, pero ox laʼaʼiyatʼik.
47011021	Ex ni kijnan klhixajachaʼau tacha kakmaxanau por kintatsʼanqaniyan tapʼasta para chuncha kaklamakau vachuʼ. Incha matichun ay makakan ixʼaman ex kitʼin vachu ay kakmakakanaʼ, mas kaxajchal kinchivinti tacha kachivinil qayntaun tontoj.
47011022	Yuʼuncha tachiviniy yu lhichivin Hebreo, kitʼin vachu. Yuʼuncha va israelitas, kitʼin vachu. Yuʼuncha tamintachal kun ixpaykʼan Abraham, kitʼin vachu.
47011023	Yuʼuncha tanajun ixʼoqxtamatin Cristo tajunita. Chavay kakchivinanaʼ tacha tontoj pero apalay ixʼoqxtamati Cristo kunita ni kitʼin. Apalay pʼays iktapatsaniy, apalay va tsaj ikmanukan laka pachʼin, ikmaqanaqkal aqlhuva tus jantucha lay puteʼekan, aqlhuva va laycha xaknil.
47011024	Ni israelitas yu jantu talhakapuʼan aqkis talhinaul kimaqanaqkal kun kuarta, tus treintainueve ixkintalaqayntsaniy aqtamin.
47011025	Aqtʼutucha kintamaqanaqlhi kun kʼiu, y aqtauncha kintalakatʼalmal kun chiyux. Aqtʼutucha anchal ni barco yu xakpuʼan, y chuncha laka vakni aqtauncha iktapasal taun julchan kun taun tatsʼisin lakamar.
47011026	Aqlhuucha kaltananta lakatin. Aqlhuva klaqpusa laʼaxkan taʼan lhuu. Iktapasal taʼan lhitaʼay por alhavanan. Lhitaʼay kintamapasal kintaʼisraelitas y vachu yu jantu israelitas kataval. Lhitaʼay iktapasal taʼan lajʼay putaulanaxna y vachu taʼan lakakʼivin y vachu lakamar. Lhitaʼay kintamapasal yu tanajun ketʼalaqaunin pero jantu laqsaval kataval.
47011027	Iktapatsal laqatapʼasta mas ayaj lhitaʼay. Aqlhuva laka putsʼis jantu kakltatal. Aqlhuva xakchavaniy y xakʼoqputun xkan, aqlhuva jantu kakvayl, xaktiʼukxuntayay taʼan lhikʼasniy y jantu xakmaqalin kilaqchʼiti.
47011028	Vachu alin alati yu lhitaʼay yu iktapasal. Vachu iklakpastakʼa ixlapanakni ni Dios yu tavilanal alati putaulanaxna.
47011029	Incha matichun tsʼanqaniy tapʼasta ex kitʼin vachu ijkʼatsan tacha kintsʼanqanil tapʼasta. Incha matichun chivijvakan para kamakal laqtaqal ex kitʼin kʼaqxajuy.
47011030	Incha kitʼin maqskʼiniy ay kakmakakal ex chuncha ay kakmakakanaʼ por klamasuniyau ni kitʼin kintsʼanqaniy tapʼasta.
47011031	Ni Dios yu ixPay kiJalhachimoʼonukʼan Jesús yucha paxtoqniy katoʼoyakal mas va tavanancha. Yucha kʼatsay ni kitʼin jantu ikmakanunun.
47011032	Tejkan xakvil laka putaulan Damasco, ni lhachimoʼonuʼ yu tapatsanil yu rey Aretas, yucha lhinaul kalaklhistakkal tachun ni laka puertas taʼan putaxtukan ni putaulan para lay kintachʼapal.
47011033	Va kintapumaʼeltajul kun qaychʼi la xaventana la xaʼex ni putaulan y chuncha ikpuqoslhi.
47012001	Mas jantu tuʼuchun klhajay incha ay kakmakakal, maqskʼiniy kaklhichivinil yu Dios kimasunil la kijalakavanti.
47012002	Ni kitʼin ikmispay qayntaun ixlapanaki ni Cristo yu kautʼaticha jachʼitin lhitapasal taun tuʼuchun. Pero jantu ijkʼatsay incha kun chux ixlakatunaj u vamun la ixlhitsukunuʼ yu lhitapasal pero Dios kʼatsay. Va lhaʼankal tus laktʼiyan yu apalay talman taʼan vilchal ni Dios.
47012003	Ni anchanu lapanaki, jantu ijkʼatsay incha pataxtul kun chux ixlakatunaj u vamun la ixlhitsukunuʼ pero Dios kʼatsay.
47012004	Va lhaʼankal tus laktʼiyan taʼan qasmaklhi chivinti yu jantu lay kiltaxtuy. Jantu xtaqnikan lakatin kalaqputeʼenichoqol matichun lapanaki.
47012005	Anchanu lapanaki va kitʼin, xlhiyucha lay ay kakmakakal por kaklhichivinil yu klhitapasal. Pero kitʼin jantu ay ikmakaputunkan keʼeman, vamun kaklajunau ni kintsʼanqaniy tapʼasta.
47012006	Ex chuncha por yu klhitapasal ni kitʼin incha ay kakmakaputunkal ex jantu kakchivinil tacha qayntaun tontoj, va laqsaval. Pero jantu chun ikmakaputun, ka va lay lati katalhakapuʼal ni va ay kunita por yu klhitapasal. Vamun iknajun kilalaqtsʼiu tacha junita kimputsuku ali kinchivinti. Ka va lay lati ay kintalaqtsʼil
47012007	por yu lajʼay axtoqnu yu Dios kimasunil. Para jantu ay kajkʼatsal, ni kitʼin ikxtaqnikal taun maqanlqajnati la kilakatunaj tus tacha klaqaltoqomakal. Ni Satanás kimalaqachanil para kilhimaqchapul pero yu Dios kixtaqnil para jantu ay kajkʼatsal.
47012008	Kitʼin aqtʼutucha ikskʼiniy Dios para kimaqosunil ni anchanu taʼan lhitaʼay la ketsukunti.
47012009	Pero yucha kijunil: “Katʼaylhipʼi vamun kun yu ikxtaqniyan, yucha oxicha. Tejkan tsʼanqaniyan tapʼasta ex apalay ox tasuy kintapʼasta la metsukunti”, kijunil. Xlhiyucha ay ijkʼatsan vamun por kintsʼanqaniy tapʼasta, va chuncha apalay alin ixtapʼasta ni Dios la ketsukunti.
47012010	Xlhiyucha ox klhiʼachantajuy tejkan kintsʼanqaniy tapʼasta, tejkan kintakiltajiy, vachu taʼan ikmaqanlqajnan taʼan iktiʼuntayay, vachu tejkan kintalhimaqchapuy, y vachu taʼan la lhitaʼay klhitapasay por Cristo. Tejkan miʼojoy tachun kintapʼasta la kilakatunaj vamun ex klhitsukuy tapʼasta yu kixtaqniy Dios.
47012011	Kitʼin ijkʼatsan tacha qayntaun tontoj por ox klhichivinkan keʼeman. Pero chuncha iknaul va por ixmaqskʼiniy kakʼatsʼatʼik por kitʼin yu laqsaval. Jantu kimpaxtoqniy ox kaklhichivinkal kitʼin keʼeman. Va uxiknan tapaxtoqniyan ox kilalhichiviniu. Mas yu ancha tachaʼal apalay lajʼay jalaqtsʼinkan tacha yu jamalaqachal ni Jesucristo, pero kitʼin jantu lakatʼuniy kakval kun yuʼuncha. Pero kitʼin va lakatʼuniy ijkʼatsan.
47012012	Tejkan xaklatʼavilanau chʼantaun uxiknan, kitʼin klamasuniu lajʼay axtoqnuʼ yu lay kilapumispau ni va kimalaqachal ni Jesucristo.
47012013	¿Valiʼiycha lhilatʼik ni klalaqtsʼiu tacha apalay lakstʼuniy lapanakni kʼaʼuntʼik xajantu yu alati ixlapanakni ni Dios yu tavilanal alati putaulanaxna? Ka va por jantu kaklaskʼiniu tuʼuchun. Kilamalaqmixiniu.
47012014	Aqtʼuycha klalaqkilatau, chavaycha aaqtaun klalaqʼanchoqoyau. Jantu tuʼuchun kaklamaxtuniyau. Jantu klhajaputun yu lhitʼaunatʼik, va uxiknan yu klalhajaʼiputunau. Vachu chun tacha qayntaun xapay kun sasʼatʼan. Yu japayan yuʼuncha tapaxtoqniy katalalhaval axtoqnu para sasʼatʼakʼan y jantu tapaxtoqniy katalalhaval yu jasʼatʼan para japayan.
47012015	Kun chux la kiʼachati kakmaʼakxayaʼ yu kmaqalin y vachu kijatsukunti para kaklaʼaqtayjuu ni uxiknankʼan. Mas jantu ox kilalaqtsʼinau ni uxiknan pero kitʼin klaʼachaniyau.
47012016	Ox kʼatsʼayatʼik ni jantu tuʼuchun kaklaskʼiniu. Pero lati takilhuntʼajun ni kitʼin va jamakanunuʼ kunita y vachu tanajun ni kitʼin klamakanuxtunitau mintuminkʼan.
47012017	¿Lhilayatʼik ni klamalaqachaniu lapanakni para takiʼichal mintuminkʼan?
47012018	Kitʼin ikmalaqachal ni Tito katalaqʼanchaʼan y vachu iktʼamalaqachal yu aqayntaun kintʼalaqajunkʼan. Uxiknan ox kʼatsʼayatʼik ni Tito jantu katamakanun. Kʼatsʼayatʼik ni Tito kun kitʼin va aqstanchun ox iktiʼukxuntayayau, va taun jatsukunti klhitʼaunau.
47012019	¿Lhilayatʼik va kʼaqanixtukanau yu kilalhipastakʼau? Jantu laqsaval. Kijnan va chʼantaun kuntau kun Cristo y Dios makay kuenta yu iknaunau. Tachun yu klajunau va para apalay ox kʼalhakʼapʼupʼintʼik.
47012020	Ni kitʼin iktalhanan kaklapaxtoqvi katsʼukʼutʼik makanan yu jantu kimaqamal tejkan kaklalaqʼantachaʼau. Ex uxiknan vachu jantu katamaqamayan tacha kunita. Ni kitʼin kimpastakʼuy por lachʼapʼayatʼikcha, laʼakchʼipʼiniyatʼik, lalukujlaniyatʼik, latʼaqspʼukniniyatʼik, lalaklkʼaniyatʼik, lakʼiltʼayatʼik, lajʼay kʼatsʼanatʼik, y lalaktʼilhiyatʼik.
47012021	Tejkan kaklalaqʼantachaʼau, iktalhauniy kimamaxanil ni Dios por uxiknan, va kaklalhiqalhunau por mintalaqalhinkʼan. Alin qaynlhuu kun uxiknan yu jantu tamapaxaputun ixjatapastakʼatkʼan. Tatʼatamay lapanakni yu jantu ixnavinkʼan kataval y alati talaqalhin tamakay.
47013001	Aqtʼuycha klalaqkilau y chavaycha aaqtaun klalaqʼanchoqoyau. Kakpuxkaulaqtsʼinaʼ yu lhitʼapʼasayatʼik. Pero taukʼaniyachal laqtaqal matichun vamun incha alin qayntʼuy u qayntʼutu yu takʼatsay yu makal y talhitaulay.
47013002	Tejkan klalaqkilachoqoo va klaqxaqalal ni lapanakni yu ixtamakay talaqalhin. Chavaycha aniy klatsʼoqniyau mas maqati ikvilchil y klaqxaqalay yu tatʼajun makanan talaqalhin. Tejkan klalaqʼanchoqoyau ex jantu klaqmalaqmixiniyaʼ yu tataylhaʼan makanan.
47013003	Chuncha pʼas kajkunaʼ por naunatʼik kaklamasuniu ni va ikchiviniy kun ixtapʼasta ni Cristo. Ni Cristo yucha jantu tsʼanqaniy tapʼasta. Va tamasunin ni ayaj pʼas junita.
47013004	Laqsaval tejkan makxtukmukʼakal laka kurus va tacha jantu kalhitsukul tapʼasta. Pero chavaycha va kujchoqotacha por ixtapʼasta ni Dios. Vachuʼ ni kijnan va tacha jantu kaklhitsukuu tapʼasta pero chʼantaun kun yucha kaklhitsukuyau ixtapʼasta ni Dios.
47013005	Kʼamakʼatʼik kuenta incha vas tʼaylhipʼinatʼik la milhakapuʼatkʼan. Ox kʼalaqtsʼintʼanukʼantʼik. ¿Jantu kʼatsʼayatʼik ni Cristo vil la melhanutkʼan? Pero incha jantu ox tʼaylhipʼinatʼik, ex jantu kataulal la melhanutkʼan.
47013006	Ikpakxanʼiy kamakʼatʼik kuenta ni kijnan vas taylhaanau la kilhakapuʼatkʼan.
47013007	Ikskʼinau Dios para jantu kʼamakʼatʼik tuʼuchun laqtaqal. Jantu chuncha ikskʼinau para katanaul yu alati ni ox iktaylhaʼanau. Va chuncha ikskʼinau para kʼamakʼatʼik yu lajʼox mas yu alati lapanakni kintajunin jantu ox iktaylhaʼanau la kilhakapuʼatkʼan.
47013008	Jantu lay ikmakayau tuʼuchun yu jantu paxtoqniy kun yu laqsaval. Vamun lay ikmakayau yu paxtoqniy kun yu laqsaval.
47013009	Kijnan klhiʼachantajuyau mas jantu tasuy kintapʼastkʼan incha uxiknan lhitsʼukʼuyatʼik tapʼasta. Ikskʼinau Dios para ox katʼaylhipʼintʼik la metsukuntikʼan.
47013010	Xlhiyucha chavay klatsʼoqniyau para jantu kamaqskʼinil kaklalhichomoʼoo laqatapʼasta tejkan klalaqʼanchoqotachaʼau. Ni Jalhachimoʼonuʼ Jesús kixtaqnil lhachimoʼon, jantu para kaklaputiliu, va para kaklaʼaqtayjuu para katalhaval yu ox la metsukuntikʼan.
47013011	Chavay, ketʼalaqaunin, kalhiʼachʼantʼaʼutʼik. Kʼalaʼoxitʼik yu tsʼanqay la metsukuntikʼan. Kʼamakʼatʼik kuenta ni chivinti yu klajunau. Chʼantaun kaval mijatapastakʼatkʼan, ox kalalaqtsʼintʼik. Ex katatʼataulan ni Dios yu ayaj japaxkanan y oxamaktaun jamakanan.
47013012	Kʼalamastʼakʼatʼik kun lakiltastukni tacha ixlapanakni ni Dios.
47013013	Tachun ixlapanakni ni Dios yu aniy tavilanal tamastakʼayan.
47013014	Va katamapaynin ni kiJalhachimoʼonukʼan Jesucristo, va katapaxkan ni Dios, y va chʼantaun katamakan ni Espíritu Santo. Chuncha kaval.
48001001	Kitʼin kPablo kunita. Yu kimalaqachal jantu valiʼiy lapanaki kaval. Va Jesucristo yu kimalaqachal y vachu kimPay Dioskʼan. Yucha majkujuchoqol Jesucristo laka lhinin.
48001002	Kitʼin kun tachun yu ketʼalaqaunin yu aniy kintatʼavilanal klamastakʼayau uxiknankʼan yu lhakʼapʼupʼinatʼik yu tʼaqxtʼoqyatʼik lakatamin putaulan xalakatʼun Galacia.
48001003	Kataxtaqnin jamapayninti y oxamaktaun katamakan kimPay Dioskʼan kun kiJalhachimoʼonukʼan Jesucristo.
48001004	Yucha lhimaqxtaqkal para kamaqnikal por kintalaqalhinkʼan. Chuncha kintamalaqtaxtun aniy maqtaqalhinin lakamunukpaʼ. Va chuncha naul ni Dios yu kimPaykʼan.
48001005	Yucha la ay kamakakal chavaycha mas va tavanancha kaval, jantu aqtaun katamaktayaʼ. Va chuncha kavalcha.
48001006	Laqsaval kitʼin tus taun kʼatsan ni va nimancha tʼaunchʼoʼoyatʼikcha makauntijlanan ni Dios. Va yucha tamapaynin y tajuntaʼin por Cristo. Va tʼaylhipʼinatʼik aputaun lhakapuʼati. Yucha lhilayatʼik ox chivinti yu lay pulaqtaxtukan.
48001007	Pero jantu laqsaval kaval. Jantu alin aputaun ox chivinti yu lay pulaqtaxtukan. Alin lati lapanakni yu tatʼaunan laktʼilhinin mijatapastakʼatkʼan. Tamapaxaputun yu ox chivinti yu lhichiviniy Cristo.
48001008	Incha matichun katalaqputeʼenin aputaun chivinti para kʼapʼulaqtʼaxtʼu, yu jantu kaval tacha yu klalaqputeʼeniu, yucha tsʼanqay kalhilhaankal laqnin. Chuncha kaval mas va kijnankʼan kajkuu o mas va qayntaun ixmayul Dios kaval.
48001009	Tacha klajuniu, chavay aaqtaun klajunchoqoyau, incha matichun katalaqputeʼeniyan aputaun chivinti yu tapaxata yu jantu kaval tacha yu laʼaʼitʼatʼik, yucha kalhilhaankanaʼ laqnin.
48001010	Chavaycha jantu chuncha iknajun para katalhipaʼinil kinchivinti ni lapanakni. Va iknajun kalhipaʼinil ni Dios. Incha vamun ikmakay yu katalhipaʼinil ni lapanakni, ex kitʼin jantu ixʼoqxtamati Cristo kakval.
48001011	Kitʼin klamakʼatsaniyau, ketʼalaqaunin, ni ox chivinti yu ancha klaqputeʼel jantu ixchivinti valiʼiy lapanaki kaval.
48001012	Jantu kimasunil matichun yu valiʼiy lapanaki y jantu matichun kimalanil. Yu kimasunil va Jesucristo.
48001013	Uxiknan asmaktʼatʼikcha tacha xaktiʼukxuntayay maqancha tejkan xakmakay ixputsukukʼan ni Israelitas. Va ayaj xaklaqmamaqanlqajnivay ixlapanakni Dios y xaklakmaʼakxaputun.
48001014	Kitʼin apalay xakmakay kimputsukukʼan ni israelitas jantu yu alati israelitas yu tacha kijachʼitin ixtalhitʼajun. Va apalay pʼas xaktanuy xaputsuku yu kintamakaunin yu maqaniyaʼ kepayankʼan.
48001015	Pero kilaksaklhi ni Dios vananajcha tejkan jantukaʼ xaktsukuy, va por ixjamapayninti kilhijuntaʼil. Tejkan yucha maqamal
48001016	ex chuncha kimasunil isTsʼal para kalaqlaqputeʼenil ni ox chivinti yu lapanakni yu jantu israelitas kataval. Tejkan chuncha klhitapasal jantu kaklaqʼal matichun lapanaki para kimakʼatsanil ni ox chivinti.
48001017	Vachu jantu kajkʼal Jerusalén para kajkalaqʼal ni lapanakni yu pʼunaj ixjamalaqachata ni Jesús. Kitʼin va kilal xalakatʼun Arabia. Ex astan ikminchoqol laka putaulan Damasco.
48001018	Ex chuncha tejkan laʼatʼutu jachʼitin val, va ijkilal Jerusalén para kakmispal ni Pedro. Ancha xaktʼavilchal tʼuy semana.
48001019	Yu alati ixtamalaqachan Jesús jantu klaqlaqtsʼil. Vamun yu Jacobo xaklaqʼanta yu ixtʼalaqajun ni Jalhachimoʼonu Jesús.
48001020	Tachun yu aniy klajunau, ni Dios kʼatsay ni jantu klalaklkaniyau.
48001021	Ex astan kilal xalakatʼun Siria ali Cilicia.
48001022	Ex chuncha xalakatʼun Judea jantukaʼ matichun ixkintamispay kun ixlapanakni Cristo yu ancha ixtataqxtoʼa.
48001023	Vamun ixtaqasmatʼa yu ixtakilhuntʼajun ni lapanakni, va tanaul: “Ni lapanaki yu ixkintamamaqanlqajnivayan y ixlaktʼilhiputun kilhakapuʼatkʼan, chavay laqputeʼeycha ni ox chivinti yu lhakapuʼanau.”
48001024	Ex chuncha apalay pʼas tatoʼoyal ni Dios por kitʼin.
48002001	Tejkan laqakautʼaticha jachʼitin val, kitʼin aaqtaun ijkilachoqol Jerusalén kun Bernabé y vachu klhaʼal ni Tito.
48002002	Va chuncha kimasunil ni Dios ni kajkʼal. Va klaktʼachivinil xʼamankʼan yu ancha laktoʼoyakan tacha xaʼayan yu talhakapuʼan. Va klakmasunil tacha klaqputeʼeniy ni ox chivinti yu jantu israelitas kataval. Chuncha ikmakal para jantu valiʼiy katsʼanqal tachun kilhitapatsa.
48002003	Ni Tito yu ixkintʼaʼanta jantu kalhijunkal kaxvililichʼukʼunikal tacha talhinajun ni israelitas, mas ixtakʼatsay ni yucha va griego.
48002004	Ancha tatamaqsaqtanuchal lati israelitas yu jantu laqsaval ketʼalaqaunin kataval. Tatamaqsaqtanul para katalaqtsʼil tacha ni Cristo kintamakan oxamaktaun. Ixtamakaputun para kamakachoqoo ixputsukukʼan. Ex chuncha kajuu tacha oqxtamatin yu laqnaqlhitsukukan laka lhitapatsa.
48002005	Pero kijnankʼan ni tsʼuniy jantucha kaklaqxtaqkau para katalhajal. Ex lay ox kataylhaʼal la metsukuntikʼan ni ox chivinti yu laqsaval.
48002006	Ancha ixʼalin yu laktoʼoyakan tacha xalajʼayan, mas kitʼin jantu ikmakay kuenta va taʼayucha kaval. Ni Dios va mustaun jamakay ni lapanakni. Pero ni anchanu lapanakni jantu kintamasunil aputaun chivinti yu maqskʼiniy kaklaqputeʼel.
48002007	Va la ox talhilal yu ikmakay, va takʼatsal ni Dios ixkimaqxtaqnita lhitapatsa para kaklaqputeʼenil ni ox chivinti yu jantu israelitas kataval. Vachu va chun tacha ni Pedro ixlhimaqxtaqnikanta kalaqputeʼenil yu israelitas.
48002008	Ni Dios xtaqniy tapʼasta ni Pedro para kamalaqachakal laqputeʼeni taʼan tavilanal ni israelitas. Vachu kixtaqniy tapʼasta ni kitʼin para kakmalaqachakal laqputeʼeni taʼan tavilanal yu alati lapanakni.
48002009	Yu Jacobo ali Pedro ali Juan, yu ancha laktoʼoyakan tacha xalajʼayan, yuʼuncha takʼatsal ni va Dios kimaqxtaqnil ni aniy lhitapatsa por ixjamapayninti. Ex xlhiyucha kintamaktuntajin kitʼin kun Bernabé tacha ox ketʼalaqauninkʼan. Va chʼantaun ikmakau kijatapastakʼatkʼan para kijnankʼan kajkʼau tapatsanin kun yu jantu israelitas kataval y yuʼuncha katataylhaanil ixlhitapatskʼan kun yu israelitas.
48002010	Vamun kintajunin kajkalakpastakvi para kaklaqʼaqtayjuu yu kilpatanin. Va yucha yu xakmakaputunta kitʼin kun tachun la kiʼachati.
48002011	Astan tejkan xakvil laka putaulan Antiokía vachu chinchal ni Pedro. Ex kitʼin klaqʼaymal la ixlakaʼukxpu. Va taun laqtaqal yu ixtʼajun makan.
48002012	Tejkan tachil lati ixlapanakni ni Jacobo ex Pedro aqtayl jalakmakauntijlay yu jantu israelitas kataval. Jantucha apalay chʼantaun kalaktʼavayl mas pʼunaj ixjalaktʼavajin. Ni israelitas yu ixtalhinajun kaxvililichʼukʼunikʼa, yuʼuncha ixtanajun ni jantu maqskʼiniy kalaktʼavay. Ex Pedro ixlaktalhauniy.
48002013	Yu alati israelitas ancha vachu tʼuy ukxpuʼ tamakal tacha makal ni Pedro. Mas kaval Bernabé vachu jalaqtsʼiʼil y tʼuy ukxpuʼ makal.
48002014	Pero kitʼin klaqtsʼil ni jantu ox ixtamakay yu masuy ni ox chivinti yu laqsaval. Ex kunil ni Pedro la ixlakaʼukxpukʼan tachun ni lapanakni, va iknaul: “Uxintʼi, mas va israelita kʼatʼi tʼiʼukxuntʼayay tacha yu jantu israelitas kataval. ¿Ex chavaycha valiʼiycha naʼun yu jantu Israelitas kataval maqskʼiniy katamakal xaputsuku ni Israelitas?”
48002015	Kijnankʼan tus ikpupaqvi kilhiʼisraelitakʼan y jantu kakpupaqvi tacha yu alati lapanakni yu lakjunau jamaqtaqalhinin.
48002016	Pero mas chuncha kuntau vachu klhakapuʼanau ni Cristo para ox kintalaqtsʼin ni Dios. Jantucha klhakapuʼanau va por ixlhachimoʼon Moisés ox kintalaqtsʼin ni Dios. Dios jantu matichun ox laqtsʼin incha vamun por kamakal yu lhinaunkan laka lhachimoʼon.
48002017	Va lakxkauyau ni ox kintalaqtsʼin ni Dios por yu makal Cristo. Ex chuncha chʼantaun juntau kun yu alati lapanakni yu jalakjunau jamaqtaqalhinin. Chuncha lhixajachal lati lapanakni talhilay ni Cristo va kintamakayan maqtaqalhinin. Pero jantu laqsaval kaval.
48002018	Incha kitʼin iktaspʼikchoqoy ni anchanu xaputsuku ex kintaukʼaniyachal laqtaqal. Va tacha kakmakachoqoputul aqataun chaqaʼ yu klaktʼilhil.
48002019	Va tacha kaknilcha, xlhiyucha jantucha kimpaxtoqniy yu lhinaunkan laka lhachimoʼon. Ex chuncha lay kaktsukul kun jatsukunti yu minchal kun Dios.
48002020	La ketsukunti va chʼantaun iktʼaxtukmukʼakanta kun Cristo. Jantucha kitʼin kaktsukul la ketsukunti, va Cristo yu tʼajun la ketsukunti. Yu jatsukunti yu chavay klhitʼajun va por klhakapuʼan Sasʼatʼa Dios. Yucha kiʼachanil y maqxtaqkal para kanil por kitʼin.
48002021	Chuncha jantu klaktanchay ixjamapayninti ni Dios. Incha matichun lhiʼajin kamaxtunikal ixlaqtaqal por kamakal yu lhinaunkan laka lhachimoʼon, ex chuncha ni Cristo va tacha jantu por tuʼuchun kaval mas nil.
48003001	Uxiknankʼan machaqan Galacia jantu jalakpʼastʼaknanatʼik. Kitʼin tus ox klalaqputeʼeniu ni Cristo tacha val, makxtukmukʼakal tus va tacha kalaqtsʼintʼik yu klajuniu. Pero chavaycha va tacha matichun katachajun para jantucha ox kalakpʼastʼaknantʼik.
48003002	Vamun klajunau taun chivinti. Uxiknan laʼaʼitʼik ni Espíritu Santo va por lhakʼapʼupʼintʼik ni ox chivinti yu asmaktʼik, jantu por makʼatʼik yu lhinaunkan laka lhachimoʼon.
48003003	Incha chuncha puʼaqtʼaynitʼik yu sastʼi jatsukunti kun yu Espíritu Santo, ¿ex valiʼiycha jantu kʼalakpʼastʼaknantʼik y tʼaylhiʼuxipʼinatʼik kun mintapʼastkʼan?
48003004	Incha aputaun lhakʼapʼupʼinatʼik, ¿ex tisun xtapal tachun yu tʼapʼasatʼatʼik por milhakapuʼatkʼan? Va tacha jantu tuʼuchun xtapal kaval.
48003005	Ni Dios taxtaqniyan ni Espíritu Santo y makay lajʼay axtoqnu siya uxiknan. ¿Ex valiʼiy chuncha makay ni yucha? Jantu por makʼayatʼikcha yu lhinaunkan laka lhachimoʼon. Va por lhakʼapʼupʼinatʼik ni ox chivinti yu asmaktʼatʼik.
48003006	Vachu va chun la maqancha ni Abraham ox lhakapuʼal ni Dios y xlhiyucha ni Dios laqaʼil tacha ox lapanaki.
48003007	Ex chuncha kakʼatsʼatʼik yu laqsaval sasʼatʼan ni Abraham tajunita va yu talhakapuʼan.
48003008	La maqancha ni Dios kʼatsal y naul la ixchivinti ni kalakmaxtuniyaʼ ixlaqtaqalkʼan tachun yu talhakapuʼan, mas yu jantu israelitas kataval. Chuncha laqputeʼenikal ni Abraham, va junkal: “Va taʼayucha lapanakni kataval, ox katatapasayaʼ por uxintʼi.”
48003009	Ex chuncha tachun yu talhakapuʼan ox tatapasay la ixjatsukuntikʼan chʼantaun kun Abraham yu lhakapuʼal.
48003010	Tachun yu tapulaqtaxtuputun por tamakay yu lhinaunkan laka lhachimoʼon yuʼuncha lakmukʼanikanta talaqalhin. Yu ixchivinti Dios najun: “Taʼayuʼ yu jantu kamakaʼol tachun yu lhinaunkan laka lhachimoʼon yu tsʼoqkanta yucha lakmukʼanikanta talaqalhin.”
48003011	Ni Dios jantu matichun ox laqtsʼin por kamakalcha yu lhinaunkan laka lhachimoʼon, vamun por kalhakapuʼal. Chuncha ox mispakan, porke la ixchivinti Dios najun: “Ni lapanaki yu Dios ox laqtsʼin, yucha va por ixlhakapuʼati katsukuyaʼ.”
48003012	Yu xaputsuku laka lhachimoʼon jantu va taun kaval kun yu xaputsuku jalhakapuʼati. Yu pulaqtaxtuputun por kamakal yu lhinaunkan laka lhachimoʼon, yucha lay kalhitsukul jatsukunti vamun incha chuncha kamakaʼol.
48003013	Ni Cristo kintamaqalchauniʼojon ni lhachimoʼon para jantucha kalhimakxkavakau talaqalhin tejkan yucha makiltakal laka kurus. Chuncha taukʼaniʼochal talaqalhin por kijnankʼan. Tacha ixchivinti Dios najun: “Lhimakxkavakanta talaqalhin yu makiltakanta laka kʼiu.”
48003014	Ex chuncha tachun ni lapanakni, mas yu jantu israelitas kataval, lay katalaqaʼil yu ox chʼantaun kun Abraham por yu makal Cristo Jesús. Chuncha incha lhakapuʼanau, lay laqaʼiyau ni Espíritu.
48003015	Ketʼalaqaunin, klamasuniyau tuʼuchun la ketsukuntikʼan para kamalaʼasitʼik. Incha qayntaun lapanaki katsʼoqlhi taʼayucha kamakaunikal ixlhitapatsa y tsʼoqmulaniy ixtaqaʼuti, ex jantucha lay katalaktʼilhichoqol.
48003016	Chuncha ni Abraham va junkal ni ixmaqlaqapʼu kalaqaʼiyaʼ yu lajʼoxi. Jantu kalhichivinkal yu pumalhuu, va lhichivinkal va qayntaun, va junkal: “la mimaqlaqapʼu”. Yucha va Cristo.
48003017	Va inchine klajunau, ni anchanu chivinti yu lhichiviniy ni Cristo va chʼantaun tʼatamakaul ni Dios kun Abraham. Ex tejkan tapasal 430 jachʼitin va xtaqnil ixlhachimoʼon ni Moisés. Pero yucha jantu lay laktʼilhichoqoy ni chivinti yu Dios tʼatamakaul kun Abraham.
48003018	Dios junil ni Abraham ni kalaqxtaqniyaʼ yu lajʼoxi yu sasʼatʼan. Chuncha jantu katapulhajal por katamakal yu lhinaunkan. Va por ni chivinti yu Dios tʼatamakaul kun Abraham tejkan junil ni valiʼiy kalaqxtaqniyaʼ.
48003019	¿Ex valiʼiycha astan maqxtaqlhi ni Dios yu lhachimoʼon? Va para katapumispal ixlaqtaqalkʼan ni lapanakni tus tejkan mil Jesucristo. Yucha ixmaqlaqapʼu Abraham yu Dios junil kaʼalinaʼ. Ixmayulnin Dios taxtaqnil ni lhachimoʼon ni Moisés, ex yucha jalakmapasanichoqol ni lapanakni.
48003020	Ex chuncha ixʼalin qayntaun yu maqxtaqnikal y alati yu jamapasanikal. Pero Dios va taun y xʼaman xtaqnil ixchivinti ni Abraham.
48003021	¿Lhilayatʼik ni lhachimoʼon yu xtaqnikal Moisés va laktʼilhil ixchivinti Dios yu junil Abraham? Jantu laqsaval kaval. Ni lhachimoʼon incha ixtaqlhi jatsukunti ex lay ox katalaqtsʼin Dios por kʼamakʼatʼik yu lhinaunkan.
48003022	Pero la ixchivinti Dios najun si chʼikantau por yu talaqalhin. Ex chuncha yu ox yu Dios naul kaʼalinaʼ va laqxtaqnikan vamun yu talhakapuʼan ni Jesucristo, para chuncha katalaqaʼil yu talhakapuʼan.
48003023	Pero tejkan jantukaʼ ixlhakapuʼanau ni Jesús yu lay kapulaqtaxtuu, ex ni lhachimoʼon ixkintaxkaulhitʼaunan tacha tachʼinin ni kijnan yu israelitas juntau. Chuncha ixjunita tus tejkan kilachil ni Jesucristo yu lhakapuʼanau para kapulaqtaxtuu.
48003024	Ni lhachimoʼon lhixajchal tacha qayntaun yu kintamalaniyan para kintamakʼatsanin ni maqskʼiniy kalhakapuʼau Cristo. Ex chuncha ni Dios ox kintalaqtsʼin.
48003025	Pero chavaycha vamun maqskʼiniy kalhakapuʼau para lay kalaqtaxtuu ex jantucha kintalhichimoʼoyan ni lhachimoʼon.
48003026	Mintachunkʼan va sasʼatʼan Dios untʼatʼik por lhakʼapʼupʼinatʼik ni Cristo Jesús.
48003027	Va aqchʼajʼautʼik y chuncha masutʼik ni va chʼantaun kun Cristo untʼatʼik. Chuncha tʼanuyatʼik kun Cristo y va tacha kʼalakʼatʼayatʼik kun yucha la metsukuntikʼan.
48003028	Jantu maqskʼiniy tisuncha lapanaki kʼaʼuntʼik, mas va israelita, mas va griego, mas va oqxtamati, mas yu oxamaktaun tijuntayay, mas va joʼati, mas va xanati. Va si chʼantaun untʼatʼik kun Cristo Jesús.
48003029	Chavay incha ixlapanakni Cristo untʼatʼik ex sasʼatʼan Abraham untʼatʼik. Ex tamapasaniyan yu lajʼoxi tacha junil Dios ni Abraham ni kaʼalinaʼ.
48004001	Klajunau ni sʼatʼa yu kamapasanikanaʼ ni ixmaqaliti ixpay, yucha tejkan sʼatʼakaʼ jun taylhaanikan ixlhistakka tacha oqxtamati, mas xaʼukxtin tachun ni chaqaʼ kunaʼ.
48004002	Alin lapanakni yu talhistakʼa ni sʼatʼa y alin yu tamaʼaniy ixtumin tus kalakachil ni julchan tejkan ixpay kanaul ni laycha kamakal xʼaman.
48004003	Vachu chun kijnankʼan tejkan jantukaʼ ixlhakapuʼanau, ex va tacha sʼatʼan ixjuntau y ixmakayau yu ixlhinajun ni lakamunukpaʼ tacha ixʼoqxtamatin kajuu.
48004004	Tejkan lakachil ni julchan yu naul ni Dios ex yucha malaqachal Sasʼatʼa, para kamil jatsukunuʼ kun qayntaun xanati. Tsukul tacha qayntaun yu maqskʼiniy kamakal tacha lhinajun ni lhachimoʼon.
48004005	Chuncha val para kintamalaqtaxtun yu ixlhinaunkan laka lhachimoʼon para kintalaqaʼin ni Dios tacha sasʼatʼan.
48004006	Ex chuncha para katasul ni sasʼatʼan Dios untʼatʼik, yucha tamalaqachanin ixʼEspíritu ni Sasʼatʼa la melhanutkʼan y yucha juniy ni Dios: “KimPay, kimPay kʼatʼi.”
48004007	Ex chuncha jantucha oqxtamatin kʼaʼuntʼik, va sasʼatʼan untʼatʼik. Va sasʼatʼan Dios untʼatʼik, ex xlhiyucha katamapasaniyan ixmaqaliti por yu makal ni Cristo.
48004008	Pʼunaj tejkan jantukaʼ ixmispʼayatʼik Dios, va ixʼuntʼatʼik ixʼoqxtamatin axtoqnuʼ yu jantu laqsaval dioses kataval.
48004009	Pero chavaycha mispʼatʼikcha ni Dios pero apalay ox kaknaul ni Dios tamispan uxiknan. Ex chavaycha, ¿valiʼiycha tʼaspʼikchʼoʼoyatʼikcha taʼan kamakʼachʼoʼotʼik yu lhinajun axtoqnu yu jantu kalhitsukul tapʼasta yu jantu tuʼuchun xtapal kaval? ¿Valiʼiycha chuncha unchʼoʼoyatʼikcha tacha oqxtamatin yu kanaqlhitsʼukʼukʼantʼik?
48004010	Vananaj makʼayatʼik kuenta xajulchan kʼatanaxnan tacha lhinaunkan laka julchan, laka malkuyuʼ, ali laka jachʼitin.
48004011	Tus kilamaqsvayau ni kilhitapatsa va laycha kilamaqatsʼanqaniʼojou yu klamakaniu.
48004012	Ketʼalaqaunin, klatapayniniyau ni va kʼatsʼukʼutʼik tacha kitʼin junita kimputsuku. Tejkan klalaqkilachaʼau kitʼin ikmakakal tacha uxiknan mas jantu israelitas kʼaʼuntʼik. Jantu tuʼuchun kilamakaniu.
48004013	Uxiknankʼan ox kʼatsʼayatʼik ni tejkan skutsaj klalaqkilachaʼau va xaktaqanʼay. Xlhiyucha ancha iktaulal y klalaqputeʼeniu ni ox chivinti.
48004014	Pero ox kilalaqaʼiu y kilalhiʼajiu mas kintaqanʼati la lhitaʼay ixjunita kun kitʼin. Kilalaqaʼiu tacha ixmayul Dios kakval tus va tacha Jesucristo kakval.
48004015	¿Tas ancha makʼatʼik ni achati yu ixlhitʼaunatʼik por kitʼin? Kitʼin ox ijkʼatsay ni ixlal ixmaxtʼunikʼantʼik milaqchulkʼan para ixkilaʼaqtayjuu incha chuncha xaknaul.
48004016	¿Ex chavaycha mintʼalaxkayakʼan kilamakayau vamun por klajunau yu laqsaval?
48004017	Ni anchanu lapanakni yu ixtaʼanachaʼan makanunun ayaj tapastakʼuy por uxiknan pero jantu ox yu tamakaniputunan. Va tapakxanʼiy kalhitʼaxtʼutʼik kun kitʼin para katʼoʼoyatʼik yuʼuncha.
48004018	La ox incha ayaj tʼoʼoyayatʼik yu ox. Pero tsʼanqay chuncha kaval mas klatʼataulau u jantu.
48004019	Kesʼatʼanin ikmaqanlqajnanchoqoy tacha qayntaun xanati yu tsukuy jamaqlaqavan por uxiknan y chuncha iktaylhaanaʼ tus tejkan katʼiʼuntʼayayapitik tacha Cristo.
48004020	La ox ixval va ancha xaklatʼataulau para jantu xaklaxaqalau laqatapʼasta chuncha tacha chavaycha. Chavaycha jantu ijkʼatsay tacha lay klaʼaqtayjuyau.
48004021	Uxiknankʼan yu makʼapʼutʼunatʼik tacha lhinajun ixlhachimoʼon Moisés, ¿jantu aqtaun kʼapʼutʼeʼetʼik tacha najun ancha?
48004022	Ancha tsʼoqkanta ni Abraham lhitsukul qayntʼuy tsʼalan, qayntaun lhitsukunil ixmaqtsukuʼ yu ixnaqpatsay. Yu aqayntaun lhitsukunil yu laqsaval ixanati yu oxamaktaun ixtʼavil.
48004023	Ni tsʼal yu lhitsukul yu maqtsukuʼ, yucha lhitsukukal tacha valiʼiy lapanaki. Pero yu lhitsukul ixanati, yucha tsukul va por Dios naul ni katsukuyaʼ.
48004024	Ni Dios aqtʼuycha chʼantaun jalaktʼatamakaul ixlapanakni, yucha kintamasuniyan ni aniy qayntʼuy xanatin. Yu Agar yucha kintamasuniyan tacha val laka aspajun Sinaí. Ancha Dios chʼantaun jatʼatamakaul kun ixlapanakni para katamakal ixlhachimoʼon Moisés. Yuʼuncha va tacha sʼatʼan yu jalhitsukukan para kalaqnaqpatsakal.
48004025	Yu ixputsuku Agar yucha xajchal tacha ixlhachimoʼon Moisés yu xtaqnikal laka Sinaí ni aspajun yu vil xalakatʼun Arabia. Ni Agar ali yu sasʼatʼan va jalaqnaqpatsakal. Chuncha va tacha ni lapanakni yu chavaycha tavilanal laka putaulan Jerusalén yu tataylhaʼan kun ixlhachimoʼon Moisés.
48004026	Pero ni xaputaulan laktʼiyan yu vachuʼ Jerusalén junkan, yucha va tacha ni xanati yu oxamaktaun vil. Ancha laktʼiyan minchal ketsukuntikʼan y chuncha ni laktʼiyan xajachal tacha kinatikʼan kaval.
48004027	Va tsʼoqkanta la ixchivinti Dios: Uxintʼi yu jantu aqtaun lhitsʼukʼuy sʼatʼa, kʼalhiʼachʼantʼaʼutʼi. Tus kʼalhiʼachʼantʼaʼutʼi mas jantukaʼ lay lhitsʼukʼuy sʼatʼan. Ni xanati yu chavay makauntijlakanta, kaminaʼ julchan tejkan apalay lhuu katajunaʼ sasʼatʼan xajantu ni xanati yu lhitʼajun ixapay.
48004028	Ketʼalaqaunin, kijnankʼan juntau va tacha Isaac istsʼal ni Sara, vachu va chuncha lhitsukukau va por Dios chuncha ixnajunta.
48004029	Ex chuncha kun istsʼalan ni Abraham, qayntaun lhitsukukal tacha valiʼiy lapanaki. Yucha mamaqanlqajnival yu aqayntaun tsʼal yu tsukul por ixtapʼasta ni Espíritu Santo. Vachu va chun tapasay chavaycha.
48004030	Va inchine tsʼoqkanta la ixchivinti Dios: “Kʼatʼinaqxtʼu ni maqtsukuʼ kun istsʼal. Yu istsʼal jantu lay chʼantaun katʼalaqaʼiyaʼ yu kakxtaqniyaʼ istsʼal ni xanati yu oxamaktaun vil.”
48004031	Ex chuncha, ketʼalaqaunin, jantu kajuu tacha sasʼatʼan ni maqtsukuʼ yu ixlaqnaqpatsakan, va kajuu tacha sasʼatʼan yu oxamaktaun ixvil.
48005001	Ex chuncha ni Cristo oxamaktaun kintamakan para oxamaktaun katiʼukxuntayau. Ox katʼaylhipʼintʼik tacha lapanakni yu oxamaktaun tatʼajun, jantu katʼaspʼikchʼoʼotʼik makanan yu lhinaunkan taʼan jalaqnaqpatsakan ni lapanakni.
48005002	Ox kʼamakʼatʼik kuenta yu kitʼin Pablo klajunau. Incha xtʼaqkʼantʼik para kʼaxvililichʼukʼupʼuxnikʼantʼik ex para uxiknan ni Cristo jantu tuʼuchun xtapal kaval.
48005003	Aaqtaun klajunchoqoyau ni taʼayuʼ lapanaki yu xvililichukʼupʼuxnikanta para katalaqtaxtul vachu tsʼanqay kamakaʼol tachun yu lhinajun la ixlhachimoʼon Moisés.
48005004	Lati uxiknan naunatʼik ni Dios ox katalaqtsʼin por kamakʼatʼik yu lhinaunkan, xlhiyucha tʼaxtʼutʼatʼikcha kun Cristo. Ex jantucha tapaxtoqniyan ixjamapayninti ni Dios.
48005005	Pero kijnankʼan ikpakxanʼiyau ni Dios ox kintalaqtsʼinan por yu makay ni Espíritu Santo por kilhakapuʼatkʼan.
48005006	Incha chʼantaun juntau kun Cristo ex jantu maqskʼiniy mas kʼaxvililichʼukʼupʼuxnikʼa u jantu. Yu maqskʼiniy va kalhakapuʼau y chuncha katapatsau kun japaxkanti.
48005007	La ox ixʼukxpʼupʼintʼatʼik. ¿Maticha talaktanchanin para jantucha kaʼalasmaktʼik yu laqsaval?
48005008	Ni jatapastakʼati yu chavay lhitʼaunatʼik jantu kaminchal kun Dios yu tajuntaʼiyan.
48005009	Tacha tanajun: “Mas va tsʼuniy levadura yu kalhiyau xaskititi harina va lhitayaʼojoy tachun.”
48005010	Ox ijkʼatsay ni uxiknan vachu va chun kʼapʼastʼakʼapitik tacha kitʼin. Pero yu talaktʼilhiniyan mijatapastakʼatkʼan yucha Dios kamukʼaniyaʼ maqanlqajnati mas va taʼayucha kaval.
48005011	Ketʼalaqaunin, ni kitʼin klhinajun ni jantucha maqskʼiniy kaxvililichʼukʼupʼuxnikʼa. Xlhiyucha kintaxkayan. Tejkan klhichiviniy yu tapasal laka kurus jantu katalukujlal incha kaknaul ni maqskʼiniy kʼaxvililichʼukʼupʼuxnikʼa.
48005012	Ni anchanu lapanakni yu talaktʼilhiyan y talhijunan para kʼaxvililichʼukʼupʼuxnikʼantʼik, kitʼin iknajun, ¡apalay ox kalakchʼukʼupʼuxniʼokal!
48005013	Ketʼalaqaunin, ni Dios tajuntaʼin para oxamaktaun kʼaʼuntʼik pero mas oxamaktaun untʼatʼik jantu maqskʼiniy kʼamakʼatʼik tacha yu makaputun yu valiʼiy lapanaki. Va kʼalapʼaxkʼatʼik y kʼalaʼaqtʼayʼutʼik.
48005014	Tachun yu lhinaunkan laka lhachimoʼon va lhinaunkan kun taun chivinti, yu najun: “Kapʼaxkʼatʼi mintʼamachaqaʼ vachu va tacha pʼaxkʼakʼan meʼeman.”
48005015	Incha kalamatʼiʼutʼik y kalalakʼatsʼakʼamatʼik ex kʼalhistʼajkʼantʼik para jantu kalalaktʼilhitʼik.
48005016	Va inchine klajunau, ni katʼiʼukxuntʼayatʼik tacha lhinajun ni Espíritu Santo y jantu kʼamakʼatʼik tacha yu makaputun yu valiʼiy lapanaki.
48005017	Yu makaputun yu valiʼiy lapanaki, yucha jantu chʼantaun tʼajun kun yu lhinajun ni Espíritu Santo. Va putʼuy jatapastakʼati tajunita, jantu tapaxtoqniy. Xlhiyucha jantu tsʼuniy lay makʼay yu makʼapʼutʼun.
48005018	Incha ni Espíritu Santo tamaltanayan la milakatinkʼan ex jantucha tapaxtoqniyan kʼamakʼatʼik ixlhachimoʼon Moisés.
48005019	Ox mispakan tacha yu makaputun la ixjatapastakʼati yu valiʼiy lapanaki. Va tatʼatamay yu jantu ixnavinkʼan kataval, talaktuʼunun, tamakay axtoqnu yu jantu lajʼoxi kaval,
48005020	tatoʼoyay dioses yu makakanta laka makaʼ, tachavanan, jatʼalaxkayan talamakay, talachʼapay, talaxiyaxa, talalukujlaniy, laqʼaqspʼuknin, tatalaqlvaʼa, va taun taun talay,
48005021	talaʼakchaʼaniy, jamaqninin, taʼapʼanin, tamakay xakʼatan ay lakvayti taʼan tamaqtaqalhinin y tamakay alati axtoqnu yu chuncha. Klajunchoqoyau vachu va tacha pʼunaj klajuniu: ni lapanakni yu chuncha tataylhaʼan makanan jantu aqtaun katatanuyaʼ taʼan jalhachimoʼonun ni Dios.
48005022	Pero yu laqxtaʼa ni Espíritu Santo yucha va japaxkanti, jaʼachanti, oxamaktaun jamakanan, xtaʼa maqantaulati, qalʼox jamakanan, makaniyan para ox kʼamakʼanin yu alati, para lay kʼalhakʼapʼupʼinikʼa yu naʼun,
48005023	para kʼalalakʼatʼunikʼa, para kʼalhistʼakkʼa yu kʼamakʼatʼi. Jantu intachun alin laka lhachimoʼon taʼan kalhinaunkal yu jantu chun kʼamakʼatʼi.
48005024	Ixlapanakni Cristo juntau. Va tacha maqniʼojoo laka kurus ni talaqalhin yu ixmakaputunau, chuncha jantucha kintapaxtoqniyan kamakau yu jantu maqskʼiniy.
48005025	Incha ni Espíritu Santo kintaxtaqnin ketsukuntikʼan ex vachu maqskʼiniy katijuntayau kun ni Espíritu Santo.
48005026	Jantu maqskʼiniy ay kamakakau, vachu jantu kalamalukujlau, vachu jantu kalaʼakchaʼaniu.
48006001	Ketʼalaqaunin, incha matichun lapanaki makay tuʼuchun laqtaqal, ex uxiknankʼan yu tʼiʼuyanantʼik kun ni Espíritu Santo kaʼaqtʼayʼutʼik para kaʼostaulchoqol. Pero jantu ay kʼakʼatsʼantʼik tejkan chuncha aqtʼayʼuyatʼik. Ox kʼalhistʼajkʼantʼik para jantu vachu chun kʼalhitʼapʼasatʼik.
48006002	Kʼalaʼaqtʼayʼutʼik kun yu lhitaʼay la metsukuntikʼan ex chuncha kʼamakʼaʼotʼik yu lhinajun la ixlhachimoʼon ni Cristo.
48006003	Incha matichun lhilakan ay lapanaki junita, mas jantu ay kaval va makanukan ixʼaman.
48006004	Taun taun lapanaki maqskʼiniy kamakal kuenta tacha junita ixputsuku kun Dios. Ex chuncha lay ox kakʼatsal por yu makay xʼaman y jantu maqskʼiniy kapastaklhi yu makay aqayntaun.
48006005	Qayntamin lapanaki maqskʼiniy kamakal ixlhitapatsa xʼaman yu paxtoqniy.
48006006	Yu malanikan ixchivinti Dios tsʼanqay katʼaʼul yu ox axtoqnu yu malaninin yu lay kaputapasal la ixjatsukunti.
48006007	Jantu kamakʼanukʼantʼik meʼemankʼan, jantu matichun lay laktuʼuy ni Dios. Tachun yu kachʼantʼi, aqtsʼiyaj va yucha kaxqaʼiyeʼe.
48006008	Incha kachʼantʼi yu jantu ox tacha makaputun valiʼiy lapanaki ex vachu va chun kaxqaʼiyeʼe yu jantu ox yu lhixajachal lhinin. Incha kachʼantʼi yu lhinajun ni Espíritu Santo ex por yucha kaxqaʼiyeʼe jatsukunti yu jantu aqtaun kamiʼoyaʼ.
48006009	Chuncha jantu maqskʼiniy kalaqalhoqoo ixmakaka yu lajʼoxi. Incha ox taylhaʼanau ex astan kalaqaʼiyau ox jaxqanti.
48006010	Xlhiyucha tejkan kalal mas va tavanancha, tsʼanqay kalakmakaniu yu ox tachun ni lapanakni, pero apalay maqskʼiniy ox kalakmakaniu yu kintatʼalhakapuʼanan.
48006011	Kʼamakʼatʼik kuenta ni aniy klatsʼoqnitau la kimakaʼ kun lajʼay letra.
48006012	Ni lapanakni yu laqatapʼasta talhijunan kʼaxvililichʼukʼupʼuxnikʼantʼik va chuncha tamakay vamun para ox katatamakaul kun lapanakni. Va para jantu kalaqmamaqanlqajnivakal tejkan talaqputeʼey yu tapasal ni Cristo nil laka kurus.
48006013	Mas yu talhinajun kʼaxvililichʼukʼupʼuxnikʼantʼik jantu tamakaʼojoy tachun ixlhachimoʼon Moisés. Vamun chuncha talhinajun kʼamakʼatʼik para ay katakʼatsal por yu makʼanikʼantʼik la milakatunajkʼan.
48006014	Pero kitʼin jantu lay ay kajkʼatsal por tuʼuchun, vamun por yu makal kiJalhachimoʼonukʼan Jesucristo laka kurus. Xlhiyucha ni lakamunukpaʼ jantucha xtapal kaval para kitʼin. Va tacha jantucha kaʼalil. Vachu va tacha kaknil ni kitʼin y jantucha kimpaxtoqniy yu jantu ox yu alin lakamunukpaʼ.
48006015	La ketsukuntikʼan kun Cristo Jesús va jantu xtapal kaval mas kaxvililichukʼupʼuxnikau o jantu. Yu maqskʼiniy vamun yu sastʼi jatsukunti.
48006016	Tachun yu chuncha tʼaylhipʼinatʼik oxamaktamin katʼaulatʼik y kʼamapʼaynikʼantʼik. Chuncha kataval tachun ixlapanakni Dios yu tacha sasʼatʼan Israel kataval.
48006017	Chavaycha jantucha apalay iknajun matichun kimaqanchapul. La alin la kilakatunaj taʼan laklhimiu vamun por ixlaqputeʼeka ni Jesús.
48006018	Ketʼalaqaunin, katamapaynin la metsukuntikʼan kiJalhachimoʼonukʼan Jesucristo. Va chuncha kavalcha.
49001001	Kitʼin kPablo ixtamalaqachan Jesucristo va por chuncha naul ni Dios. Klamastakʼayau ni uxiknankʼan yu vilanantʼik laka putaulan Éfeso yu ixnavin Dios untʼatʼik yu ox tʼaylhipʼinatʼik lhakapuʼanan chʼantaun kun Cristo Jesús.
49001002	Katamapaynin yu ox y katamalakaʼulan ni kimPay Dioskʼan kun kiJalhachimoʼonukʼan Jesucristo.
49001003	Ay kamakakal ni Dios yu ixPay kiJalhachimoʼonukʼan Jesucristo. Ni yucha kintamalaqachanitan tachun yu ox yu alin laktʼiyan para ketsukuntikʼan ni kijnan yu ukxuyanau chʼantaun kun Cristo.
49001004	La maqancha tejkan jantukaʼ ixmakakan ni lakamunukpaʼ, vananaj exnicha ixkintalaksaktancha ni va chʼantaun ixjuu kun Cristo para vamun yuʼ ixnavin kajuu y jantu kintamukʼanin kilaqtaqalkʼan. Kintapaxkan
49001005	y xlhiyucha la maqancha ixnajunta kintamakayan sasʼatʼan por yu makal Jesucristo porke chuncha ixʼachaniy ixmakal.
49001006	Va chuncha ay kamakakal ni Dios por yu ay ixjamapayninti yu kintaxtaqnin por ixjatsukunti istsʼal yu apalay achaniy.
49001007	Ni kijnankʼan yu lhitanumanau kun Cristo va kintamalaqtaxtun por mapalal kun ixjakʼalna. Xlhiyucha kintamalaqmixiniyan kintalaqalhinkʼan por yu ay ixjamapayninti.
49001008	Kintalalhavanin ixjamapayninti y kintaxtaqnin tachun jatalaniti ali jatapastakʼati.
49001009	Kintamamispanin yu maqancha ixpastakʼa kamakayaʼ. Jantu ixmispakan pʼunaj pero ox lhilal kintamamispan yu ixmakaputunta kun Cristo.
49001010	Ex tejkan kaminaʼ ni anchanuʼ julchan va katapasayaʼ tachun yu ixnajunta ixmakal. Kamaqxtoqniʼoyaʼ la ixpalhachimoʼon ni Cristo tachun yu alin, kaval laktʼiyan kaval lakamunukpaʼ.
49001011	Va por Cristo kintapaxtoqniyan yu lajʼoxi yu tapaxtoqniy sasʼatʼan Dios. Ni yucha la maqancha ixlhilkamaʼatachal ni kijnan yu kintalaksaknitan. Va chuncha ixnajunta kamakal y vamun yuʼ lay makay tachun yu yucha najun.
49001012	Chuncha makal para ay kamakakal ni Dios la ketsukuntikʼan ni kijnan yu pʼunaj ixpakxanʼitau yu kalaqaʼiu kun Cristo.
49001013	Tejkan uxiknan vachu asmaktʼik yu laqsaval yu ox chivinti yu pʼulaqtʼaxtʼutʼik ex va lhakʼapʼupʼintʼik. Ex por chʼantaun untʼik kun Cristo, ni Dios va taxtaqnin ni Espíritu Santo yu naul ni laqsaval kaxtaqyaʼ para kaseyolakʼantʼikcha la milhitsukunukʼan.
49001014	Xtaqnikantaucha ni Espíritu Santo para kapukʼatsau ni Dios laqsaval kintaxtaqniyan yu paxtoqniy sasʼatʼan. Kintaxtaqniyan tejkan kalaqchaanacha ni anchanuʼ julchan para katalaqtaxtuʼol ixlapanakni yu laksaklhi. Ex chuncha katoʼoyakanaʼ por ixʼoxixtu.
49001015	Kintajunin ni ox lhakʼapʼupʼinatʼik kiJalhachimoʼonukʼan Jesús y vachu ox jalakpʼaxkʼayatʼik ixlapanakni Dios tus chavaycha.
49001016	Xlhiyucha jantu ijkastaknan ixtaqnika lhimalaqpuchuncha ni Dios por uxiknan, va si klapastakʼau tejkan kskʼin Dios.
49001017	Ktapayninin ni Dios yu ixPay kiJalhachimoʼonukʼan Jesucristo, vamun yu ay jaPay junita. Va kskʼin para kataxtaqnin jatapastakʼati yu minchal kun ixʼEspíritu para kʼamalaʼasitʼik yu kintamasuniyan Dios para apalay ox kamispʼatʼik.
49001018	Vachu kskʼiniy Dios katamasunin yu tsʼanqay la melhanutkʼan para katapulkuʼol mijatapastakʼatikʼan. Chuncha kʼamispʼayapitik yu ox junita yu pʼakxanʼiyatʼik yu talhijuntaʼin ni Dios. Ex kʼamispʼayapitik yu ayaj ay maqaliti yu kalaqxtaqniyaʼ ixlapanakni.
49001019	Vachuʼ kʼamispʼayapitik yu ay ixtapʼasta, yu jantu alin taʼan katamaktal, yu kintaʼaqtayjuyan ni kijnankʼan yu lhakapuʼanau. Ni anchanu ay tapʼasta va yucha yu putapatsay ni Dios.
49001020	Ni anchanu tapʼasta va yucha yu pumajkujuchoqol ni Cristo tejkan ixnitacha y lhiʼulal la ixlhijakanaj ancha laktʼiyan.
49001021	Chuncha ni Cristo va apalay ay junita xajantu tachun ni jalhachimoʼonun ali machʼalkʼakni ali yu lajʼay ukxtinin laktʼiyan ali yu ancha talhitʼajun tapʼasta. Chuncha vachuʼ apalay ay katoʼoyakanaʼ ixtaqaʼuti xajantu tachun yu lay lhimapaqaʼukan, mas va yu aniy lakamunukpaʼ mas va yu kaʼalinakaʼ.
49001022	Ni Dios maqxtaqniʼol la ixtamakaʼ ni Cristo tachun yu alin y vachuʼ jamaqxtaqnil tachun ixlapanakni yu talhakapuʼan para yucha xaʼaqtsul kaval.
49001023	Yu ixlapanakni ni Cristo va ixlakatunaj tajunita y chuncha taqayntsaycha ni yucha y Cristo laqentsaʼojoy tachun yu alin.
49002001	Yu uxiknan va tacha ixnitʼatʼikcha la metsukuntikʼan por mintalaqalhinkʼan ali milaqtaqalkʼan.
49002002	Chuncha ixtʼiʼukxuyanantʼik y ixtʼaylhipʼinatʼik xatin aniy lakamunukpaʼ tacha lhinajun xaʼukxtin ni aqmoqxnuʼ yu takyautʼajun taʼakchun ni lakamunukpaʼ. Ni anchanuʼ espíritu va yucha yu jalakmapʼasniy ni lapanakni yu jantu taqalasmatʼa Dios.
49002003	Tacha yuʼuncha tajunita vachu chun ixtiʼukxuyanau ni kintachunkʼan. Ixmakayau tacha tamakay yu valiʼiy lapanakni, ixmakayau yu ixlhinajun kilakatunajkʼan ali kijatapastakʼatkʼan. Chuncha ixkintapaxtoqniyan kalaqaʼiu ixlhilukuj ni Dios vachu tacha yu tapaxtoqniy tachun yu alati.
49002004	Pero Dios yucha la ay ixjamapayninti y ayaj kintapaxkayan.
49002005	Xlhiyucha kintamajkujuchoqon chʼantaun kun Cristo mas ixnitaucha la ketsukuntikʼan por kintalaqalhinkʼan. Laqtaxtutaucha por ixjamapayninti.
49002006	Kintamajkujuchoqon chʼantaun kun Cristo y chʼantaun kintatʼaʼulan laktʼiyan.
49002007	Chuncha makal para katasul mas va tavanancha ni va la ay ixjamapayninti yu kintalhipaxkayan por yu makal ni Cristo Jesús.
49002008	Va tamapaynin y xlhiyucha pʼulaqtʼaxtʼutʼatʼik milhakapuʼatkʼan. Jantu va meʼemankʼan kʼalaqtʼaxtʼutʼik, va ixlhacheʼevan ni Dios.
49002009	Jantu lay kʼapʼulaqtʼaxtʼu por yu kʼamakʼatʼi, xlhiyucha jantu matichun lay ay makakan.
49002010	Dios kintamakan. Va chʼantaun kun Cristo juntau xlhiyucha kintamakan para kamakau yu lajʼox yu maqancha laksaklhi Dios para chuncha kaputiʼukxuntayau.
49002011	Kapʼastʼaktʼik ni uxiknankʼan yu jantu israelitas kʼaʼuntʼik, va jantu ixlapanakni Dios ixʼuntʼatʼik porke chuncha pʼutsʼukʼutʼik. La milakatunajkʼan jantu kaxvililichʼukʼupʼuxnikʼantʼik, xlhiyucha jantu ox ixtalaqtsʼinan ni israelitas yu jalakxvililichukʼunikanta la ixlakatunajkʼan.
49002012	Kʼapʼastʼaktʼik ni exnicha jantu ixlhitʼanumanantʼik kun Cristo, y jantu ixlhitʼanumanantʼik kun xalapanakni Israel. Chuncha jantu katapaxtoqnin kalaʼaʼitʼik ni lhacheʼevan yu Dios jalakjunil kalaqxtaqniyaʼ ixlapanakni. Ixtʼiʼukxuyanantʼik lakamunukpaʼ. Jantu ixpʼakxanʼiyatʼik yu ox y jantu ixmispʼayatʼik Dios.
49002013	Chavaycha chʼantauncha untʼatʼik kun Cristo Jesús. Mas pʼunaj maqati ixtʼaunatʼik kun yucha pero chavaycha ni Cristo tamaʼukstsʼunitan por ixjakʼalna.
49002014	Ni Cristo va yucha kintamaʼoxamaktamin. Yu oqxlaqtʼuy ixjuntau, ni israelitas kun yu jantu israelitas kataval, va taun lapanaki kintamakan. Lakpujʼol yu ixkintapulvaqyan yu ixmakay para tʼalaxkaynin kajuu.
49002015	Chuncha makal ni Cristo tejkan nil la ixlakatunaj para jantucha kintapaxtoqnin ixlhachimoʼon Moisés kun yu ancha ixlhinaunkan. Chuncha makal para va oqxlaqtauncha kintamakan para jantucha kalaxkajiu.
49002016	Chuncha val para ox kalalaqtsʼiu kun Dios ni kijnankʼan y tacha taun lakatunaj kajuu yu oqxlaqtʼuy ixjuntau. Chuncha val por yu makal laka kurus y chuncha pumamiʼonil yu laxkayati.
49002017	Yucha kintakilaqputeʼenichin yu ox chivinti yu masuy tas laycha ox kalalaqtsʼiu kun Dios mas uxiknan yu maqati ixtʼaunatʼik kun Dios y vachuʼ kijnan yu israelitas yu ukstsʼuniy xaktʼaunau.
49002018	Va chʼantaun juntau kun Cristo xlhiyucha ni Espíritu Santo va aqstanchunin kintaʼaqtayjuyan kataʼukstsʼuniu kun kimPay Dioskʼan mas va oqxlaqtʼuy ixjuntau.
49002019	Pʼunaj jantu lay ixtʼanuyatʼik kun ixlapanakni Dios, jantu chʼantaun ixʼuntʼatʼik. Pero chavaycha vachuʼ tapaxtoqniyan tachun yu tapaxtoqniy ixlapanakni ni Dios, va tacha lakataun machaqan untʼatʼik kun kijnan.
49002020	Tus tacha aqataun chaqaʼ makʼakʼanatʼik y tacha kʼapʼutʼayatʼik ixchivintikʼan ni lapanakni yu jalaqmalaqachal ni Jesucristo kun yu alati yu talaqputeʼey ixchivinti Dios. Ni Cristo Jesús va tacha yu xapʼunaj chiyux yu tanʼajvil yu ox puyal xamatau.
49002021	Por yucha ni kijnan va tacha aqataun chaqaʼ yu ox talachʼapata y chuncha taʼayaʼan. Chuncha kajuu tacha taun lakatajtan yu ixnavin ni Jalhachimoʼonuʼ Dios.
49002022	Ex chuncha uxiknan yu tʼanumanantʼik kun Cristo va chʼantaun makʼakʼanatʼik kun kijnan tacha aqataun chaqaʼ taʼan vil ni Dios por yu ixʼEspíritu Santo.
49003001	Xlhiyucha kitʼin kPablo ktanun laka pachʼin, va klhichʼikanta ni Cristo Jesús porke klaqlaqputeʼenil ni la ox chivinti yu jantu israelitas kataval tacha uxiknan.
49003002	Uxiknankʼan mispʼayatʼik ni lhitapatsa yu kilhilakʼulal ni Dios. Chuncha kixtaqnil ni aniy lhitapatsa kun ixjamapayninti para kalaqpʼuteʼenikʼantʼik ni ox chivinti.
49003003	Mas jantu ixmispakan, chavaycha ni Dios kimasunil yu kaʼalinaʼ astan. Chuncha klatsʼoqniucha mas jantu kun lhuu chivinti.
49003004	Tejkan kʼapʼutʼeʼeyapitik ni aniy karta yu klamalaqachaniyau ex lay kʼamispʼayapitik tacha kpumalaqasil ni anchanu chivinti yu ixmaqsaqmaʼakanta yu lhichiviniy Cristo.
49003005	Ni anchanu jantu kalakmasunikal ni lapanakni yu maqancha ixtatʼajun. Pero chavaycha ni Espíritu Santo jalakmasunitacha ni lapanakni yu malaqachal Jesucristo kun yu alati yu jalaksakta ni Dios para katalaqputeʼel ixchivinti.
49003006	Ni anchanu jatapastakʼati yu jantu ixmispakan va najun ni ox yu tapaxtoqniy ni israelitas vachu tapaxtoqniy yu jantu israelitas kataval incha talhakapuʼan ni ox chivinti. Va chʼantaun tatanuy, va taun lakatunaj tajun, y va chʼantaun katalaqaʼiyaʼ tachun yu lajʼox yu Dios najun kalaqxtaqniyaʼ por Cristo Jesús.
49003007	Por ixjamapayninti ni Dios kitʼin kval ixʼoqxtamati. Kimpaxtoqniy kaklaqputeʼel ni anchanu lajʼox chivinti. Yucha kimaqxtaqnil ni anchanu lhitapatsa y kiʼaqtayjuy kun ixtapʼasta.
49003008	Kitʼin mas apalay lakatʼuniy kunita xajantu tachun ixlapanakni ni Dios pero ikmaqxtaqnikal ni aniy jamapayninti. Yucha kimpaxtoqniy kaklaqputeʼel tachun ixmaqaliti ni Cristo yu jantu lay mispaʼokan para katakʼatsal ni lapanakni yu jantu israelitas kataval.
49003009	Vachuʼ kimpaxtoqniy kaklaqmamalaqasinil tachun ni lapanakni tacha makal ni Dios. Ni Dios yu makal tachun yu alin yucha va aqtsʼiyajcha ixtʼajun maqsaqmakan yu ixmakaputun astan.
49003010	Chuncha makal ni Dios para kamispakal yu pulhuu ixjatapastakʼati, para katamispal yu talhachimoʼonun kun yu talhitʼajun tapʼasta laktʼiyan, para chuncha katapumispal por ixlapanakni ni Dios.
49003011	Ni Dios aqtsʼiyaj chuncha ixpastakta ni chuncha kunaʼ y ixnajunta kamakayaʼ por kiJalhachimoʼonukʼan Cristo Jesús.
49003012	Por yucha lay taʼukstsʼuniniyau ni Dios jantu kun talhanti incha lhakapuʼanau.
49003013	Xlhiyucha klatapayniniyau ni jantu katapastakʼun la kimaqanlqajnati yu klhitapasay por klamasuniu ixchivinti Dios ni uxiknan yu jantu israelitas kʼaʼuntʼik. Yu kimaqanlqajnati va ox kalhixajtachal por uxiknan.
49003014	Xlhiyucha iktatsoqoqtaniy ni Dios ixPay kiJalhachimoʼonukʼan Jesucristo.
49003015	Va kun yucha minchal kintaqaʼutkʼan tachun yu ixlapanakni mas kaval laktʼiyan mas kaval lakamunukpaʼ.
49003016	Ikskʼiniy Dios yu lhitʼajun katʼanaj ay ixmaqaliti para katalapʼasnin kun lhuu ixtapʼasta la metsukuntikʼan por ixʼEspíritu.
49003017	Va kskʼiniy para kataulal ni Cristo la melhanutkʼan porke lhakʼapʼupʼinatʼik. Katʼaylhipʼintʼik kun tachun japaxkanti yu minachal kun yucha.
49003018	Vachu kskʼiniy para lay kʼamalaʼasitʼik kun tachun ixlapanakni ni Dios ni tas junitacha yu ixʼayaxtu kun tachun ilmanixtu kun ixmuntan kun tachun ixtalmanixtu
49003019	yu ixjapaxkanti ni Cristo. Ni anchanuʼ japaxkanti la ay tus jantu lay mispaʼokan. Va knajun jantu katatsʼanqanin tuʼuchun la ixʼoxixtu ni Dios yu kataxtaqniyan.
49003020	Dios lhitʼajun lhuu tapʼasta para lay kamakal apalay lhuu axtoqnuʼ xajantu yu skʼinau y vachuʼ yu pastakʼau. Yucha tachun lay makay kun ixtapʼasta. Anchanuʼ tapʼasta va yu kintaʼaqtayjuyan la ketsukuntikʼan.
49003021	Ay kamakakal ni Dios por yu tamakay tachun ixlapanakni y vachu por yu makal Cristo Jesús. Ay kamakakal mas va tavanancha kaval, jantu aqtaun katamaktayaʼ. Va chuncha kavalcha.
49004001	Kitʼin ktachʼin kunita por klaqltapatsay kiJalhachimoʼonukʼan. Chavaycha klatapayniniyau ni katʼiʼuntʼayatʼik makanan yu tapaxtoqniyan tacha talakʼulanin Dios y tajuntaʼin.
49004002	Kʼamalakʼatʼunikʼantʼik la metsukuntikʼan y lajqalʼoxin kʼaʼuntʼik, ox kʼalamaʼantʼaqnitʼik kun japaxkanti.
49004003	Kʼatʼapʼasnitʼik para chʼantaun kʼaʼuntʼik tacha tamakanin ni Espíritu Santo para oxamaktaun katʼiʼuntʼayatʼik.
49004004	Va taun lakatunaj juntau y vachu va taun Espíritu lhitʼaunau, vachu chun tacha ni Dios tajuntaʼin para va putaun kʼapʼakxanʼitʼik.
49004005	Va taun ni Jalhachimoʼonuʼ junita y va putaun ni lhakapuʼati y va taun ni aqchajʼauti.
49004006	Va taun ni Dios yu kimPaykʼan junita kintachunkʼan. Yucha lhichimoʼojoy tachun yu alin y alinʼojota talakaʼakchun y vachu alinʼojota la metsukuntikʼan.
49004007	Pero kijnankʼan mapaynikau qayntamin por qayntamin chuncha tacha naulcha ni Cristo ni kintaxtaqnin yu lay putapatsayau.
49004008	Va tsʼoqkanta inchineʼ: Tejkan pataxtul talman ex jalaqmaqalhajaʼol tachun yu ixtaxkajiy y taxajchal tacha tachʼinin, ex chuncha jalaqxtaqnil lhacheʼevan ixlapanakni.
49004009	¿Valiʼiycha najun ni pataxtul talman? Yu aniy naunputun ni pʼunaj kitanul taʼan pulman lakatʼun.
49004010	Yu kilachil aniy lakatʼun va yucha yu pataxtuchoqol para apalay ay kaval ke tachun yu alin laktʼiyan, ex chuncha kun yucha kaʼaqtsaunʼol tachun yu alin.
49004011	Por qayntamin kintaxtaqnin ni lhitapatsa yu kintapaxtoqniyan. Lati jalakʼulakal para kataval ixjamalaqachanti Cristo, lati para katalaqputeʼel ixchivinti Dios, lati para katamasul yu ox chivinti, lati para katalhistaklhi yu talhakapuʼan, y lati para katamalaninil.
49004012	Chuncha makal para jantu tuʼuchun katatsʼanqanil ixlapanakni para katatapatsanil y chuncha katalhaval ixlapanakni. Yuʼuncha tacha ixlakatunaj Cristo tajunita.
49004013	Chuncha kataylhaʼal tus tejkan chʼantaun kajunʼoyau la kilhakapuʼatkʼan y chʼantaun kamispaʼoyau Sasʼatʼa Dios. Va tacha qayntaun kajuu yu jantu tuʼuchun tsʼanqaniy tus kalaqentsaʼojou para kalhitsukuʼojoo tachun ixʼoxixtu ni Cristo.
49004014	Ex chuncha jantucha kajuu tacha sʼatʼan, yu tatapuchoqotsukuy y jalaklhilhaankan ataklhun la ixjatapastakʼatkʼan. Chuncha tapasay tejkan jalakmalanikan aputaun chivinti. Jalakmakanukan taʼan taʼalin lapanakni yu ayaj talhitʼajun ixpamakanunkʼan.
49004015	Tsʼanqay kataylhaʼau makanan yu laqsaval kun lhuu japaxkanti, chuncha kaʼaynʼau la ketsukuntikʼan tus kachaʼau tacha Cristo yu xaʼaqtsul junita tachun yu lhakapuʼanau.
49004016	Vamun por Cristo tatapatsay ixlapanakni. Va tacha lakatunaj yu ox laqxtoqnun, ox takilnunun taʼan talachʼapata taʼan putapasay yu lhaʼan tapʼasta. Tejkan talakaʼakchun ni lakatunaxnan ox tapatsay ex ox ajin tachun ni lakatunaj kun lhuu japaxkanti.
49004017	Chuncha klalhijunau kun kiJalhachimoʼonukʼan Jesús ni jantucha katʼiʼukxuntʼayatʼik tacha alati yu jantu israelitas kataval yu jantu tamispay Dios, yu tataylhaaniy makanan tacha ixjatapastakʼatkʼan yu jantu xtapal kaval.
49004018	Yuʼuncha talhitʼajun jatapastakʼati tus tacha kaputsʼislhi la ixjatsukuntikʼan, jantu tamispay ni jatsukunti yu xtaʼa Dios. Jantu tuʼuchun tamispay va por pʼays tamakay ixjalhanutkʼan.
49004019	Yuʼuncha tus jantu tuʼuchun talhimaxanan la ixjatapastakʼatkʼan. Vamun tatamaqxtaʼa para katamakal talaqalhin y tatiʼukxuntayay makanan tachun yu jantu ox kun achati.
49004020	Pero uxiknankʼan jantu chun kʼalanitʼik tejkan mispʼatʼik ni Cristo.
49004021	Laqsaval asmaktʼatʼikcha yu lhichiviniy Cristo y tejkan ixtʼanumanantʼik kun yucha ex lanitʼik yu laqsaval chivinti yu minchal kun yucha.
49004022	Yu mimputsukukʼan yu ixlhitʼaunatʼik maqancha yu tacha ixpʼutʼiʼukxuyanantʼik, chavaycha maqskʼiniy kamakʼauntʼijlatʼikcha. Ni anchanuʼ putsuku va tacha taun tuʼuchun yu niman puchʼiy y va xʼaman makanukan por yu makaputun.
49004023	Kʼalasastʼikʼantʼikcha la mijatsukuntikʼan kun mijatapastakʼatkʼan.
49004024	Kalhilakʼatʼayatʼikcha yu sastʼi jatsukunti yu paxtoqniy kun Dios. Ex chuncha kʼalhitsʼukʼutʼik yu laqsaval jatsukunti yu vas junita y ox alin kun Dios.
49004025	Xlhiyucha klajunau ni jantucha kʼalaklkʼanantʼik. Aqstanchunin ox vas kʼalaxaʼalatʼik kun tachun mintʼamachaqankʼan porke va taun lakatunaj laqxtoqnunau.
49004026	Tejkan tʼalʼaunatʼik jantu kʼamakʼatʼik talaqalhin, jantu kʼaxtʼaqkʼantʼik kataqmaqal milhilukujkʼan tus kapuʼanchal ni julchan.
49004027	Jantu kʼaxtʼaqnitʼik lakatin ni aqmoqxnuʼ.
49004028	Taʼayuʼ yu ixʼalhavanan jantucha kaʼalhavanal, va kamakal lajʼox lhitapatsa kun ixmakaʼ para chuncha kalhitsukul axtoqnuʼ yu lay kalaktʼaʼul yu tatsʼanqaniy.
49004029	Jantu kakʼiltʼaxtʼutʼik laqxtoqnuʼ chivinti. Kachʼivinintʼik chivinti vamun yu lajʼox yu lay kʼapʼuʼaqtʼayʼutʼik yu tamaqskʼiniy para katamaʼachajul yu taqasmatʼa.
49004030	Jantu kamamaʼanixvatʼik ixʼEspíritu Santo ni Dios. Yucha xtʼaqnikʼantʼik para katʼasutʼik ni va laqsaval ixlapanakni kʼaʼunapitik ni anchanu julchan tejkan kintamalaqtaxtuyan.
49004031	Kʼamakʼauntʼijlaʼotʼikcha tachun yu tus lhitsʼisiti laqtsʼinkan, jantucha kʼalukʼujlatʼik, jantucha katʼalʼauntʼik, jantucha kʼamakʼatʼik lhilukuj, jantucha kakʼiltʼayanantʼik, jantucha kʼalaxkʼaytʼik.
49004032	Va lajqalʼoxin kʼaʼuntʼik, kʼalhitsʼukʼutʼik jamapayninti aqstanchunin siya uxiknan y kʼalamalaqmixinitʼik chuncha tacha Dios tamalaqmixinin uxiknankʼan por Cristo.
49005001	Kalaqtsʼiʼitʼik makanan tacha makay ni Dios, tacha sasʼatʼan yu ayaj tapaxkayan.
49005002	Katʼiʼuntʼayatʼik makanan japaxkanti vachu va chuncha tacha Cristo kintapaxkan y maqxtaqkal para kanil por kijnankʼan tacha taun lapaxkan yu sʼejenʼe yu lhipaʼiniy Dios.
49005003	Jantu katʼatʼamatʼik lapanakni yu jantu minavinkʼan kataval, jantu kamaqtʼaʼalhinintʼik, y jantu kaʼakchʼipʼinintʼik. Nisin tsʼuniy kaʼalil tacha anchanuʼ putsuku siya uxiknan porke jantu tapaxtoqniy chuncha katamakal ixlapanakni Dios.
49005004	Jantu kakʼiltʼaxtʼutʼik chivinti yu lhitamaxanikan nisin yu lhitontoj y jantu kʼachʼivinintʼik yu jantu kun jatapastakʼati. Tachun ni yucha jantu maqskʼiniy. Va kaxtʼaqnitʼik lhimalaqpuchuncha ni Dios.
49005005	Uxiknan kʼatsʼayatʼikcha ni taʼayuʼ yu tatʼatamay yu jantu ixnavinkʼan kaval y yu tamaqtaqalhinin y yu taʼakchaʼan, yuʼuncha va yucha ixdioskʼan tamakay. Jantu xataʼayuʼ yuʼuncha katatanuyanta taʼan jalhachimoʼonun ni Cristo kun Dios.
49005006	Jantu katapumakanun chivinti yu jantu tuʼuchun xtapal kaval. Por tachun yu aniy laqtaqal va por yucha kamalaqachaniyaʼ jamaqanlqajnati ni Dios yu chuncha tamakay.
49005007	Xlhiyucha jantu kʼalaktʼatʼanutʼik makanan laqtaqal kun yuʼuncha.
49005008	Pʼunaj ni metsukuntikʼan va tacha japutsʼisniʼ ixjunita. Pero chavaycha por chʼantaun tʼanumanantʼik kun ni Jalhachimoʼonuʼ va maklkʼutʼatʼikcha la metsukuntikʼan. Katʼiʼukxuntʼayatʼik tacha sasʼatʼan yu mapulkuta.
49005009	Ni Espíritu Santo yu tamapulkunitan va kun yucha minachal tachun yu ox ali yu vas jatsukunti ali yu laqsaval.
49005010	Kʼalanitʼik makanan yu kalhipaʼinil ni Jalhachimoʼonuʼ.
49005011	Jantu katʼatʼiʼukxuntʼayatʼik makanan yu jantu xtapal kaval tacha tamakay yu tatijuyanal laka putsʼisni. Va kʼalakmakʼatsʼanitʼik ni va jantu ox yu tamakay.
49005012	Va tus lhimaxan kʼalhichʼivin yu tamakay laqatamaqsaq.
49005013	Tejkan tuʼuchun mataʼaxtukan taʼan pulkuy ex tachun tasuʼojoy, yu maklku ox masuʼojoy.
49005014	Xlhiyucha alin chivinti yu inchineʼ najun: “Kʼakʼujtʼicha uxintʼi yu ltʼatʼay y kaʼostʼaycha mas ixnitʼacha la metsukunti y Cristo kamapulkuniyan.”
49005015	Chuncha kʼamakʼatʼik kuenta tacha tʼiʼuyanantʼik. Jantu katsʼukʼutʼik tacha lapanakni yu jantu talakpastaknan. Katʼiʼuntʼayatʼik tacha lapanakni yu talhitʼajun jatapastakʼati.
49005016	Kʼamakʼatʼikcha chavay yu tsʼanqay kʼamakʼatʼik porke chavay ni aniy julchan la alin talaqalhin.
49005017	Jantu kʼaʼuntʼik laktontusna, va kʼamalaʼasitʼik yu najun ni Jalhachimoʼonuʼ.
49005018	Jantu katʼaʼapʼatʼik porke chuncha pumiʼojoy yu ox la metsukuntikʼan, va katalaqtanuʼojon ni Espíritu Santo.
49005019	Kʼalalhixaʼalatʼik salmos, himnos, kun milpati yu minachal kun ni Espíritu Santo. Kʼamilpʼanitʼik y kʼalhikʼilpʼintʼik ni Jalhachimoʼonuʼ kun tachun melhanutkʼan.
49005020	Kaxtʼaqnitʼik lhimalaqpuchuncha ni kimPay Dioskʼan la ixtaqaʼuti ni Jesucristo kiJalhachimoʼonukʼan por tachun yu alin.
49005021	Por tʼalhauniyatʼik ni Dios ex kʼalaʼalasmaktʼik aqstanchunin.
49005022	Xanatin, kʼalajʼalasmaktʼik mixapaykʼan chuncha tacha alasmakyatʼik kiJalhachimoʼonukʼan Jesucristo.
49005023	Yu xapay va xaʼaqtsul junita kun ixanati. Vachu chun ni Cristo va xaʼaqtsul junita kun tachun kijnan yu lhakapuʼanau yu tacha ixlakatunaj juntau y yucha kintamalaqtaxtuyan.
49005024	Chuncha tacha ixlapanakni Cristo taqalasmatʼa ni yucha, vachu chun ni xanatin maqskʼiniy kataqalasmakʼol ixapaykʼan.
49005025	Xapaynin, kʼalakpʼaxkʼatʼik mixanatikʼan vachu va tacha Cristo kintapaxkayan yu ixnavin juntau y maqxtaqkal para kanil por kijnankʼan.
49005026	Chuncha makal para ox kajuu kun Dios yu ixnavin juntau por kintalaqchaʼan kun xkan y kintalaqputeʼenin ixchivinti.
49005027	Chuncha makal ni Cristo para chʼantaun ox kʼus kajuu kun yucha ni kijnan yu ixnavin juntau. Va para jantu kaʼalil taʼan katsaunlhi tuʼuchun y nisin tsʼuniy chʼiyuu kataval y nisin tuʼuchun yu jantu ox katasul. Va ox kaval la ketsukuntikʼan. Va para ox kajuu kun Dios y sin laqtaqal.
49005028	Yu xapay maqskʼiniy kapaxkal ixanati chuncha tacha yucha paxkakan la ixlakatunaj. Yu paxkay ixanati yucha paxkakan xʼaman.
49005029	Jantu matichun xkajiy ixlakatunaj. Vavakan y ox lhistakkan vachu chun tacha Cristo kintalhistakʼan yu ixlapanakni juntau.
49005030	Ni kijnankʼan va ixlakatunaj juntau, va tacha ixvakax kun ixjalukukna juntau.
49005031	Xlhiyucha yu tsʼal lakmakajun ixpay kun ixnati y tʼatsukuy ixanati para chʼantauncha kataval. Va qayntaun lapanaki tajun por ixlaʼatʼuykʼan.
49005032	Tachun yu aniy va taun tuʼuchun yu lhitaʼay ixmalaqasika, pero yu kitʼin klhichiviniy va Cristo kun ixlapanakni.
49005033	Pero por qayntamin mintachunkʼan maqskʼiniy kapʼaxkʼatʼik mixanatikʼan y yu xanatin maqskʼiniy katatoʼoyal ixapaykʼan.
49006001	Jasʼatʼan kaʼalasmaktʼik mimpaykʼan kun minatkʼan tacha kaʼalasmaktʼikcha ni Jalhachimoʼonuʼ Jesucristo porke chuncha paxtoqniy.
49006002	“Katʼoʼoyatʼi mimpay kun minati.” Yucha va yu xapʼunaj lhachimoʼon yu lhinaul Dios taʼan vachuʼ naul ni va ox kalaqʼaqtayjuyaʼ yu chuncha katamakal.
49006003	Va naul: “Chuncha kʼamakʼayeʼe para ox kʼatsʼukʼu y para maqan kʼatʼiʼukxuntʼay aniy lakamunukpaʼ.”
49006004	Chavay yu japayan untʼatʼik jantu kʼalakmalukʼujlatʼik mesʼatʼankʼan. Kʼalakmasunitʼik y kʼalakmalanitʼik tacha lhinajun ni Jalhachimoʼonuʼ.
49006005	Oqxtamatin kaʼalasmaktʼikcha miʼukxtinkʼan yu tʼapʼatsʼaniyatʼik aniy lakamunukpaʼ. Katʼoʼoyatʼik y katʼalhaunitʼik y kʼatʼapʼatsʼanitʼik kun melhanutkʼan tacha kʼatʼapʼatsʼanitʼik Cristo.
49006006	Jantu vamun ox kʼatʼapʼatsʼanitʼik tejkan tamakayan kuenta para chuncha katalhipaʼinil ni lapanakni. Kʼatʼapʼatsʼanitʼik tacha ixʼoqxtamatin Cristo kʼaʼuntʼik, ex chun makʼayatʼik la melhanutkʼan tacha yu najun Dios.
49006007	Tus achaj kʼatʼapʼatsʼanitʼik tacha katsʼukʼutʼik tapatsaninin ni Jalhachimoʼonuʼ Jesucristo, ex jantu tacha kʼatʼapʼatsʼanitʼik yu valiʼiy lapanaki.
49006008	Kʼatsʼayatʼik yu lajʼox yu tamakay por qayntamin lapanaki yucha ni Jalhachimoʼonuʼ kalaqxtaqnichoqoyaʼ ixlhilhajatkʼan, mas va oqxtamati kaval, mas va ukxtin kaval.
49006009	Vachu uxiknan yu ukxtinin untʼatʼik vachu va chun ox kʼalakmakʼanitʼik miʼoqxtamatinkʼan jantu kun laka lhilukuj. Va kʼatsʼayatʼik ni miʼukxtinkʼan yu vilchal laktʼiyan vachu va yuʼ ixʼukxtinkʼan. Yucha va aqstanchunin jalaqtsʼinin, jantu matichun tumpaj laqtsʼin.
49006010	Chavay, ketʼalaqaunin, pʼas kʼamakʼakʼantʼikcha chʼantaun kun ni Jalhachimoʼonuʼ kun tachun ixtapʼasta.
49006011	Kʼalakʼatʼayatʼikcha kun tachun yu pʼas milhilakataykʼan yu taxtaqniyan Dios la metsukuntikʼan para chuncha lay ox katʼayanitʼik tachun yu tamakaniputunan ni aqmoqxnuʼ.
49006012	Jantu lachʼapayau kun lapanakni yu talhitʼajun vakax ali jakʼalna. Va lachʼapayau kun jalhachimoʼonun yu jantu lay laqtsʼinkan, yu talhitʼajun tapʼasta, yu lajʼay ukxtinin laka japutsʼisniʼ aniy lakamunukpaʼ ali yu jantu ox espíritus yu tatiʼukxuyanal laktʼiyan.
49006013	Xlhiyucha kalakʼatʼayatʼikcha kun tachun yu pʼas milhilakataykʼan yu taxtaqniyan Dios la metsukuntikʼan. Chuncha lay ox kʼatʼayanitʼik tejkan kachinaʼ ni julchan tejkan la lhitaʼay kunaʼ. Chuncha tejkan kʼalachʼapʼaʼoyapitikcha katʼaylhipʼiniyapitik maqantaqninin.
49006014	Kʼalhitʼanpʼachʼikʼantʼik yu laqsaval y kʼalaqlhitʼampʼaqʼakʼantʼik yu vas jatsukunti yu taxtaqniyan Dios.
49006015	Vachuʼ kʼachʼantʼanutʼik para listujcha kʼaʼuntʼik para lay kʼalaqlhixaʼalatʼik ni lapanakni tas lay laqalajʼox katataulal kun Dios.
49006016	Kun tachun ni aniy, vachuʼ kʼachʼapʼatʼik mimpatanchastuknikʼan, yucha va milhakapuʼatkʼan yu lay kʼapʼutʼanchʼanitʼik. Va yucha kʼapʼumamixinitʼik tachun ixpatsajni ni aqmoqxnuʼ yu tamaktajita yu tapulakatʼalmayan la metsukuntikʼan para kʼamakʼatʼik talaqalhin.
49006017	Kʼaʼaqtʼanutʼik yu maqapʼasni miʼaqtanutkʼan, yucha va ixjamalaqtaxtunti Dios. Vachu kʼachʼapʼatʼik xaʼespada ni Espíritu Santo, yucha va ixchivinti Dios.
49006018	Si kʼatʼapʼayniniʼalhitʼik ni Dios chʼantaun kun ni Espíritu Santo tejkan skʼiniyatʼik Dios y tejkan tʼachʼivinanatʼik. Ox kʼalakpʼukʼujtʼik y mas va tavanancha katʼaylhipʼintʼik skʼininin por tachun ixlapanakni Dios
49006019	y vachu por kitʼin. Chuncha kaskʼintʼik para kixtaqnil chivinti ni Dios tejkan kchiviniy para chuncha kun ayajnati lay kaklakmakʼatsanil ni lapanakni ni ox chivinti yu jantu ixmispakan.
49006020	Va xlhiyucha kilhimalaqachal ni Cristo y xlhiyucha klhimanukal laka pachʼin. Kilalhitapayniu para kaklhichivinil kun jaʼayajnati tacha maqskʼiniy kakchivinil.
49006021	Tachun yu ktapasay ni kitʼin yucha katamakʼatsaniyan ni Tíkiko yu kilaqajkʼan yu paxkayau. Yucha lay lhakapuʼanikan y ox taylhaʼan tapatsaniniʼ ni Jalhachimoʼonuʼ.
49006022	Va xlhiyucha klalhimalaqachanitachaʼau para katamakʼatsanin yu ktapasayau ni kijnan y katamalakaʼulanin melhanutkʼan.
49006023	Yu kimPay Dioskʼan kun yu Jalhachimoʼonuʼ Jesucristo oxamaktamin kalakmakal yu talhakapuʼan y kalakmapaynil y kalaqxtaqnil jalhakapuʼati.
49006024	Kalakmapaynil ni Dios tachun yu taʼachaniy kiJalhachimoʼonukʼan Jesucristo yu tataylhaʼan achanin. Va chuncha kaval.
50001001	Kitʼin kPablo kun Timoteo ixʼoqxtamatin Jesucristo kuntau. Klamastakʼayau mintachunkʼan yu ixlapanakni Dios untʼatʼik por yu makal Jesucristo, yu vilanantʼik laka putaulan Filipos. Vachuʼ yu xalajʼaynin yu talhakapuʼan ali yu taʼaqtayjunun.
50001002	Katamapaynin y oxamaktaun katamakan ni Dios kimPaykʼan kun kiJalhachimoʼonukʼan Jesucristo.
50001003	Kitʼin ikxtaqniy lhimalaqpuchuncha ni kimPay Dioskʼan tejkan klapastakʼau.
50001004	Tejkan ikskʼin Dios por mintachunkʼan va ikskʼin kun achati.
50001005	Va chʼantaun kilatʼatapatsayau para kalaqputeʼekal ni ox chivinti yu lhichiviniy Cristo. Aqtʼaynitʼik tejkan lhakʼapʼupʼintʼik tus chavaycha vananaj ox tʼaylhipʼinatʼik.
50001006	Ni Dios aqtayl tatapatsaniyan la metsukuntikʼan. Kitʼin ox ijkʼatsay yucha kataylhaanaʼ tus tejkan kaminchoqoyaʼ ni Jesucristo.
50001007	Kitʼin chuncha laqsaval ijkʼatsay, va por klaʼachaniyau kun tachun la kelhanuti. Ni Dios tamapayniyan mintachunkʼan, vachu chun tacha kimapayniy ni kitʼin tejkan iktanuy laka pachʼin o tejkan klhiʼeltsajuy yu ox chivinti y ikmasuy ni va laqsaval.
50001008	Ni Dios ox kʼatsay ni kitʼin ayaj klalaqtsʼinputunau mintachunkʼan, va klaʼachaniyau kun ixjapaxkanti ni Jesucristo.
50001009	Kitʼin ikskʼiniy Dios para kalalhaval mepaxkantikʼan y vachu para ox kʼalakpʼastʼaknantʼik y tachun kʼamispʼatʼik
50001010	para kʼalaksaktʼik vamun yu lajʼox. Chuncha jantu kalhitayal yu jantu ox la metsukuntikʼan y vachu jantu kʼamukʼanikʼantʼik laqtaqal tus tejkan kaminchoqoyaʼ ni Cristo.
50001011	Ex tachun yu kʼamakʼayapitik si lajʼox kaxajtachal la metsukuntikʼan para ay kamakakal ni Dios y vachuʼ katoʼoyakal.
50001012	Ketʼalaqaunin, ni kitʼin va klamakʼatsaniputunau ni tachun yu aniy klhitapasay va xlhiyucha talhavay ixlaqputeʼeka yu ox chivinti.
50001013	Chuncha tachun ni tropas yu tatapatsay laqa ay chaqaʼ kun tachun yu alati lapanakni, yuʼuncha takʼatsaʼojoy ni kitʼin klhichʼikanta ixlhitapatsa ni Cristo.
50001014	Qaynlhuu ketʼalaqaunin takʼatsaycha ni ikchʼikanta ni kitʼin. Xlhiyucha jantucha tatalhanan katalaqputeʼel ixchivinti Dios. Va apalay talhakapuʼan kiJalhachimoʼonukʼan y tatapʼaysnin.
50001015	Laqsaval lati talaqputeʼey ixchivinti ni Cristo va por kintaʼakchaʼaniyan y kintaxkayan, pero yu alati yu talaqputeʼey, va laqsaval tamakaputun yu lajʼoxi lhitapatsa.
50001016	Yu talaqputeʼey ixchivinti Cristo kun akchaʼati, yuʼuncha lajʼay tanajun kamakakal y va tʼuy jatapastakʼati tamakay. Chuncha tamakay por tanajun apalay kakmaqanlqajnal ni kitʼin aniy laka pachʼin.
50001017	Pero yu alati talaqputeʼey ixchivinti Cristo kun japaxkanti. Va takʼatsay ni aniy ikvil laka pachʼin para kajklhiʼeltsʼaul yu ox chivinti yu lhichiviniy Cristo.
50001018	¿Exni? Mas lati va tʼuy ukxpuʼ tamakay y lati vas tachiviniy pero yu oqxlaqtʼuy si laqsaval talaqputeʼey ni Cristo y yucha klhiʼachantajuy ni kitʼin. Chavay apalay kajkʼachanaʼ.
50001019	Ni kitʼin ox ijkʼatsay ni tachun yu klhitapasay la ox kakxajtachal por skʼiniyatʼik Dios, vachu por ni aqtayjunti yu kixtaqniy ixʼEspíritu ni Jesucristo.
50001020	Ni kitʼin ijkʼatsay y ox ikpakxanʼiy ni jantu kaklhimaxananaʼ por yu kaklhitapasayaʼ. Va iknajun ni jantu kaktalhanal y ay kakmakal ni Cristo la ketsukunti, mas iktʼajun u mas kaknil.
50001021	Ni kitʼin vamun ni Cristo ikmaqskʼiniy la ketsukunti. Mas kakniyaʼ, kaklhajayaʼ yu apalay ox.
50001022	Pero incha iktaylhaʼan tsukunuʼ aniy lakamunukpaʼ ex vananaj lay kaklhitapatsaniyaʼ ni Dios. Xlhiyucha jantu ijkʼatsay tichichuncha kaklaksaklhi, o va kaknil o vananaj kaktsukul aniy.
50001023	Va tʼuy jatapastakʼati klhitʼajun. Va iktaxtuputuncha aniy lakamunukpaʼ para kaktʼataulchalcha ni Cristo. Ex chuncha apalay ox kaval para kitʼin.
50001024	Pero uxiknan apalay maqskʼiniyatʼik para kaklatʼatiʼukxuntayau aniy la kilakatunaj.
50001025	Xlhiyucha la ox ijkʼatsay ni kaktamakaunaʼ y kaktaylhaʼanaʼ kun uxiknan para katalhaval milhakapuʼatkʼan y kʼalhitsʼukʼutʼik lhuu achati por lhakʼapʼupʼinatʼik.
50001026	Ex chuncha tejkan klalaqchanchoqoyau aaqtaun ex kalhiʼachʼantʼaʼuyapitik por yu kimakaniy kitʼin ni Cristo Jesús.
50001027	Katʼiʼukxuntʼayatʼik makanan tacha paxtoqniy kun yu ox chivinti yu lhichiviniy Cristo. Ex chuncha va chʼantaun kaʼunapitik. Chuncha kajkʼatsayaʼ incha klalaqʼanau o mas maqati kaktaulal y chuncha kintajunin. Ex chʼantaun kʼatʼapʼatsʼayapitik kun tapʼasta para katalhakapuʼal ni ox chivinti yu lapanakni.
50001028	Jantu katʼalhaunitʼik yu talaktanchaniyan. Ex chuncha katakʼatsayaʼ ni va katatsʼanqayaʼ ni yuʼuncha y yu uxiknan kʼalaqtʼaxtʼuyapitik por ixtapʼasta ni Dios.
50001029	Ni Dios taxtaqniyan taun jatapayniti jantu vamun para kalhakʼapʼupʼintʼik ni Cristo, vachu para kʼamaʼanlʼajnantʼik por yucha.
50001030	Uxiknan vachu tʼapʼasayatʼik yu lhitaʼay la metsukuntikʼan, vachu va tacha yu kitʼin iktapasal. Chuncha kilalaqtsʼiu y chavaycha kʼatsʼayatʼik yu iktʼajun tapasanaʼ.
50002001	Ni laqsaval tamalakaʼulayan ni Cristo, tapaxkayan, vachu tamaqxtoʼan ni Espíritu Santo, y vachu laʼachʼaniyatʼik y lapʼaxkʼayatʼik.
50002002	Ex chavaycha para apalay kilamalhiʼachajuu, va klaskʼiniyau ni chʼantaun kamakʼatʼik mijatapastakʼatkʼan. Va aqstanchun kalapʼaxkʼatʼik. Chʼantaun kamakʼatʼik metsukuntikʼan. Va chʼantaun kaval mijatapastakʼatkʼan.
50002003	Jantu tuʼuchun kʼamakʼatʼik para kalamaʼalhaʼatʼik. Jantu ay kamakʼakʼantʼik, va kun kilpatiti kalatʼoʼoyatʼik yu alati tacha apalay lajʼay kataval jantu uxiknan.
50002004	Jantu kʼalakxkʼautʼik vamun yu maqskʼiniyatʼik. Vachuʼ kʼalakxkʼautʼik yu tamaqskʼiniy yu alati.
50002005	Va chuncha kʼalakpʼastʼaknantʼik tacha ixjatapastakʼati ni Cristo Jesús.
50002006	Mas ixjatsukunti ni yucha va ixjatsukunti Dios, pero jantu kalhinaul ni maqskʼiniy kalaqtsʼinkal tacha Dios.
50002007	Va makauntijlalcha yu ixnavin, ixjatsukunti va ixjatsukunti oqxtamati val, y tsukulcha tacha lapanaki.
50002008	Tejkan ixtiʼukxuyal tacha lapanaki, yucha malakatʼunikal xʼaman. Ni yucha ox ixqalasmaknan mas lhijunkal para kamaqxtaqkal para kanil laka kurus.
50002009	Xlhiyucha ni Dios laʼayal y xtaqnil ixtaqaʼuti yu apalay toʼoyakan xajantu ixtaqaʼuti matichun aqayntaun lapanaki.
50002010	Ex chuncha tejkan kalaqputeʼekanaʼ ixtaqaʼuti ni Jesús, katataʼaqtsoqoqtaniyaʼ tachun yu tavilanal laktʼiyan ali yu tavilanal lakatʼun y mas va laqnin.
50002011	Vachuʼ chuncha tachun katamispal y katanaul ni Jesucristo va Jalhachimoʼonuʼ, ex chuncha katoʼoyakanaʼ ni kimPay Dioskʼan.
50002012	Ex chuncha uxiknan yu klaʼachaniyau, tacha aqsliyaj kilaqalasmatʼau tejkan klatʼataulau, chavaycha mas jantu klatʼataulau, apalay kilaqalasmatʼau. Kalaqltʼapʼatsʼatʼik yu maqskʼiniy y katapastakʼun ni kʼalaqtʼaxtʼuʼotʼik.
50002013	Va Dios yu tapatsay la metsukuntikʼan para kalakʼanauntʼik yu lhinajun y para lay kamakʼatʼik.
50002014	Tachun yu makʼayatʼik jantu kamakʼatʼik kun lhilukuj y jantu kamakʼatʼik kun lhuu lakchivinti.
50002015	Ex chuncha jantu katamukʼanin milaqtaqalkʼan, y jantu kalhitayal yu lakxkiliu la metsukuntikʼan. Kʼaʼuntʼik yu laqsaval sasʼatʼan Dios. Va laktʼavilanantʼik yu talaktuʼunun lapanakni yu chavaycha tatʼajun, xlhiyucha kʼaʼuntʼik tacha jastʼakun yu ox kʼuliksnaʼ tasuy aniy lakamunukpaʼ.
50002016	Ox katʼaylhipʼintʼik tacha lhinajun ni chivinti yu xtaʼa jatsukunti. Ex chuncha tejkan kaminchoqoyaʼ ni Cristo ayaj kajkʼachanaʼ por uxiknankʼan. Ex jantu valiʼiy kaval ni klamasuniu ixchivinti Dios y iktapatsal kun tachun kintapʼasta.
50002017	Mas kaknil, ni kitʼin kakval tacha taun lapaxkan y vachu chun metsukuntikʼan va tacha taun jamoqslanti junita. Va lhakʼapʼupʼinatʼik y maqxtʼaqnitʼik metsukuntikʼan ni Dios. Ex chuncha mas kaknil ayaj klhiʼachantajuy ni kitʼin chʼantaun kun mintachunkʼan.
50002018	Va xlhiyucha lhiʼachʼantʼaʼuyatʼik chʼantaun kun kitʼin.
50002019	Incha kiJalhachimoʼonukʼan Jesús najun, ex niman klamalaqachaniyau ni Timoteo para vachuʼ oxamaktaun kakval tejkan kajkʼatsayaʼ ni ox alintʼatʼik.
50002020	Aniy jantu alin aqayntaun lapanaki yu chuncha kʼatsan tacha kitʼin, laqsaval kapastakʼul por uxiknankʼan.
50002021	Tachun vamun tamakaputun yu yuʼuncha talhipaʼiniy. Jantu tamakaputun yu lhinajun ni Jesucristo.
50002022	Pero uxiknankʼan mispʼayatʼik ni ayaj qalʼox ni Timoteo. Ni yucha ox kiʼaqtayjuy ni kitʼin para kalaqputeʼekal ni ox chivinti yu lhichiviniy Cristo, vachu chun tacha qayntaun tsʼal yu ox aqtayjuy ixpay.
50002023	Xlhiyucha klamalaqachaniputunau ni yucha, pero pʼunaj kajkʼatsaʼelayaʼ tisuncha kaktapasayacha.
50002024	Pero ox ijkʼatsay incha najun ni kiJalhachimoʼonukʼan Jesús, ka va klalaqʼantachaʼau ni kitʼin vachuʼ.
50002025	Kitʼin klhilay ni ox kaval kaklamalaqachanichoqoo vachuʼ ni Epafrodito yu kilaqajkʼan. Yucha kintʼatapatsay tacha kintʼatropa la ixlhitapatsa Dios. Va yucha yu malaʼachʼatʼik aniy para kiʼaqtayjul yu xakmaqskʼiniy.
50002026	Yucha ayaj talaqtsʼinputunan, xlhiyucha klamalaqachanichoqoyau. Yucha kʼatsal ni uxiknan kʼatsʼatʼik ni va ixtaqanʼay, xlhiyucha pastakʼuy por uxiknan.
50002027	Laqsaval ixtaqanʼay y va laycha ixnil. Pero ni Dios mapaynil y vachu kimapaynil ni kitʼin para jantu apalay kakmaqaninil.
50002028	Xlhiyucha niman klamalaqachanichoqoyau para kʼalhiʼachʼantʼaʼutʼik tejkan kʼalaqtsʼinchʼoʼoyapitik. Ex chuncha ni kitʼin jantu kaktaulaʼ kun jamaqaniti.
50002029	Kalaʼaʼitʼik ni yucha kun chux la meʼachatikʼan tacha ixlapanaki kiJalhachimoʼonukʼan Jesús. Kʼalaktʼoʼoyatʼik yu alati lapanakni yu chuncha tajunita tacha yucha.
50002030	Yucha va laycha ixnil por ixlhitapatsa ni Cristo. Laqsaval ixmaqxtaqputun ixjatsukunti taʼan ayaj lhitaʼay xaktʼaunau. Chuncha yucha kiʼaqtayjul mas uxiknan jantu lay ixkilaʼaqtayjuyau por maqati vilanantʼik.
50003001	Ex chuncha, ketʼalaqaunin va kʼalhiʼachʼantʼaʼutʼik ni kiJalhachimoʼonukʼan Jesús. Jantu kinchaaniy klatsʼoqnichoqoyau aaqtaun tacha yu klatsʼoqniu pʼunaj, va ayaj xtapal kʼaʼasmakchʼoʼotʼik.
50003002	Kʼalhistʼajkʼantʼik para jantu katamakanun ni anchanuʼ lapanakni yu tacha jalaktuʼunuʼ xʼoyun tajunita, yu jantu ox tamakay. Yuʼuncha talhinajun maqskʼiniy kaxvililichʼukʼupʼuxnikʼantʼik tacha lhinaunkan laka lhachimoʼon.
50003003	Yu kijnankʼan va yu laqsaval ixlapanakni Dios juntau. Toʼoyayau ni Dios la ketsukuntikʼan y lhiʼachantajuyau ni Cristo Jesús y jantu pastakʼau ni lay kamakau tuʼuchun la kilakatunajkʼan para oxicha kajuu kun Dios.
50003004	Kitʼin xakmakay ixlhachimoʼon Moisés. Incha matichun lapanaki najun ni kapulaqtaxtul por makay yu lhinaunkan, ex kitʼin apalay.
50003005	Va ikxvililichukʼupʼuxnikal tacha lhinaunkan, tejkan laqatsajincha julchan val tejkan iktsukul. Va israelita ijkunita, va ikminchal kun Benjamín y vachu ikchiviniy yu lhihebreo yu ixchiviniy kimpay. Vachuʼ va fariseo xajkunita, xlhiyucha xakmakaʼojoy ixlhachimoʼon Moisés.
50003006	Vachuʼ laqatapʼasta xaklaqmamaqanlqajnivay yu ixtalhakapuʼan ni Cristo y jantu tuʼuchun ixkintsʼanqaniy yu tacha lhinaunkan la kilhachimoʼonkʼan. Jantu matichun ixlay kintamukʼanin laqtaqal.
50003007	Tachun yu anuʼ yu xakmakay va ayaj xtapal xaklhilay, pero taval va por Cristo ikmakauntijlaʼol tacha jantucha xtapal kaval.
50003008	Chavaycha apalay ikmaqatsʼanqaʼojotacha tachun para apalay kakmispal ni Jesucristo kiJalhachimoʼonuʼ. Vamun xtapal kamispʼatʼi ni yucha. Va por yucha klaqmaqatsʼanqal tachun y chavay klaqtsʼin va tacha jamakxtalcha. Ex chuncha vamun ni Cristo ayaj xtapal junita para kitʼin.
50003009	Chuncha yucha ixlapanaki kunita. Ox kilaqtsʼin ni Dios, jantu va por ikmakay yu lhinaunkan, va por klhakapuʼan ni Cristo. Va Dios yu kimaxtuniʼol kilaqtaqal por klhakapuʼal ni Cristo.
50003010	Vamun yuʼ ikmispaputun para chuncha kaʼalil la ketsukunti ni anchanuʼ tapʼasta yu pumajkujuchoqokanta laka janinin ni Cristo. Vachuʼ para kakmaqanlqajnal tacha lhamaqanlqajnal ni yucha. Chuncha kunputun tacha ixjunita ni Cristo tejkan nil
50003011	para chuncha lay kajkujchoqol tejkan katakujaʼ ni janinin.
50003012	Laqsaval ni kitʼin jantukaʼ iknajun va ikmakaʼojoy tachun yu maqskʼiniy, vananaj alin yu kintsʼanqaniy. Pero va iktaylhaʼan para lay kaklhajal ni anchanu. Va xlhiyucha kilaksaklhi ni Jesús.
50003013	Ketʼalaqaunin, jantu iknajun incha klhajatacha. Pero va putaun yu ikmakay. Ikmakauntijlay yu tapasatacha y ikmakaputun kun kintapʼasta yu vananaj tsʼanqay
50003014	para kakchaʼal taʼan maqskʼiniy para chuncha kaklhajal yu najun ni Dios kintaxtaqniyaʼ por yu makal ni Jesucristo.
50003015	Kijnankʼan yu oxicha lhakapuʼanau chuncha maqskʼiniy kapastakvi. Incha alin tuʼuchun yu jantu chuncha pʼastʼakʼatʼik tacha ikpastakʼa kitʼin, ex ni Dios katamasuniyan yu laqsaval.
50003016	Pero maqskʼiniy kataylhaʼau makanaʼ tachun yu mispataucha.
50003017	Ketʼalaqaunin, kilalaqtsʼiʼiu la kimputsuku. Vachuʼ kʼamakʼatʼik kuenta tas junitacha ixputsukukʼan ni lapanakni yu chuncha tatiʼukxuntayay tacha klamasuniu.
50003018	Va aqlhuu xaklajunau ni la alin lapanakni yu talhilay va jantu xtapal kaval mas nil Jesús laka kurus. Chavaycha tus ijqalhun ni klajunchoqoyau aaqtaun, ni yuʼuncha
50003019	katatsʼanqayaʼ tejkan kataniyaʼ. Vamun tamakaputun yu lhinajun ixlakatunajkʼan tacha ixdioseskʼan kaval. Lajʼay talhikʼatsan yu maqskʼiniy katalhimaxanal. Vamun tapastakʼa yu alin aniy lakamunukpaʼ.
50003020	Pero kijnankʼan va machaqan laktʼiyan juntau. Pakxanʼiyau ni ancha kamintachal yu kintamalaqtaxtuyan, yucha va kiJalhachimoʼonukʼan Jesucristo.
50003021	Kilakatunajkʼan yu chavaycha lhitʼaunau va tatsʼanqaniy tapʼasta. Ex yucha saystʼi kintamakaniyan kilakatunajkʼan vachu chun tacha ixlakatunaj ni yucha. Va chuncha kamakayaʼ kun ixtapʼasta yu kapulhachimoʼonunaʼ tachun.
50004001	Ketʼalaqaunin, xlhiyucha chuncha maqskʼiniy ox katʼaylhipʼintʼik kun kiJalhachimoʼonukʼan Jesús. Ni kitʼin klapaxkayau ni uxiknankʼan y vachuʼ ayaj klalaqtsʼinputunau. Va klalhiʼachantajuyau ni uxiknan, va tacha kilhilhajati untʼatʼik.
50004002	Klakskʼiniy ni Evodia ali Síntike ni chʼantaun katamakal ixjatapastakʼatikʼan. Chuncha tamaqskʼiniy yu ixlapanakni ni kiJalhachimoʼonukʼan Jesús.
50004003	Vachu iktapayniniyan ni uxintʼi, yu ox kintʼaʼoqxtamati kʼatʼi, va iknajun ni kalaqʼaqtʼayʼutʼi anchanuʼ xanatin para chʼantaun kataval. Ni yuʼuncha ayaj kintʼatapatsal ixlaqputeʼeka ni ox chivinti yu lhichiviniy Cristo. Vachu ayaj ixtatʼatapatsay ni Clemente ali yu alati yu ixkintaʼaqtayjuy. Yuʼuncha jalaqtsʼoqʼulanikantacha ixtaqaʼutikʼan la xalibro jatsukunti.
50004004	Kalhiʼachʼantʼaʼutʼikcha por ni kiJalhachimoʼonukʼan Jesús. Aaqtaun klajunchoqoyau: ¡Kʼalhiʼachʼantʼaʼutʼikcha!
50004005	Katakʼatsanin tachun ni lapanakni ni va qalʼoxin lapanakni untʼatʼik. Va ukstsʼuniycha minta ni kiJalhachimoʼonukʼan.
50004006	Jantu tuʼuchun katapastakʼun. Kaskʼintʼik Dios, kamakʼatsʼanitʼik Dios mintapaynitkʼan. Va si kaxtʼaqnitʼik lhimalaqpuchuncha.
50004007	Ex chuncha ni Dios kataxtaqniyan oxamaktaun jatsukunti yu apalay ox yu jantu matichun lay malaqasiy. Chuncha ni Dios kalhistakʼaʼ melhanutkʼan kun mijatapastakʼatkʼan por yu makal ni Cristo Jesús.
50004008	Chavay, ketʼalaqaunin, kapʼastʼaktʼik vamun yu lajʼox kun yu lay toʼoyakan. Kapʼastʼaktʼik tachun yu laqsaval ali tachun yu toʼoyakan ali tachun yu vas junita ali tachun yu mispakan tacha ox ali tachun yu ixlaqmiti ali tachun yu ox lhichivinkan.
50004009	Yu klamasuniu, yu laʼaʼitʼik ali yu asmaktʼik, ali yu kilalaqtsʼintau la kimputsuku, va yucha kamakʼatʼik. Ex chuncha ni Dios yu oxamaktaun makanan, yucha katatʼataulan chʼantaun kun uxiknan.
50004010	Ayaj klhiʼachantajuy ni kiJalhachimoʼonukʼan Jesús porke ni uxiknankʼan pʼastʼaktʼik ni kilaʼaqtayjuchoqoyau. Si ixkilapastakʼau pero chavaycha lay kilaʼaqtayjuchoqoyau.
50004011	Kitʼin jantu iknajun incha alin yu ikmaqskʼiniy. Va klhiʼachantajuy yu klhitsukuy y si oxamaktaun iktijuntayay.
50004012	Kitʼin ikmispay tas laycha kakputaulal kilhikilpatiti y vachu tas laycha kakputaulal kilhimaqaliti. Mas va tichun iktapasaycha la ketsukuntikʼan, ni kitʼin klaniʼojota y oxamaktaun kʼalinta mas kajkʼotsal o kakchavanil, mas lhuu kakmaqalil o kakmaqanlqajnal kun kilpatiti.
50004013	Kitʼin va tachun lay iktayaniy, va por Cristo yu kiʼaqtayjuy.
50004014	Pero ox makʼatʼik tejkan kilaʼaqtayjuu y chuncha kilatʼamaqanlqajnanau.
50004015	Uxiknan yu machaqan Filipos untʼatʼik, kʼatsʼayatʼik ni tejkan iktaxtul la milakatʼun Macedonia, va xajkʼanta laqputeʼeni ixchivinti Dios. Jantu matichun kiʼaqtayjul, mas yu alati yu talhakapuʼan. Vamun uxiknan kilamalaqachaniu milapaxkankʼan, va por ox ixpʼaxkʼalaqtsʼinatʼik yu laʼaʼitʼik.
50004016	Vachu tejkan vananaj xakvilchal laka putaulan Tesalónica, aqtamin aqtʼiyun ixkilamalaqachaniyau yu xakmaqskʼiniy.
50004017	Pero ni kitʼin jantu incha vamun ikpastakta kaklaskʼiniu tuʼuchun. Va iknajun apalay katalhaval milhilhajatikʼan kun Dios por yu ox makʼayatʼik.
50004018	Chavaycha klaqaʼil tachun yu ikmaqskʼiniy tus kixajnichal. Tus lhiʼoqslay yu kilaxtaqniu yu kilhiminil ni Epafrodito. Yu kilamalaqachaniu va tacha taun tuʼuchun yu sʼejenʼe para Dios, tacha taun ox jamoqslanti yu lhipaʼiniy.
50004019	Ni kimPay Dioskʼan yucha kataxtaqniyan tachun yu katatsʼanqaniyan, va tacha ayaj maqalinin, chuncha tacha tasuy la ixjatsukunti ni Cristo Jesús.
50004020	Va la ay kamakakal ni Dios yu kimPaykʼan mas va tavanancha, jantu aqtaun katamaktal. Va chuncha kavalcha.
50004021	Kalakmastʼakʼatʼik por kitʼin tachun ixlapanakni Dios por yu makata ni Cristo Jesús. Vachuʼ tamastakʼayan ni ketʼalaqaunin yu aniy kintatʼavil.
50004022	Tamastakʼayan tachun yu aniy ixlapanakni Dios tajunita. Yu apalay tamastakʼayan va yu tatapatsay la ixʼaychaqaʼ ni César yu ay jalhachimoʼonuʼ.
50004023	Va katamapaynin ni Jesucristo mintachunkʼan. Chuncha kavalcha.
51001001	Kitʼin kPablo ixtamalaqachan Jesucristo kunita va por chuncha naul ni Dios. Aniy chʼantaun iktʼavil kilaqajkʼan Timoteo.
51001002	Klamastakʼayau ni uxiknankʼan ketʼalaqaunin yu vilanantʼik laka putaulan Colosas yu ixlapanakni Dios untʼatʼik. Ox tʼaylhipʼinatʼik chʼantaun kun Cristo. Katamapaynin y oxamaktaun katamakan ni kimPay Dioskʼan ali kiJalhachimoʼonukʼan Jesucristo.
51001003	Si iktapayniniyau por uxiknan, vachuʼ ikxtaqniyau lhimalaqpuchuncha ni kimPaykʼan Dios ali kiJalhachimoʼonukʼan Jesucristo por uxiknan.
51001004	Ijqasmakvi ni ox lhakʼapʼupʼinatʼik ni Cristo Jesús y ox jalakpʼaxkʼayatʼik tachun ixlapanakni Dios.
51001005	Chuncha makʼayatʼik va por alin yu pʼakxanʼiyatʼik. Yucha Dios talhilkamaʼanitan laktʼiyan. Va chuncha lanitʼik tejkan asmaktʼik ni ox chivinti yu laqsaval, yu lhichiviniy tas lay kʼapʼulaqtʼaxtʼutʼik.
51001006	Ni anchanu ox chivinti chaʼal tus taʼan vilanantʼik, va tacha ajin tus taʼakchun ni lakamunukpaʼ y lhixajachal yu lajʼox. Vachu chun val kun uxiknankʼan ni anchanu julchan tejkan asmaktʼik y laqsaval mispʼatʼik ixjamapayninti Dios.
51001007	Chuncha tamalanin Epafras yu kʼachaniyau ali yu kintatʼatapatsayan. Yucha ox tapatsaniy ni Cristo para kataʼaqtayjun.
51001008	Yucha vachu kintaputeʼenin tacha ni Espíritu Santo tamakayan para kʼalapʼaxkʼatʼik.
51001009	Xlhiyucha, tejkan pʼunaj chuncha ijqasmakvi tus chavaycha, jantu aqtaun ikmakaunau iskʼinka Dios por uxiknan. Iktapayniniyau para kʼamispʼaʼotʼik yu Dios lhinajun. Chuncha kʼamalaʼasitʼik yu ox jatapastakʼati yu minachal kun ni Espíritu Santo.
51001010	Chuncha kskʼinau Dios para katʼiʼukxuntʼayatʼik tacha tapaxtoqniy ixlapanakni kiJalhachimoʼonukʼan, ex chuncha kalhipaʼinil Dios. Ex ox kaxajchal tachun yu ox makʼayatʼik. Va chuncha katalhaval ixmispaka Dios la metsukuntikʼan.
51001011	Vachuʼ ikskʼinau para kʼalhitsʼukʼutʼik tachun tapʼasta yu minachal kun yu la ay ixtapʼasta Dios. Ex lay kʼatʼayanitʼik va tisuncha kaval y uxamaʼay kʼaʼuntʼik.
51001012	Chuncha kun achati kaxtʼaqnitʼik lhimalaqpuchuncha ni kimPay Dioskʼan. Yucha kintalaʼoxinitancha ketsukuntikʼan para vachu kalaqaʼiu yu kalaqxtaqniyaʼ ixlapanakni taʼan jamapulkunti.
51001013	Kintamaxtutancha taʼan ixlhachimoʼonun ni xaʼukxtin japutsʼisniʼ y kintalhilhaʼan taʼan lhachimoʼonun isTsʼal yu la achaniy.
51001014	Yucha kintalhiʼin ixjakʼalna y chuncha malaqmixiʼol kintalaqalhinkʼan.
51001015	La ixjatsukunti ni Cristo tasuy ni Dios yu jantu laqtsʼinkan. Yucha aqtsʼiyaj ixlhiʼalincha y chuncha va tacha saʼoqsna junita tachun yu alin.
51001016	Va yucha makal tachun yu alin laktʼiyan ali yu alin lakamunukpaʼ, yu laqtsʼinkan ali yu jantu laqtsʼinkan, kaval xaʼukxtinin lakamunukpaʼ, kaval angeles, kaval yu talhachimoʼonun, kaval yu talhitʼajun tapʼasta, va tuʼuchun kavalcha. Tachun va yucha jalakmakal para ixnavin kaval.
51001017	Yucha aqtsʼiyajcha ixlhiʼalincha y yu alati va astan. Va por yucha la ox chʼatay tachun yu alin.
51001018	Yucha junita saʼaqtsul ni kijnan tachun yu lhakapuʼanau. Kijnan va tacha ixlakatunaj kajuu. Yucha puʼaqtaynil tachun yu alin y va yucha pʼunaj kujchoqota la ixlhinin. Xlhiyucha por tachun, yucha apalay ay junita.
51001019	Tachun ixjatsukunti ni Dios val la ixjatsukunti ni Cristo, va chuncha lhipaʼinil Dios.
51001020	Por yu makal ni Cristo, Dios naul ni tachun yu alin ox katataulal kun yucha. Nil ni Cristo y pumajʼal ixjakʼalna laka kurus, xlhiyucha tachun yu alin lakamunukpaʼ ali laktʼiyan oxamaktaun taval kun Dios.
51001021	Uxiknankʼan maqancha vachuʼ la maqati ixtʼaunatʼik y tʼalaxkaynin ixʼuntʼatʼik kun Dios por yu ixpʼastʼakʼatʼik ali yu ixmakʼayatʼik. Pero Dios makal para ox katalaqtsʼinchoqon ni uxiknan.
51001022	Chuncha val por yu makal Cristo la ixlakatunaj tejkan nil. Va para ixlapanakni Dios kʼaʼuntʼik para ox kʼaʼuntʼik la metsukuntikʼan. Ex jantu lay matichun katamukʼanin laqtaqal tejkan yucha katalhaʼanan la ixtalakaʼukxpuʼ Dios.
51001023	Xlhiyucha maqskʼiniy katʼaylhipʼintʼik la milhakapuʼatkʼan y laqpʼaysnin kʼaʼuntʼik. Ex jantu kʼamakʼauntʼijlatʼik yu ox pʼakxanʼiyatʼik yu tamasunin tejkan asmaktʼik ni ox chivinti. Ni anchanu chivinti laqputeʼekan talakachux lakamunukpaʼ. Dios kixtaqnil ni kitʼin ni aniy lhitapatsa yu ixlaqputeʼeka.
51001024	Chavaycha klhiʼachantajuy ni klamaqanlqajnan la kilakatunaj por uxiknan. Ixlapanakni Cristo maqskʼiniy maqanlqajnanau. Chavay klaqayntsay lati yu maqanlqajnati. Ikmaqanlqajnan por ixlapanakni Cristo yu tacha ixlakatunaj tajunita.
51001025	Kitʼin kval ixʼoqxtamatkʼan yu talhakapuʼan. Va yucha ni lhitapatsa yu kimaqxtaqnil Dios por uxiknankʼan para kaklaqputeʼel tachun ixchivinti.
51001026	Ni aniy chivinti la maqancha ixmaqsaqta ni Dios pero chavaycha lakmamispanitacha ixlapanakni.
51001027	Ni Dios tamamispaniputun uxiknan yu jantu israelitas kʼaʼuntʼik ni anchanu chivinti yu vamun yuʼ ox, yu jantu ixmispakan. Ni anu chivinti najun ni Cristo va kun uxiknan. Xlhiyucha pʼakxanʼiniyatʼik ni oxixtu yu kataxtaqniyan.
51001028	Klhichivinanau y chuncha klakchivijvayau tachun ni lapanakni. Ox klakmasuniyau kun tachun jatapastakʼati para jantu tuʼuchun katsʼanqal la ixjatsukuntikʼan kun Cristo Jesús.
51001029	Va yucha klhilaqltapatsay kun tachun ixtapʼasta ni Cristo yu kixtaqniy.
51002001	Va knajun kakʼatsʼatʼik ni la pʼays iktapatsay por uxiknankʼan ali yu tavilanal laka putaulan Laodicea y por tachun ni lapanakni yu talhakapuʼan yu jantukaʼ taks kintalaqtsʼin.
51002002	Chuncha iktapatsay para kalaksastʼinikal ixjalhanutkʼan y chʼantaun katalapaxkal para jantu tuʼuchun katsʼanqal la ixjatapastakʼatkʼan. Vachu ayaj iktapatsay para chuncha lay katamalaqasil ni anu chivinti yu kimPay Dioskʼan ixmaqsaqta yu lhichiviniy Cristo.
51002003	La ixjatsukunti ni Cristo alin tachun yu apalay ixlaqmiti yu jatapastakʼati kun yu jatalaniti.
51002004	Chuncha klajunau para jantu matichun katamakanun mas va qalʼoxicha kachivinil pero jantu laqsaval yu najun.
51002005	Mas jantu klatʼataulchaʼau la kilakatunaj pero la kijatapastakʼati va tacha klatʼataulchaʼau chʼantaun kun uxiknan. Va klhiʼachantajuy ni ijkʼatsay va chʼantaun untʼatʼik y la pʼays lhakʼapʼupʼinatʼik ni Cristo.
51002006	Chuncha tacha tejkan laʼaʼitʼik ni Cristo Jesús miJalhachimoʼonukʼan, chuncha katʼiʼukxuntʼayatʼik chʼantaun kun yucha.
51002007	Chʼantaun kun yucha kʼaʼuntʼik, ox katʼaylhipʼintʼik kun yucha. Kʼatʼapʼasnitʼik milhakapuʼatkʼan chuncha tacha tamasunitan. Chuncha apalay katalhaval milhakapuʼatkʼan y va si kaxtʼaqnitʼikcha lhimalaqpuchuncha ni Dios.
51002008	Kʼalhistʼajkʼantʼik para jantu matichun katalhimakanun por yu talaniy ixlaqʼamankʼan, por chivinti yu tacha lajʼoxi kaval pero jantu laqsaval. Yucha vamun ixputsukkʼan lapanakni ali xajatakpastakʼati aniy lakamunukpaʼ. Jantu chʼantaun kataval kun Cristo.
51002009	Tachun yu Dios junita va la ixlakatunaj ni Cristo alinʼojota.
51002010	Va por Cristo lhitʼaunʼoyatʼik tachun yu maqskʼiniy. Yucha va xaʼaqtsul tachun yu lhachimoʼonun ali tachun yu talhitʼajun tapʼasta laktʼiyan.
51002011	Uxiknan va tacha kʼaxvililichʼukʼupʼuxnikʼantʼik yu talaqalhin la metsukuntikʼan. Jantu valiʼiy lapanaki kaval yu taxvililichukʼupʼuxnin. Va Cristo yu taxvililichukʼupʼuxnin.
51002012	Tejkan aqchʼajʼautʼik va tacha katʼaʼaknutʼik chʼantaun kun yucha. Lhakʼapʼupʼintʼik ni Dios yu majkujuchoqol la ixlhinin. Xlhiyucha va tacha tʼatʼakʼukchʼoʼotʼik chʼantaun kun yucha.
51002013	Tejkan jantukaʼ ixakʼanikʼanatʼik mintalaqalhinkʼan, va ixtʼiʼukxuyanantʼik laka lhinin. Ex ni Dios taxtaqnin sastʼi jatsukunti y tamalaqmixinin mintalaqalhinkʼan.
51002014	Ixʼalin yu ixlhaaniyau por jantu ixmakayau yu ixlhinaunkan, pero yucha malaqmixiʼol. Va tacha aqxtaun jalhiki taʼan istsʼoqmulakanta kilhaanintikʼan. Yucha maxtul y xtukmukʼal laka kurus.
51002015	Va lakmaxtuniʼol ixtapʼastkʼan ni xaʼukxtinin lakamunukpaʼ ali yu talhachimoʼonun y jalakmalakatʼunil. Laka kurus ni Cristo jalaqmaqalhajal, ex va tacha jalaqmaqalchoqonil tacha tachʼinin.
51002016	Xlhiyucha jantu matichun lay tamukʼaniyan laqtaqal por yu uyatʼik ali yu oqyatʼik. Vachu jantu lay tamukʼaniyan laqtaqal por yu talhinajun israelitas xakʼatanax, por yu talhinajun tamin malkuyuʼ, o por yu lay kʼamakʼatʼi xajulchan jastaknati.
51002017	Yu anchanu ixlhinaunkan yu tasul pʼunaj va tacha ixmaqtsʼansilaqa ni Cristo yu ixminta, pero yu laqsaval maqskʼiniyatʼik vamun ni Cristo.
51002018	Jantu kʼamakʼauntʼik katamakanun y katamaxtunin milhilhajatkʼan anchanu lapanakni. Yuʼuncha va tacha lakstʼuniy lakmakakan y vachuʼ tatoʼoyay angeles. Yuʼuncha vamun talhichiviniy yu jantu laqsaval katalaqtsʼil y lajʼay jalakmakakan ixlaqʼamankʼan. Tapastaknan tacha valiʼiy lapanakni.
51002019	Yuʼuncha jantu chʼantaun tatʼajun kun Cristo. Ni yucha xaʼaqtsul yu lhakapuʼanau, kijnan va ixlakatunaj. Yucha kintaxtaqniyan tapʼasta y Dios makay para kaʼaynlhi kilhakapuʼatkʼan. Va tacha taun lakatunaj ajin tejkan ixjasivikna malakatanuy tapʼasta y ox laqxtoʼa taʼan talachʼapata.
51002020	Uxiknankʼan va tacha kʼanitʼik chʼantaun kun Cristo xlhiyucha jantucha talhichimoʼoyan xaʼukxtinin aniy lakamunukpaʼ. ¿Valiʼiycha tʼaunatʼikcha tacha vananaj katalhichimoʼon yu xaʼukxtinin aniy lakamunukpaʼ?
51002021	Yuʼuncha tanajun: “Jantu kachʼapʼa yu aniy, jantu kʼaʼutʼi yu anuʼ, jantu klakchʼapʼa yu avintʼi.”
51002022	Tachun yu chuncha lhinaunkan va lhichiviniy yu niman tatantsiniy tejkan kʼaʼutʼi. Ni anchanu va yu talhinajun y tamalaninin yu valiʼiy lapanakni.
51002023	Ni anchanu chivinti lhijunticha ox jatapastakʼati y lhijunticha laqsaval ox para katoʼoyau Dios y para kamalakatʼunikau y para laqatapʼasta kalhistakvi kilakatunajkʼan. Pero ni anchanu chivinti jantu kintaʼaqtayjuyan para kamakajuu yu talaqalhin yu makaputunau.
51003001	Uxiknankʼan va tʼaʼostʼaulatʼikcha chʼantaun kun Cristo. Xlhiyucha kʼalakxkʼautʼik yu alin laktʼiyan taʼan vilchal ni Cristo la ixlhijakanaj Dios taʼan lay toʼoyakan.
51003002	Kʼalhilakpʼastʼaknantʼik yu alin laktʼiyan jantu yu xanavin aniy lakamunukpaʼ.
51003003	Uxiknankʼan va tacha kʼanitʼikcha y chavay maqsaq maʼanikʼantʼatʼikcha metsukuntikʼan kun Cristo la ixtalakaʼukxpuʼ Dios.
51003004	Ni Cristo va yucha yu taxtaqniyan jatsukunti. Tejkan katasuyaʼ ni Cristo ex metsukuntikʼan vachu katatasuyaʼ kun tachun ixʼoxixtu.
51003005	Kʼamakʼaumaqnitʼikcha tachun yu jantu lajʼoxi la metsukuntikʼan yu xanavin aniy lakamunukpaʼ. Jantu katʼatʼamatʼik matichun yu jantu minavinkʼan. Jantu kʼamakʼatʼik yu jantu lajʼoxi yu ayaj makʼapʼutʼunatʼik. Jantu kʼalalhavapʼutʼuntʼik mimaqalitkʼan tus va tacha midioskʼan kʼamakʼatʼik.
51003006	Tachun yu aniy yu tamakay lapanakni, va por yucha lhitalqaman ni Dios. Xlhiyucha jamalaqachaniy maqanlqajnati tachun yu jantu taqalasmatʼa.
51003007	Vachu uxiknankʼan chuncha ixmakʼayatʼik tejkan chuncha ixjunita mimputsukukʼan.
51003008	Pero chavay kʼamakʼauntʼikcha tachun yu inchineʼ: yu lhilukuj, yu talqaunti, yu jaxkayanti, yu jakiltayanti, y yu laqxtoqnuʼ chivinti yu taxtuy la minkilnakʼan.
51003009	Jantu kʼalamanunitʼik jalaklkanti, chavay maxtʼunikʼantʼatʼikcha yu atʼaliʼ jatsukunti kun tachun yu pʼunaj ixmakʼayatʼik.
51003010	Chavay lhilakʼayanantʼikcha kun yu sastʼi jatsukunti. Lhilhiy tasastʼiyatʼik para apalay chuncha kʼaʼuntʼik tacha Dios yu tamakan, tus ox kʼamispʼatʼik.
51003011	Taʼan alin yu aniy sastʼi jatsukunti jantucha makayau kuenta incha qayntaun lapanaki va griego u israelita. Jantucha makayau kuenta incha va kaxvililichʼukʼunikʼantʼik u incha jantu, u toʼoxtaycha machaqaʼ, u incha jantu kʼalhitsʼukʼu jatalaniti, u incha va oqxtamati, u incha va xʼaman tapatsay. Vamun makayau kuenta ni Cristo yu jamanavin tachun. Yucha alinta la ixjatsukuntikʼan tachun ixlapanakni.
51003012	Ni Dios talaksakni para ixlapanakni kʼaʼuntʼik y tapaxkayan. Xlhiyucha kʼalamapʼaynitʼik, ox kʼalalhipʼintʼik, kʼamalakʼatʼunikʼantʼik, jantu kʼalamakʼanitʼik tuʼuchun laqatapʼasta, y kʼamaʼantʼaulatʼik.
51003013	Kʼalamaʼantʼaqnitʼik y kʼalamalaqmixinitʼik incha tuʼuchun lamakʼaniyatʼik. Tacha Cristo tamalaqmixinin vachu va chun kalamalaqmixinitʼik.
51003014	Yu apalay maqskʼiniy va kalapʼaxkʼatʼik. Chuncha va chʼantaun kʼaʼuntʼik la metsukuntikʼan.
51003015	Ni Cristo oxamaktaun tamakan, ex chavaycha chuncha kʼapʼutʼaulatʼik la mijatapastakʼatkʼan. Va xlhiyucha laksakkʼantʼik para chʼantaun kʼaʼuntʼik. Kʼalhipʼaxkʼalaqtsʼinintʼik.
51003016	Ni chivinti yu lhichiviniy ni Cristo va yucha ox katanul la mijatsukuntikʼan. Yucha kʼalamasunitʼik y kʼalachʼivivatʼik kun ox jatapastakʼati. Kʼamilpʼatʼik salmos ali milpati yu lhitoʼoyakan Dios ali milpati yu tamasulhaaniyan ni Espíritu Santo. Ex chuncha kun chux la melhanutkʼan kʼaxtʼaqnitʼik lhimalaqpuchuncha kiJalhachimoʼonukʼan Jesucristo.
51003017	Tachun yu kʼamakʼatʼik o yu kʼanauntʼik, kʼamakʼatʼik la ixtaqaʼuti ni kiJalhachimoʼonukʼan Jesucristo. Va por yucha kʼalhixtʼaqnitʼik lhimalaqpuchuncha ni Dios.
51003018	Uxiknankʼan yu xanatin untʼatʼik, katʼoʼoyatʼik mixapaykʼan. Va chuncha tapaxtoqniy ixlapanakni ni Jalhachimoʼonuʼ Jesucristo.
51003019	Uxiknankʼan yu joʼakna untʼatʼik kʼapʼaxkʼatʼik mixanatikʼan. Jantu aqtaun kalhimaqchʼapʼutʼik.
51003020	Uxiknankʼan yu sʼatʼan untʼatʼik kʼaʼalʼasmaktʼik mimpaykʼan kun minatkʼan, va chuncha lhipaʼiniy ni Jalhachimoʼonuʼ Jesucristo.
51003021	Uxiknan yu japayan untʼatʼik jantu kalakmalukʼujlatʼik mesʼatʼankʼan para jantu kataxkanil ixjalhanutkʼan.
51003022	Uxiknankʼan yu oqxtamatin untʼatʼik kʼaʼalasmaktʼik miʼukxtininkʼan yu aniy lakamunukpaʼ. Kʼalaktʼapʼatsʼanitʼik jantu vamun tejkan katatsukun laqtsʼinin y jantu vamun por ox kalaqtsʼinpʼutʼunkʼantʼik. Va kalaktʼapʼatsʼanitʼik kun tachun miʼachatkʼan, va tacha kʼatʼoʼoyatʼik Dios.
51003023	Mas va tisuncha yu kʼamakʼatʼik, kʼatʼapʼatsʼatʼik kun tachun miʼachatkʼan tacha katsʼukʼutʼik lhilaqltapatsanin kiJalhachimoʼonukʼan y jantu yu valiʼiy lapanaki.
51003024	Kʼatsʼayatʼikcha ni kiJalhachimoʼonukʼan Jesucristo kataxtaqniyan milhilhajatkʼan yu tapaxtoqniyan. Va kiJalhachimoʼonukʼan yu tʼapʼatsʼaniyatʼik.
51003025	Yu tamakaʼalhiy yu jantu lajʼoxi, katalaqaʼiyaʼ yu jantu lajʼoxi por yu tamakal. Dios va mustaun jamakay tachun lapanakni.
51004001	Uxiknankʼan yu ukxtinin untʼatʼik va ox kʼamakʼatʼik chuncha tacha yu laqsaval tapaxtoqniy miʼoqxtamatkʼan. Kʼatsʼayatʼik ni vachuʼ alin miʼukxtinkʼan laktʼiyan.
51004002	Ox kʼatʼaylhipʼintʼik tʼachivinin Dios kun tachun mijatapastakʼatkʼan y kʼaxtʼaqnitʼik lhimalaqpuchuncha.
51004003	Vachuʼ kaskʼintʼik Dios por kijnankʼan para chuncha kiJalhachimoʼonukʼan kintamalaqltiʼanin kilakatinkʼan. Ex lay kaklaqputeʼeu ni chivinti yu ixmaqsaqmaʼakanta yu lhichiviniy Cristo. Va xlhiyucha iktanun laka pachʼin.
51004004	Vachu kʼaskʼintʼik para ox kaklhichivinil yu klaqputeʼey, tacha kimpaxtoqniy kakchivinil.
51004005	Ox kʼatʼiʼukxuntʼayatʼik kun yu jantu talhakapuʼan. Ox kʼalakpʼastʼaknantʼik para jantu valiʼiy katsʼanqal mijulchankʼan.
51004006	Kʼalaktʼachʼivinintʼik kun chivinti yu ox kalhixajchalcha, yu katalhipaʼinil. Ex chuncha kʼamispʼayapitik tacha maqskʼiniy kʼalhiʼaltʼaychʼoʼotʼik qayntamin.
51004007	Tachun yu iktapasay kitʼin ancha katamakʼatsaniyan ni Tíkiko yu kʼachaniy tacha kilaqaj y yu kiʼaqtayjunuʼ. Yucha ox taylhaʼan y chʼantaun iktapatsaniyau ni kiJalhachimoʼonukʼan.
51004008	Va yucha klamalaqachaniyau para kʼakʼatsʼatʼik tacha kʼalintaucha para katamaʼayajnin melhanutkʼan.
51004009	Vachu katʼaʼantachal ni Onésimo yu kintʼalaqajunkʼan yu ox taylhaaniy y yu kʼachaniyau. Yucha va mintʼamachaqakʼan junita. Yuʼuncha katamakʼatsaniyan tachun yu iktapasayau aniy.
51004010	Tamastakʼayan ni Aristarco yu kintʼatachʼin y vachuʼ Marcos ixpuxniunti Bernabé. Uxiknankʼan unkʼantʼatʼikcha tacha maqskʼiniy kʼamakʼanitʼik. Incha ancha katalaqchaʼan ox kalaʼaʼitʼik.
51004011	Vachu tamastakʼayan Jesús yu vachuʼ junkan Justo. Mas va lhuucha alin yu israelitas pero vamun yuʼuncha kintatʼatapatsay para kalaqputeʼekal tacha lhachimoʼonun ni Dios. Yuʼuncha ox kintamalakaʼulata.
51004012	Vachu aniy tamastakʼayan Epafras yu ixʼoqxtamati Cristo y mintʼamachaqakʼan junita. Yucha va tacha skʼincha Dios kun tachun ixtapʼasta para apalay kaʼaynʼal milhakapuʼatkʼan y para kʼamaqxtʼaqkʼantʼik tachun yu najun Dios.
51004013	Kitʼin klajunau ni ijkʼatsay ni Epafras va pastakʼuy por uxiknankʼan y por tachun yu talhakapuʼan laka putaulan Laodicea ali laka putaulan Hierapolis.
51004014	Vachuʼ aniy tamastakʼayan Lucas yu doctor junita yu achaniyau y vachuʼ Demas.
51004015	Uxiknankʼan vachu kʼamastʼakʼatʼik yu talhakapuʼan Jesucristo laka putaulan Laodicea. Vachu kʼamastʼakʼatʼik Nimfas y tachun yu talhakapuʼan yu tataqxtoʼa la ixchaqaʼ.
51004016	Tejkan kʼapʼutʼeʼeʼoyapitik ni aniy karta kʼalakmapʼasanitʼik yu talhakapuʼan laka putaulan Laodicea para chuncha vachuʼ kataputeʼel. Vachu kʼapʼutʼeʼetʼik ni karta yu ancha talhitʼaunachal.
51004017	Kaʼunapitik ni Arkipo para ox kamakaʼol ni lhitapatsa yu xtaqnil ni Jalhachimoʼonuʼ Jesucristo.
51004018	Kitʼin kPablo klamastakʼaʼoyau. Aniy klatsʼoqniyau kintaqaʼuti kun la kimakaʼ. Kapʼastʼaktʼik ni kitʼin va ktachʼin kunita. Katamapaynin ni Dios. Chuncha kavalcha.
52001001	Yu kijnankʼan, ni Pablo ali Silvano ali Timoteo, aniy klatsʼoqniyau taun chivinti uxiknan yu ixlapanakni kimPay Dioskʼan ali kiJalhachimoʼonukʼan Jesucristo yu vilanantʼik laka putaulan Tesalónica. Katamapaynin y oxamaktaun katamakan.
52001002	Va tacha ikxtaqniʼalhiyaucha lhimalaqpuchuncha ni Dios por tachun uxiknan. Tejkan iktapayniniyau ni Dios vachu si klalhitapayniyau por uxiknan.
52001003	Tejkan iktʼachivinanau kimPay Dioskʼan va klapastakniyau yu makʼaniyatʼik ni Dios por milhakapuʼatkʼan. Vachu yu makʼayatʼik por ayaj achʼaniyatʼik ni Dios, vachuʼ ox maqantʼaqniyatʼik y pʼakxanʼiyatʼik ni kaminchoqoyaʼ kiJalhachimoʼonukʼan Jesucristo.
52001004	Ketʼalaqaunin yu Dios tapaxkatan, ijkʼatsayau ni Dios talaksaktan.
52001005	Tejkan klalaqputeʼeniu ni ox chivinti, jantu valiʼiy chivinti kaval. Va kun ixtapʼasta ni Dios ali ni Espíritu Santo ox tamakʼatsanin ni va laqsaval. Kʼatsʼayatʼik tejkan xaklatʼavilanau va para klaʼaqtayjuu ni uxiknan.
52001006	Aqtʼaynitʼik tiʼukxuntayaniy tacha kijnankʼan y tacha ni kiJalhachimoʼonukʼan. Laʼaʼitʼik ni ox chivinti kun achati yu xtaʼa ni Espíritu Santo mas yu alati ixtamamaqanlqajnivayan.
52001007	Ex tachun yu talhakapuʼan yu tavilanal xaʼestado Macedonia kun Akaya, yuʼuncha lay talaqtsʼiʼiyan tas maqskʼiniy katatijuntayal.
52001008	Ixchivinti kiJalhachimoʼonukʼan va minchal kun uxiknan y talaqpuʼayal xaʼestado Macedonia ali Akaya. Vachu takʼatsaʼol ni lapanakni taʼakapuchun ni ox lhakʼapʼupʼinatʼik ni Dios. Ex chuncha jantucha maqskʼiniy kajkamakʼatsanil ni lapanakni tas untʼatʼikcha.
52001009	Va yuʼuncha kintajunan ni ox kilalaqaʼiu y makʼauntʼik yu midioseskʼan yu tamakay lapanakni. Va tʼapʼatsʼaniyatʼik ni Dios yu laqsaval kujta.
52001010	Vachu pʼakxanʼiyatʼik ni kaminchoqotachal laktʼiyan Sasʼatʼa ni Dios yu majkujuchoqol la ixlhinin. Yucha ni Jesús yu kintamalaqtaxtuyan la ixlhilukuj ni Dios yu kaʼalina.
52002001	Ketʼalaqaunin, kʼatsʼayatʼik ni tejkan klalaqkilau jantu valiʼiy kaval.
52002002	Laka putaulan Filipos ikmaqanlqajnau y klaktanchanikau pero klajuniu ni ox chivinti yu kintaxtaqnin Dios. Yucha kintamaʼayajnin, xlhiyucha klaqputeʼeu mas kintaxkajin ni lapanakni.
52002003	Tejkan klaxaqalau va klajuniu yu laqsaval. Jantu klajuniu yu jantu ox kaval y jantu klamakanuu.
52002004	Ni Dios ox lhilay kilhitapatsakʼan xlhiyucha kintamalaqachan puteʼenin ni ox chivinti. Xlhiyucha jantu ikputeʼeyau para katalhipaʼinil ni lapanakni, va para kalhipaʼinil ni Dios yu kintalaqtsʼintanuniyan kelhanutkʼan.
52002005	Kʼatsʼayatʼik ni jantu aqtaun klaxaqalau kun valiʼiy kʼus chivinti para kalhiʼachʼantʼaʼutʼik, vachu jantu klamakanuu kun chivinti para kaklhajau tumin. Ni Dios yucha kʼatsaycha.
52002006	Jantu kaknajuu kilatoʼoyau uxiknankʼan vachu jantu kaknajuu kintatoʼoyan alati lapanakni, mas lay kaknajuu kaktoʼoyakau va por ixtamalaqachan Cristo kuntau.
52002007	Ni kijnankʼan va laka laksniy kʼukxuyanau kun uxiknan vachu va tacha qayntaun ox xanati laklhistakʼa sasʼatʼan.
52002008	Va ayaj ox klapaxkau. Xlhiyucha jantu vamun klaxtaqniu ni ox chivinti, va klaxtaqniu tus la ketsukuntikʼan, va por ayaj klaʼachaniu.
52002009	Ketʼalaqaunin, pʼastʼakʼatʼik yu lhitaʼay lhitapatsa yu ikmakau. Va iktapatsau tsʼis, tunkuj para kaʼalil yu xakmaqskʼiniyau. Va para jantu klamaqanchapuu tejkan xaklalaqputeʼeniyau ni ox chivinti yu lhinajun Dios.
52002010	Uxiknankʼan kʼatsʼayatʼik y vachu yu Dios kʼatsay ni xaktiʼukxuyanau tacha paxtoqniy ixlapanakni Dios. Vas xakʼukxuyanau, jantu tuʼuchun laqtaqal xakmakayau.
52002011	Klaxtaqniu jatapastakʼati y klamalakaʼulau tachun uxiknan vachu va tacha qayntaun xapay kun sasʼatʼan.
52002012	Klalhixaqalau katʼiʼukxuntʼayatʼik tacha paxtoqniy yu ixnavin Dios. Yucha tajuntaʼiyan para kʼatʼanutʼik taʼan lhachimoʼonun taʼan tasuy kun tachun ixʼayaxtu.
52002013	Xlhiyucha va tacha ikxtaqniyau lhimalaqpuchuncha ni Dios. Tejkan asmaktʼik ni chivinti yu klalaqputeʼeniu va laʼaʼitʼik jantu tacha valiʼiy ixchivinti lapanakni. Va laʼaʼitʼik tacha yu laqsaval ixchivinti Dios. Yucha taʼaqtayjuyan la metsukuntikʼan yu lhakʼapʼupʼinatʼik.
52002014	Uxiknan, ketʼalaqaunin, aqtʼaynitʼik tiʼukxuntayaniy vachu va tacha yu alati ixlapanakni Dios xalakatʼun Judea yu talhakapuʼan Jesucristo. Uxiknan maʼanlʼajnantʼik la ixtamakakʼan mintʼamachaqankʼan vachu va tacha ancha Judea ixtʼaʼisraelitaskʼan tamaqanlqajnal.
52002015	Yuʼuncha tamaqnil ni kiJalhachimoʼonukʼan Jesucristo y jalaqmaqnil yu maqancha ixtalaqputeʼey ixchivinti Dios. Vachuʼ kintatixkaulhaʼan. Jantu lhipaʼiniy ni Dios yu tamakay, va taxkajiy tachun ni lapanakni.
52002016	Laqatapʼasta tamakay para jantu lay kaklaqputeʼeniu tas lay katapulaqtaxtul yu lapanakni yu jantu israelitas kataval. Ex chuncha yu anchanu israelitas yu jantu talhakapuʼan va apalay talhavay ixlaqtaqalkʼan. Pero chavaycha ni Dios laqtalqauniycha.
52002017	Ketʼalaqaunin, jantukaʼ maqan jun tejkan klamakajuu. Mas jantu klatʼataulau pero va chʼantaun kelhanutkʼan. Kmakau laqatapʼasta para kaklalaqʼanchoqoo. Ayaj xaknaunau klalaqapulaqtsʼinchoqoo pero jantu kalal.
52002018	Va xaklalaqʼuxaʼanchoqoyau. Ni kitʼin Pablo aqlhuvaj xakʼuxaʼanachal pero ni Satanás makal para jantu lay kajkʼanchaʼau.
52002019	Va ikpakxanʼiyau ni achati ali ayaxtu yu kaklhajayau. ¿Valiʼiycha kaklalhiʼachantajuyau y ox kajkʼatsanau? Va por ox kaʼunapitik anchanu julchan tejkan kaminchoqoyaʼ ni kiJalhachimoʼonukʼan Jesús.
52002020	Chuncha va ox ijkʼatsanau y kʼachanau por uxiknan.
52003001	Va keʼemankʼan iktamakajuu laka putaulan Atenas, pero jantucha xaktayaniyau por ayaj xaklalaqʼuxaʼanau.
52003002	Ex chuncha ikmalaqachau katalaqʼan kilaqajkʼan Timoteo. Yucha ixʼoqxtamati Dios y kintatʼatapatsayan para kalaqputeʼekal yu ox chivinti yu lhichiviniy Cristo. Ikmalaqachau para kataxaqalan para apalay ox kaval milhakapuʼatkʼan.
52003003	Ex jantu matichun lay katamamakaunin milhakapuʼatikʼan por yu jamaqanlqajnati. Kʼatsʼayatʼikcha ni kintapaxtoqniyan jamaqanlqajnati.
52003004	Tejkan ancha xaklatʼavilanau va xaklajunau ni kaʼalinaʼ taun maqanlqajnati. Kʼatsʼayatʼikcha ni va chuncha val.
52003005	Ayaj xaklalaqʼuxaʼanau va tus jantucha lay kaktayanil, va klamalaqachaniu ni Timoteo para kajkʼatsal tas junitacha milhakapuʼatikʼan. Xaktalhananau incha katamakanun ni aqmoqxnuʼ, ex valiʼiy kaval kilhitapatskʼan kun uxiknankʼan.
52003006	Pero chavaycha va chinchoqol ni Timoteo. Lhimil taun ox chivinti va kintajunan va la ox alintʼatʼik por milhakapuʼatkʼan ali mijapaxkantikʼan. Vachu kintajunan va kilapastakʼau kijnankʼan y ayaj kilalaqtsʼinputunau vachu va chun tacha kijnankʼan klalaqtsʼinputunau ni uxiknankʼan.
52003007	Xlhiyucha, ketʼalaqaunin, mas va lhitaʼaycha iktapasayau y ikmaqanlqajnanau, va oxamaktaun ijkuu tejkan ijkʼatsau ni ox milhakapuʼatkʼan.
52003008	Chavaycha klhiʼachantajuyau ni ox tʼaylhipʼintʼatʼik kun ni kiJalhachimoʼonukʼan Dios.
52003009	Va ikxtaqniyau lhimalaqpuchuncha ni Dios por uxiknan y ayaj klalhiʼachantajuyau tejkan ikskʼinau Dios.
52003010	Mas va putsʼis mas va tunkuj, va ikskʼinau Dios para lay kaklalaqtsʼinchoqoo y kaklaʼaqtayjuu yu vananaj tsʼanqay la milhakapuʼatkʼan.
52003011	Chavaycha va iknaunau kintaʼaqtayjun ni kimPay Dioskʼan ali kiJalhachimoʼonukʼan Jesucristo para kaklalaqʼanchoqoo.
52003012	Vachu ikskʼinau ni Jalhachimoʼonu para apalay ox kalapʼaxkʼatʼik y vachu ox kʼalakpʼaxkʼatʼik tachun ni lapanakni, vachu va chun tacha kijnankʼan klapaxkayau.
52003013	Ex chuncha lay katʼayanitʼik y la melhanutkʼan, jantu kaʼalil tuʼuchun laqtaqal. Chuncha katalaqaʼiyan kimPay Dioskʼan tejkan kaminchoqoyaʼ ni kiJalhachimoʼonukʼan Jesucristo kun tachun ixlapanakni.
52004001	Chavay, ketʼalaqaunin, klalhijunau y klatapayniniyau por kiJalhachimoʼonukʼan Jesús ni katʼiʼukxuntʼayatʼik tacha klamasuniu. Maqskʼiniy katʼiʼukxuntʼayatʼik tacha kalhipaʼinil ni Dios. Chuncha katʼaylhipʼintʼik tacha tʼiʼukxuyanantʼik pero chavay apalay ox kʼamakʼatʼik.
52004002	Kʼatsʼayatʼik yu klalhijuniu la ixtaqaʼuti ni kiJalhachimoʼonukʼan Jesús.
52004003	Dios najun ni katʼatʼiʼukxuntʼayatʼik tacha paxtoqniy ixlapanakni Dios. Jantu katʼatʼamatʼik matichun yu jantu minavinkʼan.
52004004	Kʼamispʼatʼik tacha maqskʼiniy kʼalhitsʼukʼu mixanati para ixnavin Dios kʼaʼuntʼik y ox katʼoʼoyatʼik.
52004005	Jantu valiʼiy kʼamakʼatʼik yu makʼapʼutʼunatʼik la milakatunajkʼan tacha tamakay yu jantu tamispay Dios.
52004006	Ex chuncha jantu matichun kamakanumaxtunil yu ixnavin ixlaqaj. Ni kiJalhachimoʼonukʼan kalaqmamaqanlqajnivayaʼ yu chuncha talay. Va chuncha klalhixaqalau y chuncha klalhichimoʼoo.
52004007	Ni Dios jantu kintajuntaʼin para kalaktuʼunuu, va kintajuntaʼin ni katiʼukxuntayau tacha paxtoqniy ixlapanakni.
52004008	Yu akchʼintamay ni aniy chivinti yucha jantu lapanaki akchʼintamay. Yucha akchʼintamay Dios yu kintaxtaqnin ni Espíritu Santo.
52004009	Jantu maqskʼiniy klatsʼoqniyau para kʼalapʼaxkʼatʼik mintʼalaqauninkʼan. Ni Dios yucha tamalanin para kʼalapʼaxkʼatʼik.
52004010	Laqsaval ayaj japʼaxkʼayatʼik tachun mintʼalaqauninkʼan yu xalakatʼun Macedonia. Pero klalhitapayniyau ni apalay kapʼaxkʼanantʼik.
52004011	Oxamaktaun kʼalatʼatʼaulatʼik, kʼamakʼatʼik milhitapatsakʼan yu tapaxtoqniyan, kʼatʼapʼatsʼatʼik la mimakakʼan tacha yu klajuntau.
52004012	Ex chuncha katatoʼoyayan yu jantu talhakapuʼan y jantu tuʼuchun katatsʼanqaniyan.
52004013	Ketʼalaqaunin, va iknaunau kakʼatsʼatʼik tisuncha tatapasay yu jantucha katakujlhi para jantu kamaʼaninintʼik tacha lapanakni yu jantu tuʼuchun tapakxanʼiy.
52004014	Va lhakapuʼanau ni Jesús va nil y kujchoqol. Vachu va chun lhakapuʼanau ni Dios kalaklhiminaʼ tachun yu tanitacha yu ixtalhakapuʼan Jesús.
52004015	Xlhiyucha klajunau yu naul ni kiJalhachimoʼonukʼan. Ni kijnankʼan yu vananaj tʼaunau tejkan kaminchoqoyaʼ ni Jesús jantu kapʼulayau kun yu tanitacha.
52004016	Ni kiJalhachimoʼonukʼan kaminanta laktʼiyan, kamatʼasananaʼ y yu xaʼukxtin ixmayulnin la pʼas kachivinaʼ y kasqolkanaʼ isqol Dios. Ex chuncha pʼunaj yu tanitacha yu talhakapuʼal ni Cristo yuʼuncha katakujʼelayaʼ.
52004017	Ex kijnankʼan yu vananaj kujtau vachu kalhaʼankanau chʼantaun kun yuʼuncha laka taputsʼi. Ex chuncha kapaxtoʼau ni kiJalhachimoʼonukʼan laktʼiyan. Ex mas va tavanancha katʼaʼalinau ni kiJalhachimoʼonukʼan.
52004018	Xlhiyucha kalamalakʼaʼulatʼik kun yu aniy chivinti.
52005001	Jantu maqskʼiniy kaklatsʼoqniu tavanancha chuncha katapasayaʼ u tas kunacha.
52005002	Ox kʼatsʼayatʼikcha ni jantu lhikʼatsan tavanancha kaminaʼ ni kiJalhachimoʼonukʼan. Ni anchanu julchan vachu va tacha qayntaun alhavanaʼ yu min laka putsʼisni.
52005003	Tejkan tanajun ni lapanakni: “Oxamaktaun juntau, jantu tuʼuchun kaʼalinaʼ”, exnicha kalaktʼilhiʼokanaʼ. Va kunaʼ vachu va tacha tejkan qayntaun xanati yu maqlaqavananputun. Jantucha kaʼalina toʼoxtaycha katapuqoslhi.
52005004	Pero uxiknankʼan, ketʼalaqaunin, jantucha tʼiʼukxuyanantʼik taʼan putsʼista. Tejkan kaminaʼ ni anchanu julchan jantu vak kakʼatsʼanapitik tacha kamil qayntaun alhavanaʼ.
52005005	Uxiknankʼan va tacha alintʼatʼik laka jatunkunuʼ va por malaʼasiyatʼik ixchivinti Dios. Jantu kajuu tacha yu taʼukxuyanal laka putsʼisni yu jantu talhakapuʼan ni Dios.
52005006	Xlhiyucha jantu maqskʼiniy kaltatau la kijatapastakʼatkʼan tacha yu jantu talhakapuʼan. Maqskʼiniy kakujvi y ox kalakpastaknau tacha yu laqa aqstunkuj lapanakni.
52005007	Yu jantu talhakapuʼan Dios va tacha ni lapanakni yu taltatay laka putsʼisni. Jantu takʼatsay suncha katapasayaʼ. Vachu va tacha lapanakni yu tataʼapʼay laka putsʼisni. Jantu takʼatsay yu tamakay.
52005008	Pero kijnankʼan va alintau laka jatunkunuʼ. Xlhiyucha maqskʼiniy ox kalakpastaknau tacha yu laqa aqstunkuj lapanakni. Ox kapaxkanau y ox kalhakapuʼau ni Dios, va tacha kaʼulau kilaqchʼitkʼan yu tsasnati para jantu lay katʼalkau. Vachu maqskʼiniy ox kapakxanʼiu kalaqtaxtuu, va tacha kʼaqtanuu tsasnati para jantu lay katʼalkau.
52005009	Ni Dios jantu najun kamaqanlqajnau la ixlhilukuj, va najun katalaqtaxtuu por yu makal ni Jalhachimoʼonu Jesucristo.
52005010	Yucha nil por kijnankʼan para katʼataultachaʼau kun yucha tejkan kaminchoqoyaʼ, mas va kakujvi u mas va kaniu.
52005011	Ex chuncha kun yu aniy chivinti kalamakʼuvilatʼik y kʼalamaʼayajnitʼik la milhakapuʼatkʼan vachu va tacha tʼaunatʼik makanan.
52005012	Ketʼalaqaunin, klatapayniniyau kalaktʼoʼoyatʼik yu ayaj tatapatsay kun uxiknan. Talhijunan tacha najun ni Jalhachimoʼonu Jesús y taxtaqniyan jatapastakʼati.
52005013	Va ox kalaktʼoʼoyatʼik y kalakpʼaxkʼatʼik por ni lhitapatsa yu tamakaniyan. Laqa lajʼoxi kaʼalintʼik.
52005014	Ketʼalaqaunin, vachu klalhijunau kʼalaqxtʼaqnitʼik jatapastakʼati yu jantu tatapatsay, kʼalakmaʼayajnitʼik yu tatalhanan, kalaqʼaqtʼayʼutʼik yu tatsʼanqaniy tapʼasta la ixjatsukuntikʼan y kamaʼantʼaulnitʼik tachun ni lapanakni.
52005015	Kʼalhistʼajkʼantʼik. Jantu tuʼuchun kʼamakʼanichʼoʼotʼik yu tamakaniyan yu jantu lajʼoxi. Kʼalamakʼaniʼalhitʼik yu lajʼoxi siya uxiknan y vachu kun tachun yu alati lapanakni.
52005016	Kaʼachʼanʼalhitʼik.
52005017	Kaskʼinʼalhitʼik ni Dios.
52005018	Mas va tisuncha yu tapasaycha kaxtʼaqnitʼik lhimalaqpuchuncha ni Dios. Chuncha najun Dios kamakʼatʼik va por ixnavin Cristo Jesús untʼatʼik.
52005019	Jantu kalaktʼanchʼanitʼik ixlhitapatsa ni Espíritu Santo.
52005020	Jantu kalaktʼanchʼanitʼik tejkan laqputeʼekan ixchivinti Dios.
52005021	Kʼapʼuxkʼaulaqtsʼintʼik tachun ni chivinti, incha laqsaval ex ox kʼalaʼaʼitʼik.
52005022	Jantu kʼatʼanutʼik tuʼuchun yu jantu ox kaval.
52005023	Ni Dios yu lakmaʼoxamaktamiy lapanakni va yucha katamakanin ixnavin tachun metsukuntikʼan. Va najun katʼaʼayntsʼatʼik y jantu kaʼalil tuʼuchun laqtaqal la metsukuntikʼan ali milhitsukunukʼan ali milakatunajkʼan tejkan kaminaʼ kiJalhachimoʼonukʼan Jesucristo.
52005024	Dios yu tajuntaʼitan yucha lay lhakapuʼanikan, si makay tacha yu najun.
52005025	Ketʼalaqaunin, kaskʼinitʼik Dios para kintaʼaqtayjun.
52005026	Kalakmastʼakʼatʼik tachun yu talhakapuʼan kun taun jakiltastuknuti tacha paxtoqniy yu ixnavin Dios.
52005027	Kitʼin klalhijunau kun ixtapʼasta kiJalhachimoʼonukʼan ni kʼalaqpʼutʼeʼenitʼik ni aniy karta tachun yu alati ketʼalaqauninkʼan.
52005028	Katamapaynin ni kiJalhachimoʼonukʼan Jesucristo. Va chuncha kaval.
53001001	Yu kijnankʼan, Pablo ali Silvano ali Timoteo, aniy klatsʼoqniyau taun chivinti uxiknan yu oqxlaqtaun ixlapanakni untʼatʼik yu kimPay Dioskʼan kun kiJalhachimoʼonukʼan Jesucristo laka putaulan Tesalónica.
53001002	Katamapayanin y oxamaktaun katamakan kimPay Dioskʼan ali kiJalhachimoʼonukʼan Jesucristo.
53001003	Ketʼalaqaunin, maqskʼiniy kakxtaqniʼalhiu lhimalaqpuchuncha ni Dios por uxiknankʼan. Va ayʼan milhakapuʼatkʼan y vachu apalay ox lapʼaxkʼayatʼik mintachunkʼan.
53001004	Kijnankʼan klalhichivinanau uxiknankʼan mas va toʼoxtaycha tataqxtoʼa yu talhakapuʼan Dios. Ox tʼayaniyatʼik y ox lhakʼapʼupʼinatʼik mas tamamaqanlqajnivayan alati lapanakni y mas va la lhitaʼay metsukuntikʼan.
53001005	Chuncha ox kintamasuniyan ni Dios ox jalakpuxkaulaqtsʼinin ni lapanakni yu tamakay. Yucha tamakayan para katapaxtoqnin kʼatʼanutʼik taʼan lhachimoʼonun, va por yucha maʼanlʼajnanatʼik.
53001006	Vachu najun tapaxtoqniy kalaqxtaqnil ixmaqanlqajnatkʼan yu tamamaqanlqajnivayan.
53001007	Yu kijnankʼan yu maqanlqajnantau va kintaxtaqniyan taun jastaknati para oxamaktaun kaʼaliu. Chuncha kunaʼ tejkan katasuyaʼ laktʼiyan kiJalhachimoʼonukʼan Jesucristo kun yu laqpʼaysnin ixmayulnin.
53001008	Katasuyaʼ kun ay jikmi y kalakmukʼaniyaʼ ixmaqanlqajnatkʼan por ixlaqtaqalkʼan yu jantu katamispal ni Dios y jantu kataqalasmaklhi ni ox chivinti yu lhichiviniy kiJalhachimoʼonukʼan Jesús.
53001009	Kalakmukʼaniyaʼ ixmaqanlqajnatikʼan yu kamamiʼonil ixjatsukuntikʼan mas va tavanancha. Chuncha jantu aqtaun katatʼaʼalinaʼ ni Jalhachimoʼonu yu ayaj ox, yu lhitʼajun tachun tapʼasta.
53001010	Ni anchanu julchan tejkan kaminaʼ kiJalhachimoʼonukʼan va ay katamakayaʼ tachun ixlapanakni, katatoʼoyayaʼ tachun yu talhakapuʼan. Vachu ancha kaʼalinapitik ni uxiknankʼan por lhakʼapʼupʼintʼik yu klalaqputeʼeniu.
53001011	Xlhiyucha klalhitapayniʼalhiyau ni Dios por uxiknan para katʼiʼukxuntʼayatʼik tacha tapaxtoqniy ixlapanakni yu lakjuntaʼiy. Vachu kskʼinau Dios para kataxtaqnin ixtapʼasta. Ex lay kamakʼatʼik ni lajʼoxi yu makʼapʼutʼunatʼik por lhakʼapʼupʼinatʼik.
53001012	Ex chuncha por metsukuntikʼan katoʼoyakanaʼ ixtaqaʼuti kiJalhachimoʼonukʼan Jesucristo. Vachu yucha kamakayaʼ para kʼatʼoʼoyakʼantʼik. Lajʼoxi tamapayniyan kiDioskʼan ali kiJalhachimoʼonukʼan Jesucristo.
53002001	Chavaycha, ketʼalaqaunin, va iknajun kakʼatsʼatʼik tas kunaʼ tejkan kaminchoqoyaʼ kiJalhachimoʼonukʼan Jesucristo y katʼataqxtoʼau. Klatapayniniyau, ketʼalaqaunin,
53002002	ni jantu katʼalhanantʼik y jantu kamaʼaninintʼik mas lati tanajun tapasatacha ni julchan tejkan ixmil ni kiJalhachimoʼonukʼan. Ka va lay qayntaun najun ni chuncha najun ni Espíritu, ka va lay najun ni chuncha laqputeʼekan, ka va lay tanajun ni chuncha iknajuu kijnankʼan laka karta.
53002003	Pero jantu matichun katamakanun. Pʼunaj maqskʼiniy kachil ni julchan tejkan kataʼakchʼintamayaʼ ixchivinti Dios y katasuyaʼ yu maqtaqalhini lapanaki. Ni yucha kalaktʼilhikanaʼ ixjatsukunti.
53002004	Kalakxkayʼoyaʼ tachun yu mispakan tacha Dios y tachun yu toʼoyakan. Yucha kataulaʼ la ixchaqaʼ Dios y kanaunaʼ ni yucha va Dios junita.
53002005	¿Jantu pʼastʼakʼatʼik tejkan kitʼin xaklatʼavilanau y chuncha klalaqputeʼeniu?
53002006	Uxiknankʼan mispʼayatʼik yu jantukaʼ makajun para katasul ni anchanu maqtaqalhini lapanaki. Jantu katasuyaʼ tus tejkan kachilcha ixjulchan tejkan paxtoqniy katasul.
53002007	Chavaycha mas jantu mispakan, tʼajun tapatsan yu talaqalhin. Pero alin taun tapʼasta yu laktanchaniy yu ay talaqalhin. Pero kaminaʼ julchan kataxtuyaʼ yu ox tapʼasta, ex chuncha kaʼalina yu ay laqtaqal.
53002008	Ex chuncha katasuyaʼ yu ay maqtaqalhiniʼ lapanaki. Pero ni Jalhachimoʼonu Jesús kamaqniyaʼ kun ixʼun y kalaktʼilhiʼoyaʼ por yu qalpʼas ixmaklku tejkan kaminchoqoyaʼ.
53002009	Katasuyaʼ ni anchanu maqtaqalhini lapanaki por ixlhitapatsa ni Satanás. Kalhitsukuyaʼ ay tapʼasta y kamasuyaʼ lajʼay axtoqnuʼ yu makanunun.
53002010	Chuncha por ixlaqtaqal ni anchanu lapanaki va kalakmakanuyaʼ ni lapanakni yu katalaktʼilhiyaʼ, va por jantu kataʼachanil yu laqsaval y xlhiyucha jantu lay katalaqtaxtul.
53002011	Xlhiyucha ni Dios makay para kalakmakanukal para katalhakapuʼal yu jantu laqsaval.
53002012	Ex chuncha kalakmukʼanikanaʼ ixlaqtaqalkʼan tachun yu jantu katalhakapuʼal yu laqsaval y vachu yu ayaj tamaqamay talaqalhin.
53002013	Pero uxiknankʼan, ketʼalaqaunin, yu Dios tapaxkayan. Kijnankʼan maqskʼiniy kakxtaqniʼalhiu lhimalaqpuchuncha ni Dios. Yucha pʼunaj talaksaktan para kʼalaqtʼaxtʼutʼik. Chuncha val por ixlhitapatsa ni Espíritu Santo la metsukuntikʼan para ixlapanakni Dios kʼaʼuntʼik, vachu por lhakʼapʼupʼintʼik yu laqsaval.
53002014	Ni Dios tajuntaʼin por yu ox chivinti yu klalaqputeʼeniu para ay katamakan kun kiJalhachimoʼonukʼan Jesucristo.
53002015	Xlhiyucha, ketʼalaqaunin, ox katʼaylhipʼintʼik y jantu kakʼauktʼik yu lanitʼik, mas yu klamasunitau la milakaʼukxpukʼan u mas va laka karta.
53002016	Kintapaxkayan kiJalhachimoʼonukʼan Jesucristo ali kimPay Dioskʼan. Mas va tavanancha kintamalakaʼulayan y kintamakaniyan yu lajʼoxi para lay kapakxanʼiu yu kaʼalinaʼ.
53002017	Ikskʼinau ni Dios para katamalakaʼulan y katamaʼayajnin para vas kachʼivinintʼik y vachuʼ kamakʼatʼik yu lajʼoxi.
53003001	Chavaycha, ketʼalaqaunin, kʼatʼapʼayninitʼik Dios por kijnankʼan para tsʼalaj kaputaukʼal ixchivinti ni Jalhachimoʼonu Jesús y para ox kalaqaʼikal tacha uxiknan laʼaʼitʼik.
53003002	Vachu kʼatʼapʼayninitʼik ni Dios para ox kaklaqxajchaʼau la ixtamakakʼan yu talaktuʼunun lapanakni yu jantu vas tamakay. Jantu tachun talhakapuʼan.
53003003	Pero ni Jalhachimoʼonu Jesús yucha lay lhakapuʼanikan. Yucha katamaʼayajniyan y katalhistakʼan para jantu katamakanin yu jantu lajʼoxi.
53003004	Kintamakʼatsaniyan ni Jalhachimoʼonu ni ox makʼayatʼik yu klalhijunau y katʼaylhipʼinapitik makanan.
53003005	Ni Jalhachimoʼonu kataxtaqnin la melhanutkʼan ixjapaxkanti ni Dios y kamakal para ox kamaʼantʼaqnitʼik tacha maqantaqnil ni Cristo.
53003006	Ketʼalaqaunin, klalhijunau la ixtaqaʼuti ni Jesucristo ni jantu katʼatʼiʼukxuntʼayatʼik milaqajkʼan yu malhaqnin yu jantu tamakaputun tacha klamasuniu.
53003007	Kʼatsʼayatʼik ni maqskʼiniy kilalaqtsʼiʼiu yu xakmakayau tejkan xakvilanau kun uxiknan. Ox xaktapatsayau.
53003008	Jantu aqtaun valiʼiy kajkʼuniu ixvaytkʼan matichun lapanaki. Va la pʼas xaktapatsayau mas tunkuj mas tsʼisni para jantu klalhimaqanchapuu xataʼayuʼ uxiknan.
53003009	Mas ixkintapaxtoqniyan kaklaskʼiniu vayti jantu chuncha kakmakau va para kilalaqtsʼiʼiu tacha kijnankʼan y vachu chun katʼiʼuntʼayatʼik.
53003010	Tejkan xaklatʼavilanau, klalaqputeʼeniu yu inchine: Yu jantu tapatsaputun, yucha jantu maqskʼiniy kavayl.
53003011	Chavay ijqasmakvi va lati kun uxiknan jantu talakanajun lhitapatsa pero talakanajun katatanul taʼan jantu jamaqskʼinikan.
53003012	Ni yuʼuncha klaklhijunau la ixtaqaʼuti ni Jalhachimoʼonu Jesucristo ni oxamaktaun katatapatsal para kaʼalil ixvaytkʼan yu kataʼul.
53003013	Uxiknan, ketʼalaqaunin, jantu aqtaun katachaanin kʼamakʼatʼik yu lajʼoxi.
53003014	Incha matichun jantu makaputun tacha yu aniy klatsʼoqniyau ex kʼamakʼatʼik kuenta y jantu katʼatʼiʼukxuntʼayatʼik, para chuncha kamaxanal.
53003015	Pero jantu kalaqtsʼintʼik tacha tʼalaxkayaʼ kaval. Kʼalaxaʼalatʼik tacha tʼalaqajun para jantucha chun kalal.
53003016	Va si oxamaktaun katamakan ni Jalhachimoʼonu mas va tisuncha yu katapasayacha. Va tatʼaʼalintan ni Jalhachimoʼonuʼ mintachunkʼan.
53003017	Chavaycha kitʼin Pablo klatsʼoqniyau la kimakaʼ taun jamastakʼanti. Va chuncha ikmakay tachun kinkartas yu klaqmalaqachay, chuncha iktsʼoqnun.
53003018	Katamapaynin mintachunkʼan ni kiJalhachimoʼonukʼan Jesucristo. Chuncha kavalcha.
54001001	Kitʼin kPablo, ixtamalaqachan Jesucristo kunita va por chuncha kilhijunil Dios kiJamalaqtaxtunuʼ y vachu Cristo Jesús yu pakxanʼiyau.
54001002	Aniy iktsʼoqniyan uxintʼi, Timoteo, yu tacha mero kesʼatʼa untʼi tejkan lhakʼapʼupʼi ixchivinti Dios. Kamapaynin y kapaxkan y oxamaktaun kamakan kimPay Dioskʼan kun Cristo Jesús kiJalhachimoʼonukʼan.
54001003	Klhijunin tejkan xajkʼanta Macedonia va katʼaʼul laka putaulan Éfeso para kʼalaklhiʼun lati lapanakni jantucha katamasul aputaun jatapastakʼati yu jantu laqsaval kaval.
54001004	Vachu jantu katamakal kuenta yu kuentos y valiʼiy chivinti yu lhichiviniy yu tatapasal ixpayankʼan la maqancha. Va yucha talalhikiltsakʼastukʼa ni lapanakni. Jantu kintaʼaqtayjuyan para lay kamakau ixlhitapatsa Dios yu lay makakan vamun incha kalhakʼapʼupʼi.
54001005	Va chuncha klhijunin para katalapaxkal ni lapanakni. Chuncha lay talapaxkay tejkan jantu kaʼalil talaqalhin la ixjalhanutkʼan, tejkan ox takʼatsay ni jantu katalhitsukul laqtaqal, tejkan laqsaval talhakapuʼan.
54001006	Lati yu jantu vas tataylhaʼan tamaqamay katalhilakchivinil yu jantu aqtayjunun.
54001007	Tamalanininputun ixlhachimoʼonkʼan ni israelitas pero jantu tamalaqasiy tisuncha tachiviniy mas va talaninin takʼatsan.
54001008	Kʼatsayau yu lhachimoʼon yucha la ox incha kalhimapʼatsʼatʼi tacha paxtoqniy.
54001009	Kʼatsayau ni lhachimoʼon jantu para yu lajʼoxin kaval, va para yu jantu ox tamakay ali yu talaktuʼunun, para yu jantu tatoʼoyay Dios ali yu tamaqtaqalhinin, para yu jantu tatapatsaniy Dios ali yu jantu tatoʼoyay kilhakapuʼatkʼan, para yu tamaqniy ixpaykʼan kun ixnatikʼan, para yu jamaqninin,
54001010	para yu tatʼatamay lapanakni yu jantu ixnavin kaval, para yu talachʼapay joʼakna tacha xanati kaval, para yu taʼalhaustʼay lapanakni, para yu jamakanunun, y para yu tanajun va laqsaval pero talaklkanan. Ni lhachimoʼon vachu va para jantu kamalanikal chivinti yu kalaktanchal yu vas lhichiviniy Dios.
54001011	Chuncha paxtoqniy kun yu ox chivinti yu masuy ixʼayaxtu Dios yu ay junita. Va yucha kilakʼulal para kaklaqputeʼel.
54001012	Ikxtaqniy lhimalaqpuchuncha ni kiJalhachimoʼonukʼan Jesucristo yu kixtaqnita tapʼasta. Yucha kilhiʼaynlhi, va kilakʼulal para kaktapatsanil.
54001013	Chuncha kimakata mas maqancha jantu ox xaklhichiviniy. Va xaklhimaqchapuy, xaklaktuʼuy. Pero jantukaʼ xaklhakapuʼan y jantu xajkʼatsay yu xakmakay xlhiyucha kimapaynil.
54001014	Va ayaj kimapaynil kiJalhachimoʼonukʼan para kaklhakapuʼal y kaklhitsukul ixjapaxkanti ni Jesucristo.
54001015	Va laqsaval y maqskʼiniy kalhakapuʼankal ni inchine chivinti, ni yu Cristo Jesús kilachil lakamunukpaʼ para kalaqmalaqtaxtul yu tamaqtaqalhinin. Kun tachun yu tamaqtaqalhinin kitʼin yu palay ay xajkunita.
54001016	Xlhiyucha kimapaynil. Chuncha tejkan kimalaqtaxtul kitʼin, ni yucha apalay masul ni Cristo Jesús va ayaj jalaqmaqantaulniy ni lapanakni. Chuncha kalakmasunikal yu ixtalhakapuʼuxaʼan yucha, para katalhitsukul ni jatsukunti yu jantu aqtaun kamiʼoyaʼ.
54001017	Va katoʼoyakal ni ay Jalhachimoʼonuʼ y ay kamakakal mas va tavanancha, jantu aqtaun katamaktal. Yucha si kalhachimoʼonunaʼ, jantu aqtaun kaniyaʼ, jantu laqtsʼinkan, vamun yuʼ Dios junita y ay jatapastakʼati lhitʼajun. Va chuncha kavalcha.
54001018	Timoteo, kesʼatʼa kʼatʼi, ikxtaqniyan aniy lhitapatsa para ox katayanin tacha qayntaun tropa yu tanun laka lhilukuj. Vachu va tacha uxintʼi talhichivinin tejkan talaqputeʼel ixchivinti Dios.
54001019	Katʼayanin kun milhakapuʼati y kakʼatsʼa ni jantu kaʼalil milaqtaqal. Lati jantu chun tapastaklhi y tamaqatsʼanqal ixlhakapuʼatkʼan vachu va tacha tsʼanqay laqataun barco tejkan taqalhiy.
54001020	Chuncha tatapasal ni Himeneo ali Alejandro yu jantu ox ixtalhichiviniy Dios. Klakmakaul kun ni Satanás para katalanil ni jantucha chuncha katataylhaʼal.
54002001	Pʼunaj klhinajun ni katatʼachivinil Dios yu talhakapuʼan y va katalhitapaynil y kataskʼinil Dios por tachun ni lapanakni y kataxtaqnil lhimalaqpuchuncha.
54002002	Va katatapayninil Dios por lhachimoʼonun ali tachun yu lajʼay lapanakni para chuncha oxamaktaun kaval ketsukuntikʼan para lay katoʼoyau ni Dios y lay katiʼukxuntayau tacha lapanakni yu ox toʼoyakan.
54002003	Va la ox tejkan chuncha tapayniniyau y chuncha lhipaʼiniy ni Dios kiJamalaqtaxtunukʼan.
54002004	Yucha najun katalaqtaxtul tachun ni lapanakni y katamispal yu mero laqsaval.
54002005	Va alin taun Dios. Ni Jesucristo val lapanaki y yucha tanʼajvil para ox katalalaqtsʼinchoqol ni Dios kun ni lapanakni.
54002006	Yucha xʼaman xtaqkal para kamaqnikal para lay katalaqtaxtul tachun ni lapanakni. Chuncha tapasal y laqputeʼekal tejkan paxtoqnil.
54002007	Va yucha klakʼulakanta para klaqputeʼel tacha ixtamalaqachan Jesús, va laqsaval yu knajun, jantu ikmakanunun. Klakʼulakanta ni kaklakmalanil yu jantu israelitas kataval para katalhakapuʼal y katamispal yu laqsaval.
54002008	Va iknajun mas va toʼoxtaycha kaval katatapaynil ni lapanakni y katamaqstal ixmakakʼan jantu kun laqtaqal nisin jantu katalatalqaunil tejkan taskʼin Dios.
54002009	Vachu yu xanatin maqskʼiniy katalakatayal kun laqchʼiti jantu va para ay katakʼatsal. Jantu maqskʼiniy ayaj ox katalaʼoxil ixʼajikʼan y jantu maqskʼiniy kataʼulal oro nisin yu laqspututu chiyux yu laqlhuu xtapal, nisin laqchʼiti yu laqlhuu ixtapal kaval.
54002010	Yu maqskʼiniy va katamakal yu lajʼoxi lhitapatsa tacha yu paxtoqniy katamakal xanatin yu ayaj tatoʼoyay Dios.
54002011	Yu xanatin va maqskʼiniy saq katamaʼal la ixjatapastakʼatkʼan yu talaniy y katalaqaʼil yu talhinajun ixapaykʼan.
54002012	Kitʼin jantu klaqxtaqniy lakatin para katamalaninil taʼan la alin lapanakni vachu jantu para katalhichimoʼol ixapaykʼan. Va maqskʼiniy saq kataval.
54002013	Yu pʼunaj makakal va Adán ex astan yu Eva.
54002014	Yu Adán jantu kamakanukal, va makanukal yu xanati, ex chuncha alil ni talaqalhin.
54002015	Pero ni xanati tejkan lhitsukuy sasʼatʼa kalaqtaxtuyaʼ incha makay ni lhitapatsa yu paxtoqniy. Kalaqtaxtuyaʼ incha taylhaʼan lhakapuʼan y japaxkanan y incha tiʼukxuntayay tacha paxtoqniy ixlapanaki Dios kun ox jatapastakʼati.
54003001	Yu inchine va laqsaval, yu laklhistakputun yu talhakapuʼan, yucha ox lhitapatsa yu makaputun.
54003002	Xlhiyucha yu kalaklhistakyaʼ yu talhakapuʼan yucha maqskʼiniy kaval yu jantu lay mukʼanikan laqtaqal. Vamun qayntaun xanati kalhitsukul, ox yu kalhistakkal la ixjatsukunti, ox kalakpastaknal, katoʼoyakal, ox kalaqlaqaʼil lapanakni la ixchaqaʼ y ox jamalaniniʼ kaval.
54003003	Jantu maqskʼiniy kataʼapʼal, jantu kalakasamanal, va qalʼox kaval. Vachu jantu kapastaklhi tacha lay kamakanuxtul tumin. Maqskʼiniy ox jamapaynini lapanaki kaval y jantu kalakxkaul lhilukuj.
54003004	Tsʼanqay ox kalhachimoʼonul ixpulakna la ixchaqaʼ y kalakmakal ni ox kataqasmaknal yu sasʼatʼan y ox katatoʼoyanal.
54003005	Incha jantu laniy lhachimoʼon la ixpulakna la ixchaqaʼ, ¿tas laycha kapulhistakʼaʼ ixlapanakni Dios?
54003006	Tsʼanqay kaval lapanaki yu maqancha lhakapuʼan para jantu ay lapanaki kakʼatsal. Ex jantu chuncha kamukʼanikal laqtaqal tacha mukʼanikal ni xaʼukxtin aqmoqxnu.
54003007	Vachu tsʼanqay ox katatoʼoyal yu jantu talhakapuʼan para jantu kamakal yu jantu ox laqtsʼinkan para jantu katsukul tamakaunaʼ la isqapa ni aqmoqxnuʼ.
54003008	Vachu yu aqtayjunin tsʼanqay kataval jatoʼoyanan lapanakni y jantu tʼuy ukxpuʼ katamakal. Vachuʼ jantu taʼapʼan kataval y jantu katamakanuxtul tumin.
54003009	Vachuʼ ox kataylhaʼal yu chavay kintamasunincha Dios yu lhakapuʼanau. Maqskʼiniy ox katakʼatsal ni jantu katalhitsukul laqtaqal.
54003010	Maqskʼiniy kalaqtsʼintanuʼelakal. Ex chuncha incha jantu katalhitsukul tuʼuchun laqtaqal lay kataval tacha aqtayjunin.
54003011	Vachu ni xanatin tsʼanqay kataval jatoʼoyanan y jantu katalaklkanal y ox kalaklhistakkal la ixjatsukuntikʼan, y kalakmispakal ox tatapatsay mas va tichichuncha lhitapatsa.
54003012	Yu aqtayjunin kataval va katalhitsukul qayntamin ixanatikʼan y ox katalhichimoʼol sasʼatʼankʼan la ixchaqakʼan.
54003013	Yu ox tatapatsay tacha aqtayjunin, yuʼuncha apalay ox laktoʼoyakan. Chuncha jantucha tatalhanajlhichiviniy tacha talhakapuʼan ni Cristo Jesús.
54003014	Ikpakxan niman kaklaqʼantachaʼan pero chavaycha iktsʼoqniyan.
54003015	Ex chuncha incha kaktaqmaqayaʼ, kakʼatsʼayeʼe tas laycha kʼapʼutiʼukxuntʼay kun ixlapanakni ni Dios yu laqsaval kujta. Va por yuʼuncha jantu lay miʼojoy ni chivinti yu laqsaval, vachu va tacha aqataun chaqaʼ yu jantu lay miʼojoy por yu ox xaputayan.
54003016	Jantu va tʼuy chivinti kaval. Mas jantu ixmispakan, la ay yu makata ni Dios para katoʼoyakal: Tasul tacha qayntaun lapanaki. Ni Espíritu Santo la ay makal. Ixmayulnin Dios talaqtsʼil. Va laqputeʼekal taʼakchun putaulanaxna, va lhiʼaynkal aniy lakamunukpaʼ, va laqaʼikal laktʼiyan.
54004001	Yu Espíritu Santo va vas najun ni tejkan va laycha kamiʼol ni lakamunukpaʼ lati lapanakni katamakauntijlayaʼ ixlhakapuʼatkʼan. Kataqalasmatʼaʼ jalakmakanunun espíritus kun yu tamasuy ni aqmoqxnun.
54004002	Kataqalasmatʼaʼ lapanakni yu tamakanun, yu tʼuy ukxpuʼ tamakay. Yuʼuncha jantucha taa takʼatsan.
54004003	Yuʼuncha talaktanchay lakxtuklati y vachu jantu taʼuyujnajun kʼaʼutʼi axtoqnu lhiʼuti. Chuncha tanajun mas va Dios makal ni lhiʼuti para lay kataʼul tachun yu talhakapuʼan y yu tamispay yu laqsaval tejkan taxtaqniy lhimalaqpuchuncha ni Dios.
54004004	Tachun yu makal ni Dios si lajʼoxi y jantu lay kalaktanchau tuʼuchun. Va kalaqaʼiu y kaxtaqnilhaʼau lhimalaqpuchuncha ni Dios.
54004005	Ni Dios ox laqtsʼin ni lhiʼuti tejkan xtaqniyau lhimalaqpuchuncha tacha najun la ixchivinti.
54004006	Incha chuncha kalaqlhixaʼalayeʼe mintʼalaqaunin ex kʼaʼuneʼe ox ixʼoqxtamati ni Jesucristo. Chuncha kalhitsʼukʼuyeʼe tapʼasta tejkan tʼaylhipʼin kun yu ox chivinti yu masunikʼa.
54004007	Pero jantu kamakʼatʼi kuenta yu axtoqnu chivinti yu jantu laqsaval kaval. Va kʼatʼapʼasnitʼi kun Dios para ox katʼoʼoyatʼi.
54004008	Mas ayaj xtapal kʼatʼapʼasnitʼi la kilakatunajkʼan pero apalay ixlaqmiti kʼatʼapʼasnitʼi kun Dios. Chuncha kintalhiminiyan yu ox jatsukunti chavaycha y vachu yu jatsukunti yu kaʼalinaʼ astan.
54004009	Yu tacha aniy yucha laqsaval y tachun maqskʼiniy katalhakapuʼal.
54004010	Va por yucha la pʼas klhitapatsayau y klhimaqanlqajnanau. Va pakxanʼiyau ni Dios yu kujta. Yucha lay jamalaqtaxtuy tachun ni lapanakni, y yucha ox kintamalaqtaxtuyan yu lhakapuʼanau.
54004011	Yucha kalaqpʼutʼeʼe y kamasutʼi.
54004012	Jantu matichun lakatʼuniy katamakan por tsʼalkaʼ kʼatʼi. Ox katʼiʼukxuntʼay para lay katalaqtsiʼin yu talhakapuʼan. Chuncha katamispaniyan ni ox minchivinti kun mimputsuku kun mijapaxkanti kun metsukunti kun milhakapuʼati, vachu ni jantu kʼamaqtʼaʼalhin.
54004013	Kalaqpʼutʼeʼe ixchivinti Dios, kaxtʼaqtʼi jatapastakʼati, y ox kʼamalanin tus tejkan kakchaʼantachal.
54004014	La ox kʼamakʼatʼi kuenta yu Dios xtaqnitan la metsukunti para kalaqʼaqtʼayʼutʼi alati yu talhakapuʼan. Yucha laʼaʼitʼi tejkan ni xalajʼaynin yu talhakapuʼan talaqputeʼel ixchivinti Dios y tamoqslanin ixmakakʼan.
54004015	Ox kaʼukxpʼupʼi por tachun yu aniy, ex tachun ni lapanakni lay katalaqtsʼin tacha yu uxintʼi tʼaylhipʼin.
54004016	Ox kʼalhistʼajkʼa meʼeman y vachu ox kʼalhistʼaktʼi ixmasuka ixchivinti Dios. Vas kaʼukxpʼupʼiti tacha lhinajun. Chuncha kʼalaqtʼaxtʼuyeʼe y vachu katalaqtaxtuyaʼ yu taqalasmatʼan.
54005001	Jantu kalaqʼaymatʼi yu xapaynin. Va kalaqxtʼaqnin jatapastakʼati tacha mimpay kataval. Ox kalaklhipʼi yu tsʼalan tacha metʼalaqaunin kataval.
54005002	Ox kalaklhipʼi vachu yu xanatin tacha minati kataval y vachu ni jatsiʼin tacha mintʼalapanakni, jantu kun tuʼuchun laqtaqal.
54005003	Kalaqʼaqtʼayʼutʼi ni tiyaunin yu laqsaval ixʼamankʼan.
54005004	Pero incha matichun tiyau vananaj lhitʼajun sasʼatʼan o ixpapanakna va yuʼuncha maqskʼiniy katalhistaklhi la ixchaqakʼan. Va katamaqalchaunichoqol ni japaxkanti yu tamaʼayal, va chuncha lhipaʼiniy ni Dios.
54005005	Qayntaun xanati yu laqsaval tiyau yu tamakajuntacha xʼaman, yucha maqskʼiniy vamun Dios kapakxanʼil y katapaynil y kaskʼil Dios, kaval tunkuj, kaval tsʼisni.
54005006	Pero yu tiʼukxuyal makanaʼ vamun yu maqamay, yucha nitacha la ixjatsukunti.
54005007	Chuncha kalaklhiʼun ni lapanakni para jantu kalakmukʼanikal laqtaqal.
54005008	Yu jantu laklhistakʼa ixlapanakni, incha jantu laklhistakʼa yu taʼalinta la ixchaqaʼ, ex yucha makauntijlay ixlhakapuʼati. Apalay jantu ox makay xajantu yu jantu talhakapuʼan.
54005009	Qayntaun tiyau incha lhitʼajuncha sesenta ixjachʼitin, yucha katsʼoqmulatʼi ni laqsavalcha tiyau incha va qayntaun ixlhitʼajun ixapay.
54005010	Vachu tsʼanqay kamispakal por yu ox yu ixmakay tacha yu inchine. Incha jalakmaʼayal sasʼatʼan, incha jalaqaʼitacha lapanakni kun achati la ixchaqaʼ, incha malakatʼunikantacha y lakchʼanchaʼatacha yu talhakapuʼan, incha jalaqʼaqtayjutacha yu tamaqanlqajnan, incha taylhaʼan makanaʼ tachun yu alati lajʼoxi.
54005011	Pero jantu katsʼoqmulatʼi ni tiyaunin yu jantukaʼ xanatin tajun. Tejkan tamakay yu tamaqamay, talalaktʼilhiy kun Cristo, niman talakxtuklaputunchoqoy.
54005012	Chuncha lakmukʼanikan laqtaqal tejkan makajun yu pʼunaj talhakapuʼal.
54005013	Talhixajachal malhaqnin y tamakataukʼanan laqa chaqan. Jantu vamun malhaqnin tajun. Vachu talaklkanan, tatanuy taʼan jantu maqskʼiniy, talhichiviniy yu jantu tapaxtoqniy.
54005014	Xlhiyucha iknajun katalakxtuklal yu tiyaunin yu va jatsiʼinkaʼ y katalakmaʼayal sasʼatʼankʼan y katalhistaknal la ixchaqakʼan. Chuncha jantu kataxtaqnil lakatin ni aqmoqxnuʼ yu kintʼalaxkayakʼan para jantu katakiltayanal.
54005015	Lati tiyaunin chʼantaun tatʼaʼanta ni Satanás.
54005016	Matichun yu lhakapuʼan, incha alin tiyau la ixlapanakni va kalaqʼaqtayjul. Ex chuncha jantu lhitaʼay kaval para yu alati ixlapanakni Dios. Chuncha yuʼuncha lay kataʼaqtayjul vamun ni tiyaunin yu laqsaval xʼamankʼan tatamakajun.
54005017	Yu xalajʼaynin yu ox talhachimoʼonun la ixlapanakni Dios tsʼanqay katalaqaʼil aqtʼuy chuncha ixlhilhajatkʼan. Apalay katalhajal incha talaqputeʼey y tamasuy ixchivinti Dios.
54005018	Va tsʼoqkanta la ixchivinti Dios, najun: “Jantu kamakʼiltʼanutʼi ixvosal ni vakax tejkan tsukuy xqaxtunuʼ la ixchʼajaʼ ni trigo.” Vachu najun: “Paxtoqniy kalhajal yu tapatsay.”
54005019	Jantu kʼamakʼatʼi kuenta ixtislajmaka qayntaun yu xalajʼaynin. Incha alin qayntʼuy u qayntʼutu yu takʼatsay incha lhitʼajun laqtaqal, ex chun kamakʼatʼi kuenta.
54005020	Yu tataylhaʼan makanan laqtaqal, kalaqlaqʼaymatʼi taʼan tachun tataulay para katatalhanal yu alati.
54005021	La ixʼukxpuʼ ni Dios ali kiJalhachimoʼonukʼan Jesucristo ali ixmayulnin yu jalaksakta, kitʼin klhijunan ni ox kamakʼatʼi tachun yu aniy. Va mustaun kalaqtsʼi ni lapanakni. Jantu kʼalakxkʼay lati y kalakʼachʼanin yu alati.
54005022	Jantu niman kamoqslanin mimakaʼ para kalhilakʼulatʼi qayntaun ni katapatsal tacha xalajʼaynin yu talhakapuʼan. Jantu kʼatʼanutʼik ixlaqtaqalkʼan alati lapanakni. Chuncha katʼiʼukxuntʼay sin laqtaqal.
54005023	Jantucha vamun xkan kaʼotʼeʼe. Va kaʼotʼeʼe tsʼuniy xaxkan uva para mimpajan, vachu para ni taqanʼati yu aqlhuu chʼapayancha.
54005024	Lati lapanakni ox lhikʼatsan incha talhitʼajun laqtaqal. Pero alati lapanakni jantu niman tasuy ixtalaqalhinkʼan, va katasuyaʼ tejkan kalaqtsʼintanuyaʼ ni Dios.
54005025	Vachu yu ox lhitapatsa va mispakan. Mas lati jantu mispakan chavaycha, va katasuyaʼ astan. Jantu lay maqsaqlhitsukukan.
54006001	Tachun yu oqxtamatin maqskʼiniy ox katatoʼoyal ixʼukxtininkʼan para jantu kalhijalaktuʼukal ixtaqaʼuti ni Dios vachu ni chivinti yu masuyau.
54006002	Yu oqxtamatin yu talhakapuʼan, incha talhitʼajun ukxtin yu talhakapuʼan, jantu katamalakatʼunil por tʼalaqajun junita, va apalay katatapatsanil. Ni ukxtin yu tapatsaniy va lhakapuʼan Dios y Dios paxkay.
54006003	Inchine kʼamasutʼi y kʼalhinau. Ka va lay kaʼalil matichun yu kamasuyaʼ aputaun jatapastakʼati yu jantu va taun kun yu masul kiJalhachimoʼonukʼan Jesucristo. Jantu masuy tacha lay chʼantaun katʼaʼuntʼi kun Dios.
54006004	Incha chuncha kaʼalil matichun, yucha va ay kakʼatsanaʼ mas jantu tuʼuchun mispay. Ayaj maqamay kakiltsakʼastuknul kun chivinti. Ancha minachalcha akchaʼati, por yucha tatapulvaʼa ni lapanakni, talakiltajiy, jantu ox talalhaʼan.
54006005	Talalakatsakʼamay yu jantu talakpastaknan y yu jantu tamispay yu laqsaval. Talhilay ni va por ixtoʼoyaka Dios katapujunaʼ maqalinin. Kʼalakmakʼau yu chuncha ixjatapastakʼatkʼan.
54006006	Laqsaval lhitʼaunau maqaliti incha toʼoyayau ni Dios incha oxamaktaun juntau kun yu lhitʼaunau.
54006007	Jantu tuʼuchun kalhimiu aniy lakamunukpaʼ y jantu lay tuʼuchun kalhaʼau.
54006008	Pero incha lhitʼaunau yu kaʼuu ali kilaqchʼitkʼan, kun yucha kalhiʼachantajuucha.
54006009	Pero yu tajunputun maqalinin, yuʼuncha tejkan ni aqmoqxnu jalaqtsʼintanuy niman tamakaputun yu lhitontoj yu jantu ox xajachal. Chuncha tus tamaqatsʼanqaʼojoy ixjatsukuntikʼan y chuncha katapuniyaʼ.
54006010	Ni tumin incha ayaj kʼaʼachʼanin, ancha kaminʼotachal puchux laqtaqal yu alin. La alin lapanakni yu tamakauntijlal ixlhakapuʼatkʼan por taʼachanil tumin y ayaj ay val ixjamaqanitkʼan.
54006011	Pero uxintʼi yu ixlapanaki Dios kʼatʼi, kalajʼosmajʼa tachun yu anu jatapastakʼati. Kʼalakxkʼau yu vas jatsukunti, katʼoʼoyatʼi ni Dios, katʼaylhipʼi lhakapuʼanaʼ, kʼapʼaxkʼan, kʼamaʼantʼaʼul, kʼamapʼaynin.
54006012	Kʼatʼaylhipʼi laqatapʼasta kun milhakapuʼati para kʼalhaʼatʼi. Kʼalhimakpʼi milhilhajati yu jatsukunti yu jantu aqtaun kamiʼoyaʼ. Va por yucha lhitʼasaʼikʼa tejkan jalakʼun lhuu lapanakni ni lhakʼapʼupʼi.
54006013	Chavay la ixʼukxpuʼ ni Dios yu laqxtaqniy jatsukunti tachun yu alin, vachu la ixʼukxpu ni Cristo Jesús, yu ox qaltayl ni Poncio Pilato,
54006014	kitʼin klhijunan ni kaʼalasmaktʼi yu lhiʼunkʼan. Jantu kamakʼatʼi tuʼuchun talaqalhin, vachu tuʼuchun yu lay kʼapʼumukʼanikʼa laqtaqal. Chuncha kʼatʼaylhipʼi tus tejkan kaminchoqoyaʼ kiJalhachimoʼonukʼan Jesucristo.
54006015	Yucha katasuyaʼ tejkan paxtoqniy. Vamun yuʼ achan, vamun yuʼ lhitʼajun tapʼasta, yucha xaʼay tachun yu xalajʼayan, yucha jalaklhichimoʼoy tachun jalhachimoʼonun.
54006016	Vamun yuʼ jantu aqtaun kaniyaʼ, yucha vil taʼan tʼoqx tapulkuy ni maklku taʼan jantu lay chaankan. Jantukaʼ aqtaun matichun laqtsʼin y jantu lay laqtsʼinkan. Vamun yucha katoʼoyakal, vamun yuʼ ay kamakakal, mas va tavanancha, va chuncha kavalcha.
54006017	Kʼalaqxaʼalatʼi ni lapanakni yu maqalinin aniy lakamunukpaʼ para jantu ay kalakmakakal para jantu katapakxanʼil yu la ox jatsukunti por ixmaqalitkʼan. Va katapakxanʼil ni Dios yu xoqta kintaxtaqniyan para kalhiʼachantajuu.
54006018	Kʼalaklhiʼun ni katamakal yu lajʼoxi para kataval maqalinin kun Dios por tamakay yu lajʼoxi. Va qalʼoxin lapanakni kataval, va yu katalhitsukulcha, katatʼaʼul alati.
54006019	Chuncha lay katamaʼal ixmaqalitkʼan laktʼiyan para astan kaʼalil yu apalay xtapal ancha.
54006020	Timoteo, kʼalhistʼaktʼi ni lhitapatsa yu ikmaqxtaqnin. Jantu chʼantaun kaʼuntʼi kun yu talhilakchiviniy axtoqnu yu jantu paxtoqniy kun Dios. Vachuʼ jantu katʼapiti yu talakchiviniy tacha ayaj talaniy yu alin lakamunukpaʼ mas jantu laqsaval kaval.
54006021	Lati yu chuncha tanajun ni ox talanil, yuʼuncha va tamakauntijlal ixlhakapuʼatkʼan. Va chuncha kaval. Ni Dios kamapaynin.
55001001	Yu kitʼin kPablo, ixtamalaqachan Jesucristo kunita va por chuncha naul ni Dios. Va ixnajunta kalaqxtaqniyaʼ jatsukunti ni lapanakni yu chʼantaun tajunita kun Cristo Jesús.
55001002	Aniy iktsʼoqniyan uxintʼi, Timoteo, va kʼachaniyan tacha kesʼatʼa kʼatʼi. Kamapaynin y kapaxkan y oxamaktaun kamakan kimPaykʼan Dios kun Cristo Jesús kiJalhachimoʼonukʼan.
55001003	Por uxintʼi ikxtaqniy lhimalaqpuchuncha ni Dios. Va yucha iktapatsaniy vachu va tacha ixtapatsaniy yu maqaniyaʼ kepayankʼan. Ox ijkʼatsan por ni kilhitapatsa yu ikmakay. Va si ikpastakʼan ni uxintʼi tejkan ikskʼin Dios tsʼis tunkuj.
55001004	Ikpastakʼa tejkan ikmakajun ni uxintʼi, va ixtʼaʼun qalhun. Xlhiyucha ayaj klaqʼuxanchoqoyan para lay kaklhiʼachantajul.
55001005	Va ikpastakchoqoy ni ox lhakʼapʼupʼin, tacha pʼunaj lhakapuʼal yu mintʼaku Loida ali minati Eunice. Ox ijkʼatsay ni uxintʼi vachu va chun lhakʼapʼupʼin.
55001006	Xlhiyucha ikxtaqniyan taun jatapastakʼati, va ijkunan ni ox kamakʼatʼi ni lhitapatsa yu Dios lhilakʼulayan. Yucha xtaqnin tejkan ikmoqslanin kimakaʼ.
55001007	Ni Dios kintaxtaqnin ixʼEspíritu, jantu para katalhanau, va para kintaxtaqnin tapʼasta y para kapaxkanau y para ox kalhistakvicha ketsukuntikʼan.
55001008	Xlhiyucha jantu maqskʼiniy kʼalhimaxan ni chivinti yu lhichiviniy kiJalhachimoʼonukʼan. Vachu jantu kʼalhimaxan por kitʼin yu klhichʼikanta por yucha. Mas va lhitaʼay kaval, iknajun kʼintʼatʼapʼatsʼatʼi la ixlaqputeʼeka ni ox chivinti kun yu tapʼasta yu xtaʼa ni Dios.
55001009	Yucha kintamalaqtaxtun y kintajuntaʼitan para ox katiʼukxuntayau tacha ixlapanakni. Chuncha kintamakan jantu por kilhitapatsakʼan, va por chuncha makaputul tejkan jantukaʼ aqtaynil ni lakamunukpaʼ. Chuncha kintamapayniyan por yu makal Cristo Jesús.
55001010	Ni anchanu jamapayninti tasul tejkan kilachil kiJamalaqtaxtunukʼan Jesucristo. Yucha mamiʼonil ixtapʼasta ni lhinin y mapulkunil ni sastʼi jatsukunti yu jantu aqtaun kamiʼoyaʼ. Yucha va ni jatsukunti yu lhitsukukan por ixqasmakka ni ox chivinti.
55001011	Va por ixlaqputeʼeka ni anchanu chivinti ni kitʼin klhilakʼulakal y ikmalaqachakal para kaklakmalanil lapanakni yu jantu israelitas kataval.
55001012	Va xlhiyucha chavaycha klhimaqanlqajnan, pero jantu klhimaxanan. Va ikmispay yu klhakapuʼan y ijkʼatsay ni yucha lay ox lhistakʼa ketsukunti yu ikmaqxtaqnita tus kachil anchanu julchan.
55001013	Katʼaylhipʼi jamalaniniʼ yu laqsaval, tacha kitʼin kunan. Kʼamalanin kun jalhakapuʼati ali japaxkanti yu minchal kun Cristo Jesús.
55001014	Ox kʼalhistʼaktʼi ni lhitapatsa yu maqxtʼaqnikʼa kun ixʼaqtayjunti ni Espíritu Santo yu alin kun kijnan.
55001015	Uxintʼi kʼatsʼaycha ni kintamakajun ni Figelo y Hermógenes kun tachun yu alati kintʼaltanan yu machaqan Asia.
55001016	Va kamapaynil ni Jalhachimoʼonu Dios ixlapanakni ni Onesíforo. Yucha aqlhuva kimaʼayajnil y jantu ixlhimaxanan por ikchʼikanta.
55001017	Tejkan ixvil aniy laka putaulan Roma, va laqatapʼasta kilakxkaul tus kintemal.
55001018	Kamapaynil ni Onesíforo ni Jalhachimoʼonuʼ ni anchanu julchan. Uxintʼi ox kʼatsʼay ni ayaj ox tapatsal ancha laka putaulan Éfeso.
55002001	Chavay ni uxintʼi, kesʼatʼa kʼatʼi, kʼatʼapʼasnitʼi kun ixjamapayninti ni Cristo Jesús.
55002002	Ni chivinti yu asmaktʼi vachuʼ taqasmaklhi alati tejkan kitʼin kunin, va yucha kamalanichʼoʼo alati yu laqsaval katataylhaʼal. Ex yuʼuncha vachu lay katamalanichoqol alati lapanakni.
55002003	Uxintʼi katʼayanin mimaqanlqajnati tacha yu ox ixtropa Cristo Jesús.
55002004	Jantu matichun ox tropa kapastakchoqol para kamakal ataun lhitapatsa yu tacha tamakay yu valiʼiy lapanakni. Va makaputun ixlhitapatsa tacha yu kalhipaʼinil ixʼukxtin yu xtaqnita ixputropa.
55002005	Vachu qayntaun yu qamanan laqa qamanti jantu lay lhajay incha jantu vas qamanan.
55002006	Vachu yu pʼays tapatsay laka kuxtu, va yucha paxtoqniy pʼunaj kalaqaʼil yu jaxqanti.
55002007	Kapʼastʼaktʼi yu tacha kunan, ex ni Dios kaxtaqniyan tachun jatapastakʼati yu maqskʼiniy.
55002008	Kapʼastʼaktʼi ni Jesucristo yu ixpapanti David ixjunita, yucha va kujchoqol tejkan ixnita. Chuncha najun ni ox chivinti yu klaqputeʼey
55002009	y va yucha klhimaqanlqajnan. Va tus iklhichʼikanta tacha qayntaun maqtaqalhini lapanaki kakval pero ixchivinti Dios jantu tachʼin kaval.
55002010	Xlhiyucha ox iktayaniʼojoy por ixlapanakni Dios yu jalaksakta. Ex ni Cristo Jesús vachu kajamalaqtaxtuyaʼ para lay ox katatsukul mas va tavanancha.
55002011	Ni inchine ayaj laqsaval: Incha tʼanitaucha ni yucha ex vachu katʼatiʼukxuntayayau.
55002012	Incha tʼamaqanlqajnanau ex vachu katʼalhachimoʼonunau. Incha naunau jantu mispayau, ex yucha kanaunaʼ jantu kintamispayan.
55002013	Mas jantu ox taylhaʼanau la kilhakapuʼatkʼan pero yucha va tacha oxicha taylhaʼan. Dios jantu aqtaun taspʼikchoqoy.
55002014	Kalakmapʼastʼaknichʼoʼo ni lapanakni y la ixlakaʼukxpu ni Dios, va kalakʼun laqatapʼasta ni jantu katalalhilakatsakʼamal por ixchivintikʼan. Yucha jantu tuʼuchun xtapal kaval, xajachal vamun para katalaktʼilhil ixlhakapuʼatkʼan yu taqasmatʼa.
55002015	Kʼamakʼatʼi laqatapʼasta para ox kalaqtsʼin ni Dios, tacha qayntaun tapatsan yu jantu lhimaxanan ixlhitapatsa, yu ox masuy ixchivinti Dios yu laqsaval.
55002016	Kamakʼauntʼijlacha axtoqnu chivinti yu jantu laqsaval kaval. Yu chuncha tachiviniy apalay talhitanuy talaqalhin.
55002017	Va tacha taun tsʼitsʼi yu laqpuʼayʼan va chuncha lhixajachal ixchivintikʼan. Va chuncha tamakay ni Himeneo ali Fileto.
55002018	Yuʼuncha va tamakauntijlal yu laqsaval. Tanajun tapasatacha ni julchan tejkan takujchoqoy ni janinin. Xlhiyucha tamamakauntijlay ixlhakapuʼatkʼan lati lapanakni.
55002019	Ixchivinti Dios va tacha xaputayan chaqaʼ yu pʼays tayay taʼan inchine tsʼoqkanta: “Ni Jalhachimoʼonu jalakmispay yu ixlapanakni.” Vachu najun: “Tachun yu tanajun ixJalhachimoʼonuʼ ni Jesucristo, yuʼuncha maqskʼiniy katamakaunʼol tachun jalaktuʼunti.”
55002020	Aqataun chaqaʼ yu ay, ancha jantu vamun alin puvay yu jamakanti oro ali plata. Vachu alin puvay yu jamakanti kʼiu ali tʼun. Lati vamun mapatsakan tejkan makakan yu ox lakvayti, yu alati va lhilhiy mapatsakan.
55002021	Incha matichun yu xakaʼojotacha ixtalaqalhin, yucha lhixajachal tacha yu ox puvaynkan, yu tumpaj maʼakanta por ixʼoxixtu para kamapatsal ixʼukxtin. Yucha listujcha para lay kalhimapatsal mas va tisuncha lajʼoxi lhitapatsa.
55002022	Kʼamakʼauntʼijlacha yu talaqalhin yu tamakaputun yu tsʼalankaʼ. Vas kʼatʼiʼukxuntʼay, ox kʼalhakʼapʼupʼi, ox kʼapʼaxkʼan. Va oxamaktaun kʼatsʼukʼu kun tachun yu ox tajunita la ixjalhanutkʼan yu ay tamakay ni Jalhachimoʼonuʼ.
55002023	Jantu kamakʼatʼi kuenta yu lakchivinti yu jantu kalhitsukul jatapastakʼati y yu jantu xtapal kaval. Uxintʼi kʼatsʼay ni lhixajachal lhilukuj.
55002024	Yu ixʼoqxtamati ni Jalhachimoʼonuʼ, yucha jantu maqskʼiniy kamakal lhilukuj. Va maqskʼiniy qalʼox kaval kun tachun ni lapanakni y maqskʼiniy lay ox kamalanil kun maqantaulati.
55002025	Maqskʼiniy kalakmalanil laka laksniy ni lapanakni yu talaktanchay yu ox chivinti. Ka va lay ni Dios kamakayaʼ para katamapaxal ixjatapastakʼatkʼan y para katamispal yu laqsaval.
55002026	Ex chuncha lay katapuqoslhi la isqapa ni aqmoqxnuʼ taʼan ixjalakchʼiʼulata para katamakal yu yucha najun.
55003001	Vachu maqskʼiniy kakʼatsʼatʼi ni tejkan xaputamaktanacha kunaʼ, ex la lhitaʼay kunaʼ.
55003002	Kaʼalinaʼ lapanakni yu vamun ixʼamankʼan kajapaxkakanaʼ, vamun tumin kataʼachaniyaʼ, lajʼay kalakmakakanaʼ, lajʼay katakʼatsanaʼ, katalaktuʼununaʼ, jantu kataqalasmatʼaʼ ixpayankʼan, jantu katalhipaxkalaqtsʼinaʼ yu lajʼoxi, va si katamaqtaqalhininaʼ.
55003003	Jantu katamapaynininaʼ, katalaxkayyaʼ, katakiltayananaʼ, jantu lay katalakataulaʼ, katamamaqanlqajnivayaʼ yu alati, kataxkayyaʼ yu lajʼoxi.
55003004	Kataʼakchʼintamayaʼ ixʼamigoskʼan, jantu katamakayaʼ kuenta ixlaqtaqalkʼan, lajʼay katakʼatsanaʼ, vamun kataʼachaniyaʼ yu axtoqnuʼ yu tamakaputun, jantu yu Dios.
55003005	Katatasuyaʼ tacha katatoʼoyal ni Dios pero katalaktanchayaʼ ixtapʼasta. Lapanakni yu chuncha tajunita, kʼalakmakʼaucha.
55003006	Vamun tamakay kuenta katatanul laqa chaqan para katamakanul xanatin yu jantu katalhitsukul tapʼasta para katanaul ni jantu. Ni anchanu xanatin jantu ox takʼatsan por ixtalaqalhinkʼan pero va ayaj tamaqamay katamakal pulhuu talaqalhin.
55003007	Mas va tavanancha, si talaniy axtoqnuʼ pero jantu aqtaun lay tamispay yu laqsaval.
55003008	Ni anchanu xapaynin, yuʼuncha vachu va tacha Jannes y Jambres yu taʼakchʼintamal ni Moisés. Va taʼakchʼintamay yu laqsaval. Jantu vas kaval ixjatapastakʼatkʼan y jantu laqsaval kaval ixlhakapuʼatkʼan.
55003009	Pero jantu tuʼuchun katamakayaʼ, va katamispayaʼ tachun ni lapanakni ixlhitontojkʼan vachu va tacha tapasal kun Jannes ali Jambres.
55003010	Pero uxintʼi ox kʼimispʼaniy ni kitʼin tacha ikmalaninin y tacha ikmasuy ni putsuku y yu ikmakaputun. Vachu kʼimispʼaniy kilhakapuʼati ali kimaqantaulati ali kejapaxkanti vachuʼ tacha ox iktayaniy yu lhitaʼay.
55003011	Vachu mispʼay tacha ixkintamamaqanlqajnivay y tacha ikmajkʼatsay y vachu yu tacha klhitapasal laka Antiokía ali Ikonio kun Listra, tachun anchanu maqanlqajnati, pero ni Jalhachimoʼonu Dios kimalaqtaxtul.
55003012	Vachu tachun ni lapanakni yu tatoʼoyaputun Dios la ixjatsukuntikʼan chʼantaun kun Cristo Jesús, yuʼuncha katamajkʼatsayaʼ.
55003013	Yu jalaktuʼunun lapanakni yu tamakanunun, yuʼuncha apalay katatapʼasniyaʼ makanan yu jantu ox, katataylhaanaʼ jamakanunun y vachuʼ kalakmakanukanaʼ.
55003014	Pero uxintʼi ox kʼatʼaylhipʼi kun yu lanitʼacha. Mispʼaycha taʼayucha masunin, xlhiyucha kʼatsʼay ni va laqsaval.
55003015	Tus tejkan lakatʼuniykaʼ ixʼunitʼa uxintʼi mispʼatʼicha tacha tsʼoqkanta la ixchivinti Dios. Ixchivinti lay malakpastakniyan para kʼapʼulaqtʼaxtʼu por kalhakʼapʼupʼi ni Cristo Jesús.
55003016	Tachun yu ancha tsʼoqkanta va minchal kun Dios y aqtayjuyan para lay kʼalakmalanin y para kʼalakmakʼatsʼanitʼi ixlaqtaqalkʼan y para kaxaʼalatʼi tejkan jantu ox tamakay y para kʼalakmasunin tacha ox katijuntayal.
55003017	Ex chuncha jantu katsʼanqanil tuʼuchun ni ixlapanaki Dios, va kalhitsukul tachun yu maqskʼiniy para lay kamakal tachun yu lajʼoxi.
55004001	Ni Jesucristo kaminchoqoyaʼ tacha Jalhachimoʼonuʼ para kapuxkaulaqtsʼil ni janinin ali yu jakujnun. Chavay la ixlhakaʼukxpuʼ kimPay Dioskʼan ali Jesucristo klhijunan kamakʼatʼi ni inchine.
55004002	Kalaqpʼutʼeʼe ixchivinti Dios y katʼaylhipʼi mas kaxtʼaqnikʼa lakatin o jantu. Kalachʼivivatʼi ni lapanakni, kʼalakmakʼatsʼanitʼi ixlaqtaqalkʼan, va kun maqantaulati kʼalaqxtʼaqnin ox jatapastakʼati tejkan jalakmalaniy.
55004003	Kaminaʼ julchan tejkan ni lapanakni jantucha kataqasmakputunaʼ yu laqsaval yu masuyau. Katalakxkauyaʼ lapanakni yu lay katamasul vamun yu kataqasmakputunaʼ.
55004004	Katamakauntijlayaʼ ni chivinti yu laqsaval yu taqasmaktacha. Katalaqaʼiyaʼ tachun chivinti yu jantu laqsaval kaval.
55004005	Pero uxintʼi kʼalhistʼakʼalhikʼa meʼeman kun ox jatapastakʼati. Kʼamaʼantʼaqnin jamaqanlqajnati, katʼaylhipʼi laqputeʼenin ni ox chivinti, kʼamakʼaʼo ni lhitapatsa yu maqxtʼaqnikʼa.
55004006	Chavaycha ni kitʼin va ikmaqxtaqkantacha tacha taun lapaxkan. Va lakamintacha ni julchan tejkan kakniyaʼ.
55004007	Ox ikmajkaniʼol yu ixkimpaxtoqniy lakalhilukuj, va ikmajkanil kintakyauti y jantu kaktsʼanqal, jantu kakmakauntijlal kilhakapuʼati.
55004008	Chavaycha ikmaʼanikanta kilhilhajati por ox xaktiʼukxuntayay. Ni Jalhachimoʼonu Jesús yu si ox makay, va yucha kixtaqniyaʼ ni anchanu julchan tejkan kapuxkaulaqtsʼinaʼ. Jantu vamun kixtaqniyaʼ ni kitʼin, va kalaqxtaqniyaʼ ixlhilhajatikʼan tachun ni lapanakni yu kun achati tapakxanʼita para kaminchoqol.
55004009	Kʼamakʼatʼi laqatapʼasta para niman kʼilaqtʼatʼi.
55004010	Va kimakauntijlal ni Demas, va ayaj ixʼachaniy xaʼaxtoqnuʼ aniy lakamunukpaʼ y va antacha laka putaulan Tesalónica. Vachuʼ ni Crescente antacha Galacia. Vachuʼ ni Tito antacha Dalmacia.
55004011	Vamun Lucas kintʼavil. Kapiti iniʼ ni Marcos y kʼilhitʼaniyeʼe. Yucha lay kiʼaqtayjuyaʼ la kilhitapatsa.
55004012	Chavay ikmalaqachal Tíkiko laka putaulan Éfeso.
55004013	Tejkan uxintʼi kʼatʼantʼachiy kalhitʼaneʼe ni kinkutun yu ancha ikmakaumal la ixchaqaʼ Karpo laka putaulan Troas. Vachuʼ kʼalhitʼa ni libros y apalay maqskʼiniy kʼalhitʼa yu kijalhikixna.
55004014	Ni Alejandro yu tapatsay kun tsasnati va ayaj kimaqanchapul. Ni kiJalhachimoʼonukʼan kamapalniyaʼ por yu kimakanil.
55004015	Uxintʼi vachuʼ kʼalhistʼajkʼa kun yucha, va ayaj kintalhikiltsʼakʼastukni kinchivintikʼan.
55004016	Tejkan pʼunaj kʼaqanixtukal laka juez jantu matichun kiʼaqtayjul, tachun kintamakauntijlaʼol. Va jantu kalakmakanil kuenta ni Dios por yu tamakal.
55004017	Pero ni Jalhachimoʼonuʼ Jesús ixʼalinta kun kitʼin y kixtaqnil tapʼasta para lay kaklaqputeʼeʼol ni ox chivinti y para kataqasmakʼol tachun yu jantu israelitas kataval. Va chuncha va tacha kimalaqtaxtul la ixkilna ni maqtaliʼ.
55004018	Ni Jalhachimoʼonu Jesús kimalaqtaxtuyaʼ va tichichuncha laqtaqal kintamakaniputul. Va kimaʼayaʼ para kaktsukuchal taʼan jalhachimoʼonun laktʼiyan. Vamun yuʼ ay kamakakal mas va tavanancha kaval, jantu aqtaun katamaktal. Va chuncha kavalcha.
55004019	Kʼamastʼakʼatʼi Prisca ali Akila ali yu tavilanal la ixchaqaʼ Onesíforo.
55004020	Erasto tamakaul laka putaulan Corinto. Ni Trófimo yucha ikmakaul taqanʼan laka putaulan Mileto.
55004021	Kʼamakʼatʼi laqatapʼasta para kʼatʼatʼi tejkan jantukaʼ lhikʼasniy jun. Tamastakʼayan Eubulo ali Pudente ali Lino ali Claudia y tachun yu ketʼalaqauninkʼan.
55004022	Ni Jalhachimoʼonu Jesucristo kaʼalil la metsukunti. Vachuʼ ni Dios katamapaynin mintachunkʼan. Chuncha kavalcha.
56001001	Kitʼin kPablo, va ixʼoqxtamati Dios kunita. Ni Dios jalaksakta ixlapanakni y Jesucristo kimalaqachata para kaklaqputeʼenil y katalhakapuʼal. Ex lay katamispal tas maqskʼiniy katatiʼukxuntayal kun Dios.
56001002	Tapakxanʼiy ni jatsukunti yu jantu aqtaun kamiʼoyaʼ. La maqancha tejkan jantukaʼ aqtaynil ni lakamunukpaʼ ni Dios naul kaxtaʼaʼ ni anchanuʼ jatsukunti. Yucha jantu makanunun.
56001003	Ni Dios masul ixchivinti tejkan ox val para katasul. Va masul por ixlaqputeʼeka, yucha ni lhitapatsa yu kixtaqnil Dios yu kiJamalaqtaxtunukʼan.
56001004	Va ikmastakʼayan uxintʼi, Tito, va tacha laqsaval kintsʼal kʼatʼi va por chʼantaun kilhakapuʼatkʼan. Ni kimPay Dioskʼan kun Jesucristo yu kiJamalaqtaxtunukʼan kaxtaqnin jamapayninti y oxamaktaun kamakan.
56001005	Va ikmakaunchaʼan ancha Kreta para kalaʼoxitʼi yu tsʼanqay y para kalakʼulatʼi xalajʼaynin yu talhakapuʼan taun taun japutaulan tacha klhijunin.
56001006	Qayntaun lapanaki para kalakʼulakal tacha xaʼay jalhakapuʼanan maqskʼiniy ox katiʼukxuntayal. Jantu lay kamukʼanikal laqtaqal, vamun qayntaun xanati katʼatsukul. Yu sasʼatʼan vachuʼ maqskʼiniy katalhakapuʼal, jantu kalakmispakal tacha jalaktuʼunun. Ox taqalasmaknan yu laklhijunkan.
56001007	Qayntaun lapanaki yu ulakan tacha xajalhistaknaʼ yu talhakapuʼan, yucha va xtaqnikan ixlhitapatsa Dios. Xlhiyucha maqskʼiniy ox katiʼukxuntayal. Jantu lay kamukʼanikal laqtaqal, jantu lay ay kʼatsan, jantu lay akxaunaʼ joʼati kaval, jantu kataʼapʼal, jantu kalakasamanal, jantu kamakanuskʼil tumin.
56001008	Maqskʼiniy kaval qayntaun yu ox jalaqaʼiy lapanakni la ixchaqaʼ. Vachuʼ kun achati makay yu lajʼoxi, vachuʼ lhistakkan ixjatapastakʼati, ox ukxuyal, makay yu lhipaʼiniy Dios, ox lhistakkan ixputsuku.
56001009	Maqskʼiniy kataylhaʼal kun ni chivinti yu lhakapuʼankan vachu va tacha malanikantacha. Chuncha lay kalakmalanil yu alati kun ni chivinti yu laqsaval. Vachu maqskʼiniy lay kalaqxaqalal ni lapanakni yu talaktanchay ni ox chivinti.
56001010	La alin yu jantu tatoʼoyay yu xalajʼaynin. Yuʼuncha va ayaj chivinʼoj lapanakni yu tamakanununputun. La alin israelitas yu chuncha talay.
56001011	Yuʼuncha jalaktʼilhiniy ixjatapastakʼatkʼan lapanakni yu aqataun chaqaʼ tavilanal. Chuncha talay por yu chivinti yu jamalaninin por tamakanulhajaputun tumin. Xlhiyucha maqskʼiniy saq kalakmakakal.
56001012	Qayntaun yu machaqaʼ Kreta yu ixtoʼoyakan tacha profeta va naul: “Yu machaqan Kreta tamakanununʼalhiy, va tacha maqtalin yu ayajnan, va jamalhaqnin, y ayaj lhuu tavajin.”
56001013	Va laqsaval yu naul. Xlhiyucha laqatapʼasta kalaqxaʼalatʼi ixlapanakni Jesucristo para ox kaval ixlhakapuʼatkʼan.
56001014	Ex chuncha jantucha katamakal kuenta yu valiʼiy kuentos yu tamakay ni israelitas. Vachu jantu katamakal kuenta yu tanajun alati lapanakni yu tamakauntijlay yu laqsaval. Yuʼuncha talhinajun tisuncha yu ox ali tisuncha yu jantu ox, mas jantu laqsaval.
56001015	Chavay yu talhitʼajun ox jatapastakʼati, yuʼuncha tanajun tachun va lajʼoxi. Pero yu jantu ox talakpastaknan y jantu talhakapuʼan, yuʼuncha tanajun jantu tuʼuchun lajʼoxi. Jantu ox kaval ixjatapastakʼatkʼan vachu jantu lay tamispay tisuncha yu ox, tisuncha yu jantu ox.
56001016	Tanajun tamispay ni Dios pero la ixputsukukʼan tasuy ni jantu laqsaval tamispay. Jantu ox laklhaʼankan, jantu tatoʼoyanan, vachu jantu lay tamakay tuʼuchun yu ox.
56002001	Tejkan uxintʼi jamalaninin, maqskʼiniy chʼantaun kaval kun yu ox chivinti yu masukantacha.
56002002	Kʼalakmalanitʼi ni xapaynin para katalhistaklhi ixputsukukʼan para katatiʼukxuntayal tacha lay kalakputoʼoyakal. Ex ox katalhistaklhi ixjatapastakʼatkʼan, vachuʼ ox kaval ixlhakapuʼatkʼan kun ixjapaxkantikʼan y katatayanil tejkan lhitaʼay.
56002003	Vachu va chun ni xanatin maqskʼiniy katatiʼukxuntayal tacha paxtoqniy ixlapanakni Dios, jantu katalaklkanal, jantu katataʼapʼal. Maqskʼiniy katamasul yu ox la ixputsukukʼan.
56002004	Chuncha yuʼuncha lay kalakmalanil yu jatsiʼinkaʼ xanatin para kataʼachanil ixapaykʼan y katapaxkal sasʼatʼankʼan.
56002005	Kalakmalanil katalhistaklhi ixputsukukʼan y jantu katalhitayal yu jantu ox la ixjatsukuntikʼan, y ox katatapatsal laqa chaqaʼ y kajamapayninil y katatoʼoyal ixapaykʼan. Tejkan yu alati lapanakni chuncha katalaqtsʼinaʼ, ex jantu lay katanaul ni jantu ox ixchivinti Dios.
56002006	Vachu va chun kalaqxaʼalatʼi yu tsʼalankaʼ para katalhistaklhi ixputsukukʼan.
56002007	Tachun la mimputsuku kamakʼatʼi yu lajʼoxi y chuncha lay katalaqtsʼiʼin tacha maqskʼiniy kataputsukul. Tejkan malaniy ixchivinti Dios jantu kalhitayal yu jantu ox y jantu kaʼachʼajtʼay.
56002008	Ox kamakʼatʼi minchivinti para jantu lay katamukʼanin laqtaqal. Ex chuncha yu talaktanchaniyan katalhimaxananaʼ, jantu lay kintalhikiltayan.
56002009	Kalakmalanitʼi ni oqxtamatin para katatoʼoyal ixʼukxtinkʼan la ixlhitapatskʼan y para katamakal yu katalhipaʼinil ixʼukxtinkʼan y jantu kataqaltayanal tejkan laklhijunkan lhitapatsa.
56002010	Jantu kataʼalhaunil, va katamakal para kalaklhiʼaynkal. Ex chuncha por tachun yu tamakay katalhimasul ni va la ox ni chivinti yu lhichiviniy Dios kiJamalaqtaxtunukʼan.
56002011	Chavaycha Dios va masuta ixjamapayninti yu laqpumalaqtaxtuy tachun ni lapanakni.
56002012	Kintamasuniyan ni kamakauntijlau yu jalaktuʼunuʼ putsuku kun yu makaputunkan aniy lakamunukpaʼ. Vachu kintamasuniyan kalhistakvi kimputsukukʼan y ox katiʼukxuntayau tacha lhinajun Dios aniy lakamunukpaʼ.
56002013	Chavaycha pakxanʼiyau yu kalhiʼachantajuyau tejkan kun tachun ixʼayaxtu kintatasuniyan yu ay Dios kiJamalaqtaxtunukʼan Jesucristo.
56002014	Yucha maqxtaqkal ixmaqnika por kijnankʼan para kintamalaqtaxtun la kintalaqalhinkʼan. Ex lay kintalaqlaʼoxinin ketsukuntikʼan para ixlapanakni kajuu yu ayaj makaputunau yu lajʼoxi.
56002015	Ex tachun ni anchanu, uxintʼi maqskʼiniy kʼamalanin. Kʼalakmalakʼaʼulatʼi ni lapanakni y kʼalaqlhixaʼalatʼi kun mimpalhachimoʼon. Jantu matichun kʼaʼakchʼintaman.
56003001	Kʼalakmapʼastʼaknitʼi ni lapanakni ni maqskʼiniy katatoʼoyal ni jalhachimoʼonun ali yu talhitʼajun palhachimoʼon. Va katamakal yu lhinaunkan, va katapastakʼalhil tacha lay katamakal yu la ox.
56003002	Va jantu katalhimanul jalaklkanti matichun. Va laqalajʼox katatʼatiʼukxuntayal yu alati. Ayaj katatoʼoyanal y lakstʼuniy katakʼatsal kun yu alati lapanakni.
56003003	Kijnankʼan vachu tontos ixjuntau, jantu ixtoʼoyayau, vamun ixmakayau yu ixmakaputunau ali yu ixkintalhipaʼinin. Ixpuʼukxuyanau lhilukuj kun akchaʼati. Jantu ox ixkintalaqtsʼinan y ixlaxkayyau.
56003004	Ex kintamasunin ixjamapayninti kun ixjapaxkanti ni Dios kiJamalaqtaxtunukʼan.
56003005	Yucha kintamalaqtaxtun por ixjamapayninti, jantu va por yu ox yu ixmakayau. Kintapumalaqtaxtun tejkan kintachaʼanin kijatsukuntikʼan. Chuncha tsukuchoqoo kun sastʼi jatsukunti y kintamapaxan ni Espíritu Santo.
56003006	Ni Dios kintaxtaqniʼojon ni Espíritu Santo por yu makal ni Jesucristo kiJamalaqtaxtunukʼan.
56003007	Ex chuncha ox kintalaqtsʼinan por ixjamapayninti para kalaqaʼiu ni jatsukunti yu jantu aqtaun kamiʼoyaʼ. Va yucha pakxanʼiyau.
56003008	Yucha va laqsaval chivinti yu lay lhakapuʼankan. Ni yucha laqatapʼasta kʼalhichʼivin. Ex chuncha yu talhakapuʼan Dios va katapastakʼaʼ tacha lay katapuʼukxuntayal makanan yu lajʼoxi. Ni anchanu chivinti va la ox y lay laqʼaqtayjuy tachun ni lapanakni.
56003009	Jantu kʼatʼanutʼi lakchivinti yu jantu aqtayjuy, vachu jantu kʼatʼanutʼi yu lhichiviniy yu tatapasal ixpayankʼan la maqancha. Vachuʼ jantu kʼatʼanutʼi lakchivinti tejkan alin tʼuy jatapastakʼati y talukujlata por yu najun ixlhachimoʼon Moisés. Ni anchanu lakchivinti jantu tuʼuchun aqtayjuy va jantu maqskʼiniy.
56003010	Incha kaʼalil qayntaun yu jalakltʼilhiy ni lapanakni para tʼuy jatapastakʼati kaval ex kaxaʼalatʼi. Incha aaqtauncha makachoqoy ex kaxaʼalachʼoʼo. Ex incha chuncha taylhaʼan jantucha kalaʼaʼitʼi.
56003011	Va chuncha kʼapʼukʼatsʼayeʼe ni jantu ox kaval ni anchanu lapanaki, va maqtaqalhiniʼ. Va xʼaman mukʼanikan ixlaqtaqal.
56003012	Kakmalaqachaniyan Artemas o Tíkiko. Tejkan ancha kachaʼanaʼ, kamakʼatʼi laqatapʼasta para kilaqtʼatʼi laka putaulan Nikópolis. Va ikpastaktacha ni ancha kaktapasayaʼ laka lhikʼasnin.
56003013	La ox kʼalaqʼaqtʼayʼutʼi ni Zenas yu abogado ali ni Apolos la ixlakatinkʼan, kʼalaqxtʼaqniyeʼe tachun yu tamaqskʼiniy.
56003014	Kilapanaknikʼan maqskʼiniy katalanil tacha lay katapuʼukxuntayal makanan yu lajʼoxi para lay kalaqʼaqtayjul ni lapanakni kun yu tamaqskʼiniy. Ex chuncha kataxqananaʼ yu lajʼox la ixjatsukuntikʼan.
56003015	Tachun yu kintatʼaʼalinta tamastakʼayan. Kʼalakmastʼakʼatʼi yu kintaʼachaniyan yu chʼantaun kilhakapuʼatkʼan. Ni Dios katamapaynin mintachunkʼan. Chuncha kavalcha.
57001001	Kitʼin kPablo, va kchʼikanta por klaqputeʼey ixchivinti Jesucristo. Va chʼantaun kun yu kilaqaj Timoteo klatsʼoqniyau uxintʼi Filemón. Ox kilatʼatapatsayau, xlhiyucha ayaj klapaxkayau.
57001002	Vachu ikmastakʼayau ni Apia yu kintʼalapanakkʼan yu ikpaxkayau y vachu Arkipo yu kintatʼataylhaanan ni lachʼapati por kilhakapuʼatkʼan y vachu ikmastakʼayau yu talhakapuʼanan yu tataqxtoʼa la minchaqaʼ.
57001003	Katamapaynin y oxamaktaun katamakan ni kimPay Dioskʼan kun Jesucristo kiJalhachimoʼonukʼan.
57001004	Ikxtaqniʼalhiy lhimalaqpuchuncha ni Dios y klapastakʼau ni uxiknan tejkan ikskʼin ni Dios.
57001005	Kintajuniy ni ox achʼaniy y lhakʼapʼupʼin ni Jesús kiJalhachimoʼonukʼan y lakpʼaxkʼay tachun ixlapanakni.
57001006	Va ikskʼin Dios para kalakmamispʼanin alati lapanakni milhakapuʼati y chuncha kaxajchal ni kamispʼatʼi tachun yu ox yu Dios kintaxtaqniyan kijnankʼan yu chʼantaun kun Cristo Jesús juntau.
57001007	Ayaj ijkʼachanau y ox kʼatsanau por mijapaxkanti. Uxintʼi, laqaj, ox lakmalakaʼulay ni ixlapanakni Dios la ixjalhanutkʼan.
57001008	Xlhiyucha mas kun Cristo klhitʼajun lhachimoʼon para kaklhijunin yu maqskʼiniy,
57001009	pero kʼachaniyan, xlhiyucha vamun iktapayniniyan. Kitʼin kPablo ayaj xapaycha y chavaycha va ktachʼin kunita por Cristo Jesús.
57001010	Va iktapayniniyan por Onésimo. Yucha kilaqmil taʼan iktanun laka pachʼin y tacha kintsʼal val por ixlhakapuʼati.
57001011	Pʼunaj jantu ox ixjunita para kaʼaqtayjun pero chavaycha ox lay aqtayjuyan y vachu lay kiʼaqtayjuy ni kitʼin.
57001012	Chavay yucha ikmalaqachanichoqoyan. La ox kʼalaʼaʼitʼi vachu va tacha kilaʼaʼitʼi ni kitʼin.
57001013	Va xaknajun ixtaulal kun kitʼin ex chuncha ixkintapatsanil por uxintʼi. Va aniy iktanun laka pachʼin por klaqputeʼel yu ox chivinti yu lhichiviniy Jesucristo.
57001014	Pero jantu klhijunputun kataulal aniy incha jantukaʼ mintakʼatsan kaval. Jantu iknajun ni kiʼaqtʼayʼutʼi laqatapʼasta, va iknajun kiʼaqtʼayʼutʼi laqaʼachati.
57001015	Ka va lay ixmakauntan taun panchʼix para chavaycha lay kalaʼaʼichʼoʼo y katʼataulan mas va tavanancha.
57001016	Jantucha kunaʼ tacha oqxtamati, va tacha milaqaj yu paxkayan. Chuncha apalay ox xajantu yu valiʼiy oqxtamati. Yucha ox ikpaxkay ni kitʼin pero apalay kapʼaxkʼatʼi ni uxintʼi, jantucha tacha valiʼiy lapanaki, va tacha milaqaj kalaqtsʼi. Milaʼatʼuykʼan va ixlapanaknicha ni Jalhachimoʼonuʼ Jesucristo untʼatʼik.
57001017	Incha kilaqtsʼin tacha milaqaj y chʼantaun juntau ex kalaʼaʼitʼi ni yucha vachu va chun tacha kʼilaʼaʼitʼi ni kitʼin.
57001018	Chavay incha yucha va makanitan taun laqtaqal o incha va lhaaniyan tuʼuchun ex kalaqtsʼi va tacha ni kitʼin kaklhaanin.
57001019	Kitʼin Pablo iktsʼoqniyan la kimakaʼ. Va kunan ni kakmapalniyan, pero jantu ikmaqskʼiniy kajkunin. Uxintʼi kʼatsʼaycha ni kʼilhipinin metsukunti.
57001020	Ex chuncha, laqaj, kʼamakʼatʼi yu klhitapayniniyan por chʼantaun juntau kun yu Jalhachimoʼonuʼ. Chuncha kʼimalakʼaʼulanin kelhanuti por chʼantaun juntau kun yu Jalhachimoʼonuʼ Cristo.
57001021	Iktsʼoqniyan por ijkʼatsaycha ni kiʼalasmatʼeʼe y apalay kʼamakʼayeʼe tacha klhitapayniniyan kamakʼatʼi.
57001022	Vachu kʼalaʼoxitʼi taʼan lay kaktaulal la minchaqaʼ. Klhilay ni por skʼinatʼik ni Dios lay klalaqʼanchoqotachaʼau taʼan vilanantʼik.
57001023	Vachu mastakʼayan ni Epafras yu kintʼatanun laka pachʼin por Cristo Jesús.
57001024	Vachu tamakstakʼayan ni Marcos ali Aristarco ali Demas ali Lucas yu kintatʼatapatsay.
57001025	Katamapaynin ni Jalhachimoʼonu Jesucristo la metsukuntikʼan. Chuncha kavalcha.
58001001	Maqancha ni Dios aqlhuvaj jalaktʼachivinil kepayankʼan kun pulhuu axtoqnuʼ yu makal. Jalaktʼachivinil por ni lapanakni yu ixtalaqputeʼey ixchivinti.
58001002	Pero chavaycha kintatʼachivinin por isTsʼal. Ni Dios lakʼulal isTsʼal para ixnavin kaval tachun yu alin. Vachuʼ junil isTsʼal ni kamakal ni lakamunukpaʼ kun laktʼiyan.
58001003	La ixjatsukunti ni Jesucristo ox tapulkuy y ancha tasuy ixʼayaxtu ni Dios. Vachuʼ la ixjatsukunti ancha tasuʼojoy tacha junita ni Dios. Ixchivinti lhitʼajun tapʼasta y por yucha taylhaaniy tachun yu alin. Yucha nil para kamalaqmixinikau kintalaqalhinkʼan, ex astan taulchal laktʼiyan la ixlhijakanaj Dios yu ay junita.
58001004	Jesucristo apalay ay val xajantu yu ixmayulnin Dios. Xlhiyucha ni Dios mapaqaʼuy Jesucristo Sasʼatʼa y chuncha masuy ni apalay ay junita.
58001005	Ni Dios jantu aqtaun kajunil qayntaun ixmayul chuncha tacha junil ni Jesucristo: Uxintʼi va keSʼatʼa kʼatʼi. Chavay ikxtaqnincha metsukunti. Vachu jantu aqtaun kalhichivinil qayntaun ixmayul tacha inchineʼ: Kitʼin kajkunaʼ ixPay, yucha kajunaʼ kinTsʼal.
58001006	Vachu tejkan ni Dios malaqachal aniy lakamunukpaʼ Sasʼatʼa yu pʼunaj ixlhiʼalinta, ex naul: Katatoʼoyal tachun ixmayulnin ni Dios.
58001007	La ixchivinti Dios taʼan lhichiviniy ixmayulnin, najun: Ni yuʼuncha Dios jalakmapaxay tus tacha un kataval y vachuʼ tacha jikmi. Yuʼuncha tatapatsaniy tacha ixʼoqxtamatin.
58001008	Pero yu Dios juniy ni Sasʼatʼa: Ni uxintʼi, Dios kʼatʼi, ni mimpalhachimoʼon jantu aqtaun kamiʼoyaʼ mas va tavanancha kaval. Uxintʼi si vas jalhachʼimoʼonun.
58001009	Uxintʼi vamun achʼaniy yu la ox junita y xkʼaʼiy yu talaqalhin. Xlhiyucha ni miDios apalay ay lakʼulatan xajantu yu mintʼaltanan. Chuncha xtaqnitan apalay lhuu achati.
58001010	Vachu junkan Sasʼatʼa: Uxintʼi Jalhachimoʼonu kʼatʼi, tejkan pʼunaj aqtaynil ni lakamunukpaʼ va uxintʼi makʼatʼi xaputayan. Vachuʼ kun mimakaʼ lakmakʼatʼi ni laktʼiyan.
58001011	Tachun yu anuʼ kamiʼoyaʼ pero uxintʼi va tacha kʼaʼalineʼecha. Tachun si kapuchʼiyaʼ tacha laqchʼiti,
58001012	uxintʼi kʼasmiliyeʼe tacha aqxtaun laqchʼiti. Kʼamapʼaxayeʼe kun yu laqsastʼi. Pero uxintʼi jantu aqtaun tʼapʼaxay, yu metsukunti jantu aqtaun kamiʼoyaʼ.
58001013	Vachuʼ Dios jantu aqtaun kajunil matichun ixmayul chuncha tacha junil Jesús tejkan naul: Kʼalhachʼimoʼoncha la kilhijakanaj, tus tejkan klaqmaqalhajaʼoyaʼ tachun mintʼalaxkayan tus kalakʼakchʼintʼamatʼi.
58001014	Yu ixmayulnin Dios tatapatsaniy tacha ixʼoqxtamatin y va espíritus tajunita. Dios jalaqmalaqachay katamil aqtayjunun ni lapanakni yu katalaqtaxtuyaʼ.
58002001	Xlhiyucha tsʼanqay apalay kamakau kuenta yu kintamalanitan, para jantu kamakauntijlau ni lakatin taʼan alin ox jatsukunti.
58002002	Maqancha ni ixmayulnin Dios talhiminil ni lapanakni ixchivinti Dios y anchanu chivinti va laqsaval. Ex chuncha ni lapanakni yu jantu kataqalasmaklhi, si talaqaʼil maqanlqajnati yu ixtapaxtoqniy.
58002003	Ex chuncha ni kijnankʼan, ¿tas ancha kapuqosaucha, incha jantu makayau kuenta yu xtaʼa Dios para kintamalaqtaxtun? Ni Jalhachimoʼonuʼ Jesucristo, yucha pʼunaj aqtayl lhichiviniy tacha lay kalaqtaxtuu. Ni lapanakni yu taqalasmaklhi, yuʼuncha astan kintamapasanin kijnan y kintamasunin ni yucha va laqsaval.
58002004	Ni Dios vachuʼ kintamasunin ni va laqsaval por masul lajʼay axtoqnuʼ y kintaxtaqnin ni Espíritu Santo. Va jaxtaqnil ixlapanakni tacha yucha xtaqputul.
58002005	Ni Dios jantu kamaqxtaqnil ixmayulnin para katalhachimoʼonul ni sastʼi lakamunukpaʼ yu kaʼalinaʼ astan. Klhichivinanau ni anu lakamunukpaʼ.
58002006	Alin la ixchivinti Dios taʼan chiviniy qayntaun lapanaki y Dios va inchineʼ junkan: ¿Valiʼiycha kilalaqtsʼinau ni kijnan yu valiʼiy lapanakni kuntau? Ni kijnan vamun sasʼatʼan lapanakni, ¿valiʼiycha pastakʼuyan por kijnan?
58002007	Uxintʼi apalay lakatʼuniy kilamakau xajantu yu mimayulnin pero lajʼay kilamakau, va tacha kilamaqxtaqniu taun korona para kaktoʼoyakau. Vachuʼ kilamaqxtaqniu lhachimoʼon para kaklhachimoʼonuu kun tachun axtoqnuʼ yu makʼatʼi.
58002008	Tachun axtoqnuʼ yu alin si la kinchʼajakʼan lhilakʼulatʼi. Va chuncha makal ni Dios, xlhiyucha jantucha alin tuʼuchun yu jantu lay lhichimoʼoyau. Pero mas chuncha makal tus chavaycha, jantukaʼ tasuy ni lay kalhichimoʼoo tachun axtoqnuʼ.
58002009	Pero laqtsʼinau ni Jesús. Yucha ayaj lakatʼuniy makakal taun panchʼix, apalay lakatʼuniy xajantu ixmayulnin Dios. Ni Dios kintamapaynin, xlhiyucha ni Jesús nil por tachun ni lapanakni. Chavaycha ayaj ay xajtachal ni Jesús para katoʼoyakal por maqanlqajnal y nil.
58002010	Tachun axtoqnuʼ yu alin va si Dios ixnavin y va si por yucha alil. Yucha najun katapaxtoqnil laktʼiyan tachun sasʼatʼan. Xlhiyucha malaqachal ni Jamalaqtaxtunuʼ Jesús kamil jamaqanlqajnaʼ para jantu tuʼuchun katsʼanqal la ixjatsukunti ni yucha.
58002011	Ni Jesús yu kintamaqosunin kintalaqalhinkʼan y tachun ni kijnan yu jamaqosunikau va qayntaun jaPay lhitʼaunau. Xlhiyucha ni Jesús jantu maxanan kintajunin ixtʼalaqaunin ali ixtʼalapanakni.
58002012	Xlhiyucha la ixchivinti Dios taʼan tsʼoqkanta najun inchineʼ: Kaklhichivinanan tejkan kaklaktʼachivinaʼ ketʼalaqaunin. Vachuʼ kaklhimilpayan y kaktoʼoyayan taʼan katataqxtoʼaʼ.
58002013	Vachuʼ najun: Kitʼin kaktaylhaanaʼ lhakapuʼan ni Dios. Alakataun vachuʼ tsʼoqkanta: Aniy kʼalinta kun kesʼatʼan yu Dios kimaqxtaqnil.
58002014	Ni kijnan va yu jasʼatʼan y kilakatunajkʼan va jamakanti vakax ali jakʼalnan. Xlhiyucha vachuʼ ni Jesús lhitsukul ixlakatunaj yu vakax ali jakʼalnan tacha valiʼiy lapanaki para lay kanil. Ex chuncha lay kamaqalhajal ni aqmoqxnuʼ yu lhitʼajun ixtapʼasta lhinin.
58002015	Chuncha ni lapanakni ayaj ixtatalhauniy lhinin tus va tacha lakchʼikanta por ixtalhantikʼan pero chavaycha ni Jesús jalakmakaul oxamaktamin.
58002016	Yucha jantu kamil para kaʼaqtayjul ni angeles. Va kilachil para kaʼaqtayjul ni sasʼatʼan Abraham.
58002017	Xlhiyucha ixmaqskʼiniy kaval vachu va tacha kijnankʼan yu ixlapanakni juntau para kintamapaynil y kaval tacha qayntaun kura yu si vas tapatsaniy Dios. Chuncha val para kintaxakanin kintalaqalhinkʼan.
58002018	Ni yucha tejkan maqanlqajnal va laqtsʼintanukal incha kamakal laqtaqal. Xlhiyucha lay kintaʼaqtayjuyan ni kijnan tejkan maqanlqajnanau para jantu kamakau laqtaqal.
58003001	Ketʼalaqaunin, uxiknan yu ixnavin Dios untʼatʼik, ni Dios va talaksakni para kʼaʼuntʼik ixlapanakni. Kʼamakʼatʼik kuenta ni Jesús yu Dios malaqachal. Yucha yu xaʼay kuraj yu kintajunan tacha maqskʼiniy kalhakapuʼau.
58003002	Ni Jesús ayaj ox makaʼol ni lhitapatsa yu lhinaul ni Dios. Vachu va chun ni Moisés makaʼol ni lhitapatsa yu lhinaul ni Dios para ixlapanakni.
58003003	Pero ni Jesús apalay ay junita xajantu ni Moisés vachu va chun tacha qayntaun lapanaki yu makay aqataun chaqaʼ apalay toʼoyakan xajantu yu chaqaʼ.
58003004	Aqataun chaqaʼ si alin matichun yu makata pero Dios yucha makaʼol tachun axtoqnuʼ yu alin.
58003005	Ni Moisés ayaj ox tapatsal kun ixlapanakni ni Dios. Va ixʼoqxtamati ixjunita y va yucha ixpaxtoqniy kalaqputeʼel tachun yu Dios astan kanaunaʼ.
58003006	Ni Cristo vachuʼ ox tapatsay kun ixlapanakni ni Dios pero va Sasʼatʼa Dios junita. Kijnan va ixlapanakni juntau incha ox lhakapuʼanau y vas taylhaʼanau y si pakxanʼitau yu lajʼoxi.
58003007	Xlhiyucha ni Espíritu Santo inchineʼ najun: Chavaycha incha kilaqalasmakyau,
58003008	jantucha pʼays kʼamakʼatʼik melhanutkʼan. Chuncha tamakal ni israelitas tejkan jantucha kataqasmaklhi yu klhinaul, tejkan kintalaqtsʼintanul lakakʼavin.
58003009	Chuncha la maqancha mepayankʼan talaqtsʼil tachun yu lajʼox axtoqnuʼ yu ikmakal para yuʼuncha tus cuarenta jachʼitin. Pero mas talaqtsʼil vanaj kintalaqtsʼintanul incha kaklaqʼaqtayjul.
58003010	Xlhiyucha iktalqaunlhi kun ni anchanuʼ lapanakni, va knaul: “Jantu aqtaun ox katamakal ixjalhanutkʼan. Jantucha katamakal kuenta kilakatin.”
58003011	Xlhiyucha kitʼin ayaj klukujlal kun yuʼuncha y klakjunil: “Jantu lay katastaknanaʼ chʼantaun kun kitʼin.”
58003012	Ketʼalaqaunin, kʼalhistʼajkʼantʼik para jantu matichun kataylhaʼal kun yu jantu ox jatapastakʼati y jantu matichun kamakauntijlal ni Dios yu kujta.
58003013	Vananaj Dios talhijunan para chavaycha kʼaʼalasmaktʼik. Xlhiyucha uxiknan tsʼanqay lhilhiy kʼalamapʼaysnitʼik para jantu matichun kamakanukal kun talaqalhin y jantu pʼays kaval ixjalhanuti.
58003014	Chʼantaun juntau kun Cristo incha ox kataylhaanau lhakapuʼanan tacha pʼunaj lhakapuʼau mas va tavanancha.
58003015	Chavaycha kapʼastʼaktʼik yu najun ni Dios taʼan tsʼoqkanta: Chavaycha incha kilaqalasmakyau, jantucha pʼays kʼamakʼatʼik melhanutkʼan tacha tamakal ni israelitas tejkan jantucha katalaqaʼil kilhachimoʼon.
58003016	¿Tas ayuʼuncha lapanakni yu taqasmaknil ixchivinti ni Dios y jantu katalaqaʼil ixlhachimoʼon? Yuʼuncha ixtajunita ni lapanakni yu jamaxtul ni Moisés xalakatʼun Egipto.
58003017	¿Taʼayucha lukujlanil ni Dios tus cuarenta jachʼitin? Va kun lapanakni yu tamakal talaqalhin. Yuʼuncha tanil ni anchanuʼ lakakʼavin.
58003018	¿Tas ayuʼuncha lapanakni jalakjunil ni Dios yu jantu lay katastaknanaʼ chʼantaun kun yucha? Va lapanakni yu jantu kataqalasmaklhi.
58003019	Chuncha kijnan laqtsʼinau ni jantu katalhakapuʼal. Xlhiyucha jantu lay katatanuchal taʼan Dios lay kalakmastaknil.
58004001	Chuncha vanaj lay katanutachaʼau taʼan lay kastaknau chʼantaun kun Dios. Ex maqskʼiniy kamakau kuenta para jantu katamakaul xaqayntaun ni uxiknan ex jantu lay katanutachal.
58004002	Ni kijnankʼan vachucha laqputeʼenikantau ni lajʼox chivinti yu lay kapulaqtaxtuu, va aqstanchun tacha jalaqputeʼenikal yu maqancha kintʼaʼisraelitaskʼan. Pero jantu katalhakapuʼal, xlhiyucha para yuʼuncha jantu tuʼuchun xtapal kaval mas taqasmaklhi ni anchanuʼ lajʼox chivinti.
58004003	Ni kijnan yu lhakapuʼanau va yu tanuyachaʼau taʼan lay kastaknanau chʼantaun kun Dios. Yucha naul: Kitʼin klukujlal kun yu israelitas, va klakjunil ni jantu lay katatanuyanta chʼantaun kun kitʼin taʼan katastaknal. Ni Dios makaʼol ixlhitapatsa vanaj tus tejkan makalcha ni lakamunukpaʼ, ex astan jastaknalcha.
58004004	Lakataun taʼan tsʼoqkanta la ixchivinti Dios lhichiviniy yu laqatujunuʼ julchan, inchineʼ najun: Tejkan laqatujuncha julchan val ni Dios ixmajkaniʼojotacha tachun ixlhitapatsa ex jastaknalcha.
58004005	Alakataun najun taʼan tsʼoqkanta: Yuʼuncha jantu lay katastaknanaʼ kun kitʼin.
58004006	Chuncha yu pʼunaj taqasmaklhi ni ox chivinti yu lay kʼapʼulaqtʼaxtʼu, yuʼuncha jantu lay katatanuchal por jantu kataqalasmaklhi. Pero chavaycha vananaj tsʼanqay lati yu katatanuyanta taʼan katastaknanaʼ kun Dios.
58004007	Xlhiyucha ni Dios laksaklhi taun julchan para katatanul y yucha va chavaycha. Tapasal lhuu jachʼitin ex ni David tsʼoqlhi y Dios kintaxaqalayan por yucha. Va naul: Chavaycha incha uxiknan asmatʼatʼik yu najun ex jantu kʼalapʼaysnitʼik melhanutkʼan.
58004008	Ni Josué jantu kalaqxtaqnil taʼan lay ox ixtastaknal ixtʼaʼisraelitas. Xlhiyucha Dios lhichivinil ataun julchan.
58004009	Ex chuncha vananaj xajachal taʼan lay tastaknan ni ixlapanakni Dios.
58004010	Yu jastaknan kun Dios yucha jastaknan la ixlhitapatsa, vachu chun tacha Dios jastaknal la ixlhitapatsa.
58004011	Tsʼanqay katapʼasniu para katanuchaʼau taʼan lay kastaknau. Va jantu kaʼalil matichun yu kamakal tacha ni anchanuʼ lapanakni yu jantu katalhakapuʼal.
58004012	Ni ixchivinti Dios yucha laqsaval kujta y vachu lhitʼajun tapʼasta. Ni anchanu chivinti apalay kikxtuy xajantu maqataun espada yu peʼextʼuy kikxtuy. Yucha lay tanuy tus taʼan ixpulmanixtu la ixjatsukunti ali ixjalhitsukunuʼ qayntaun lapanaki. Chuncha masuy incha ox yu jalakpastaknan kun yu makaputun.
58004013	Tachun yu makal ni Dios jantu lay tamaqsaqniy. La ixlaqchul Dios ox laqtsʼin tachun yu makayau. Kaminaʼ julchan tejkan kajunau valiʼiycha chuncha makau.
58004014	Ni Jesús, yu Sasʼatʼa Dios, yucha va xaʼay kuraj junita para kijnan. Yucha tanuchal taʼan vil ni Dios. Xlhiyucha maqskʼiniy kataylhaʼau lhakapuʼanan.
58004015	Mas kintatsʼanqaniyan tapʼasta la kilhakapuʼatkʼan, ni Jesús yu kinkurajkʼan yucha lay kintapaxkayan. Yucha vachu laqtsʼintanukal incha lay kamakal talaqalhin vachu chun tacha kijnan pero yucha jantu kamaqtaqalhinil.
58004016	Xlhiyucha maqskʼiniy kataʼukstsʼuniu sin talhanti taʼan jalhachimoʼonun ni Dios yu ox japaxkanan. Chuncha kintamapayniyan y kintaxtaqniyan yu lajʼox tejkan kamaqskʼiniyau.
58005001	Siya yu israelitas qayntaun valiʼiy lapanaki va laksakkanta para xaʼay kuraj kaval. Yucha paxtoqniy kamakal yu tamaqskʼiniy ni lapanakni para ox katataulal kun Dios. Vachuʼ paxtoqniy kamaqxtaqlhi lapaxkan yu jamoqslanti por yu talaqalhin.
58005002	Yucha valiʼiy lapanaki y vachuʼ tsʼanqaniy tapʼasta. Va aqstanchun tacha yu alati israelitas. Xlhiyucha lay kalakmapaynil yu jantu tamalaqasiy y vachuʼ yu jantu vas taʼukxpuʼan.
58005003	Ni anchanuʼ kuraj tsʼanqaniy tapʼasta la ixlhakapuʼati. Xlhiyucha vachuʼ paxtoqniy kamaqxtaqlhi ixlapaxkan por ixtalaqalhin, vachu va tacha maqxtaqlhi por ixtalaqalhinkʼan yu alati lapanakni.
58005004	Jantu matichun kuraj lay laksakkan ixʼaman. Va Dios yu lakʼulay tacha kuraj, vachu chun tacha lakʼulal ni Aarón.
58005005	Vachu chun tapasay kun Cristo. Yucha jantu kalaksakkal ixʼaman para kaval yu xaʼay kuraj. Va Dios yu lakʼulal, chuncha tacha junil: Uxintʼi va kesʼatʼa unitʼa, chavay ikxtaqnincha metsukunti.
58005006	Alakataun taʼan tsʼoqkanta la ixchivinti Dios vachuʼ junil: Uxintʼi unitʼa qayntaun kuraj mas va tavanancha, vachu chun tacha yu Melkisedek.
58005007	Tejkan ni Cristo vananaj ixtijuyal aniy lakamunukpaʼ, yucha pʼas skʼinil ni Dios kun qalhuti ali lhuu jatapayniti. Tapayninil ni Dios yu lhuu tapʼasta lhitʼajun para kamalaqtaxtul la ixlhinin. Ni Cristo ox ixtoʼoyay ni Dios, xlhiyucha ni Dios ox qasmaklhi.
58005008	Ni Cristo mas Sasʼatʼa Dios ixjunita pero lanil qalasmaknaʼ ixPay tejkan makal yu lhinaul mas kun maqanlqajnati.
58005009	Ex chuncha por lhitsukul yu ox jatsukunti yu jantu tuʼuchun tsʼanqaniy, va yucha yu xajchal qayntaun yu lay jalaqmalaqtaxtuy tachun yu taqalasmatʼa. Jalaqxtaqniy jatsukunti yu jantu aqtaun kamiʼoyaʼ.
58005010	Ni Dios lakʼulal tacha ay kuraj vachu chun tacha ni Melkisedek.
58005011	Tachun yu aniy la alin yu klalhixaqalaputunau. Pero ayaj lhitaʼay para kʼamalaʼasitʼik, va por jantu malaʼasipʼutʼunatʼik.
58005012	Uxiknan por maqancha lhakʼapʼupʼinatʼik ni Cristo tapaxtoqniyan kʼamasutʼik ixchivinti Dios. Pero vananaj maqskʼiniyatʼik kamasunichʼoʼokʼantʼik yu pʼunaj lanitʼik. Va tacha jasʼatʼan untʼatʼik la milhakapuʼatkʼan, vananaj tsʼanqay katsʼikʼitʼik y jantukaʼ lay uyatʼik yu ox vayti.
58005013	Yu tatsʼikʼiy, yuʼuncha vananaj tacha skʼatʼan y chuncha jantukaʼ tamalaqasiy yu ox jatsukunti.
58005014	Ni lhiʼuti yu laqpʼas lay taʼuy vamun yu lajʼay lapanakni yu taʼajintacha. Yuʼuncha incha tamakay kuenta la ixputsukukʼan lay tamispay yu ox ali yu jantu ox.
58006001	Xlhiyucha kijnan maqskʼiniy kataylhaʼau para kalhitsukuu yu vas jatsukunti. Kataylhaʼau laninin alati yu lhichiviniy Cristo para laqpʼas kajuu la kilhakapuʼatkʼan. Maqancha laniu y jantucha maqskʼiniy kalanichoqoo ni chivinti yu najun ni maqskʼiniy kʼamakʼauntʼik lhitapatsa yu jantu xtapal y kalhakʼapʼupʼintʼik ni Dios.
58006002	Vachuʼ jantucha maqskʼiniy kalanichoqoo tisuncha ixlhiʼatal kaʼaqchajʼau y vachuʼ tavanancha kʼamoqslanin kimakakʼan qayntaun yu lhakapuʼan, yucha lanitaucha. Vachuʼ ni chivinti yu masuy ni katakujchoqoyaʼ ni janinin, y vachuʼ yu najun ni Dios kalakmukʼaniyaʼ jamaqanlqajnati yu jantu aqtaun kamiʼoyaʼ. Tachun yu anuʼ lanitaucha.
58006003	Chavaycha kataylhaaniyau laninin alati incha Dios kintaʼaqtayjuyan.
58006004	Lati tamakauntijlay ixlhakapuʼatkʼan, ex jantucha lay aaqtauncha katamapaxachoqol ixjatapastakʼatkʼan. Tamalaqasil yu ox chivinti y tamispal yu kintaxtaqniyan Dios y tamispal ixlhitapatsa ni Espíritu Santo,
58006005	vachuʼ takʼatsal ni ayaj ox ixchivinti Dios y vachuʼ tamispal ixtapʼasta Dios yu kaminaʼ astan.
58006006	Incha yuʼuncha tamakauntijlay ixchivinti Dios, ex astan jantucha lay chʼantaun katajunchoqol kun Dios. Va tacha tamakxtukmukʼachoqoy ni Sasʼatʼa Dios laka kurus y talaktuʼuy la ixlakaʼukxpukʼan ni lapanakni.
58006007	Yu taylhaʼan kun Dios va tacha tʼun yu laqchʼuchʼuy xkan yu tamay. Ni anchanuʼ tʼun xtaʼa lhiʼuti para kataʼul yu jamanavin y ni Dios najun ox kaval ni tʼun.
58006008	Pero yu tamakauntijlay ni Dios va tacha tʼun yu vamun jaltukun ajin kun tachun yu jantu lajʼoxi. Ex jantu tuʼuchun xtapal kaval, ex ni Dios kamukʼaniyaʼ laqtaqal, ex astan kalaqxavayaʼ kun jikmi.
58006009	Mas chuncha klajunau, va klaʼachaniyau, va ijkʼatsayau ni mimputsukukʼan jantu chun kaval tacha ni anchanuʼ tʼun. Kijnan ikpakxanʼiyau ni kaxajchal yu apalay ox la metsukuntikʼan y chuncha katasuyaʼ ni kʼalaqtʼaxtʼuyapitik.
58006010	Ni Dios tachun axtoqnuʼ si ox makay. Yucha jantu aqtaun kakaukyaʼ yu lajʼoxi yu makʼatʼatʼikcha. Dios vachuʼ makay kuenta tacha jalakpʼaxkʼatʼik yu ixlapanakni y jalaqʼaqtʼayʼutʼik por ox lhakʼapʼupʼinatʼik. Tus chavaycha vananaj jalaqʼaqtʼayʼuyatʼik.
58006011	Kijnan iknaunau por qayntamin si ox katʼaylhipʼintʼik japaxkanan para jantu tuʼuchun katatsʼanqanin yu pʼakxanʼiyatʼik.
58006012	Jantu kʼamakʼakʼantʼik malhaqnin. Maqskʼiniy kalaqtsʼiʼitʼik ixputsukukʼan yu ox talhakapuʼan y tamaqantaulay y xlhiyucha talaqaʼiy yu Dios naul kaxtaʼaʼ.
58006013	Tejkan ni Dios maqxtaqnil ixchivinti ni Abraham va jurado makal. Va xʼaman lhimapasukal ixtaqaʼuti. Jantu alin aqayntaun yu apalay ay kaval yu kalhimapasukal chuncha tacha Dios.
58006014	Ex chuncha naul, va junkal ni Abraham: “Kakxtaqniyan lhuu achati y kaklalhavaniyan lhuu mepapanakni.”
58006015	Ni Abraham pakxanil kun lhuu maqantaulati yu junil ni Dios. Ex astan laqaʼil yu junkal.
58006016	Tejkan ni lapanakni taxtaqniy ixchivintikʼan, va jurado tamakay. Va talhimapasuy aqayntaun yu apalay ay kaval xajantu yuʼuncha. Ex jantucha apalay talhilakchiviniy.
58006017	Xlhiyucha ni Dios astan, tejkan jamaqxtaqnil ixchivinti ixpapanakni ni Abraham, va ixlakmasuniputun ni jantu mapaxay ixjatapastakʼati. Xlhiyucha jurado makal tejkan jamaqxtaqnil ixchivinti.
58006018	Chuncha alin putʼuy chivinti yu jantu lay tapaxay. Va maqxtaqnil ixchivinti y vachuʼ jurado makal. Ni Dios jantu lay jalaklkanan. Va lakxkauyau ni Dios para kintaʼaqanixtun. Chavaycha ixchivinti kintamalakaʼulayan incha ox lhakapuʼanau ni laqsaval kintaxtaqniyan yu pakxanʼiyau.
58006019	Ox pakxanʼiyau yu kintaxtaqniyan Dios y xlhiyucha ox taylhaʼanau la ketsukuntikʼan mas va yu kalhitapasalcha. Chuncha xajachal para saq kataulau la ketsukuntikʼan. Yu pakxanʼiyau va laqsaval, va minachal tus ixlhipulakna taʼan vil ni Dios. Va xlhiʼavintʼi taʼan kiltay ni laqchʼiti.
58006020	Ni Jesús ancha tanuchal por kijnankʼan para kintamalaqltiʼanin yu xatin. Chuncha ni Jesús yucha val xaʼay kura por kijnan, mas va tavanancha, vachu chun tacha ni Melkisedek.
58007001	Ni Melkisedek, yucha ixjunita xaʼay jalhachimoʼonuʼ laka putaulan Salem. Vachuʼ tapatsanil ni Dios yu vilchal laktʼiyan, va tacha qayntaun kuraj. Ni Melkisedek kiitastukʼil ni Abraham tejkan ixminchoqotacha taʼan jalaklhajal laka lhilukuj ni lajʼay jalhachimoʼonun. Ancha ni Melkisedek va naul ox katsukul ni Abraham.
58007002	Ex ni Abraham lvaqnil laqatamin por laqakavin yu kiilhajal laka lhilukuj. Yu ixtaqaʼuti ni Melkisedek naunputun “ay jalhachimoʼonuʼ yu tachun ox makay”. Yucha vachuʼ ixjunita xaʼay jalhachimoʼonuʼ laka putaulan Salem yu naunputun “taʼoxamaktamiti”. Ex chuncha vachuʼ naumputun va “xaʼay jalhachimoʼonuʼ taʼoxamaktamiti”.
58007003	Ni Melkisedek jantu intachun lhichiviniy ixpay ali ixnati ali ixjapapanakni. Vachuʼ jantu intachun lhichiviniy tejkan tsukul ali tejkan nil. Ex ni yucha vananaj va chun tacha yu Sasʼatʼa Dios y junita kuraj mas va tavanancha.
58007004	Kʼamakʼatʼik kuenta ni Melkisedek, yucha ayaj ay lapanaki ixjunita. Mas yu ay kimpaykʼan Abraham yu maqancha ixtʼajun, yucha lvaqnil laqatamin por laqakavin yu jamaxtunil ni jalhachimoʼonun laka lhilukuj.
58007005	La ixlhachimoʼon ni Moisés najun, ni kuras yu tamintachal kun Leví, yuʼuncha talhitʼajun lhachimoʼon para kataskʼinil ni lapanakni yu laqatamin por laqakavin ixlhilhajatkʼan, mas yuʼuncha va ixtʼalaqauninkʼan tajunita, mas yuʼuncha vachuʼ va sasʼatʼan Abraham tajunita.
58007006	Ni Melkisedek skʼinil yu laqatamin por laqakavin yu ixpaxtoqniy kaxtaqlhi ni Abraham. Chuncha skʼil mas jantu ixpapanti Leví ixjunita. Ex chuncha ni Melkisedek naul va ox katsukul ni Abraham, chuncha tacha ixjunkantacha katalhavayaʼ ixpapanakni.
58007007	Tachun ni lapanakni takʼatsay ni yu najun ox katsukul, yucha apalay ay junita xajantu yu junkan.
58007008	Aniy siya kijnan ni lapanakni yu talaqaʼiy laqatamin por laqakavin ni lhilhajati, yuʼuncha valiʼiy lapanakni yu taniy. Jantu chuncha ni Melkisedek. La ixchivinti Dios lhichiviniy tacha vananaj katsukul.
58007009	Chavaycha ni Leví jalaqaʼiniy tachun yu taxtaʼa ixpapanakni ni Abraham. Vachuʼ mapalnil ni Melkisedek tejkan ni Abraham lvaqnil yu lhajal.
58007010	Ni Leví yu ixpapanti ni Abraham va tacha ancha ixʼalinta la ixlakatunaj ni Abraham tejkan paxtoqlhi ni Melkisedek.
58007011	Maqancha tejkan ixtatapatsay tacha kuras yu oqxlaqtaun yu minchal kun Leví, ni israelitas talaqaʼil ixlhachimoʼon Moisés yu xtaqnil Dios. Pero ni lapanakni jantukaʼ ox kun Dios kataval por ixlhitapatsakʼan ni anchanu kuras. Xlhiyucha alinchoqol aqayntaun kura yu tacha Melkisedek ixjunita, jantucha kaval tacha Aarón yu minchal kun Leví.
58007012	Tejkan Dios malaqachal aputaun kura ex vachuʼ makal aputaun jalhachimoʼon.
58007013	Ni ixlhachimoʼon Moisés ixlhinajun yu katapatsal tacha kura yu moqslay lapaxkan, yucha maqskʼiniy kaval ixpapanti ni Leví. Pero yu aniy kura yu malaqachal Dios yucha jantu kaminchal kun Leví.
58007014	La ox kʼatsakan ni Jesucristo kiJalhachimoʼonukʼan yucha ixpapanti ni Judá. Pero ni Moisés jantu kanaul yu minchal kun Judá kaval tacha kura.
58007015	Chavaycha apalay ox lhikʼatsan, va minchal qayntaun kura yu tacha Melkisedek.
58007016	Yucha val kura pero jantu por ixpapanti Leví kaval tacha najun ni jalhachimoʼon. Va por ixtapʼasta yu ixʼalin la ixjatsukunti yu jantu aqtaun kamiʼoyaʼ.
58007017	La ixchivinti Dios lhichiviniy Jesucristo, najun: Uxintʼi kura kʼaʼuneʼe mas va tavanancha, Ay kura kʼaʼuneʼe tacha yu Melkisedek.
58007018	Ex chuncha ni ixlhachimoʼon Moisés yu ixlhichiviniy kuras yucha va ancha tamaktaycha, jantucha kalhitsukul tapʼasta para kintaʼaqtayjun.
58007019	Jantu matichun lapanaki lay ox kaval kun Dios incha vamun por makay kuenta ixlhachimoʼon Moisés. Pero chavaycha apalay ox yu pakxanʼitau por yu makal Jesucristo. Ex chuncha lay talakanuniyau ni Dios.
58007020	Vachu ni Dios va jurado makal tejkan ulal ni Jesucristo tacha kura.
58007021	Chavay yu alati kuras yu ixlakʼulakanta maqancha, jantu chun kachivinil Dios, ni Jesucristo va junkal ni inchineʼ: Ni Jalhachimoʼonuʼ Dios jurado makal jantu kamapaxayaʼ ixjatapastakʼati, va najun: “Uxintʼi kura kʼaʼuneʼe tacha Melkisedek mas va tavanancha.”
58007022	Ex chuncha por ixlhitapatsa ni Jesús ox kʼatsayau ni apalay ox ni chivinti yu Dios jatʼatamakaul chʼantaun kun ixlapanakni. Jantucha tacha yu pʼunaj ixjunita.
58007023	Maqancha ni kuras ixtaniycha ex jantucha lay ixtaylhaʼan, xlhiyucha ixmaqskʼiniy pumalhuu kuras.
58007024	Pero yu Jesucristo yucha kurajcha junita mas va tavanancha. Jantucha kaniyaʼ, va tacha taylhaʼantacha.
58007025	Xlhiyucha mas va tavanancha lay jamalaqtaxtuy ni lapanakni yu talhakapuʼan y chuncha lay talakanuniy Dios. Mas va tavanancha yucha tʼajun y va tacha tapayninitacha Dios por yuʼuncha.
58007026	Va chuncha maqskʼiniyau kijnankʼan qayntaun kura yu chuncha junita. Yucha va yu ixnavincha ni Dios, jantu kalhitsukul laqtaqal, vachu jantu talaqalhin. Jantu chʼantaun kaval kun yu maqtaqalhinin, apalay ay junita xajantu yu laktʼiyan.
58007027	Maqancha qayntaun xaʼukxtin kura ixmaqskʼiniy lhilhiy kamoqslal lapaxkan. Va pʼunaj moqslay por ixtalaqalhin ni yucha, ex astan moqslay por ixtalaqalhinkʼan ni lapanakni. Pero yu Jesús jantu chuncha maqskʼiniy. Yucha va aqtaun tamaqxtaqlhi ixʼaman tacha lapaxkan.
58007028	Yu ixlhachimoʼon Moisés yu pʼunaj xtaqlhi Dios, yucha jalakʼulay xaʼukxtinin kuras yu valiʼiy lapanakni tajunita, yu tatsʼanqaniy yu ox. Pero ixchivinti Dios yu jurado makal astan yucha lakʼulay isTsʼal yu jantu tuʼuchun tsʼanqaniy mas va tavanancha.
58008001	Chavaycha tachun yu aniy naunputun va inchineʼ. Alin yu xaʼay ukxtin, yucha kinkurajkʼan yu vilchal la ixlhijakanaj yu ay Dios laktʼiyan.
58008002	Ancha tapatsay laqa chaqaʼ taʼan laqsaval toʼoyakan Dios. Jantu valiʼiy lapanakni yu katamakal ni anchanu chaqaʼ, va kiJalhachimoʼonukʼan Dios yu makal.
58008003	Qayntamin xaʼukxtin kura lakʼulakanta para kamoqslal lapaxkan. Ex chuncha vachuʼ ni Jesucristo paxtoqniy kamaqxtaqlhi lapaxkan.
58008004	Chavay incha va katiʼukxuntayal ni Jesús aniy lakamunukpaʼ jantu katapatsal tacha kuraj. Aniy yu kuras tamoqslay lapaxkan tacha lhinajun ixlhachimoʼon Moisés.
58008005	Chuncha ni chaqaʼ taʼan tatapatsay ni kuras kintamasuniyan tsʼuniy tacha junita ancha laktʼiyan. Tejkan ni Moisés va laycha ixʼaqtaynil makanaʼ ni chaqaʼ taʼan toʼoyakan Dios, ex ni Dios lhijunil: “Ox kʼamakʼatʼi kuenta ni va aqstanchun kʼamakʼatʼi tacha yu ikmasunin laka aspajun.”
58008006	Chavaycha ni Jesucristo apalay ox ixlhitapatsa xajantu yu ixtapaxtoqniy ni xaʼukxtinin kuras. Yucha kintamapasaniyan yu apalay ox chivinti yu Dios jatʼatamakaul ixlapanakni. Chavaycha va apalay ox yu Dios najun kamakayaʼ.
58008007	Ixjalhachimoʼon Dios yu pʼunaj jatʼatamakaul ixlapanakni va istsʼanqaniy tuʼuchun. Xlhiyucha chavaycha jatʼatamakaul ixlapanakni aputaun lhachimoʼon.
58008008	Dios naul ni lapanakni va ixtatsʼanqaniy tuʼuchun la ixlhitapatskʼan. Va naul: Ni Dios najun: Kaminaʼ julchan tejkan klaktʼatamakaunaʼ sastʼi chivinti kun kilapanakni yu tavilanal xalakatʼun Israel y vachuʼ yu tavilanal xalakatʼun Judá.
58008009	Jantucha kunaʼ tacha yu chivinti yu maqancha klaktʼatamakaul ixpayankʼan tejkan klakmaxtuchal xalakatʼun Egipto. Yuʼuncha jantu katataylhaʼal kun kilhachimoʼon. Xlhiyucha jantucha kakmakal kuenta ixputsukukʼan, najun ni Jalhachimoʼonuʼ Dios.
58008010	Ex naunchoqoy ni Jalhachimoʼonuʼ Dios: Anchanu julchan klaktʼatamakaunaʼ sastʼi chivinti ni lapanakni yu tavilanal xalakatʼun Israel para kaklaqʼaqtayjul. Klakmanuniyaʼ kilhachimoʼon la ixjatapastakʼatkʼan, klaqtsʼoqmukʼaniyaʼ la ixjalhanutkʼan. Ex ni kitʼin ixDioskʼan kajkʼunaʼ, yuʼuncha kilapanakni katajunaʼ.
58008011	Jantucha matichun kamalaniyaʼ ixtʼamachaqaʼ. Jantucha kajunaʼ para kamispal ni Dios. Tachun kintamispaʼoyaʼ, mas yu apalay lakatʼuniy lapanaki, mas yu apalay ay kaval.
58008012	Kakmalaqmixiniyaʼ ixlaqtaqalkʼan, jantucha kakmakayaʼ kuenta ixtalaqalhinkʼan.
58008013	Chuncha ni Dios najun va sastʼi ni chivinti yu chavaycha jatʼatamakaul ixlapanakni para kalaqʼaqtayjul. Yucha naunputun yu ataun lhachimoʼon jantucha paxtoqniy y yu jantucha paxtoqniy kamiʼolcha.
58009001	Ni chivinti yu Dios pʼunaj jatʼatamakaul ixlapanakni yucha lhinaul tacha maqskʼiniy katʼoʼoyatʼi ni Dios. Vachu lhinaul ixmakaka ni chaqaʼ taʼan katʼoʼoyatʼi Dios aniy lakamunukpaʼ.
58009002	Tamakal aqataun karpa yu pulaktʼuy ixjunita. Yu pulaktaun taʼan putanukanachal ancha ixʼalin yu pumachʼatakan ni maklku, vachuʼ yu mesa taʼan moqslanikan pan ni Dios. Anchanuʼ pulaktaun ixjunkan Taʼan ixnavin Dios.
58009003	Ex yu xlhiʼavintʼi taʼan jukʼal ni laqchʼiti yu apulaktaun, ancha ixjunkan yu Vamun ixnavin Dios.
58009004	Ancha ixyal ni altar yu jamakanti si oro taʼan ixtalaqxavay pun y vachu yu xakajun yu ixlhimaqapamilkanta oro yu masuy ni Dios va chʼantaun kun ixlapanakni. Ixpulakna ni anchanuʼ kajun ancha ixtamaʼay laqataun xaluj yu jamakanti oro taʼan yu ixtapumujuy maná. Vachu ni anchanuʼ kajun ixtʼajun ixpaliki Aarón yu maqlaqapʼul. Vachu ixtanun yu ltaʼal chiyux taʼan istsʼoqkanta ixlhachimoʼon Dios.
58009005	La ixʼukxni ni kajun ancha ixtayanal pumatʼuy yu tacha lapanakni kun ixpaqachujkʼan yu ixtamasuy taʼan ixvil ixtapʼasta Dios. Ancha ixjamalaqmixinikan ixtalaqalhinkʼan ni lapanakni. Pero chavay jantucha maqskʼiniy iktaylhaʼal lhichiviniʼ.
58009006	Tejkan chuncha laʼoxikal ex ni kuras lhilhiy ixtatanuy yu pulaktaun taʼan putanukanachal. Ixtamakay yu lhinaunkal para katatoʼoyal ni Dios.
58009007	Pero yu xapulaktʼiyunuʼ yu apalay ixpulakna, ancha ixtanuy vamun yu xaʼukxtin kura y vamun aqtaun laka jachʼitin. Ixmaqskʼiniy kalhaʼal xajakʼalna ixtalhitsukutkʼan yu ixtamoqslay para kamalaqmixinikal ixtalaqalhin ni yucha y vachu ixtalaqalhinkʼan tachun ni lapanakni.
58009008	Ex chuncha ni Espíritu Santo masuy ni va lakchajuy yu pulaktʼiyunuʼ taʼan vil ni Dios. Vamun laqltiʼay taʼan putanukanachal y jantu lay tapasakan xlhiʼavintʼi.
58009009	Ancha taʼan putanukanachal yucha chavaycha masuy tas tajunita ixputsukukʼan ni lapanakni. Ancha yu lapaxkan yu moqslanikan Dios jantu lay laʼoxiy ixjatapastakʼatkʼan ni lapanakni yu chuncha talhitoʼoyay Dios.
58009010	Vamun paxtoqniy kilakatunajkʼan tacha yu vayti ali yu lay oqkan y tacha maqskʼiniy kalaʼachʼaʼakʼa y tacha kalaʼoxikʼa yu ixlhimakan milakatunaj. Vamun ixpaxtoqniy tus kaʼalil yu sastʼi lhachimoʼon.
58009011	Ex kilachil ni Cristo tacha xaʼukxtin kura yu lhimil ni ox putsuku. Ex al laktʼiyan y va tacha katanul aqataun karpa yu apalay ay y apalay ox. Anchanu karpa jantu katamakal lapanakni y jantu xanavin aniy lakamunukpaʼ kaval.
58009012	Cristo aqtauncha tanuchal tus yu xapulaktʼiyunuʼ taʼan vil ni Dios. Ancha jantu katanul por kataxtul xajakʼalna chivo o xajakʼalna sasʼatʼa vakax para lapaxkan. Lay tanul por ixjakʼalna ni yucha. Va chuncha makal para lay kalaqtaxtuyau y katsukuyau mas va tavanancha.
58009013	Yu xajakʼalna ni chivos ali toros ixtalhipuxvay ni lapanakni. Vachuʼ yu xajalkʼakʼa ni becerra yu xavakantacha ixlhiyajuy kun xkan y ixtalhipuxvay ni lapanakni para kalaqlaqachaʼakal y para ox kataval kun Dios.
58009014	Incha chuncha val ex chavaycha apalay pʼays yu ixjakʼalna ni Cristo para katalaʼoxinin mijatapastakʼatkʼan. Kun ixtapʼasta ni Espíritu ni Cristo yucha xʼaman tamaqxtaqlhi la ixtamakaʼ Dios y jantu tuʼuchun talaqalhin kalhitsukul. Chuncha jantucha tapaxtoqniyan kamakʼatʼik lhitapatsa yu lhixajachal lhinin, va tapaxtoqniyan kʼatʼapʼatsʼanitʼik ni Dios yu kujta.
58009015	Chuncha ni Jesucristo kintamapasaniyan ni sastʼi chivinti yu Dios jalaktʼatamakaul ixlapanakni. Ex chuncha ni lapanakni yu Dios jalakjuntaʼita lay laqaʼiyau tachun yu lajʼoxi yu jantu aqtaun kamiʼoyaʼ. Yucha Dios naul kintaxtaqniyan. Ixʼalin kilaqtaqalkʼan por jantu kamakau yu ixlhinajun ni chivinti yu pʼunaj jatʼatamakaul ixlapanakni. Pero nil ni Cristo y xlhiyucha kintamalaqmixinin kilaqtaqalkʼan.
58009016	Tejkan pastakʼa ni kanil qayntaun lapanaki, va tsʼoqmulay laka jalhiki taʼayucha ixnavin kunaʼ ixmaqaliti tejkan kaniyaʼ.
58009017	Yu tsʼoqʼulanti ni anchanuʼ laka jalhiki vamun lhitsukuy tapʼasta tejkan niy yu tsʼoqlhi. Chavay incha vananaj kujta ex jantukaʼ kalhitsukul tapʼasta.
58009018	Vachu va chun ni chivinti yu Dios pʼunaj xtaqlhi, yucha ixmaqskʼiniy kanil tuʼuchun y kataxtul ixjakʼalna para kalhitsukul tapʼasta.
58009019	Chuncha ni Moisés jalaqputeʼeniʼol ni lapanakni tas lhinajun ni lhachimoʼon. Ex malhiyaul xajakʼalna becerros ali chivos ali xkan y matsamal maqataun kʼiu yu akchʼimukʼanta kun jachʼauti. Ex jalaklhipuxval ni lapanakni y vachuʼ ni jalhiki taʼan tsʼoqʼulanti ni lhachimoʼon.
58009020	Ni Moisés lakjunil ni lapanakni: “Yu aniy jakʼalna masuy ni Dios chʼantaun tatʼamakaunan ixchivinti kun uxiknan.”
58009021	Ex vachu lhipuxval ni jakʼalna ni karpa taʼan ixtatoʼoyay Dios y vachuʼ tachun ni axtoqnuʼ yu ixtamapatsay tejkan ixtatoʼoyay Dios.
58009022	Ni anchanuʼ lhachimoʼon lhinaul katalaʼoxil tachun kun jakʼalna. Najun incha jantu taxtuy jakʼalna ex jantu lay malaqmixikan ni talaqalhin.
58009023	Ex chuncha tachun yu ixtamapatsay tejkan ixtatoʼoyay ni Dios talaʼoxil tejkan ixtamoqslay lapaxkan. Tachun ni anchanuʼ axtoqnuʼ vamun tamasuy tsʼuniy tas junita laktʼiyan taʼan vil ni Dios. Xlhiyucha para katʼoʼoyatʼi Dios laktʼiyan maqskʼiniy yu apalay ox lapaxkan.
58009024	Ni chaqaʼ yu tamakal ni lapanakni taʼan kataputoʼoyal Dios vamun masuy tsʼuniy tacha junita laktʼiyan. Pero Cristo jantu katanul anchanu chaqaʼ, va tanuchal yu laktʼiyan taʼan laqsaval vil ni Dios y ancha vil chavaycha para kintaʼaqtayjun.
58009025	Yu xaʼukxtin kura va si ixtanuy aqtamin laka jachʼitin yu pulaktaun taʼan junkan Vamun ixnavin Dios. Va ixlhaʼan jakʼalna yu jantu ixnavin, va tacha lapaxkan. Pero ni Cristo va aqtaun tanul taʼan vil Dios para katamaqxtaqlhi.
58009026	Incha aqlhuu katanul para katamaqxtaqlhi ex maqskʼiniy aqlhuu kanil mas tejkan aqtaynil ni lakamunukpaʼ tus chavaycha. Pero jantu chuncha kaval. Chavaycha tachun va tʼajun miʼonuʼ y va aqtauncha tanuchal. Va tamaqxtaqlhi tacha lapaxkan para chuncha kalaqmixlhi talaqalhin.
58009027	Maqskʼiniy tachun va aqtaun kaniu, ex astan Dios kalakmukʼaniyaʼ laqtaqal yu tapaxtoqniy.
58009028	Vachu va chun ni Cristo va aqtaun tamaqxtaqlhi para kanil para kalaqmixlhi ixtalaqalhinkʼan pumalhuu lapanakni. Ex kaminchoqoyaʼ aaqtauncha, jantucha para kalaqmixlhi talaqalhin, va kalaqmalaqtaxtuyaʼ ni lapanakni yu tapakxanʼita.
58010001	Ni lhachimoʼon yu Dios xtaqnil Moisés jantu kaval yu lajʼoxi yu Dios kalaqxtaqniyaʼ ixlapanakni. Vamun masuy tsʼuniy tas junita yu lajʼoxi yu kaʼalinaʼ astan. Taun taun jachʼitin va lhinajun lhilhiy katamoqslal ixlapaxkankʼan. Ex ni anchanuʼ lhachimoʼon por ixmoqslaka lapaxkan jantu lay lajʼoxi lakmakay ni lapanakni yu talakanuniputun Dios.
58010002	Incha ni lapaxkan oxicha kalakmakal ni lapanakni y kalaqmixlhicha ixtalaqalhinkʼan ex jantucha katapastaklhi ixlaqtaqalkʼan y jantucha ixmaqskʼiniy katamaqxtaqlhi lapaxkan.
58010003	Pero tataylhaʼal moqslanan lapaxkan taun taun jachʼitin y chuncha ixtapupastakʼa ixlaqtaqalkʼan.
58010004	Yu xajakʼalna ni toros kun chivos jantu lay malaqmixiy talaqalhin.
58010005	Xlhiyucha ni Cristo tejkan kilachil ni aniy lakamunukpaʼ va naul, va junkal ni Dios: Jantucha maqamayan kʼamoqslanikʼa lapaxkan, va kʼimakʼanitʼacha ni kitʼin kilakatunaj.
58010006	Tejkan talaqxavay ixlapaxkankʼan laka jikmi por ixtalaqalhinkʼan jantucha lhipaʼiniyan.
58010007	Ex chuncha iknaul: “Chavay, kiDios kʼatʼi, aniy kminta para kakmakal yu uxintʼi naʼun, tacha kilhitsʼoqkanta la xalibro yu lhachimoʼon.”
58010008	Chuncha pʼunaj naul: “Jantucha maqamayan tejkan tamoqslay lapaxkan nisin tejkan talaqxavay talhitsukuti por ixtalaqalhinkʼan.” Chuncha naul mas tachun ni anchanuʼ lapaxkan va yu lhinajun ni lhachimoʼon.
58010009	Ex astan najun: “Aniy ikminta para kakmakal yu uxintʼi naʼun.” Ex chuncha ni Dios moqosuy yu maqaniyaʼ lapaxkan y vamun laqaʼiy yu sastʼi ixlapaxkan ni Cristo.
58010010	Chuncha ni Jesucristo makal yu lhinaul Dios. Xlhiyucha kintamalaqmixinitan kintalaqalhinkʼan va por aqtauncha tamaqxtaqlhi ixlakatunaj tacha taun lapaxkan.
58010011	Tachun ni kuras israelitas lhilhiy tataylhaʼan moqslanan lapaxkan aqlhuva mas jantu lay malaqmixiy talaqalhin.
58010012	Pero yu Jesucristo vamun aqtauncha tamaqxtaqlhi para kalaqmixlhi talaqalhin mas va tavanancha kaval. Ex taulal la ixlhijakanaj Dios.
58010013	Ancha pakxan tus kalaklhajayaʼ tachun ixtʼalaxkaynin y kalakchʼintamaʼoyaʼ.
58010014	Va aqtauncha tamaqxtaqlhi tacha lapaxkan y chuncha laklaʼoxil para siempre tachun ni lapanakni yu jantucha katalhitsukul talaqalhin.
58010015	Ni Espíritu Santo vachu va chun kintajunan, va najun:
58010016	Anchanu julchan klaktʼatamakaunaʼ sastʼi chivinti ni lapanakni, najun ni Dios. Klakmanuniyaʼ kilhachimoʼon la ixjalhanutkʼan, klaqtsʼoqmukʼaniyaʼ la ixjatapastakʼatkʼan.
58010017	Ex naunchoqoy ni Dios, Jantucha kakmakayaʼ kuenta ixtalaqalhinkʼan nisin ixlaktuʼuntikʼan.
58010018	Chuncha tejkan laqmixacha ni talaqalhin ex jantucha maqskʼiniy kamoqslatʼi lapaxkan para kʼamalaqmixnikʼa mintalaqalhin.
58010019	Xlhiyucha, ketʼalaqaunin, por ixjakʼalna ni Jesús yu kilapaxkankʼan jantucha talhananau para katanuu tus ixpulakna taʼan vil ni Dios.
58010020	Jesucristo kintamalaqltiʼanin sastʼi tin para lay katsukuyau y katapasau por yu laqchʼiti yu lhipulakapitsinti taʼan vil ni Dios. Lay putapasayau ixlakatunaj yu tamaqxtaqlhi.
58010021	Yucha kinkurajkʼan va yu xaʼay kura tachun ixchaqaʼ ni Dios.
58010022	Xlhiyucha katalakanuniu ni Dios kun laqsaval la kelhanutikʼan y jantu katalhanau. Va laqsaval lhakapuʼanau ni laʼoxikantacha kelhanutikʼan. Xlhiyucha jantucha kintamukʼaniyan laqtaqal la kijatapastakʼatkʼan, va lhiʼaqchajʼautaucha kun yu ox xkan.
58010023	Vas kataylhaʼau tacha pʼunaj, tejkan najuu ni lhakapuʼanau y pakxanʼitau ni Jesucristo, jantu kamakauntijlau. Dios lay lhakapuʼanikan ni yucha kamakayaʼ laqsaval tacha najun.
58010024	Maqskʼiniy kamakau kuenta tas lay kalamalakpastakʼaniu para apalay ox kalapaxkau y para kamakau yu lajʼoxi.
58010025	Lati yu ixtalhakapuʼan jantucha tataqxtoʼa pero kijnankʼan maqskʼiniy kataylhaʼau taqxtoqnun y kalaxtaqniu ox jatapastakʼati. Va lakamintacha ni julchan tejkan kaminchoqoyaʼ ni Jesucristo.
58010026	Tejkan mispayau ixchivinti Dios yu laqsaval, incha taylhiʼuxaʼanau maqtaqalhinin ex jantucha alin aputaun lapaxkan yu lay kintamalaqmixiniyan kintalaqalhinkʼan.
58010027	Ex vamun alin maqanlqajnati yu talhaunikan. Ancha tasuy ixtalqaunti ni Dios, yu tacha jikmi kaval yu kalaqmaqniʼoyaʼ ixtʼalaxkaynin.
58010028	La ixlhachimoʼon Moisés incha matichun kamakal ay talaqalhin, ex incha kaʼalil qayntʼuy u qayntʼutu yu laqsaval talhitaulay ex jantu ixtamapaynin, va ixtamaqniy.
58010029	Incha chuncha val kun ixlhachimoʼon Moisés ex apalay lhuu maqanlqajnati paxtoqniy qayntaun lapanaki yu akchʼintamay Sasʼatʼa Dios. Yucha jantu makay kuenta ixjakʼalna ni Jesucristo yu masuy tacha Dios chʼantaun jun kun ixlapanakni. Vachuʼ malukujlay ni Espíritu Santo yu ayaj japaxkanan.
58010030	Mispayau ni Dios y yucha najun: “Kitʼin kimpaxtoqniy kakmamaqanlqajnival y kitʼin kakxtaqniyaʼ yu tapaxtoqniy.” Vachu la ixchivinti Dios najun: “Ni Jalhachimoʼonuʼ Dios kalakmukʼaniyaʼ ixmaqanlqajnatkʼan ni lapanakni.”
58010031	Ayaj lhitalhauniti tejkan katsʼukʼu la ixmakaʼ ni Dios yu kujta.
58010032	Kapʼastʼakchʼoʼotʼik tejkan pʼunaj mispʼatʼik ixchivinti Dios. Va tacha maklku la metsukuntikʼan y ox maʼalhaʼatʼik mas ayaj lhitaʼay ixjunita kun lhuu jamaqanlqajnati.
58010033	Aqtamix la ixʼukxpulakapukʼan tachun ni lapanakni ixtalaktuʼuyan y ixtalhimaqchapuyan. Vachuʼ chʼantaun untʼik kun yu alati metʼalaqaunin yu vachu talhimaqanlqajnal.
58010034	Jalakmapʼaynitʼik tejkan tatanul laka pachʼin. Vachuʼ tejkan maxtʼunikʼantʼik yu minavinkʼan va ox maʼantʼaulʼotʼik kun achati. Ixkʼatsʼayatʼik ni laktʼiyan apalay ox yu alinachal yu minavinkʼan yu jantu kamiʼoyaʼ.
58010035	Jantu kʼamakʼauntʼijlatʼik yu ox mispʼayatʼik, jantu katʼalhanantʼik. Incha katʼaylhipʼinapitik ex ox kalhaʼayapitik.
58010036	Maqskʼiniy kamaʼantʼaulʼotʼik para kʼamakʼatʼik tacha yu lhinajun Dios. Ex chuncha kalaʼaʼiyapitik yu Dios naul kalaqxtaqniyaʼ ixlapanakni.
58010037	La ixchivinti Dios najun: Va tsʼuniy tsʼanqay ex kaminchoqoyaʼ yu maqskʼiniy kamil, jantucha kataqmaqayaʼ.
58010038	Yu kitʼin ox klaqtsʼin, yucha va por ixlhakapuʼati katsukuyaʼ pero incha taspʼikchoqoy ex jantucha kilhipaʼiniy.
58010039	Kijnankʼan jantu chun kajuu tacha yu tataspʼikchoqoy y tatsʼanqay. Kijnan va lhakapuʼanau y va chuncha kapulaqtaxtuyau.
58011001	Incha kʼalhitsʼukʼu lhakapuʼati ex ox kʼatsʼay ni kaʼalinaʼ yu pʼakxanʼiy, mas chavaycha jantukaʼ tasuy.
58011002	Ni Dios ox jalaqaʼil yu maqaniyaʼ lapanakni por ixlhakapuʼatkʼan.
58011003	Por lhakapuʼanau ixchivinti Dios va xlhiyucha malaqasiyau ni Dios makal tachun yu alin. Ex chuncha tachun yu alinta yucha makal mas pʼunaj jantukaʼ tuʼuchun ixʼalinta.
58011004	Ni Abel ox lhakapuʼal ni Dios y xlhiyucha moqslal apalay ox lapaxkan xajantu yu Caín. Chuncha ni Dios laqaʼinil ixlapaxkan Abel y laqtsʼil tacha ox lapanaki. Ex nil pero mas nitacha va tacha vananaj kintaxaqalayan por ixlhakapuʼati, va kintamasuniyan para kalaqtsʼiʼiu.
58011005	Ni Enoc yucha lhakapuʼal ni Dios. Xlhiyucha lhaʼankal kujnuʼ laktʼiyan, jantu kamispal lhinin. Ex jantucha lay ixtemakan, va ixlhaʼantacha ni Dios. La ixchivinti Dios najun ni Dios ox laqtsʼil tacha tiʼukxuyal.
58011006	Incha jantu kʼalhakʼapʼupʼi ni Dios ex yucha jantu lay ox kalaqtsʼin. Yu talakanuniputun ni Dios maqskʼiniy kalhakapuʼal ni alinta y vachu kalhakapuʼal ni jalaqxtaqniy yu lajʼoxi tachun yu laqsaval tapuxkajuy.
58011007	Vachuʼ ni Noé yucha lhakapuʼal ixchivinti Dios tejkan junil ni kalaqmixaʼ kun xkan ni lakamunukpaʼ mas jantukaʼ ixtasuy. Va makal kuenta y makal laqataun ay barco yu tapulaqtaxtul ixlapanakni. Ex va lakmukʼanikal ixlaqtaqalkʼan yu alati lapanakni. Pero ni Noé lhakapuʼal, xlhiyucha ni Dios ox laqtsʼil.
58011008	Ni Abraham yucha lhakapuʼanil ixchivinti Dios tejkan lhijunil kataxtul la ixtʼun para kaʼal alakataun yu ixnavin kunaʼ. Jantu ixkʼatsay toʼoxtaycha kachaanacha tejkan taxtul la ixtʼun.
58011009	Va lhakapuʼal ni Dios, xlhiyucha tsukuchal anchanuʼ lakatʼun yu Dios naul ixnavin kunaʼ, mas tiʼukxuntayal taʼan jantu machaqaʼ kaval. Va ixtaulay laka karpa y vachuʼ Isaac ali Jacob, yu vachuʼ ixtʼunkʼan val.
58011010	Ni Abraham va ixpakxanʼiy lakataun putaulan yu ox makakanta kun xaputayan. Va lakataun yu Dios lhinajun tacha maqskʼiniy kaval y va yu Dios makay.
58011011	Ni Sara vachuʼ lhakapuʼanil ixchivinti Dios. Mas va la xanaticha y jantucha lay kalhitsukul jasʼatʼa, pero lhakapuʼanil yu Dios naul katapasayaʼ. Xlhiyucha va xtaqnikal tapʼasta para kalhitsukul jasʼatʼa.
58011012	Ex chuncha ni Abraham, mas ayaj xapaycha, va kun yucha taminchal pumalhuu lapanakni tus tacha jastʼakun, tus tacha yu lakstʼuniy kukuj yu alin la ixkilpaʼ lakamar, jantu lay puteʼekan.
58011013	Tachun ni anchanuʼ lapanakni ox ixtalhakapuʼan tejkan tanil. Jantukaʼ ixtalaqaʼiy yu Dios ixnajunta kalaqxtaqniyaʼ. Pero ixtakʼatsay ni kaʼalinaʼ tacha Dios naul, xlhiyucha lhiʼachantajul. Ixtanajun ni va tapasanaʼ ixtajunita, va jantu machaqan aniy lakamunukpaʼ kataval.
58011014	Lapanakni yu chuncha tanajun ox tamasuy ni tapuxkajuy alakataun putaulan taʼan mero ixtʼunkʼan kunaʼ.
58011015	Incha katapastaklhi ni lakatʼun taʼan taminchal ex la lay kataʼanchoqol.
58011016	Pero ixtaʼuxaʼan alakataun putaulan taʼan apalay ox kaval, yu alin laktʼiyan. Xlhiyucha ni Dios jantu lhimaxanan tejkan yuʼuncha tanajun va yucha ixDioskʼan junita. Yucha jalaqlaʼoxinitacha alakataun putaulan.
58011017	Ni Abraham lhakapuʼal ni Dios y xlhiyucha tejkan Dios laqtsʼintanul ex makal yu lhijunkal. Va lhimil ni Isaac va ixlhimoqslal tacha taun lapaxkan mas Dios ixnajunta va yucha kapuʼalil pumalhuu sasʼatʼan.
58011018	Ni Dios lhichivinil ni Isaac tejkan junil ni Abraham: “Va por Isaac katapuʼalinaʼ tachun mesʼatʼan.”
58011019	Ni Abraham ixkʼatsay ni Dios lay kamajkujuchoqol ni Isaac mas kanil. Laqsaval va laycha chuncha ni Abraham laqaʼichoqol istsʼal.
58011020	Ni Isaac va lhakapuʼal ni Dios y xlhiyucha jalaklhitapaynil istsʼalan para lajʼoxi kataval ixjatsukuntikʼan, yuʼuncha va ni Jacob ali Esaú.
58011021	Ni Jacob va lhakapuʼal ni Dios. Xlhiyucha tejkan va laycha kanil jalaklhitapaynil ni Dios por qayntamin istsʼalan. Va taqayntatayal para katoʼoyal Dios, va putayal ixpaliki.
58011022	Ni José va lhakapuʼal ni Dios. Xlhiyucha tejkan va laycha kanil va lhichivinil tejkan katataxtuchoqotachal ni israelitas laka Egipto. Lhinaul va kalhaʼankal ixjalhukuti para kamaknunikal la ixtʼunkʼan.
58011023	Ni Moisés tejkan tsukuchal, ex ixjapayan ixtalhakapuʼan Dios. Xlhiyucha tamaqsaqlhi por laʼatʼutu malkuyuʼ, talaqtsʼil ni va la kʼus ixjunita. Jantu katatalhaunil ni ay jalhachimoʼonuʼ Egipto yu ixlhinajunta ixmaqnika istsʼalankʼan ni israelitas.
58011024	Ex ni Moisés tejkan lhikʼatsalcha, vachuʼ lhakapuʼal ni Dios. Xlhiyucha jantu kamispaputunkal tacha ixpapanti ni jalhachimoʼonuʼ Egipto.
58011025	Va xtaqkal para kalhimaqchapukal kun ixlapanakni ni Dios. Jantu kataʼachajunil taun panchʼix yu talaqalhin.
58011026	Apalay ox lhilal kalhilaktuʼukal por Cristo yu kamalaqachayaʼ ni Dios xajantu kalhitsukul tachun xamaqaliti ni Egipto. Va ixpakxanʼita yu lhilhajati yu Dios kaxtaqniyaʼ.
58011027	Va lhakapuʼal ni Dios, xlhiyucha taxtuchal xalakatʼun Egipto. Jantu katalhaunil ixlhilukuj ni jalhachimoʼonuʼ. Va tacha kalaqtsʼil ni Dios yu jantu laqtsʼinkan, xlhiyucha va taylhaʼal.
58011028	Va lhakapuʼal ni Dios, xlhiyucha makal yu xakʼatan Paxku. Chuncha ni israelitas ixtalhipuxvay jakʼalna xakiltalakxtuti ni ixchaqakʼan. Ex chuncha ixmayul Dios yu lhimil lhinin jantu kalaqmaqnil istsʼalankʼan yu saʼoqsni.
58011029	Ni israelitas yuʼuncha talhakapuʼal Dios, xlhiyucha yu lakamar yu junkan Xlapul va xixlhicha tejkan talaqpuslhi. Pero tejkan ixtalaqpusputun yu xatropas Egipto, ex yu xkan aqtsaunchoqol, va taʼaqskajʼuʼol.
58011030	Aaqtaun ni israelitas talhakapuʼal Dios, xlhiyucha taqtal yu lajʼay xaʼexni laka putaulan Jericó tejkan tamaqachoqonul paqtujun.
58011031	Ancha laka putaulan, yu jamaqtaqalhini xanati yu ixjunkan Rahab, yucha lhakapuʼal Dios. Xlhiyucha ox jalaqaʼil ixlapanakni Dios yu tamaqsaqtanul ancha la ixchaqaʼ. Chuncha jantu kanil kun yu alati yu jantu katamakal kuenta ixchivinti Dios.
58011032	¿Tisuncha apalay kaknaul? Kintsʼanqaniy julchan para kaklhichivinil Gedeón, Barak, Sansón, Jefté, David ali Samuel kun yu ixtalaqputeʼey ixchivinti Dios maqancha.
58011033	Yuʼuncha talhakapuʼal Dios y xlhiyucha tamaqalhajal ixtʼunkʼan ni jalhachimoʼonun, ox talhachimoʼonul, talaqaʼil yu Dios ixnajunta kalaqxtaqniyaʼ ixlapanakni, tamalakchaunil ixkilnakʼan yu maqtalin.
58011034	Tamamixil lajʼay jikmi yu laqpʼas, taqoslhi tejkan va laycha ixlaqmaqnikal kun espada, tatapʼasnil tejkan ixtatsʼanqaniy tapʼasta, ixtataʼayajnan tejkan ixʼalin lhilukuj, tatixkaukyaul xatropas ixtʼalaxkayninkʼan.
58011035	Lati xanatin, yu ixapaynin takukchoqol mas ixtanitacha. Alati lapanakni va ayaj jalaqmamaqanlqajnivakal por ixlhakapuʼatkʼan, jantu katamakauntijlal mas taylhaʼal ixmaqanlqajnatkʼan, va ixtalaqaʼiputun ni jatsukunti yu apalay ox tejkan katakujchoqoyaʼ.
58011036	Lati jalaktuʼukal y jalaqmaqanaqkal y jalakchʼikal kun kadena laka pachʼin.
58011037	Lati va jalaktʼalmaqnikal kun chiyux, lati jalaktampachukʼuʼakltʼiukal, lati jalaqmaqnikal kun espada. Lati ixtatiʼukxuntayay y ixtamalaqchʼinin vamun kun ixtaʼan borregos ali chivos, va payniʼincha kilpatanin, tamajkʼatsal, jalaqlhimaqchapukal.
58011038	Ni anchanuʼ lapanakni va ayaj lajʼoxin tus jantu tapaxtoqniy kalaktʼataulal xalapanakni ni aniy lakamunukpaʼ, mas ixtatiʼukxuntayay lakakʼivinan, laka aspajunaxnan, ixtatsukuy taʼan poqapaj lakatʼun.
58011039	Tachun ni anchanuʼ lapanakni ayaj ox ixtalhakapuʼan Dios. Pero aniy lakamunukpaʼ jantu katalaqaʼil yu Dios ixnajunta kalaqxtaqniyaʼ ixlapanakni.
58011040	Dios ixkʼatsay ni kaʼalinaʼ yu apalay ox yu chavaycha kintapaxtoqniyan kijnan. Chavaycha kun kijnankʼan ni anchanuʼ lapanakni yu ixtalhakapuʼan jantu tuʼuchun tatsʼanqaniy.
58012001	Chuncha la alin lapanakni yu kintamasuniyan tas junita ixlhakapuʼatkʼan, va tacha kintamalaqachoqoxnuyan. Xlhiyucha kamakaunau tachun yu kintatanchaniyan la kimputsukukʼan y kamakajuu tachun yu talaqalhin yu kintalakalhumatan. Mas lhitaʼay, va kamaqantʼaqniʼojoocha, kataylhaʼau takyaunan yu lakatin yu taylhaʼantau.
58012002	Vamun kapastakvi tacha makal ni Jesús. Yucha kintamapʼulan y kintalhachaʼan tus taʼan tamaktay yu lakatin yu puʼanau la kilhakapuʼatkʼan. Yucha xtaqkal para kanil laka kurus mas ayaj lhimaxan. Va ixkʼatsay ni kalhiʼachantajuyaʼ astan y chavaycha vil la ixlhijakanaj ni Dios taʼan lhachimoʼonun.
58012003	Kʼamakʼatʼik kuenta tacha ixjunita ni Jesús, ni maqtaqalhinin lapanakni ayaj mamaqanlqajnival pero yucha maqantaqniʼol. Ex chuncha jantu kalaʼalhoʼontʼik la milhakapuʼatkʼan y jantu katachanin.
58012004	Jantukaʼ maqnikʼanatʼik mas tamamaqanlqajnivayan yu tamaqtaqalhinin.
58012005	Kʼaukchʼoʼotʼatʼik la ixchivinti Dios taʼan taxaqalayan tacha sasʼatʼan. Va najun: Kesʼatʼa kʼatʼi, kʼamakʼatʼi kuenta ni ayaj xtapal tejkan ni Dios lhimaqchapuyan para chuncha kalakpʼastʼakna. Jantu kachʼanin mas laqʼaymayan.
58012006	Dios lasavalay ixjatsukunti ni lapanaki yu ox paxkay. Lhimaqchapuy yu ox laqaʼiy tacha sasʼatʼa.
58012007	Maqskʼiniy katʼayaniʼotʼik tejkan Dios talhimaqchapuyan. Dios talaqtsʼinan tacha sasʼatʼan, xlhiyucha lhitʼapʼasayatʼik yu lhitaʼay la metsukuntikʼan. ¿Taʼayucha japay jantu aqtaun kalaqʼaymal istsʼal?
58012008	Dios jalaklasavalay tachun sasʼatʼan. Incha jantu lasavalayan ex jantu laqsaval sasʼatʼa kaʼuntʼi, va tacha aqchunaʼ kʼatʼi.
58012009	Yu kepayankʼan aniy lakamunukpaʼ mas ixkintalaqʼaymayan va ixtoʼoyayau. Ex apalay kaqalasmakniyau ni kimPay Dioskʼan yu kintaxtaqniyan ketsukuntikʼan y chuncha ox katsukuyau.
58012010	Kepayankʼan va taun panchʼix ixkintalasavalayan tacha yuʼuncha ox talhilal. Pero Dios kintalasavalayan para ox kaxajchal la ketsukuntikʼan para lajʼoxi kajuu chʼantaun kun yucha.
58012011	Chavaycha tejkan Dios kintalasavalayan la ketsukuntikʼan jantu achati kaval, va maqaniti. Pero chuncha pulaniyau yu ox jatsukunti. Va lhixajachal yu ox putsuku yu oxamaktaun.
58012012	Xlhiyucha kʼalhitsʼukʼuchʼoʼotʼik tapʼasta la mimakakʼan ali miʼaqtsoqoqnikʼan para lay ox katʼaylhipʼintʼik.
58012013	Vas kʼamakʼatʼik milakatinkʼan para katapʼasnichoqol yu tatsʼanqaniy tapʼasta para lay kaltananchoqol.
58012014	Kʼamakʼatʼik laqatapʼasta para ox kalalaqtsʼintʼik tachun ni lapanakni. Vachuʼ katʼiʼukxuntʼayatʼik jantu kun tuʼuchun laqtaqal. Incha alin milaqtaqal ex jantu lay kalaqtsʼi ni Dios.
58012015	Kʼamakʼatʼik kuenta para tachun kalaʼaʼitʼik ixjamapayninti ni Dios. Vachuʼ jantu matichun kaxkʼayyatʼik. Incha matichun kaxkayanal, ex pumalhuu katalaxkayl.
58012016	Jantu matichun katʼatamal aqayntaun yu jantu ixnavin kaval y jantu matichun kaʼakchʼintamal yu xtaʼa ni Dios. Ni Esaú akchʼintamal yu ixpaxtoqniy tacha xajayaʼ, va lhistʼal tsʼuniy vayti.
58012017	Kʼatsʼayatʼik ni astan ni Esaú junil ixpay para kaskʼinichoqol Dios. Ixnajun kalhitsukuchoqol yu ixpaxtoqnita pero jantucha kalaqaʼikal, mas mapaxal ixjatapastakʼati, mas skʼil kun laqpuqalhuti.
58012018	Uxiknan jantu katʼayachipitik taʼan titay ni aspajun taʼan maqancha takilal ni israelitas. Anchanuʼ aspajun va yu lay chʼapakan, va ixmaqtajiy kun jikmi, va ixputsʼista y ayaj lhitalhan y ixʼalin uniyaxkan.
58012019	Vachuʼ jantu kaʼasmaktʼik ni anchanuʼ pʼays sqol, vachuʼ yu pʼays chivinti jantu kaʼasmaktʼik tacha maqancha yuʼuncha taqasmaklhi. Va taskʼil para jantucha kalaklhijunil tuʼuchun chivinti.
58012020	Yuʼuncha jantucha lay ixtatayaniy yu ixlhinaunkanta yu inchineʼ: “Mas va taʼayucha kachʼintal taʼan titay ni aspajun, ex katʼalmaqnikal kun chiyux, mas kaval laqataun talhitsukuti.”
58012021	Va ayaj lhitalhauniti ixjunita, tus Moisés naul: “Tus ikxkapʼiknil kun kintalhanti.”
58012022	Jantu ixpʼinatʼik ni anchanuʼ aspajun. Va tacha kachʼipʼintʼatʼik laka aspajun yu junkan Sión taʼan alin laka putaulan Jerusalén. Pero jantu xaputaulan aniy lakamunukpaʼ kaval. Va yu xaputaulan laktʼiyan taʼan vil ni Dios yu kujta. Ancha chʼipʼintʼatʼik taʼan alin miles kun miles ixmayulnin Dios yu tataqxtoʼa kun achati.
58012023	Tʼaqxtʼoqtʼik kun ixlapanakni ni Dios, yu sasʼatʼan tajunita. Ixtaqaʼutikʼan va jatsʼoqʼulakanta taʼan laka palhachimoʼon laktʼiyan. Chʼipʼintʼatʼik taʼan vil ni Dios yu laqlaʼoxiy ixlaqtaqalkʼan ni lapanakni. Chʼipʼintʼatʼik taʼan alin ixlhitsukunukʼan ni lapanakni yu jantu katalhitsukul talaqalhin.
58012024	Chʼipʼintʼatʼikcha taʼan vil ni Jesús yu kintamapasaniyan ni sastʼi chivinti yu Dios kintatʼamakajun. Chʼipʼintʼatʼik taʼan alin yu jakʼalna yu lhipuxvakan para kamalaqmixinikal talaqalhin. Yucha xtaʼa apalay ox jatsukunti xajantu ni jakʼalna yu moqslal ni Abel.
58012025	Jantu kamajʼantʼik ixchivinti Dios yu taxaqalayan. La maqancha ni israelitas tamajʼanil ixchivinti Moisés yu jalaqxaqalal aniy lakamunukpaʼ. Astan jantu lay ixtaqosa ixmaqanlqajnatkʼan. Ex laqsaval kijnan jantu lay kaqosvi kimaqanlqajnatkʼan incha kamajʼaniyau ixchivinti Dios yu kintaxaqalayancha laktʼiyan.
58012026	La maqancha ni lakatʼun va xkapʼiknil tejkan chivinil Dios. Chavaycha najun: “Tejkan chuncha kakchivinchoqoyaʼ kaxkapʼikninaʼ ni lakamunukpaʼ y vachuʼ yu laktʼiyan.”
58012027	Tejkan chuncha najun ni Dios va lhichiviniy ni julchan tejkan kamaqosuyaʼ tachun yu makal yu jantu lay tayaniy. Ex vamun kaxajtachal yu katayaniyaʼ.
58012028	Xlhiyucha kaxtaqniu lhimalaqpuchuncha ni Dios por ukxuyanau taʼan lhachimoʼonun. Ancha jantu aqtaun kalaklayaʼ. Ex chuncha katʼalhaunitʼik ni Dios y ox katʼoʼoyatʼik.
58012029	Yu kiDioskʼan va tacha jikmi yu laqxavanan.
58013001	Katʼaylhipʼintʼik lapaxkanan tacha tʼalaqaunin.
58013002	Ox kʼalaʼaʼitʼik la minchaqaʼ mas kaval lapanakni yu jantu mispʼayatʼik. Lati mas jantu ixtakʼatsay, va ixmayulnin Dios tamaloqojnil.
58013003	Kalakpʼastʼaktʼik yu tatanumanal laka pachʼin. Kakʼatsʼantʼik va tacha kalaktʼachʼikʼantʼik ni uxiknan. Vachu yu jalaqlhimaqchapukanta, va kʼakʼatsʼantʼik tacha chʼantaun kʼaʼuntʼik.
58013004	Tachun maqskʼiniy katʼoʼoyatʼik ni lakxtuklati. Ox katʼaylhipʼintʼik yu lakxtuklati, jantu kamaqtʼaʼalhinintʼik. Ni Dios kalakmukʼaniyaʼ ixlaqtaqalkʼan tachun yu tatʼatamay yu jantu ixnavinkʼan kaval.
58013005	Jantu kaʼachʼanitʼik tumin, va katʼaʼoxamaktʼamitʼikcha kun yu lhitʼaunatʼikcha. Ni Dios va naul: “Jantu aqtaun klamakaunau, va si klaʼaqtayjuyau.”
58013006	Xlhiyucha jantu talhananau, va naunau: Ni Dios kintaʼaqtayjuyan, jantu katalhananau. Yu lapanakni jantu tuʼuchun lay kintamakaniyan.
58013007	Kalakpʼastʼaktʼik yu xalajʼaynin yu tamasunin ixchivinti Dios. Kʼamakʼatʼik kuenta tas lhixajchal ixputsukukʼan y katʼaylhipʼintʼik tacha ixlhakapuʼatkʼan.
58013008	Ni Jesús jantu tapaxay, va aqstanchun mas va kutancha, mas chavaycha, mas va tavanancha.
58013009	Jantu kʼamakʼanukʼantʼik mas lati tamalaniputunan aputaun jatapastakʼati yu jantu paxtoqniy. Talhinajun tisuncha lay kaʼutʼi pero yu talhinajun jantu matichun aqtayjuy. La ketsukuntikʼan vamun ixjamapayninti ni Dios lay kintaʼaqtayjuyan.
58013010	Ni kilapaxkankʼan va tacha yu ixtamoqslay maqancha yu jantu jalaqxtaqnikan lakatin para kataʼul ni yuʼuncha.
58013011	Tejkan ixtamakay ni anchanuʼ lapaxkan yu ixtamoqslay, ex yu xaʼukxtin kura lhaʼal xajakʼalna talhitsukuti tus ixpulakna ni chaqaʼ taʼan ixtatoʼoyay Dios. Va para kalaqmalaqmixinikal ixtalaqalhinkʼan. Pero ixlakatunajkʼan ni talhitsukuti ixtaxavay ixlhimaqspaʼ ni putaulan.
58013012	Chuncha vachuʼ ni Jesús va maqnikal ixlhimaqspaʼ ni laka putaulan para kalaqmalaqmixinikal ixtalaqalhinkʼan ixlapanakni por ixjakʼalna.
58013013	Ex kijnankʼan vachuʼ maqskʼiniy kaʼau taʼan alin ni Jesús. Jantucha katanuu la ixputsukukʼan ni lapanakni mas kintalaktuʼuyan.
58013014	Aniy taʼan vilanau kamiʼoyaʼ. Va lakxkauyau ataun putaulan yu kaminakaʼ.
58013015	Por yu makal Jesús va si ay makayau ni Dios. Ex chuncha kalhixajchal tacha kilapaxkankʼan yu minachal la kinkilkʼan tejkan ox lhichivinau ixtaqaʼuti.
58013016	Kʼamakʼatʼik yu lajʼoxi y kalaʼaqtʼayʼutʼik. Chuncha lhixajachal tacha lapaxkan yu lhipaʼiniy Dios.
58013017	Kaʼalʼasmaktʼik yu xalajʼaynin yu talhakapuʼanan y kamakʼatʼik kuenta yu talhijunan. Yuʼuncha talhistakʼan la metsukuntikʼan y kataxtaqniyaʼ kuenta ni Dios por ixlhitapatsakʼan. Ex kaʼalʼasmaktʼik para lay katatapatsal kun achati. Incha ayaj lhitaʼay para yuʼuncha ex jantu ox lhixajachal para uxiknan.
58013018	Kaskʼintʼik Dios por kijnankʼan. Ox ijkʼatsayau ni jantu alin kilaqtaqalkʼan. Tachun yu ikmakayau va ox iktiʼukxuntayaputunau.
58013019	Ni kitʼin va klaskʼiniyau ni kaskʼintʼik Dios para niman aaqtauncha lay klatʼataulchoqochaʼau.
58013020	Ni Dios oxamaktaun kintamakayan. Yucha majkujuchoqol kiJalhachimoʼonukʼan Jesús tejkan ixnitacha. Ni Jesús va la ay y kintalhistakʼan tacha ixborregos. Ixjakʼalna masuy ni Dios chʼantaun kintatʼamakajun mas va tavanancha.
58013021	Xlhiyucha ni Dios kataxtaqnin tachun yu lajʼoxi yu maqskʼiniyatʼik. Ex lay kʼamakʼatʼik yu lhinajun. Vachuʼ kamakal Dios la ketsukuntikʼan va yu kalhipaʼinil. Chuncha kamakal por ixjatsukunti ni Jesucristo yu paxtoqniy katoʼoyakal mas va tavanancha kaval, jantu aqtaun katamaktal. Va chuncha kavalcha.
58013022	Klaskʼiniyau, ketʼalaqaunin, ox kʼalaʼaʼitʼik ni chivinti yu klalhixaqalau kun yu aniy lakatʼuniy karta.
58013023	Va iknajun kakʼatsʼatʼik ni kilaqajkʼan Timoteo taxtuchoqotacha laka pachʼin. Incha niman kachinaʼ ex iktʼaʼantachal tejkan klalaqʼanchoqoyau.
58013024	Kʼamastʼakʼatʼik tachun yu talhichimoʼoyan y tachun ixlapanakni ni Dios. Vachuʼ tamastakʼayan yu aniy tavilanal xalakatʼun Italia.
58013025	Ni Dios katamapaynin mintachunkʼan.
59001001	Kitʼin va kSantiago yu ixʼoqxtamati Dios y vachuʼ ixʼoqxtamati ni Jalhachimoʼonu Jesucristo kunita. Klamastakʼayau ni uxiknan yu oqxlaqkautʼuy xalapanakni Israel untʼatʼik yu tʼikl pʼutʼaukʼaʼotʼik taʼakapuchun ni lakamunukpaʼ.
59001002	Ni uxiknan yu ketʼalaqaunin, kʼalhiʼachʼantʼaʼutʼik tejkan pulhuu maqanlqajnati tapaxtoqniyan.
59001003	Uxiknan kʼatsʼayatʼikcha ni tejkan maʼanlʼajnanatʼik por milhakapuʼatikʼan ex kʼalhixajtʼachipitik tacha lapanakni yu laqsaval tamaqantʼaqniy taʼan lhitaʼay.
59001004	Kʼamaʼantʼaqnitʼik kun mintapʼastkʼan y ox vas katʼaylhipʼintʼik la metsukuntikʼan tus jantu tuʼuchun katsʼanqal.
59001005	Incha alin xaqayntaun ni uxiknankʼan yu tsʼanqaniy jatapastakʼati, ex maqskʼiniy kaskʼinil ni Dios y yucha kaxtaqniyaʼ. Ni Dios ayaj lhuu xtaʼa y jantu aqtaun najun incha jantu.
59001006	Kʼaskʼinitʼik pero vachuʼ ox kalhakʼapʼupʼintʼik ni kalaʼaʼiyapitik porke yu jantu lhakapuʼan lhiʼakxajachal tacha xaxkan lakamar yu maqyaulhitsukuy ni un la ixʼukxna.
59001007	Incha matichun va putʼuy jalakpastaknan ex jantu lay laqaʼiniy tuʼuchun ni Jalhachimoʼonu Dios
59001008	por tʼuy jatapastakʼati makay. Chavay putaun pastakʼa y ataun julchan aputaun pastakʼa ex yucha jantu lay vas taylhaʼan la ixlakatin.
59001009	Qayntaun kilaqajkʼan incha ayaj kilpataniʼ ex ni yucha lay ay kakʼatsal porke Dios ay makay.
59001010	Chavay yu maqaliʼ lay ay kakʼatsal vamun incha Dios lakatʼuniy makay. Yu maqaliʼ yucha va tacha xaxanati qaltaun javan yu jantu taqmaqay.
59001011	Tejkan xajachil julchan ayaj pʼays jaskʼunun ex yu javan xixacha y yu xaxanati patajuycha ex maqatsʼanqaʼojoycha ixkʼusixtu. Vachu chun katapasayaʼ ni maqaliʼ, yucha katsʼanqayaʼ tejkan vananaj taylhaʼan la ixlhitapatsa.
59001012	Yu tayaniy ixmaqanlqajnati y jantu makauntijlay ixlhakapuʼati yucha ayaj lhiʼachantajuy. Incha kamaqantʼaqniyaʼ tachun ixmaqanlqajnati ex kalaqaʼiyaʼ yu ox jatsukunti tus tacha laqataun korona yu Dios naul kalaqxtaqniyaʼ ixlapanakni yu laqsaval taʼachaniy.
59001013	Tejkan qayntaun makaputun tuʼuchun laqtaqal yucha jantu lay kanaul incha va Dios malakpastakʼaniy para kamakal laqtaqal. Dios jantu jamalakpastakʼaninin para kʼamakʼatʼi yu jantu ox. Yucha jantu matichun chuncha malakpastakʼaniy.
59001014	Va ixlaqʼaman ni lapanaki chuncha jalakpastaknan yu jantu ox yu makaputun la ixjatsukunti y yucha xʼaman maqxtaqkan para kachʼapakal.
59001015	Tejkan chuncha pastakʼa yu makaputun ex yucha puʼakxajyachal talaqalhin y tejkan lhuucha talaqalhin laqayntsay ex puʼakxajyachal lhinin.
59001016	Ketʼalaqaunin yu klapaxkayau, jantu kʼamakʼanukʼantʼik.
59001017	Tachun yu lajʼox yu xtaqnikanau y tachun yu vas junita va si talman minachal y va Dios kintaxtaqniyan. Ni Dios makaʼol tachun maklku yu alin laktʼiyan. Yucha jantu aqtaun tapaxay tacha tapaxay jalkʼikniʼ.
59001018	Ni yucha kintaxtaqnin jatsukunti tejkan laqputeʼenikau yu laqsaval. Va chuncha makaputul para kajuu ni kijnankʼan chuncha tacha sasʼatʼan yu xapʼunaj tatsukul yu apalay lhiʼaynikan xajantu tachun yu lakmakal.
59001019	Ketʼalaqaunin yu klapaxkayau, kapʼastʼaktʼik yu klajunau, ni uxiknankʼan maqskʼiniy listujcha kʼaʼuntʼik para ox kaʼasmaktʼaytʼik. Jantu maqskʼiniy niman kachʼivinintʼik y jantu maqskʼiniy niman kʼalukujlatʼik.
59001020	Ni lapanaki yu lukujlay yucha jantu lay lhitsukuy yu vas jatsukunti yu Dios najun kaʼalil.
59001021	Chuncha maqskʼiniy kʼamakʼauntʼijlaʼotʼik tachun yu jantu lajʼox y tachun talaqalhin yu talhavay la metsukuntikʼan. Kalaʼaʼitʼik ixchivinti Dios yu xtʼaqnikʼantʼik la melhanutkʼan y vachu jantu ay kakʼatsʼantʼik. Ni anchanu chivinti yucha lhitʼajun tapʼasta para katamalaqtaxtun.
59001022	Jantu maqskʼiniy vamun kaʼasmaktʼik ixchivinti Dios, va maqskʼiniy kʼamakʼatʼik tacha yucha lhinajun. Incha jantu makʼayatʼik, ex va milaqʼamankʼan makʼanukʼanatʼik.
59001023	Yu qasmatʼa y jantu makay yu lhinajun ex lhixajyachal va tacha qayntaun lapanaki yu laqapulaqtsʼinkan kun speju.
59001024	Tejkan talakanuy laka speju ox laqtsʼinkan tacha tasuy ni yucha y tejkan jantucha laqapulaqtsʼinkan laka speju ex niman kaukchoqoy tacha lakpujun.
59001025	Pero taʼayucha yu ox makay kuenta ixlhachimoʼon Dios yu oxamaktaun jamakanan, y jantu kʼapʼa ixchivinti yu qasmatʼa, yucha ayaj ox makay incha laqsaval vas taylhaaniy yu lhinajun, ex astan ni yucha kalhiʼachantajuyaʼ por yu makay.
59001026	Incha qayntaun pastakʼa ni laqsaval toʼoyay ni Dios pero la ixkilna va tacha taylhaʼancha chiviniʼ yu jantu lajʼox ex va xʼamancha makanuchoqokan y yu makay jantu tuʼuchun xtapal kaval mas va najun toʼoyay ni Dios.
59001027	Incha qayntaun lapanaki ox toʼoyaputun ni Dios sin talaqalhin y sin kalhitayal tuʼuchun yu jantu lajʼox, ex maqskʼiniy kalaqʼaqtayjul yu tiyaunin yu tamaqanlqajnan kun jasʼatʼan yu jantucha katalhitsukul ixpayankʼan. Vachu tsʼanqay kalhistakkal para jantu kamakal tuʼuchun yu jantu ox putsuku aniy lakamunukpaʼ.
59002001	Ketʼalaqaunin, uxiknan yu lhakʼapʼupʼinatʼik ni ay Jalhachimoʼonu Jesucristo va aqstanchunin kʼalatʼoʼoyatʼik y jantu siya tumpaj kʼalalaqtsʼintʼik.
59002002	Tejkan tʼaqxtʼoqyatʼik, ex katanuchal qayntaun maqaliʼ yu kamaqtanul kʼus ixmaqtanuti yu jamakanti kun oro y vachu kaʼulal yu ox laqchʼiti, ex vachuʼ katanuchal ancha qayntaun yu oxicha atʼaliʼ ixlaqchʼita,
59002003	ex chuncha ka va ox kalaʼaʼitʼik yu maqaliʼ y kaʼunitʼik: “Uxintʼi aniycha katʼaulchiy taʼan alin yu ox siya.” Ex yu kilpataniʼ yucha ka va kaʼunitʼik: “Uxintʼi ancha katʼaycha u katʼaʼulcha lakatʼun taʼan chʼatay.”
59002004	Incha va chuncha makʼayatʼik ex jantucha aqstanchunin latʼoʼoyayatʼik. Ex va untʼatʼik tacha jueces yu jantu vas tamakay.
59002005	Ketʼalaqaunin yu klapaxkayau, ox kʼaʼasmaktʼik yu klajunau. Ni Dios jalaksaklhi yu kilpatanin aniy lakamunukpaʼ para kataval tacha maqalinin por ixlhakapuʼatikʼan y vachuʼ para katalaqaʼil ixmaqalitikʼan yu tapaxtoqniy taʼan jalhachimoʼonun, yu kamaqxtaqniyaʼ tachun yu taʼachaniy.
59002006	Uxiknan ox jamamaxaniyatʼik ni kilpatanin pero yu maqalinin va yuʼuncha yu talhimaqchapuyan y talaqxaqamayan tejkan talhaʼanan laka pulakchivin.
59002007	Vachu va yuʼuncha yu takiltajiy ixtaqaʼuti ni Cristo yu lhimapʼaqaʼukʼantʼatʼik.
59002008	Uxiknankʼan ayaj ox makʼayatʼik incha laqsaval makʼayatʼik tacha yu lhinajun kiJalhachimoʼonukʼan Dios yu najun inchineʼ: “Kapʼaxkʼatʼi mintʼamachaqaʼ chuncha tacha pʼaxkʼakʼan milaqʼaman.”
59002009	Pero incha jantu va aqstanchun japʼaxkʼananatʼik ex makʼayatʼik talaqalhin y la ixlhachimoʼon Dios tamukʼaniyan laqtaqal por jantu makʼayatʼik yu lhinajun.
59002010	Incha qayntaun lapanaki tus makaʼojoy tachun yu lhinajun la ixlhachimoʼon Dios pero vamun kun laqataun jantu vas makay, ex vachuʼ lhitsukuʼojoy laqtaqal kun yu alati yu lhinaunkan.
59002011	Ni Dios naul: “Jantu katʼatʼamatʼi aqayntaun lapanaki yu jantu minavin kaval y jantu kʼamaqnin.” Ex chuncha incha qayntaun jantu tʼatamay aqayntaun yu jantu ixnavin kaval, pero incha jamaqninin ex makaycha taun laqtaqal yu jantu lhinajun laka lhachimoʼon.
59002012	Uxiknan tsʼanqay vas kachʼivinintʼik y ox vas katʼiʼuntʼayatʼik porke katapuxkaulaqtsʼiniyan mimputsukukʼan ni anchanu lhachimoʼon yu oxamaktaun jamakanan.
59002013	Yu jantu tamapayniy yu alati lapanakni yuʼuncha jantu kamapaynikanaʼ tejkan kapuxkaulaqtsʼinkanaʼ ixlaqtaqalkʼan. Pero yu tamapayninin, yuʼuncha katalhajayaʼ tejkan kalakmakanikanaʼ kuenta ixputsukukʼan.
59002014	Ketʼalaqaunin, ¿tisuncha xtapal incha qayntaun najun lhakapuʼan ni Dios pero jantu makay yu lhinajun? Yucha jantu lay kalaqtaxtuyaʼ mas najun lhakapuʼan.
59002015	¿Tas kalhixajchalcha incha kaʼalil qayntaun kintʼalaqajunkʼan u kintʼalapanatkʼan yu katatsʼanqanil ixlaqchʼitkʼan y vachuʼ katatsʼanqanil yu kataʼul laka julchan?
59002016	Ex incha xaqayntaun uxiknankʼan kajunil: “Laksniycha kapʼinchʼoʼocha, kʼaʼulatʼacha yu qaltanʼay milaqchʼiti y ox kʼavay.” Pero incha jantu xtʼaqniyatʼik yu maqskʼiniy ex jantu tuʼuchun xtapal kaval minchivintikʼan.
59002017	Vachu chun lhitapasay kun milhakapuʼatikʼan, incha jantu makʼayatʼik yu lhinaunkan, ex jantu tuʼuchun ixtapal kaval milhakapuʼati, va tacha kanilcha.
59002018	Qayntaun lay kanaul inchineʼ: “Uxintʼi lhakʼapʼupʼin ni Dios y kitʼin kmakay yu lhinajun.” Pero ni kitʼin va knajun ni jantu lay kʼimasunin ni lhakʼapʼupʼin incha jantu makʼay yu lhinajun. Kitʼin kmasuniyan ni laqsaval klhakapuʼan va por kmakay yu lhinajun.
59002019	Uxintʼi lhakʼapʼupʼin ni Dios va laqataun alin. Chuncha ox makʼay. Ni aqmoqxnun vachu chun talhakapuʼan pero kun talhanti.
59002020	Jantu kaʼuntʼi tontoj, mas naʼun ayaj xtapal milhakapuʼati pero chavay kmasuniyan ni jantu tuʼuchun xtapal kaval incha jantu makʼay yu lhinaunkan.
59002021	Ni Abraham yu maqancha kimpaykʼan ixjunita, ni Dios ox laqtsʼinil ixjatsukunti tacha qayntaun yu jantu kalhitsukul tuʼuchun laqtaqal. Ni yucha ox laqtsʼinkal va por yu makal tejkan ixmaqxtaqputun tacha taun lapaxkan yu istsʼal Isaac.
59002022	Ex chuncha malaqasikan ni Abraham lhakapuʼal pero vachuʼ makal yu lhinaul ni Dios. Chuncha por yu makal tasul ni laqsaval ixlhakapuʼan.
59002023	Ex chuncha val tacha tsʼoqkanta la ixchivinti Dios yu najun inchineʼ: “Ni Abraham lhakapuʼal ni Dios xlhiyucha ni Dios laqaʼil tacha qayntaun lapanaki yu jantu kalhitsukul laqtaqal.” Ex ni Abraham lhimapaqaʼukal ixʼamigo ni Dios.
59002024	Ex chuncha kʼatsʼayatʼik ni Dios ayaj ox laqtsʼin qayntaun lapanaki por yu makay y jantu vamun por yu lhakapuʼan.
59002025	Ni Dios vachu ox laqaʼil ni Rahab, ni anchanu xanati yu ixmakata talaqalhin kun joʼakna. Yucha ox laqaʼikal por yu makal tejkan jalaqaʼil yu ixjalaqmalaqachata Josué ex astan jalaqmalaqachachoqolcha alakataun lakatin.
59002026	Ni lakatunaj yu jantucha kalhitsukul ixlhitsukunuʼ yucha nitacha. Vachu chun junita milhakapuʼati incha jantu makʼay yu lhinajun ni Dios ex tacha kanilcha milhakapuʼati.
59003001	Ketʼalaqaunin, apalay ox kaval jantu qaynlhuu kʼaʼuntʼik yu jamalaninanatʼik. Ni kijnan kʼatsayaucha yu jantu vas jamalaninanau, ni Dios apalay kamakayaʼ kuenta kintalaqalhinkʼan.
59003002	Tachun kijnan pulhuu laqtaqal makayau. Incha qayntaun lapanaki jantu aqtaun kiltaxtuy tuʼuchun chivinti yu jantu ox, ex yucha vas tiʼukxuyal, jantu tuʼuchun tsʼanqaniy y vachuʼ lay lhichimoʼoy tachun ixlakatunaj.
59003003	Tejkan jamakiltanuyau ixfrenoskʼan ni jukin para kintatoʼoyan ex lay japulhaʼanau taʼan japulhiʼuxaʼanau.
59003004	Vachu ni barcos, mas ayaj lajʼay y yu un pʼays sunlhaʼan, pero yu xamaltananaʼ va kun lakatʼuniy kʼiu lay pulhaʼan taʼan pulhiʼuxaʼan.
59003005	Vachu ni kisimaʼatikʼan mas va lakatʼuniy yu alin la kilakatunajkʼan pero lay makay axtoqnuʼ yu lajʼay. Ni jikmi mas va lakatsʼuniy pero vachu lay xavaʼojoy taʼakchun lakakʼavinan.
59003006	Ni kisimaʼatikʼan va tacha lakatsʼuniy jikmi junita. Va ancha minachal puchux xatalaqalhin ni lakamunukpaʼ. Yucha laqalhiʼojoy tus tachun kilakatunajkʼan, va tacha kamaqtaytaulal tapanchun la ketsukuntikʼan y pumaqtajiy xajikmi laqnin.
59003007	Ni lapanakni lay tamamansujlay puchux talhitsukuti, lay tamamansujlay tsʼoʼon ali tsapulin y vachuʼ yu alin lakxkan y chavay tamamansujlatacha.
59003008	Pero jantu matichun lay mamansujlay isimaʼati. Tejkan tsukuy maqtaqalhiniʼ ni simaʼati ex lhiʼakxajachal tacha kʼalhitsʼukʼucha taun xalhinin para kʼamaqnin.
59003009	Kun kisimaʼatikʼan putoʼoyayau kimPaykʼan Dios y vachu va yucha pulaktuʼuyau ni lapanakni yu jalakmakal Dios para kataval tacha yucha.
59003010	Kun kinkilnakʼan kiltaxtuyau chivinti para kaputoʼoyau ni Dios y vachuʼ para laqxtoqnuʼ kachiviniu. Ketʼalaqaunin, jantu maqskʼiniy chuncha kaval.
59003011	Taʼan taxtuy xkan jantu lay putʼuy taxtuy. Jantu lay lakataun taxtuy yu saqsi xkan kun yu suniya xkan.
59003012	Ketʼalaqaunin, vachu ni xakʼiu higo jantu lay xtaʼa xaʼunikan olivas y yu xakʼiu olivas jantu lay xtaʼa xaʼunikan higos. Vachu va chun taʼan alin xkan yu sʼoʼo jantu lay taxtuy yu saqsi xkan.
59003013	Incha alin qayntaun yu ox jalakpastaknan y chux malaqasiy ex tsʼanqay jantu ay kamakakal y kamasul yu ox ixputsuku yu minachal kun ox ixjatapastakʼati.
59003014	Uxiknan incha alin akchaʼati kun taqspukniti la melhanutkʼan ex jantu maqskʼiniy ay kakʼatsʼantʼik. Chuncha va si jalaklkʼananatʼik para jantu lay kamispakal yu laqsaval.
59003015	Ni anchanu jatapastakʼati yucha jantu kaminchal kun Dios, yucha va xajatapastakʼati aniy lakamunukpaʼ yu pastakʼa yu valiʼiy lapanaki y minachal kun ni aqmoqxnuʼ.
59003016	Taʼan alin akchaʼati kun taqspukniti ancha jantu lay vas xajachal tuʼuchun y puchux talaqalhin alin.
59003017	Pero yu talhitʼajun ni jatapastakʼati yu minachal kun Dios yuʼuncha talhixajyachal jatsukunti yu jantu tsʼuniy kalhitayal laqtaqal, va oxamaktaun tajunita, vachu qalʼox tajunita, vachu jantu ay takʼatsan, va talhitsukuy jamapayninti, tachun yu tamakay si ox xajachal, va taun jalaqtsʼinkan y jantu tʼuy ukxpu tamakay.
59003018	Yu talaqlaʼoxinin yu talalhixkajiy para ox katalalaqtsʼinchoqol, yuʼuncha ox tamakay. Va tacha katachʼal yu ox para kataxqaʼil yu vas jatsukunti.
59004001	¿Tas ancha minachal milhilukujkʼan tejkan lachʼapʼayatʼik siya uxiknankʼan? Va minachal kun mijatapastakʼatikʼan porke ayaj lhitsʼukʼupʼutʼunatʼik axtoqnuʼ tus lhiʼakxajyachal lhilukuj.
59004002	Alin yu achʼaniyatʼik para kʼalhitsʼukʼutʼik pero jantu lay lhitsʼukʼuyatʼik. Jamaʼaninanatʼik y vachu lalhiʼakchʼipʼiniyatʼik tuʼuchun y jantu lay lhitsʼukʼuyatʼik. Ex makʼayatʼik lhilukuj. Pero jantu laʼaʼiyatʼik yu skʼinatʼik porke jantu skʼiniyatʼik ni Dios.
59004003	Tejkan skʼiniyatʼik jantu laʼaʼiyatʼik porke jantu vas skʼinatʼik, vamun skʼinatʼik para kʼamaʼaqxatʼik kun yu jantu lajʼox la mimputsukukʼan.
59004004	Uxiknan lapanakni yu makʼauntʼijlayatʼik yu tapaxtoqniyan, ¿jantu kʼatsʼayatʼik ni yu chʼantaun tʼajun kun yu aniy lakamunukpaʼ yucha va ixtʼalaxkayaʼ ni Dios? Y taʼayuʼ yu ayaj achaniy yu jantu lajʼox yu alin lakamunukpaʼ ex yucha lhiʼakxajyachal ixtʼalaxkayaʼ ni Dios.
59004005	Va ayaj xtapal ni chivinti yu tsʼoqkanta yu najun inchineʼ: “Ni espíritu yu kintamalakatanutan ni Dios va ayaj xiyaxnaʼ.”
59004006	Pero apalay lhuu ixjamapayninti ni Dios yu kintaxtaqniyan. Xlhiyucha va tsʼoqkanta la ixchivinti Dios, va najun inchineʼ: Dios jalaktanchaniy yu lajʼay jalakmakakan pero ox jalakmapayniy yu lakstʼuniy jalakmakakan.
59004007	Kʼamalakʼatʼunikʼantʼik kun Dios. Kʼalaktʼanchʼanitʼik yu tamakaniputunan ni aqmoqxnuʼ ex yucha katalajqosmajʼanan.
59004008	Katsʼukʼutʼik ukstsʼuniy kun Dios ex yucha vachuʼ ukstsʼuniy katsukuyaʼ kun uxiknankʼan. Uxiknankʼan maqtaqalhinin untʼatʼik, kʼaxakʼamaʼantʼikcha yu jantu ox makʼayatʼik la mimakakʼan. Kachʼaʼaxtʼutʼik yu jantu ox la melhanutkʼan yu putʼuy makʼapʼutʼunatʼik.
59004009	Kʼamaʼaninitʼik y katʼijnintʼik y kaʼalhuntʼik. Yu miʼachatkʼan kalhiʼakxajtachal qalhuti vachuʼ yu miʼachantikʼan kalhiʼakxajtachal jamaqaninti.
59004010	Lakstʼuniy kakʼatsʼantʼik kun ni kiJalhachimoʼonukʼan Dios ex yucha lajʼay katamakayan.
59004011	Ketʼalaqaunin, jantu maqskʼiniy kʼalalhichʼivinintʼik yu jantu ox. Taʼayuʼ yu jantu ox lhichiviniy ixlaqaj y vachu jantu lhiʼajin ex yucha jantu ox lhichiviniy ixlhachimoʼon ni Dios y vachuʼ jantu lhiʼajin. Incha matichun jantu lhiʼajin ixchivinti Dios ex yucha jantu makay yu lhinajun. Yucha ay jalhachimoʼonuʼ kʼatsan porke jantu lhimukʼay ixlhachimoʼon ni Dios.
59004012	Vamun Dios maqxtaqlhi ni lhachimoʼon y yucha lay malaqtaxtunun y vachu lay mukʼay laqtaqal. Ex uxintʼi, ¿tas ayucha kʼatʼicha ni mukʼaniputun laqtaqal milaqaj?
59004013	Kʼaʼasmaktʼik yu inchineʼ naunatʼik: “Chavaycha u lhiy kʼanau intachun y kʼanau taʼan ay putaulan. Ancha kataultachaʼau taun jachʼitin, katapatsayau y kalhajayau tumin.”
59004014	Jantu kʼatsʼayatʼik yu lhiy katapasayaʼ la metsukuntikʼan. ¿Tisuncha xtapal metsukuntikʼan? Va tacha taputsʼi yu tasuy taun panchʼix ex astan niman laqmixchoqoy.
59004015	Yu tsʼanqay kʼanauntʼik va inchineʼ: “Incha chuncha maqamay ni kiJalhachimoʼonukʼan Dios, ex chun lay katsukuyau y lay kamakayau tuʼuchun.”
59004016	Uxiknan vamun tamaqamayan katʼamaʼayajnin minchivintikʼan. Tachun anchanu jaʼayajnati va talaqalhin.
59004017	Incha matichun mispay yu ox yu tsʼanqay kamakal pero incha jantu makay, ex yucha makay talaqalhin.
59005001	Kaʼasmaktʼik ni uxiknan yu maqalinin untʼatʼik. Kaʼalhuntʼik y kʼalaktʼasatʼik por kʼamaʼanlʼajnanapitik.
59005002	Yu mimaqalitkʼan yucha puchʼitacha y yu milaqchʼitkʼan laqxvayʼojotacha tsapul.
59005003	Yu miʼorojkʼan ali mimplatajkʼan yuʼuncha talaqmastacha y anchanuʼ yu mastacha yucha masuy milaqtaqalkʼan y yucha kʼapʼutsʼanʼayapitik tus tacha katalaqxavaʼon. Vamun tamaqamayan kʼalalhavatʼik mimaqalitkʼan mas chavaycha tʼajuncha miʼonuʼ ni lakamunukpaʼ.
59005004	Kʼamakʼatʼik kuenta. Jantu kʼalakmapʼalatʼik miʼoqxtamatinkʼan yu taxqanal la milhitapatskʼan. Yuʼuncha tus talaktʼasay tachivintanuy. Tus taʼan vilchal ni Dios yu jalaklhichimoʼoy tachun yu talhitʼajun tapʼasta, tus ancha kilchaʼan ixchivintikʼan miʼoqxtamatinkʼan.
59005005	La metsukuntikʼan lhitʼaunʼoyatʼik tachun yu lajkʼus yu alin lakamunukpaʼ y tachun yu skʼinatʼik la melhanutkʼan. Ex chuncha mimputsukukʼan makʼayatʼik tus tacha yu talajʼonta vakaxna yu laqchaʼantacha xajulchan para kalaqmaqnikal.
59005006	Ni lapanakni yu vas tatijuyanal, yuʼuncha jalaqmamaʼanlʼajnivayatʼik tus jalaqmaqniyatʼik, mas yuʼuncha jantu tuʼuchun talaktanchaniyan.
59005007	Ketʼalaqaunin, uxiknan tsʼanqay kʼamaʼantʼaqnitʼik tus tejkan kaminchoqoyaʼ ni kiJalhachimoʼonukʼan Jesucristo. Vachu chun tacha qayntaun yu tapatsay laka kuxtu maqantʼaqniy tus tejkan tamay ni xkan yu pʼunaj tamay y vachuʼ yu astan tamay, tus ex pakxanʼiy kaxqaʼil yu ox jaxqanti.
59005008	Uxiknan ox katʼaylhipʼintʼik y kʼamaʼantʼaqnitʼik vachuʼ, porke ni Jalhachimoʼonuʼ jantucha maqan kaminchoqoyaʼ.
59005009	Ketʼalaqaunin, jantu tuʼuchun kʼalaʼunitʼik para jantu tuʼuchun laqtaqal kʼamukʼanikʼantʼik. Ni Dios yu mukʼay laqtaqal, yucha va laycha kachil, va lakxtuyalcha laka puerta.
59005010	Ketʼalaqaunin, kalaqtsʼiʼitʼik ixputsukukʼan ni lapanakni yu maqancha ixtalaqputeʼey ixchivinti Dios. Ox ixtamaqantʼaqnita mas ixtamaqanlqajnan tejkan ixtalhichiviniy ixtaqaʼuti ni Jalhachimoʼonu Dios.
59005011	Kijnan kʼatsayau ni anchanu lapanakni yu ixtamaqanlqajnan, yuʼuncha ixtalhitʼajun lhuu achati. Uxiknan asmaktʼatʼik tas valcha kun Job. Yucha maqantʼaqniʼol tachun ixmaqanlqajnati ex mapaynil ni Jalhachimoʼonu Dios. Yucha ayaj paxkanan y mapayninin.
59005012	Ketʼalaqaunin, alin taun tuʼuchun yu ayaj maqskʼiniy. Tejkan chʼivinanatʼik jantu kʼanauntʼik: “por Dios”, para kʼamasutʼi ni laqsaval yu naunatʼik. Vachu jantu kʼanauntʼik: “por ixtapʼasta ni laktʼiyan”, nisin: “por yu lakamunukpaʼ”, nisin por ataun tuʼuchun. Vas kalaʼunitʼik. Incha naunatʼik: “chun”, vamun kaval: “chun”. Incha naunatʼik: “jantu”, vamun kaval: “jantu”, para jantu tuʼuchun laqtaqal kʼamukʼanikʼantʼik.
59005013	Incha alin qayntaun uxiknan yu jamaqaninin, yucha tsʼanqay kaskʼinlhi Dios. Vachu incha alin qayntaun yu ayaj achan, yucha tsʼanqay kamilpal.
59005014	Incha qayntaun taqanʼay, tsʼanqay kalakjuntaʼil ni xalajʼaynin lapanakni yu ox talhakapuʼanan para kataskʼinil Dios y para katalhilakaxapal aceite kun la ixtaqaʼuti ni kiJalhachimoʼonukʼan.
59005015	Incha ox talhakapuʼan tejkan kataskʼiniyaʼ Dios ex palay kunaʼ ni taqanʼan. Yu kiJalhachimoʼonukʼan kamaʼostaulniyaʼ. Incha makal tuʼuchun talaqalhin ex yucha kamalaqmixinikanaʼ.
59005016	Xlhiyucha kʼalamasavalatʼik mintalaqalhinkʼan y kʼalaskʼinitʼik Dios para palay kaʼunchʼoʼotʼik. Qayntaun lapanaki yu ox alinta kun Dios yucha skʼin Dios y yu ixtapayniti lhitʼajun tapʼasta y ox lhiʼakxajachal.
59005017	Ni Elías yucha va qayntaun lapanaki ixjunita tacha kijnankʼan. Pero tejkan ayaj skʼinlhi ni Dios para jantu katamal xkan, ex jantucha katamal lakatʼun tus laʼatʼutu jachʼitin apakltaun.
59005018	Ex astan aaqtaun skʼinchoqol Dios ex tamachoqolcha xkan, ex alinchoqolcha jatachʼanati ni lakatʼun.
59005019	Ketʼalaqaunin, incha alin qayntaun yu makauntijlay ixchivinti Dios yu laqsaval ex yu aqayntaun aqtayjuy para kataspʼikchoqol,
59005020	ex kakʼatsʼatʼik ni yucha malaqtaxtuycha qayntaun maqtaqalhini lapanaki taʼan ixpaxtoqniy kanil. Tejkan chuncha aqtayjuy ex lhuu talaqalhin malaqmixinikan ni anchanu lapanaki yu aqtayjukan.
60001001	Kitʼin, kPedro, ixtamalaqachan ni Jesucristo kunita. Aniy klatsʼoqniyau ni uxiknan yu tus tʼikl pʼutʼaukʼavilanantʼik xalakatʼun Ponto, Galacia, Capadocia, Asia ali Bitinia.
60001002	Yu vananaj maqancha ni kimPay Dioskʼan talaksakchaʼan. Va najun IxʼEspíritu katamakan ni ixnavin kʼaʼuntʼik. Talaksakchaʼan para kaʼalasmaktʼik ni Jesucristo y para katachaʼamajʼanin mintalaqalhinkʼan kun ixjakʼalna. Va ayaj katamapaynin ni Dios y oxamaktaun katamakan.
60001003	Va katoʼoyakal ni Dios yu ixPay kiJalhachimoʼonukʼan Jesucristo. Yucha ayaj kintamapaynin y xlhiyucha kintamakan para katsukuchoqoo sastʼi. Chuncha kintamakan por kujchoqol ni Jesucristo tejkan ixnitacha. Chuncha va tacha taylhaaniyaucha ixpakxanʼika.
60001004	Chuncha ni Dios tamaʼanitan ancha laktʼiyan yu kataxtaqniyan. Yu kataxtaqniyan, yucha jantu lay miʼojoy y jantu lay xqalilin y jantu lay puchʼiy.
60001005	Chavay por lhakʼapʼupʼinatʼik ni Dios, yucha tapulhistakʼan ixtapʼasta para lay kʼalaqtʼaxtʼutʼik. Chuncha lay kalaʼaʼitʼik ni ox jatsukunti yu talhilkamaʼanitan. Yucha kʼamasunikʼanapitik tejkan xaputamaktanacha kunaʼ.
60001006	Xlhiyucha ni uxiknankʼan ayaj lhiʼachʼantʼaʼuyatʼik mas chavaycha lay kaʼalil pulhuu maqanlqajnati.
60001007	Milhakapuʼatkʼan va tacha oro. Tsʼanqay kamapʼukal laka jikmi para kalaqtsʼintanukal incha va laqsaval oro. Chavay milhakapuʼatkʼan yu tayaniy maqanlqajnati apalay xtapal xajantu yu oro yu lay miʼojoy. Chuncha milhakapuʼatkʼan kaxajtachal para ox kalaqtsʼinkʼanapitik, lajʼay kamakʼakʼanapitik y katʼoʼoyakʼanapitik tejkan kaminchoqoyaʼ ni Jesucristo.
60001008	Yucha achʼaniyatʼik mas jantu laqtsʼinatʼik. Mas jantukaʼ laqtsʼinatʼik, va lhakʼapʼupʼinatʼik. Ayaj ox lhiʼachʼantʼaʼuyatʼik tus jantucha pʼastʼakʼatʼikcha tacha lay kʼalhichʼivinintʼik.
60001009	Ox xajachal milhakapuʼatkʼan, va kalaqtaxtuyaʼ milhitsukunukʼan.
60001010	Ni lapanakni yu maqancha ixtalaqputeʼey ixchivinti Dios tejkan jantukaʼ ixmin Jesucristo, yuʼuncha ixtalhichiviniy yu kintaxtaqniyan Dios por ixjamapayninti. Va ixtamispaputun y ayaj ixtalakxkajuy tacha kintapumalaqtaxtuyan ni Dios.
60001011	Mas jantukaʼ ixmin ni Cristo, ixʼEspíritu ixtanun la ixjatsukuntikʼan ni anchanu lapanakni. Xlhiyucha ixtalhichiviniy ni Cristo yu Dios kamalaqachayaʼ. Vachuʼ ixtalhichiviniy yu ixmaqanlqajnati ni Cristo yu kalhitapasayaʼ ali ixʼayaxtu yu astan kalaqaʼiyaʼ. Pero ayaj ixtamispaputun taʼayucha kunaʼ y tavanancha chuncha kunaʼ.
60001012	Ni Dios lakmakʼatsanil ni jantu katapaxtoqniyaʼ ni anchanuʼ chivinti yu ixtalaqputeʼey, va kijnankʼan kintapaxtoqniyan astan. Ni anchanuʼ chivinti yu ixtalaqputeʼey ni yuʼuncha, va yu chavaycha laqpʼutʼeʼenikʼantʼik. Talaqputeʼenitan lapanakni yu ox chivinti kun ixtapʼasta ni Espíritu Santo yu minchal laktʼiyan. Tus ixmayulnin Dios ixtakʼatsaputun yu naunputun anchanuʼ chivinti.
60001013	Xlhiyucha kakʼatsʼajtsʼukʼutʼikcha la mijatapastakʼatkʼan, va ox kʼalhistʼajkʼantʼik. Vamun kapʼakxanʼitʼik yu lajʼoxi yu kintaxtaqniyan ni Dios tejkan kaminchoqoyaʼ ni Jesucristo.
60001014	Kʼaʼuntʼik tacha jasʼatʼan yu ox taqalasmaknan. Jantucha kʼamakʼatʼik yu tacha ixmakʼapʼutʼunatʼik tejkan jantukaʼ ixmispʼayatʼik ni Dios.
60001015	Ox katʼiʼukxuntʼayatʼik tacha ixlapanakni Dios. Dios lhitʼaunʼojoy ixʼoxixtu y yucha tajuntaʼin.
60001016	Va tsʼoqkanta taʼan Dios najun: “Kalhitsʼukʼuʼotʼik yu ox la metsukuntikʼan tacha kitʼin klhitʼaunʼojoy kiʼoxixtu.”
60001017	Va tʼachʼivinanatʼik ni Dios tacha mimPaykʼan. Yucha va aqstanchun laqtsʼintanuy ixputsukukʼan tachun ni lapanakni. Xlhiyucha maqskʼiniy katʼoʼoyatʼik tejkan tʼiʼukxuntʼayayatʼik ni aniy lakamunukpaʼ, tacha jantu aniy machaqan kʼaʼuntʼik.
60001018	Chuncha tacha ixtʼiʼukxuyanantʼik, mimputsukukʼan jantu xtapal kaval, vamun yu tamalanin mepayankʼan maqancha. Uxiknan kʼatsʼayatʼik ni Dios tamalaqtaxtun ni anchanuʼ putsuku. Jantu katamalaqtaxtun kun oro nisin plata,
60001019	va talhimalaqtaxtun ixjakʼalna ni Cristo yu ayaj ixtapal. Yucha va tacha sasʼatʼa borrego yu jantu tuʼuchun tsʼanqaniy y jantu kalhitsukul tuʼuchun yu jantu ox. Va moqslanikanta ni Dios tacha taun lapaxkan.
60001020	Tejkan vananaj jantukaʼ ixʼalin ni lakamunukpaʼ ni Dios naul ni Cristo kalhimaqxtaqkalcha. Pero tus chavaycha kilatachil para uxiknan.
60001021	Va por yucha lhakʼapʼupʼintʼatʼik ni Dios. Yucha majkujuchoqol Jesucristo tejkan ixnitacha ex ay makachal laktʼiyan. Xlhiyucha lhakʼapʼupʼinatʼik ni Dios, vachuʼ pʼakxanʼitʼatʼik yu kataxtaqniyan.
60001022	Chavaycha alasmaktʼatʼikcha ni chivinti yu laqsaval. Xlhiyucha ni Espíritu tapulaqchaʼaxtun mintalaqalhinkʼan la metsukuntikʼan. Chuncha laqsaval lapʼaxkʼayatʼik tacha ox tʼalaqaunin. Maqskʼiniy kalapʼaxkʼatʼik kun tachun melhanutkʼan ali tachun mintapʼastakʼan.
60001023	Uxiknan va sastʼi tsʼukʼuchʼoʼotʼik, jantucha por ixtapʼastakʼan lapanakni yu miʼojoy. Va tsʼukʼuchʼoʼotʼik por ixchivinti Dios yu jantu aqtaun miʼojoy. Yucha lhitʼajun tapʼasta y tʼajun mas va tavanancha.
60001024	La ixchivinti Dios najun: Tachun ni lapanakni va tacha javan tajunita. Tachun ixʼayaxtukʼan va tacha xaxanti. Ni javan va xloʼa y patajuy yu xaxanti.
60001025	Pero ixchivinti Dios alinta mas va tavanancha. Yucha ni ox chivinti yu laqpʼutʼeʼenikʼantʼik.
60002001	Xlhiyucha kʼamakʼaunʼotʼik tachun yu jalaktuʼunti kun tachun jamakanunti. Jantu kʼalamakʼanitʼik tʼuy ukxpuʼ. Jantu kaʼakchʼipʼintʼik y jantu kʼalaklkʼanantʼik.
60002002	Va tacha lakstʼuniy sʼatʼan yu taʼuputun istsʼikʼitkʼan, vachu va chun kamispʼapʼutʼuntʼik ixchivinti Dios yu laqsaval. Va yucha lay kapuʼaynl milhakapuʼatkʼan, ex chuncha lay kʼalaqtʼaxtʼutʼik.
60002003	Va kʼatsʼayatʼikcha ni Jalhachimoʼonuʼ Jesucristo, yucha va la qalʼox kun uxiknan.
60002004	Katʼalakʼanunitʼik ni Jesús. Yucha va kujtacha y va tacha taun chiyux yu xaputayan chaqaʼ. Jantu katalaqaʼil ni lapanakni pero ni Dios laksaklhi tacha yu ayaj xtapal.
60002005	Ex chuncha Dios katamakayan tacha aqataun chaqaʼ taʼan vil ixʼEspíritu, ancha kʼatʼanuyapitik tacha xachiyuxin ni chaqaʼ. Chuncha kaʼunapitik tacha yu lapanakni yu tatapatsaniy Dios. Kʼamoqslaniyapitik metsukuntikʼan tacha taun lapaxkan yu kalaqaʼiyaʼ ni Dios por yu makal Jesucristo.
60002006	Xlhiyucha va tsʼoqkanta taʼan Dios najun: Tejkan tamakay chaqaʼ, tamamay laqataun chiyux yu xaputayan. Vachu chuncha kʼulay qayntaun lapanaki yu kitʼin klaksaktacha la kimputaulan yu Sión junkan. Yucha kamakayaʼ yu apalay ay lhitapatsa. Yu katalhakapuʼanaʼ jantu aqtaun katatamaxaniyaʼ.
60002007	Xlhiyucha para uxiknan yu lhakʼapʼupʼinatʼik, va ayaj xtapal ni Cristo. Pero yu jantu talhakapuʼan, yuʼuncha talhitapasay tacha tsʼoqkanta la ixchivinti Dios: Mas yu xamakanan chaqaʼ jantu katalaqaʼil ni chiyux, pero ni anchanu chiyux val xaputayan.
60002008	Vachu tsʼoqkanta: Yucha va taun chiyux yu aystukʼunun y maqalqosunun. Yuʼuncha tataqalqosa va por jantu taqalasmatʼa ni chivinti. Dios naul ni chuncha katatapasal.
60002009	Pero uxiknankʼan va oqxlaqtaun lapanakni yu Dios talaksaktan. Tʼapʼatsʼaniyatʼik yu ay Jalhachimoʼonu Dios tacha kuras. Oxicha alintʼatʼik kun Dios. Ixlapanakni Dios untʼatʼik, para lay kʼalaqpʼutʼeʼetʼik yu ay axtoqnuʼ yu makal ni Dios. Yucha tajuntaʼin taʼan ixvilanantʼik laka putsʼisniʼ para kʼatʼanutʼik taʼan la kʼus matunkunita ixmaklku.
60002010	Pʼunaj jantu ixlapanakni Dios kʼaʼuntʼik pero chavaycha va ixlapanakni untʼatʼikcha. Jantu ixmapʼaynikʼanatʼik pero chavaycha Dios tamapaynitancha.
60002011	Uxiknan yu klapaxkayau, jantu xalapanakni aniy lakamunukpaʼ kʼaʼuntʼik. Klatapayniniyau jantu kʼamakʼatʼik axtoqnuʼ yu makʼapʼutʼunatʼik la milakatunajkʼan. Anchanuʼ axtoqnuʼ talaqalhiniyan metsukuntikʼan.
60002012	Ox katʼiʼukxuntʼayayapitik kun yu jantu talhakapuʼan. Ex chuncha mas tamanuniyan jalaklkanti, lay talaqtsʼin ni ox yu makʼayatʼik. Ex ay katamakayaʼ Dios ni anchanuʼ julchan tejkan kaminaʼ puxkaulaqtsʼiniʼ ni lapanakni.
60002013	Katʼoʼoyatʼik tachun ni lapanakni yu talhichimoʼoyan, va chuncha najun kiJalhachimoʼonukʼan. Mas va yu ay xajalhachimoʼonuʼ aniy lakamunukpaʼ
60002014	o mas va yu lakstʼuniy jalhachimoʼonun. Yuʼuncha jamalaqachakanta para katamamaqanlqajnival yu talaktuʼunun y para katatoʼoyal yu ox tamakay.
60002015	Va chuncha najun ni Dios, ni kʼamakʼatʼik yu lajʼoxi. Ex chuncha saq kʼalakmakʼatʼik yu laktontos yu talhichiviniy yu jantu tamalaqasiy.
60002016	Oxamaktaun katʼiʼukxuntʼayatʼik, pero jantu oxamaktaun kʼaʼuntʼik para kalaktʼuʼununtʼik. Katʼiʼukxuntʼayatʼikcha tacha ixʼoqxtamatin ni Dios.
60002017	Katʼoʼoyatʼik tachun ni lapanakni. Kapʼaxkʼatʼik mintʼalaqauninkʼan. Katʼalhaunitʼik ni Dios. Katʼoʼoyatʼik ni ay jalhachimoʼonuʼ aniy lakamunukpaʼ.
60002018	Oqxtamatin kaʼalasmaktʼik miʼukxtinkʼan. Katʼoʼoyatʼik yu lajqalʼoxin, vachuʼ katʼoʼoyatʼik mas yu talaktuʼunun.
60002019	Tejkan taxtaqniyan maqanlqajnati mas jantu tapaxtoqniyan, incha makʼayatʼik kuenta ni Dios y ox maʼantʼaqniyatʼik, ex ni Dios ox talaqtsʼinan.
60002020	Pero incha makʼayatʼik yu jantu ox ex jantu tuʼuchun ixtapal kaval mas maʼantʼaqniyatʼik. Va tapaxtoqniyan maqanlqajnati. Pero incha makʼayatʼik yu lajʼoxi y maʼantʼaqniyatʼik maqanlqajnati ex yucha ox laqtsʼin ni Dios.
60002021	Va xlhiyucha ni Dios tajuntaʼin. Ni Cristo maqanlqajnal por kijnan, y yucha maqskʼiniy kalaqtsʼixtuu. Katʼiʼukxuntʼayatʼik tacha ixtiʼukxuntayay ni yucha.
60002022	Yucha jantu tuʼuchun talaqalhin kamakal. Jantu aqtaun kalaklkanal.
60002023	Va laktuʼukal pero yucha jantu kalaktuʼuchoqol. Mas tamamaqanlqajnival pero jantu tuʼuchun kapumaqsvanal. Va tamaqxtaqnil la ixtamakaʼ ni Dios yu tachun ox laʼoxiy.
60002024	Yucha lhaʼanʼol kintalaqalhinkʼan la ixlakatunaj tejkan nil laka kurus. Chuncha ni talaqalhin jantucha apalay kalhitsukul tapʼasta la ketsukuntikʼan. Ex lay ox katiʼukxuntayau la ketsukuntikʼan. Va maqanlqajnal ni yucha, xlhiyucha uxiknan palay unchʼoʼotʼik.
60002025	Uxiknan ixʼuntʼatʼik va tacha borregos yu taʼoqspalajtsukuy. Chavaycha tʼaspʼiktʼatʼikcha para kʼatʼapʼintʼik yu ox Xalhistaknaʼ borregos. Yucha ox talhistakniyan metsukuntikʼan.
60003001	Vachu uxiknan xanatin yu lakxtʼuklatʼatʼikcha kaʼalasmaktʼik mixapaykʼan. Ex chuncha mas lati jantukaʼ taqasmatʼa ixchivinti Dios lay kamaʼalhaʼatʼik para katalhakapuʼal. Jantu kamaʼalhaʼatʼik kun chivinti, vamun por mimputsukukʼan,
60003002	tejkan talaqtsʼinan ni ox tsʼukʼuyatʼik y tʼoʼoyananatʼik.
60003003	Milhapaʼinkʼan jantu kaval vamun yu milhilakataykʼan ali mijaʼoqlnutkʼan ali yu oro o yu laqchʼiti yu la laqlhuu.
60003004	Yu milhapaʼinkʼan kaval yu jantu miʼojoy, yu kaʼalil ixpulakna la melhanutkʼan, yu ox maqantaulnaʼ y oxamajʼay. Va yucha ni Dios laqtsʼin tacha ayaj ixtapal kaval.
60003005	Chuncha ixtalhilakatayay ni xanatin yu maqancha ixtatʼajun. Ox ixtalhakapuʼan Dios, va ixtaqalasmatʼa ixapaykʼan.
60003006	Chuncha ni Sara ixqalasmatʼa ni ixapay Abraham y ixjuniy tacha ixʼukxtin. Uxiknan va tacha Sara untʼatʼik incha makʼayatʼik yu lajʼoxi y jantu katʼalhanantʼik.
60003007	Vachu va chun uxiknan yu xapaynin untʼatʼik, lajqalʼoxin kʼaʼuntʼik kun mixanatikʼan kun ox jatapastakʼati. Ox katʼoʼoyatʼik mixanatikʼan tacha qayntaun yu jantu laqapʼas kaval. Va kun yuʼuncha laʼaʼiyatʼik ni ox jatsukunti yu taxtaqniyan Dios. Chuncha kʼamakʼatʼik para jantu katsʼanqal yu skʼiniyatʼik Dios.
60003008	Aniy tamaktaycha yu klajunau. Mintachunkʼan maqskʼiniy chʼantaun kʼaʼuntʼik la mejatapastakʼatkʼan y ox kʼalamapʼaynitʼik. Kalapʼaxkʼatʼik tacha tʼalaqaunin, lajqalʼoxin kʼaʼuntʼik y kamalakʼatʼunikʼantʼik.
60003009	Incha jantu ox tamakaniyan, ex jantu maqskʼiniy kʼalakmaspʼiknichʼoʼotʼik yu jantu ox. Incha talaktuʼuyan jantu maqskʼiniy kʼalaktʼuʼuchʼoʼotʼik, va kaskʼinitʼik Dios yu lajʼoxi la ixjatsukuntikʼan. Ni Dios tajuntaʼin uxiknan para kʼalaʼaʼitʼik yu lajʼoxi.
60003010	La ixchivinti Dios najun: Yu lhitsukuputun achati, yu najun kaʼalil yu lajʼoxi la ixjatsukunti, yucha maqskʼiniy kalhistaklhi ixkil para jantu kachivinil yu jantu ox, jantu maqskʼiniy kakiltaxtul yu jamakanunti.
60003011	Maqskʼiniy kamakauntijlal yu jantu ox y kamakal yu lajʼoxi. Tsʼanqay kapuxkaul tas lay laqalajʼox katalatʼataulal kun yu alati.
60003012	Ni Jalhachimoʼonu ox jalaklhistakʼa yu jalaqtsʼin tacha ox lapanakni. Ox lajqasmakniy tejkan taskʼin tuʼuchun. Pero jantu ox jalaqtsʼin yu talaktuʼunun.
60003013	¿Taʼayucha katamakaniyan yu jantu lajʼoxi incha vamun makʼapʼutʼunatʼik yu lajʼoxi?
60003014	Pero incha tuʼuchun kʼalhitʼapʼasatʼik por makʼayatʼik yu ox, ex kalaʼaʼiyapitik yu ox la metsukuntikʼan. Xlhiyucha jantucha katʼalhaunitʼik matichun, jantu katʼalhanantʼik.
60003015	Kʼatʼoʼoyatʼik ni Dios tacha miJalhachimoʼonukʼan la melhanutkʼan. Listujcha kʼaʼuntʼik para lay kʼaʼalhtʼiyanantʼik tejkan talhisakmiyan valiʼiycha pʼakxanʼiyatʼik ni Dios. Pero kʼamalakʼatʼunikʼantʼik y katʼoʼoyanantʼik tejkan alhtʼiyananatʼik.
60003016	Kʼamakʼatʼik kuenta ni jantu kʼalhitsʼukʼutʼik laqtaqal. Ex chuncha mas talaktuʼuyan y tamukʼaniyan laqtaqal, katalaqtsʼinaʼ ni ox tʼiʼukxuyanantʼik kun Cristo. Xlhiyucha va xʼamankʼan katalhitamaxaniyaʼ ixchivintikʼan.
60003017	Incha Dios najun ni kʼamaʼanlʼajnantʼik, kaval por makʼayatʼik yu ox, jantu por makʼayatʼik yu jantu ox.
60003018	Vachu chun ni Cristo va aqtauncha maqanlqajnal por kintalaqalhinkʼan, yu ox lapanaki nil por kijnan yu jantu ox juntau para lay ox katsukuu kun Dios. Va maqnikal la ixlakatunaj pero majkujuchoqokal la ixlhitsukunuʼ.
60003019	Chuncha la ixlhitsukunuʼ laqkilaqputeʼenil taʼan lakchʼikanta ixlhitsukunukʼan ni lapanakni yu ixtanitacha.
60003020	Va yuʼuncha yu jantu ixtaqalasmaknan maqancha tejkan Dios vananaj ixmaqanvil tejkan Noé ixtʼajun makanaʼ ni ay barco. Va yucha tapulaqtaxtul vamun qayntsajin lapanakni, va taxajchal tejkan jalaqmixnil kun xkan.
60003021	Ni anchanuʼ xkan va tacha ni aqchajʼauti yu chavaycha pulaqtaxtuyau. Yu aqchajʼauti jantu vamun ixchaʼaka kilakatunajkʼan kaval. Va masuy ni jantucha kintamukʼaniyan laqtaqal y chuncha skʼiniyau Dios. Kujchoqol ni Jesucristo, va xlhiyucha laqtaxtuyau.
60003022	Va pataxtuchoqol laktʼiyan y chavay vil la ixlhijakanaj kimPay Dioskʼan. Ancha laklhichimoʼoy tachun ixmayulnin Dios kun xalhachimoʼonun laktʼiyan y tachun yu talhitʼajun tapʼasta.
60004001	Ni Cristo maqanlqajnal la ixlakatunaj por kijnan. Ex xlhiyucha vachu va chuncha kaval mijatapastakʼatkʼan tacha yucha. Qayntaun lapanaki yu maqanlqajnantacha la ixlakatunaj jantucha maqtaqalhininputun.
60004002	Chuncha jantucha kʼamakʼatʼik axtoqnuʼ tacha yu tamakaputun yu valiʼiy lapanakni. Va kʼamakʼapʼutʼuntʼik yu lhinajun Dios.
60004003	Chavaycha tapasatacha ni julchan tejkan ixmakʼayatʼik yu tamaqamay yu jantu talhakapuʼan. Ixmakʼayatʼik yu ixmakʼapʼutʼunatʼik la milakatunajkʼan. Ayaj ixmaqtʼaʼalhinanatʼik, ixtʼaʼapʼayatʼik. Ixpʼinatʼik kʼataninin taʼan va taxtuj ixlayatʼik, ixtʼaqxtʼoʼatʼik taʼan la ox ixtʼaʼapʼayatʼik. Ixtʼoʼoyayatʼik antivas yu jantu tsʼuniy ox kataval.
60004004	Chavaycha jantucha laktʼaʼuxapʼinatʼik yu jantu talhakapuʼan taʼan ayaj tamakay axtoqnuʼ yu jantu ox. Xlhiyucha tus vak tamaqatsʼanqayan, va talaktuʼuyan.
60004005	Pero yuʼuncha kataxtaqyaʼ kuentas kun Dios. Yucha va listujcha para kalakmukʼanil ixlaqtaqalkʼan ni lapanakni, mas yu takujta o mas yu tanitacha.
60004006	Xlhiyucha ni ox chivinti vachu laqputeʼenikal lapanakni yu chavay tanitacha. Yuʼuncha va ixlakmukʼanikanta laqtaqal por yu ixtamakata la ixlakatunajkʼan. Pero va ixlaqputeʼenikantacha ni ox chivinti para lay katakujchoqol la ixlhitsukunukʼan tacha najun ni Dios.
60004007	Lakamintacha ni julchan tejkan tachun kamiʼoyaʼ. Xlhiyucha ox kʼalakpʼastʼaknantʼik, va katsʼukʼutʼikcha skʼinin Dios.
60004008	Yu apalay maqskʼiniy va ox kʼalapʼaxkʼatʼik. Yu japaxkanti pumalaqmixikan lhuvaj talaqalhin.
60004009	Ox kʼalalaʼaʼitʼik la minchaqakʼan kun achati, jantu katʼalʼauntʼik.
60004010	Ni uxiknankʼan por qayntamin xtʼaqnikʼantʼik tapʼasta para pulhuu lhitapatsa yu lay pʼutʼapʼatsʼaniyatʼik ni Dios. Ex chuncha ox kʼalapʼuʼaqtʼayʼuchʼoʼotʼik.
60004011	Chavay incha matichun xtaqnikanta para lay ox kachivinil, ex yucha maqskʼiniy kalaqputeʼel yu najun Dios. Incha matichun xtaqnikanta para lay ox kaʼaqtayjunul, yucha maqskʼiniy kaʼaqtayjunul kun ixtapʼasta Dios. Chuncha tachun yu makʼayatʼik va por yucha la ay kamakakal ni Dios la metsukuntikʼan por chʼantaun untʼatʼik kun Jesucristo. Vamun yuʼ paxtoqniy ay kamakakal, yucha lhitʼajun tachun tapʼasta mas va tavanancha kaval, jantu aqtaun katamaktayaʼ. Va chuncha kavalcha.
60004012	Uxiknan yu klapaxkayau, jantu vak kakʼatsʼantʼik por yu maqanlqajnati yu lhitʼapʼasayatʼik, mas kaval tacha jikmi. Va chuncha tapaxtoqniyan.
60004013	Va kʼalhiʼachʼantʼaʼutʼik ni tʼamaʼanlʼajnanatʼik ni Cristo. Ex chuncha kʼalhitsʼukʼuyapitik lhuu achati tejkan kaminchoqoyaʼ y katasuyaʼ ixʼayaxtu.
60004014	Tejkan talhilaktuʼuyan ni lapanakni por lhakʼapʼupʼinatʼik ni Cristo va kʼalhiʼachʼantʼaʼutʼik. IxʼEspíritu ni Dios kun chux ixʼayaxtu va alintacha kun uxiknan. [Yuʼuncha talaktuʼuy Dios pero uxiknan la ay makʼayatʼik.]
60004015	Incha majkʼatsʼayatʼik ex jantu kaval por kamaqninintʼik, kaʼalhavanantʼik, kʼalaktʼuʼununtʼik, o kʼatʼapʼaknutʼik taʼan jantu tapaxtoqniyan.
60004016	Incha majkʼatsʼayatʼik por mispʼakʼanatʼik tacha ixlapanakni Cristo, ex jantu kʼalhimaxanantʼik. Va ay kʼamakʼatʼik ni Dios por mispʼakʼanatʼik tacha ixlapanakni Cristo.
60004017	Va chilcha ni julchan tejkan Dios kintamukʼaniyan maqanlqajnati para kaqasmaknau. Ex incha chuncha kintaxtaqniyan ni kijnan yu lhakapuʼanau, ¿tas kunacha para lapanakni yu jantu taqalasmatʼa yu ox ixchivinti Dios?
60004018	Ayaj lhitaʼay talaqtaxtuy mas ni lapanakni yu ox tatoʼoyay Dios. ¿Ex tas katapasayacha yu jantu tatoʼoyay ali yu tamaqtaqalhinin?
60004019	Ex chuncha incha Dios najun ni kamajkʼatsau, ex katamaqxtaqniu la ixtamakaʼ ni Dios yu kintamakan, yucha lay kʼalhakʼapʼupʼinin. Maqskʼiniy kataylhaʼau makanan yu lajʼoxi.
60005001	Klatapayniniyau uxiknankʼan yu xalajʼaynin untʼatʼik. Kitʼin vachuʼ xaʼay kunita y vachu klaqtsʼil tacha maqanlqajnal ni Cristo. Vachuʼ klaqtsʼil ixʼayaxtu yu katasuyaʼ. Ni anchanu ayaxtu chʼantaun kajkatʼalaqaʼiyaʼ yu alati yu talhakapuʼan.
60005002	Qayntaun xalhistaknaʼ borregos ox laklhistakʼa yu paxtoqniy. Vachu chun uxiknankʼan kʼalhistʼaktʼik ixlapanakni Dios yu tapaxtoqniyan. Jantu kaval por mimaqltaskʼinitkʼan, va por miʼachatkʼan, jantu por kʼalhaʼapʼutʼuntʼik tumin, kʼatʼapʼatsʼatʼik kun tachun laqa achati.
60005003	Jantu laqatapʼasta kʼalaqlhichʼimoʼotʼik. Ox kaval mimputsukukʼan para lay katalaqtsʼiʼin yu alati.
60005004	Ex tejkan kachinchoqoyaʼ yu xaʼay Jalhistaknaʼ, kalaʼaʼiyapitik milhilhajatkʼan. Yucha tacha taun korona yu ayaj ox yu jantu aqtaun miʼojoy.
60005005	Chavay vachu uxiknan yu tsʼalankaʼ untʼatʼik, kaʼalasmaktʼik yu xalajʼaynin. Kamalakʼatʼunikʼantʼik siya uxiknan. Va tsʼoqkanta: Ni Dios jantu jalaqaʼiy yu ay takʼatsan. Va ayaj jalakmapayniy yu jamalakatʼunikan.
60005006	Xlhiyucha kʼamalakʼatʼunikʼantʼik la ixtamakaʼ ni Dios yu lhitʼajun tachun tapʼasta, ex la ay katamakayan tejkan kachinaʼ xajulchan.
60005007	Kʼamakʼauniʼotʼik ni Dios tachun yu tapastakʼuyan, yucha va ox talhistakʼan.
60005008	Kʼalakpʼastʼaknantʼik y kʼalakpʼukʼujtʼikcha. Yu mintʼalaxkayakʼan va yu aqmoqxnuʼ. Yucha tiʼukxuyal tacha taun pukiltʼasajtsukunuʼ maqtaliʼ yu lakxkajuy qayntaun yu lay kaʼuʼol.
60005009	Jantu kaxtʼaqnitʼik lakatin para lay kalaqpuslhi. Katʼayanitʼik kun milhakapuʼatkʼan. Kʼatsʼayatʼik ni vachu va chun tatʼajun maqanlqajnan mintʼalaqauninkʼan taʼakchun ni lakamunukpaʼ.
60005010	Tejkan maʼanlʼajnanatʼik taun panchʼix ex ni Dios katalaʼoxiyan. Kataxtaqniyan tapʼasta la milhakapuʼatkʼan para lay ox katʼaylhipʼintʼik y ox kataʼulayan. Kun yucha minchal tachun japaxkanti y yucha tajuntaʼitan por Jesucristo para lay kalaʼaʼitʼik ixʼayaxtu yu jantu aqtaun kamiʼoyaʼ.
60005011	Va yucha ay kamakakal y kalhachimoʼonul mas va tavanancha kaval, jantu aqtaun katamaktalcha. Va chuncha kavalcha.
60005012	Silvano yu kilaqajkʼan, yucha vas ukxpuʼanta la ixlhakapuʼati. Yucha tsʼoqlhi ni aniy kinchivinti. Klamalaqachaniyau ni aniy chivinti para klaxtaqniu tapʼasta la milhakapuʼatkʼan. Vachu para kʼakʼatsʼatʼik ni laqsaval kintamapayniyan ni Dios. Chuncha ox katʼaylhipʼintʼik.
60005013	Tamastakʼayan ixlapanakni ni Dios yu aniy tavilanal laka putaulan yu tacha Babilonia junita. Vachu ni Marcos yu tacha kintsʼal junita tamastakʼayan.
60005014	Kʼalamastʼakʼatʼik kun xakiltastuknuti japaxkanti. Oxamaktaun kʼaʼuntʼik tachun uxiknan yu ixlapanakni Jesucristo untʼatʼik. Va chuncha kaval.
61001001	Kitʼin kSimón Pedro, ixʼoqxtamati Jesucristo y vachuʼ ixtamalaqachan kunita. Klatsʼoqniyau ni uxiknan yu lhakʼapʼupʼinatʼik yu ayaj xtapal, vachu va chun tacha kijnan. Chuncha val porke Jesucristo yu kiDioskʼan y kiJamalaqtaxtunukʼan va si ox makay axtoqnuʼ.
61001002	Ayaj katamapaynin ni Dios y oxamaktaun katamakan por mispʼayatʼik ni Dios ali Jesús kiJalhachimoʼonukʼan.
61001003	Kun ixtapʼasta ni Dios kintaxtaqnin tachun yu maqskʼiniyau la ketsukuntikʼan para lay katoʼoyau. Chuncha val por mispau ni Dios yu kintajuntaʼin por ayaj ox junita.
61001004	Por ixʼoxixtu kintajunin ni kintamakaniyan yu lajʼay axtoqnuʼ yu ayaj xtapal para chuncha mimputsukukʼan kaval tacha ixputsuku ni Dios. Ex chuncha lay kalajʼosmajʼantʼik axtoqnuʼ yu mamiʼoniy metsukuntikʼan, axtoqnuʼ yu alin lakamunukpaʼ por ayaj talakanajun katamakal.
61001005	Xlhiyucha jantu vamun lhakʼapʼupʼinatʼik, vachuʼ kʼatʼapʼasnitʼik para ox katʼiʼukxuntʼayatʼik. Ox katʼiʼukxuntʼayatʼik kun jatapastakʼati.
61001006	Kʼalhitsʼukʼutʼik jatapastakʼati, vachuʼ ox kʼalhistʼakkʼantʼik. Ox kalhistʼakkʼantʼik kun maqantaulati. Kʼamaʼantʼaulatʼik, vachuʼ katʼoʼoyatʼik ni Dios.
61001007	Katʼoʼoyatʼik ni Dios y vachuʼ kʼalamapʼaynitʼik tacha tʼalaqaunin. Kʼalamapʼaynitʼik kun japaxkanti.
61001008	Incha tachun yu aniy alin la metsukuntikʼan y apalay talhavay ex jantu valiʼiy kunaʼ metsukuntikʼan. Vachu kaxajtachal yu ox por mispʼayatʼik Jesucristo kiJalhachimoʼonukʼan.
61001009	Pero taʼayuʼ yu jantu chun katijuntayal, yucha lhiʼakxajachal tacha taun laʼachʼix yu jantu maqati lakachaʼan. Va lajkaukmajʼan ni ixmalaqmixinikantacha ixtalaqalhin yu pʼunaj ixmakay.
61001010	Xlhiyucha, ketʼalaqaunin, kʼatʼapʼasnitʼik para chuncha kʼaʼukxuntʼayatʼik. Ex lay kakʼatsʼatʼik ni tajuntaʼitan y talaksaktan ni Dios. Incha chuncha makʼayatʼik ex jantu aqtaun kʼamakʼauntʼijlayapitik.
61001011	Ex chuncha ayaj ox laqa achati kalaʼaʼikʼanapitik taʼan jantu aqtaun miʼojoy ixjalhachimoʼon Jesucristo, yucha kiJalhachimoʼonukʼan y kiJamalaqtaxtunukʼan.
61001012	Xlhiyucha klataylhaanau mapastakninin tachun yu aniy mas kʼatsʼayatʼikcha y tʼaylhipʼinatʼik kun ni chivinti yu laqsaval, yu lanitʼik.
61001013	Kitʼin klhilay tejkan vananaj iktʼajun va kimpaxtoqniy kaklamapastaknichoqoo ni aniy.
61001014	Ijkʼatsay niman kakniyaʼ. Va chuncha kijunil kiJalhachimoʼonukʼan Jesucristo.
61001015	Kakmakayaʼ laqatapʼasta para lay kapʼastʼakʼalhitʼik yu aniy tejkan kakniyaʼ.
61001016	Klamasuniu ixtapʼasta ni Jesucristo, vachu klamasuniu va kaminchoqoyaʼ. Jantu valiʼiy kuentos kaval yu lajkʼus jamakanti. Kijnan va laqsaval klaqtsʼiu ixʼayaxtu la kintalakavantikʼan.
61001017	Klaqtsʼiu tejkan kimPay Dioskʼan ay makal, tus tʼoqx ixlakatunkujunta. Va qasmakkal taun chivinti yu minchal kun yu ox ayaxtu ni Dios, va naunkal: “Yucha yu aniy ni kesʼatʼa yu kʼachaniy, va klhiʼachantajuy por yucha.”
61001018	Kijnankʼan ijqasmakvi ni anchanu chivinti yu minchal tus laktʼiyan. Va chʼantaun xaktayanau ni laka aspajun taʼan ixʼalinta Dios.
61001019	Chuncha apalay kʼatsayau ni laqsaval chuncha val ixchivintikʼan yu maqancha ixtalaqputeʼey ixchivinti Dios. Yucha maqskʼiniy kamakʼatʼik kuenta, va tacha taun maklku yu mapulkuy laka putsʼisniʼ tus katunkulcha. Kʼalhiʼachʼantʼaʼutʼik tacha katasul la melhanutkʼan yu ay jastʼaku yu xajachil puvakuj.
61001020	Pʼunaj maqskʼiniy ox kakʼatsʼatʼik ni jantu matichun lay kanaul ixʼaman yu naunputun ixchivinti Dios yu maqancha tsʼoqkanta.
61001021	Ixchivinti Dios yu ixlaqputeʼekan maqancha jantu kaminchal kun yu valiʼiy lapanaki. Lapanakni yu vamun Dios ixtatapatsaniy, yuʼuncha ixtalaqputeʼey yu ixlakmasuniy ni Espíritu Santo.
61002001	Maqancha xalapanakni Israel ixtaʼalin lati lapanakni yu jantu vas ixtalaqputeʼey ixchivinti Dios. Vachu chun kaʼalinaʼ lati kun uxiknan yu jantu vas katamalaniyan. Katamanuniyan chivinti yu katalaktʼilhiyan. Katamakauntijlayaʼ ni Jesús yu jalaqmalaqtaxtul y chuncha katapaxtoqniyan para tsʼalaj kalaʼaʼitʼik maqanlqajnati.
61002002	Katamakayaʼ axtoqnuʼ yu jantu lajʼoxi, ex lati katalaqtsʼiʼiyaʼ makanan tacha yuʼuncha. Ex alati lapanakni katalaktuʼuyaʼ yu laqsaval ox tin.
61002003	Por ixʼakchaʼatkʼan katamaxtuniyan mintuminkʼan tejkan katamasuniyan chivinti yu jalaklkanti. Tus la maqancha, yuʼuncha jalhipakxaʼikanta maqanlqajnati y chavay jantu kataqmaqayaʼ.
61002004	Dios jantu kamalaqmixinil ni ixmayulnin yu maqancha tamaqtaqalhinil. Va jalaklhilhaʼal tus laqnin taʼan jalakmakaul tachʼinin laka putsʼisniʼ. Va naul ni ancha katataulal tus tejkan kalakmukʼaniyaʼ ixmaqanlqajnatkʼan.
61002005	Vachu jantu kamalaqmixinil ni lapanakni yu maqancha ixʼalin lakamunukpaʼ. Va malaqachal xkan tus aqlamaʼol ni lakamunukpaʼ, tatsʼanqaʼol yu jantu ixtatoʼoyay Dios. Maxajnichal vamun Noé yu Dios ox ixlaqtsʼin kun pumatujun alati lapanakni.
61002006	Vachuʼ jalakmukʼanil ixlaqtaqalkʼan ni lapanakni yu ixtavilanal laka putaulan Gomorra kun Sodoma. Ixputaulankʼan jalaqxavaʼol tus lkʼakʼa val para katamakal kuenta yu alati lapanakni yu jantu tatoʼoyay Dios.
61002007	Dios vachuʼ maxajnichal ni Lot, va ox ixlaqtsʼin. Lot ayaj lhitamaqanchapul ixtalaqalhinkʼan ni anchanu laktuʼunun lapanakni.
61002008	Ni Lot va ox lapanaki. Tus ayaj ixkaniy la ixjalhanuti por lhilhiy ixjalaqtsʼin y ixqasmatʼa ni axtoqnuʼ yu ixtamakay.
61002009	Ex ni lapanakni yu chuncha tatoʼoyay Dios, ni Dios kʼatsay tacha japuʼaqtayjuy tejkan la lhitaʼay la ixjatsukuntikʼan. Vachu ni lapanakni yu tamaqtaqalhinin, jalaklhitʼajun kun maqanlqajnati tus tejkan kalakachanaʼ ni julchan tejkan kalakmukʼaniyaʼ ixlaqtaqalkʼan.
61002010	Apalay pʼas kalaqmamaqanlqajnivayaʼ ni lapanakni yu ayaj tamakay yu tamakaputun la ixlakatunajkʼan. Vachuʼ talaktuʼuy yu talhitʼajun lhachimoʼon. Yuʼuncha va taʼayajnan, vachuʼ lajʼay takʼatsan. Jantu tatalhanan ni katalaktanchanil yu talhitʼajun tapʼasta laktʼiyan.
61002011	Pero yu ixmayulnin Dios, mas ayaj talhitʼajun tapʼasta ali lhachimoʼon, jantu tachivintanuniy ni Dios para kalakmukʼanil ixlaqtaqalkʼan yu alati.
61002012	Pero ni anchanu valiʼiy lapanakni, yuʼuncha talhichiviniy axtoqnuʼ yu jantu tamalaqasiy. Va laktontos talhitsukuti yu tatsʼanqaniy jatapastakʼati. Va tatsukul para kalakchʼapakal y kalaqmaqnikal y vachu va chun tacha talhitsukuti kataniyaʼ.
61002013	Kalaklhimapalkanaʼ maqanlqajnati tacha ixlhilhajatkʼan yu tamaqtaqalhinin. Ayaj talhiʼachantajuy ixmakaka axtoqnuʼ laqtaqal mas kaval laka tunkunaʼ. Vachu taʼan makʼayatʼik milakvaytikʼan, ancha tamakay axtoqnuʼ lhitamaxanin yu tamaqamay. Va chʼantaun tavajin kun uxiknan.
61002014	La ixlakavantikʼan vamun tapastakʼa katatʼatamal yu jantu ixnavinkʼan kaval, jantu tamakajun ixtalaqalhinkʼan. Tamakanuy lapanakni yu jantukaʼ ox talhakapuʼan para katamakal laqtaqal. Yuʼuncha ayaj talhitʼajun akchaʼati. Tataukʼaniyachal maqanlqajnati.
61002015	Tamakauntijlal yu vas tin, tapatanul la ixtin ni Balaam yu istsʼal Bosor. Yucha maqamal kapulhajal tumin por yu laqtaqal
61002016	pero ox laqʼaymakal. Yu ixburro, mas jantu lay ixchiviniy, va chivinil tacha chiviniy lapanaki. Va laqʼaymal para jantu kamakal tacha qayntaun lokoj yu Balaam.
61002017	Ni anchanu lapanakni jantu matichun lay taʼaqtayjuy, va tacha lakxkan yu xixta. Va tacha taputsʼi yu sunlhaʼan ni un pero jantu tamay xkan. Tapaxtoqniy kalaklhaʼankal taʼan tʼalaj putsʼista mas va tavanancha.
61002018	Pʼays tachiviniy kun lajʼay chivinti yu jantu tuʼuchun xtapal kaval. Talakmakanuy lapanakni yu va aniykaʼ talajqosmajʼanta yu talaqalhin. Tapumakanuy axtoqnuʼ yu tanajun katamakal la ixlakatunajkʼan.
61002019	Tanajun ni lay kʼamakʼatʼi yu kʼamakʼapʼutʼu pero jantu laqsaval kaval. Yuʼuncha va xaʼoqxtamatin yu talaqalhin. Mas va taʼayucha kaval, va si alin yu laklhichimoʼoy la ixjatsukuntikʼan.
61002020	Tamispal ni Jesucristo kiJalhachimoʼonukʼan yu kintamalaqtaxtun. Chuncha talajqosmajʼal xatalaqalhin aniy lakamunukpaʼ, ex astan tamakauntijlachoqol. Yu talaqalhin junchoqol tacha ixʼukxtinkʼan. Chavay apalay lhitaʼay para yuʼuncha xajantu tejkan jantukaʼ ixtamispay Jesucristo.
61002021	Apalay ox ixval incha jantu aqtaun ixtamispal yu lakatin yu Dios ox laqtsʼin. Va ixlaqlaqputeʼenikantacha yu lhinajun Dios pero astan tamakauntijlachoqol.
61002022	Kun yuʼuncha laqsaval chuncha val ni chivinti yu najun: “Laqataun xʼoy anchoqoy unaʼ ixpatʼati. Laqataun pʼax, incha ox kapʼaxatʼi, anchoqoy pʼaxni laqa pulʼamun.”
61003001	Uxiknankʼan yu klapaxkayau, aqtauncha klatsʼoqniu y chavaycha aaqtauncha klatsʼoqnichoqoyau. Va klaxtaqniyau jatapastakʼati, para ox kapʼastʼakchʼoʼotʼik
61003002	yu ixtanajun ni lapanakni yu maqancha ixtalaqputeʼey ixchivinti Dios. Vachu kapʼastʼakchʼoʼotʼik yu lhinaul ni Jesucristo yu kiJalhachimoʼonukʼan y kiJamalaqtaxtunukʼan. Yucha tajunchoqon ni lapanakni yu jalaqmalaqachal.
61003003	Pʼunaj maqskʼiniy kakʼatsʼatʼik tejkan va laycha kamiʼol ni lakamunukpaʼ, kaʼalinaʼ lapanakni yu katamakayaʼ yu yuʼuncha tamakaputun. Katalaktanchayaʼ yu ox chivinti.
61003004	Katanaunaʼ: “Yucha naul ni kaminchoqoyaʼ pero, ¿tisuncha tapasaycha? Jantu aqtaun minchoqoy. Kepayankʼan tanitacha y tus va maqancha tejkan aqtaynil ni lakamunukpaʼ va tacha taylhaʼantacha.”
61003005	Pero yuʼuncha jantu tamakaputun kuenta yu inchineʼ. La maqancha ni lakamunukpaʼ kun laktʼiyan va ixchivinti Dios puʼalil. Ni lakatʼun va xajchal xlhiʼakpuʼ ni xkan, va xkan putsukuy yu alin lakatʼun.
61003006	Va xkan pulaqmixlhi ni anchanu lakamunukpaʼ tejkan aqlamaʼol lakatʼun.
61003007	Vachu kun anchanuʼ ixchivinti Dios, ni laktʼiyan ali lakamunukpaʼ yu chavaycha alin va lhilkamaʼakanta para katalaqmixlhi. Katalaqmixaʼ kun jikmi tejkan kalaqchaanaʼ ni anchanu julchan. Ex kalakmukʼanikanaʼ ixlaqtaqalkʼan ni lapanakni kun ixmaqanlqajnatkʼan.
61003008	Uxiknan yu klapaxkayau, jantu kakʼauktʼik yu aniy. Ni Jalhachimoʼonuʼ Dios makay taun julchan va tacha taun mil jachʼitin y taun mil jachʼitin va tacha paqtaun makay.
61003009	Ni Jalhachimoʼonu Dios jantu taqmaqay para kamakal yu naul kamakayaʼ, mas lati talhilay chun taqmaqay. Yucha jantu najun matichun katsʼanqal, xlhiyucha va maqantʼaqniy kun kijnan. Va najun tachun katamapaxal ixjatapastakʼatkʼan.
61003010	Jantu matichun kʼatsay tavanancha kaminchoqoyaʼ ni Jalhachimoʼonuʼ, vachu chun tacha jantu matichun kʼatsay tavanancha kaminaʼ qayntaun alhavanaʼ laka putsʼisniʼ. Ni laktʼiyan va tus pʼays qolun kamakatʼaunaʼ ex kamiʼoyaʼ. Tapuchux kalaqxauʼoyaʼ. Ni lakatʼun kun tachun yu ancha lakmakakanta kalaqmixaʼ kun jikmi.
61003011	Ex chuncha tachun kalaqmixʼoyaʼ, xlhiyucha uxiknan ayaj maqskʼiniy katʼiʼukxuntʼayatʼik tacha ixlapanakni Dios yu ox tatoʼoyay.
61003012	Kapʼakxanʼitʼik ni julchan tejkan kaminchoqoyaʼ Dios. Kalhilaqltʼapʼatsʼatʼik para apalay tsʼalaj kamil. Anchanuʼ julchan ni laktʼiyan kalaqmixaʼ kun jikmi. Pʼays katsʼasaʼ, tus tachun axtoqnuʼ kalaqxtʼajʼoyaʼ.
61003013	Pero kijnan kʼatsayau yu Dios naul kamakayaʼ. Xlhiyucha pakxanʼitau taun sastʼi laktʼiyan kun sastʼi lakamunukpaʼ. Ancha kaʼalinaʼ vamun yu Dios ox laqtsʼin.
61003014	Xlhiyucha, ni uxiknan yu klapaxkayau yu pʼakxanʼiyatʼik ni anchanu julchan, katʼamaqxtʼaqtʼik ni jantu kʼalhitsʼukʼutʼik talaqalhin. Jantu kaʼalil milaqtaqalkʼan para oxamaktaun katʼiʼukxuntʼayatʼik anchanuʼ julchan.
61003015	Kʼamakʼatʼik kuenta ni kiJalhachimoʼonukʼan maqantaulay para lay kʼalaqtʼaxtʼutʼik. Ni Pablo kintʼalaqajunkʼan yu paxkayau, yucha vachu va chuncha tatsʼoqnin kun ixjatapastakʼati yu xtaqnil Dios.
61003016	Chuncha najun kun tachun ixkartas yu tsʼoqlhi. Ancha xantaʼan alin chivinti yu lhitaʼay para kʼamalaʼasitʼi. Alin lapanakni yu jantu ox talakpastaknan y jantukaʼ ox talhakapuʼan. Yuʼuncha jantu vas tamasuchoqoy yu tsʼoqlhi ni Pablo, vachu jantu vas tamasuy yu alati ixchivinti Dios. Chuncha tamaxajniyachal ixmaqanlqajnatkʼan.
61003017	Ni uxiknan yu klapaxkayau, va kʼatsʼayatʼikcha tachun yu aniy. Xlhiyucha kʼalhistʼakkʼantʼik para jantu katamakanun kun ixchivintikʼan ni lapanakni yu jantu tatalhauniy ixlhachimoʼon Dios. Jantu kʼalhitʼamakʼauntʼik taʼan ox alintʼatʼik kun Dios.
61003018	Katʼaylhipʼintʼik la ixjapaxkanti kiJalhachimoʼonukʼan y kiJamalaqtaxtunukʼan Jesucristo. Katʼaylhipʼintʼik mispanan ni yucha. Yucha ay kamakakal mas va chavaycha y mas va tavanancha. Chuncha kavalcha.
62001001	Klatsʼoqniyau ni uxiknankʼan chivinti yu lhichiviniy ni lapanaki yu ixtʼajuncha tejkan tachun puʼaqtaynil. Ni yucha yu ijqasmaktau y yucha klaqtsʼiu la kilaqchulkʼan. Laqsaval klaqtsʼiu y ikchʼapau kun kimakakʼan. Anchanu lapanaki va yu chivinti yu xtaʼa jatsukunti.
62001002	Ni jatsukunti tasul y kijnankʼan klaqtsʼiu y vachu klaqputeʼeu. Chavaycha vachu klalaqputeʼeniyau ni aniy jatsukunti yu jantu aqtaun kamiʼoyaʼ. Yucha yu ixtʼavilchal ni Dios y kintatasunin.
62001003	Laqsaval klalaqputeʼeniyau yu klaqtsʼiu y yu ijqasmakvi para chʼantaun kʼaʼuntʼik ni uxiknan kun kijnan, chuncha tacha kijnan chʼantaun kuntau kun kimPaykʼan Dios ali Sasʼatʼa Jesucristo.
62001004	Xlhiyucha klatsʼoqniyau para kaʼalinʼol miʼachatkʼan.
62001005	Ni aniy chivinti va yucha yu kintamasunin ni Jesucristo y kijnankʼan klalaqputeʼeniyau ni uxiknan. Ni Dios va tacha maklku y kun yucha jantu alin japutsʼisniʼ.
62001006	Chavay incha naunau va chʼantaun juntau kun yucha y vananaj tiʼukxuyanau valiʼiy laka putsʼisniʼ, ex va jalaklkananau, jantu makayau yu laqsaval.
62001007	Pero licha tiʼukxuyanaucha ni laka maklku chuncha tacha yucha alinta la ixmaklku ex chʼantaun alintau kun yucha. Ex yu Jesucristo yu Sasʼatʼa Dios kintaxakaniʼoyan kintalaqalhinkʼan kun ixjakʼalna.
62001008	Incha naunau ni jantu kalhitsukuu talaqalhin ex keʼemankʼan makanukanau, jantu laqsaval kaval yu naunau.
62001009	Pero licha tapayniniyau ni Dios para kaxakamaʼal kintalaqalhinkʼan, ex ni Dios lay lhakapuʼaniyau ni laqsaval kamakayaʼ yu ox. Kintamalaqmixiniyan kintalaqalhinkʼan y vachu kintaxakaniyan kilaqtaqalkʼan.
62001010	Licha naunau ni jantu kalhitsukuu laqtaqal ex naunau ni Dios jantu laqsaval yu najun y jantukaʼ laqaʼiyau ixchivinti.
62002001	Kesʼatʼan untʼatʼik, klatsʼoqniyau ni aniy chivinti para jantu kamaqtʼaʼalhinintʼik. Chavay incha matichun makay laqtaqal ex lhitʼaunau qayntaun yu kintaʼaqanixtuyan kun ixchivinti la ixlakaʼukxpuʼ kimPaykʼan Dios. Yucha va Jesucristo yu jantu kalhitsukul laqtaqal.
62002002	Yucha maqxtaqkal tacha lapaxkan para kintamalaqmixinin kintalaqalhinkʼan y jantu vamun kintalaqalhinkʼan ni kijnan. Vachu laqmalaqmixiniy ixtalaqalhinkʼan ni lapanakni yu tatʼajun taʼakchun lakamunukpaʼ.
62002003	Licha makayau tacha lhinajun ni Dios, ex kʼatsayaucha ni laqsaval mispayau.
62002004	Licha matichun najun: “Kitʼin kmispay ni Dios”, pero jantu makay tacha lhinajun, ex ni anchanu lapanaki va jalaklkanan y jantu laqsaval kaval yu najun.
62002005	Pero incha matichun makay tacha najun ixchivinti Dios, ex yucha laqsaval achaniy ni Dios. Chuncha pukʼatsayaucha ni chʼantaun juntau kun ni yucha.
62002006	Taʼayu yu najun chʼantaun tajunita ni Dios maqskʼiniy katijuntayal tacha ixtijuyal ni Cristo.
62002007	Ketʼalaqaunin, klatsʼoqniyau ni kʼalapʼaxkʼatʼik. Yu aniy chivinti yu lhinajun ni Dios yu klatsʼoqniyau jantu va sastʼikaʼ kaval, vanaj va yuʼ yu laʼaʼitʼik maqancha. Yu aniy maqaniyaʼ chivinti yu asmaktʼik jantu katapaxal.
62002008	Pero yu aniy xachivinti japaxkanti yu klatsʼoqniyau va tacha sastʼi chivinti kaval. Yu japaxkanti tasuy la ixjatsukunti ni Cristo y vachu tasuy la metsukuntikʼan tejkan lapʼaxkʼayatʼik. Yu japutsʼisniʼ va tapasaʼantacha y yu laqsaval maklku chavaycha tus tʼoql mapulkuta.
62002009	Incha matichun najun tijuyal la ixmaklku ni Dios pero vananaj xkajiy ixtʼalaqajun ex yucha vananaj tijuyal xajaputsʼisniʼ ni lakamunukpaʼ.
62002010	Taʼayu yu paxkay ixtʼalaqajun yucha tijuyal la ixmaklku ni Dios. Jantu lay makanukan para kamakal laqtaqal.
62002011	Taʼayu yu xkajiy ixtʼalaqajun yucha tʼajun la xajaputsʼisni ni lakamunukpaʼ, va ancha tijuyal. Jantu kʼatsʼay toʼoxtaycha kachaanaʼ, va ox laʼachʼix makal ni xajaputsʼisni ni lakamunukpaʼ.
62002012	Klatsʼoqniyau yu kesʼatʼan untʼatʼik ni Dios tamalaqmixinin mintalaqalhinkʼan por Jesucristo.
62002013	Klatsʼoqniyau ni uxiknan yu japayan untʼatʼik ni mispʼatʼatʼik yu ixlhiʼalintacha tejkan alil ni lakamunukpaʼ. Klatsʼoqniyau ni uxiknankʼan yu tsʼalan untʼatʼik ni maʼalhaʼatʼatʼikcha ni aqmoqxnuʼ. Klatsʼoqniyau yu kesʼatʼan untʼatʼik ni mispʼayatʼik kimPay Dioskʼan.
62002014	Klatsʼoqnitau ni uxiknankʼan yu japayan untʼatʼik ni mispʼatʼatʼik yu ixlhiʼalintacha tejkan alil ni lakamunukpaʼ. Klatsʼoqnitau ni uxiknankʼan yu tsʼalan untʼatʼik ni laqpʼaysnin lapanakni untʼatʼik la milhakapuʼatkʼan. Kun tachun la melhanutikʼan laʼaʼitʼatʼik ixchivinti Dios. Vachu maʼalhaʼatʼatʼikcha ni aqmoqxnuʼ.
62002015	Jantu kaʼachʼanitʼik xajatapastakʼati aniy lakamunukpaʼ. Chavay incha matichun achaniy xajatapastakʼati lakamunukpaʼ, ex ni yucha jantu lay achaniy kimPay Dioskʼan.
62002016	Tachun xajatapastakʼati lakamunukpaʼ, yucha jantu minachal kun kimPay Dioskʼan. Incha kʼamakʼapʼutʼu y jantu ox, incha ayaj kachʼapʼapʼutʼu tuʼuchun yu laqtsʼin, incha va ay kakʼatsʼa por mimaqaliti, anchanu jatapastakʼati si minachal va lakamunukpaʼ.
62002017	Yu lakamunukpaʼ miʼoʼantacha ali tachun yu taʼachaniy yu valiʼiy lapanakni. Chavay yu makay tacha lhinajun Dios, yucha katsukuyaʼ mas va tavanancha.
62002018	Kesʼatʼan, chavaycha xapumiʼonucha lakamunukpaʼ tʼaunau. Asmaktʼatʼik ni kaminaʼ qayntaun yu ixtʼalaxkayaʼ ni Cristo. Chavaycha qaynlhuucha taʼostaulata ixtʼalaxkaynin ni Cristo. Chuncha pukʼatsayau ni tʼaunau xapumiʼonucha ni lakamunukpaʼ.
62002019	Ixtajunita chʼantaun kun kijnan pero yuʼuncha jantu laqsaval ixtalhakapuʼan. Incha va laqsaval ixtalhakapuʼal kun kijnan ex yuʼuncha ixtataylhaanil, pero talhitaxtul para chuncha kapumispakal ni jantu laqsaval chʼantaun kataval kun kijnankʼan.
62002020	Pero uxiknankʼan taxtaqnin ni Espíritu Santo ni Cristo para kamispʼatʼik tachun yu lajʼoxi.
62002021	Jantu klatsʼoqniyau licha va jantukaʼ kamispʼatʼik yu laqsaval. Va klatsʼoqniyau por mispʼayatʼikcha yu laqsaval y uxiknankʼan kʼatsʼayatʼikcha ni jantu tuʼuchun laklkanti minchal kun yu laqsaval.
62002022	¿Ex taʼayucha yu jalaklkanaʼ? Va yu najun ni Jesús jantu Cristo kaval yu malaqachal ni Dios. Va yucha yu ixtʼalaxkayaʼ ni Cristo. Jantu laqaʼiy kimPay Dioskʼan y vachuʼ jantu laqaʼiy Sasʼatʼa.
62002023	Taʼayu yu jantu laqaʼiy Sasʼatʼa Dios, ex vachu jantu laqaʼiy kimPay Dioskʼan, pero taʼayu yu laqaʼiy Sasʼatʼa ex vachu laqaʼiy ni kimPay Dioskʼan.
62002024	Ex chuncha jantu kʼamakʼauntʼijlatʼik ni ox chivinti yu asmaktʼik maqancha. Ni chivinti yu maqancha asmaktʼik, incha maʼaʼalhiyatʼik la melhanutikʼan, ex katsʼukʼuʼalhiyapitik chʼantaun kun kimPay Dioskʼan ali Sasʼatʼa.
62002025	Ni Cristo kintajunin ni kintaxtaqniyan jatsukunti yu jantu aqtaun kamiʼoyaʼ.
62002026	Klatsʼoqniyau ni aniy por yu lapanakni yu tamakanuputunan.
62002027	Pero uxiknankʼan lhitʼaunatʼik ni Espíritu Santo yu taxtaqnin ni Cristo. Ex jantu maqskʼiniyatʼik matichun aqayntaun lapanaki katatsukun masuninin. Ni Espíritu Santo tamasuniyan tachun yu lajʼoxi. Yu masuy va si laqsaval, jantu jalaklkanti kaval. Katʼaylhipʼintʼik chʼantaun kun Cristo tacha tamasunin.
62002028	Chavaycha, kesʼatʼan, klajunau ni katʼaylhipʼintʼik chʼantaun kun Cristo. Ex chuncha tejkan katasuchoqoyaʼ ni Cristo jantu katalhauniu y vachu jantu kamaxaniu la ixlakaʼukxpu tejkan kaminchoqoyaʼ.
62002029	Ni uxiknankʼan kʼatsʼayatʼikcha ni Cristo yucha jantu kalhitsukul laqtaqal. Ex vachuʼ kakʼatsʼatʼik ni tachun lapanakni yu tamakay yu lajʼoxi, yuʼuncha va sasʼatʼan Dios.
62003001	Ayaj kintapaxkayan ni kimPay Dioskʼan tus kintalhimapaqaʼuyan sasʼatʼan. Laqsaval sasʼatʼan juntau. Yu tatijuyanal lakamunukpaʼ jantu tamispay ni Dios, xlhiyucha jantu kintamispayan.
62003002	Uxiknan yu klaʼachaniyau, chavaycha juntaucha yu sasʼatʼan ni Dios mas jantukaʼ kʼatsayau tas kajunaucha astan. Pero kʼatsayau ni tejkan yucha kaminchoqoyaʼ ex kalaqtsʼinau tacha tasuy ni yucha. Xlhiyucha tacha yucha kajunau.
62003003	Taʼayu yu pakxanʼiy kaminchoqol ni Cristo yucha makauntijlay laqtaqal vachu va tacha ni Cristo yu jantu kalhitsukul laqtaqal.
62003004	Taʼayu yu makay laqtaqal yucha jantu qasmatʼa tacha najun ixlhachimoʼon ni Dios. Yu laqtaqal jantu paxtoqniy kun ixlhachimoʼon ni Dios.
62003005	Kʼatsʼayatʼikcha ni Jesucristo kilachil para kamaqosuʼol tachun kintalaqalhinkʼan. Yucha jantu tuʼuchun talaqalhin kalhitsukul.
62003006	Taʼayuʼ yu ox chʼantaun taylhaaniy kun yucha jantu makay laqtaqal. Taʼayuʼ yu tijuyal makanaʼ laqtaqal, yucha jantukaʼ mispay ni Jesucristo y jantukaʼ lhakapuʼan.
62003007	Kesʼatʼan, jantu kʼamakʼanukʼantʼik. Taʼayu yu tijuyal makanaʼ yu lajʼoxi, yucha jantu lhitsukuy laqtaqal, vachu chun junita tacha Cristo.
62003008	Taʼayuʼ yu tijuyal makanaʼ laqtaqal, yucha va ixnavin ni aqmoqxnuʼ. Yu aqmoqxnuʼ, yucha pʼunaj aqtaynil makanaʼ laqtaqal mas tejkan puʼaqtaynil ni lakamunukpaʼ tus chavaycha. Xlhiyucha kilachil ni Sasʼatʼa Dios aniy lakamunukpaʼ para kalaktʼilhiniʼol ixtapʼasta ni aqmoqxnuʼ.
62003009	Taʼayuʼ yu lhitsukuy sastʼi jatsukunti kun Dios yucha jantu tijuntayay makanaʼ laqtaqal. Va lhitʼajun jatsukunti yu Dios xtaqnil, ex jantu lay taylhaʼan makanaʼ laqtaqal por va sasʼatʼa Dios junita.
62003010	La ox mispakan taʼayuʼuncha sasʼatʼan ni Dios, vachu mispakan taʼayuʼuncha sasʼatʼan ni aqmoqxnuʼ. Yu makay yu jantu ox, yu jantu paxkay ixtʼalaqajun, yucha jantu sasʼatʼa Dios kaval.
62003011	Yu aniy chivinti vanaj va yucha yu maqancha pʼunaj asmaktʼik, va lhinajun kalapaxkau.
62003012	Jantu kʼaʼuntʼik tacha ni Caín yu ixnavin ixjunita ni aqmoqxnuʼ, yu maqnil ixtʼalaqajun. ¿Tisuncha ixlhiʼatal maqnil? Va por yu Caín ixmakay yu jantu lajʼoxi, chavay yu ixlaqaj va ixmakay yu lajʼoxi.
62003013	Ketʼalaqaunin, incha taxkayyan ni lapanakni yu jantu talhakapuʼan Dios, jantu katapastakʼun.
62003014	Ni kijnankʼan tapasataucha laka lhinin y chavay tiʼukxuyanau laka jatsukunti. Chuncha kʼatsayau por lapaxkayau ketʼalaqauninkʼan. Taʼayuʼ yu jantu paxkay ixtʼalaqajun yucha vananaj tiʼukxuyal laka lhinin.
62003015	Tachun lapanakni yu taxkajiy ixtʼalaqajunkʼan va talhixajyachal tacha jamaqninin. Uxiknankʼan ox kʼatsʼayatʼik yu jamaqniniʼ jantu kalhitsukul jatsukunti yu jantu aqtaun kamiʼoyaʼ.
62003016	Yu Jesucristo lhimaqxtaqlhi ixjatsukunti por kijnan. Va por yucha pumalaqasiyau tisuncha yu japaxkanti. Chavay yu kijnan vachu maqskʼiniy kamaqxtaqvi ketsukuntikʼan por ketʼalaqauninkʼan.
62003017	Licha qayntaun lapanaki lhitʼajunʼojoy tachun yu kaputapatsal la ixjatsukunti y laqtsʼin qayntaun ixlaqaj yu tsʼanqaniy tuʼuchun pero jantu mapayniy, ¿ex tas ancha alinta ixjapaxkanti ni Dios kun yucha?
62003018	Kesʼatʼan untʼatʼik, jantu kʼalapʼaxkʼatʼik vamun kun minchivintikʼan, va laqsaval kalaʼaqtʼayʼutʼik.
62003019	Licha chuncha makayau ex chuncha pukʼatsayau ni tʼaunau makanan yu laqsaval maqskʼiniy. Ex chuncha jantu talhananau la ixlakaʼukxpu ni Dios,
62003020	Incha la kelhanutikʼan keʼemankʼan mukʼanikanau kilaqtaqalkʼan, ni Dios apalay ay ixjamapayninti y tachun mispaʼojoy.
62003021	Ketʼalaqaunin, incha la kelhanutikʼan jantu ukskʼatsayau ni alin talaqalhin, ex jantu talhauniyau ni Dios.
62003022	Yucha kintaxtaqniyan tachun yu kaskʼiniyau por makaniyau yu kintalhijunan la ixlhachimoʼon y tachun yu lhipaʼiniy, yucha makayau.
62003023	Va kintalhijunan ni maqskʼiniy kalhakapuʼau isTsʼal yu junkan Jesucristo y vachu kalapaxkau aqstanchunin chuncha tacha kintalhijunan ni yucha.
62003024	Ni lapanakni yu tamakay yu lhinajun Dios, yuʼuncha tatʼajun chʼantaun kun yucha. Dios vachu vil kun yuʼuncha. Ex chuncha pukʼatsayau ni laqsaval vil kun kijnankʼan va por ixʼEspíritu Santo yu kintaxtaqnin.
62004001	Ketʼalaqaunin, yu klaʼachaniyau, jantu kʼalhakʼapʼupʼintʼik tachun yu tanajun talhitʼajun ixʼEspíritu ni Dios. Pʼunaj kalaqtsʼinʼelatʼik para kʼamispʼatʼik licha laqsaval mintachal kun Dios. Ni lakamunukpaʼ ayaj alin jamakanunun.
62004002	Tachun yu talhakapuʼan ni kilhitsukuchil Cristo la ixlakatunaj tacha kijnan, yuʼuncha talhitʼajun ixʼEspíritu ni Dios. Va chuncha lay pʼumispʼatʼik taʼayu lhitʼajun ixʼEspíritu ni Dios.
62004003	Yu jantu talhakapuʼan ni chuncha kijunchil, yuʼuncha jantu ixnavin Dios kataval. Va talhitʼajun ni espíritu yu xkajiy ni Cristo. Ni uxiknan asmaktʼik ni kaminaʼ ni anchanu espíritu y chavay aniycha vil lakamunukpaʼ.
62004004	Kesʼatʼan, yu ixlapanakni Dios untʼatʼik, uxiknan maʼalhaʼaʼotʼatʼikcha tachun yu jamakanunun. Yu vil kun uxiknan yucha apalay lhuu tapʼasta lhitʼajun xajantu yu vil kun xalapanakni lakamunukpaʼ.
62004005	Yu jamakanunun va xanavin ni lakamunukpaʼ. Xlhiyucha talhichiviniy yu jantu ox jatapastakʼati y yu jantu talhakapuʼan Dios va tamakay kuenta.
62004006	Pero kijnankʼan va ixnavin Dios juntau y taʼayuʼun yu tamispay Dios kintaqalasmakyan. Pero yu jantu tamispay Dios jantu kintaqalasmakyan. Xlhiyucha mispayau tasʼayucha espíritu yu masuy yu laqsaval y tasʼayucha yu jalaklkanan.
62004007	Ketʼalaqaunin yu klaʼachaniyau, maqskʼiniy kalapaxkau. Yu japaxkanti mintachal kun Dios. Taʼayu yu japaxkanan, yucha va sasʼatʼa Dios junita y yucha mispay ni Dios.
62004008	Yu jantu japaxkanan yucha jantu mispay ni Dios, ni Dios va ayaj japaxkanan.
62004009	Ni Dios kintamasunin ixjapaxkanti tejkan malaqachal vamun yuʼ isTsʼal aniy lakamunukpaʼ para kaputsukuu ni yucha.
62004010	Va inchineʼ junita yu ox japaxkanti. Kijnan jantu pʼunaj kaʼachaniu ni Dios, va yucha pʼunaj kintapaxkan. Va malaqachal isTsʼal para kamaqxtaqlhi tacha taun jamoqslanti. Ex va malaqmixiʼokal kintalaqalhinkʼan.
62004011	Ketʼalaqaunin yu klaʼachaniyau, ni Dios va ayaj kintapaxkan, xlhiyucha maqskʼiniy kalapaxkau.
62004012	Ni Dios jantu aqtaun matichun kalaqtsʼil, pero incha lapaxkayau ex ni Dios alinta kun kijnankʼan. Chuncha ixjapaxkanti lay tasuy la kimputsukukʼan.
62004013	Ni Dios kintaxtaqnitan ixʼEspíritu, xlhiyucha pukʼatsayau ni tʼaunau kun Dios y yucha vachu tʼajun kun kijnan.
62004014	Chuncha yu kijnankʼan klaqtsʼiu ni Jesús. Klaqputeʼeyau ni kimPay Dioskʼan va malaqachal Sasʼatʼa para kamil malaqtaxtun ni lapanakni yu tavilanal ni aniy lakamunukpaʼ.
62004015	Taʼayu yu lhakapuʼan ni Jesús va Sasʼatʼa Dios junita, ex ni Dios tʼajun kun yucha y yucha vachu tʼajun kun Dios.
62004016	Ex chuncha kijnankʼan kʼatsayau y lhakapuʼanau ni Dios kintapaxkayan. Ni Dios ayaj japaxkanan. Taʼayu yu japaxkanan, yucha tʼajun kun Dios y ni Dios tʼajun kun yucha.
62004017	Ixjapaxkanti Dios tasuy la kimputsukukʼan. Xlhiyucha jantu maqskʼiniy katalhanau ni anchanuʼ julchan tejkan ni Dios kamukʼayaʼ maqanlqajnati. Tacha ixtiʼukxuntayay ni Jesucristo va chuncha tʼaunau kijnan ni aniy lakamunukpaʼ.
62004018	Taʼan alin japaxkanti jantu alin talhanti, yu ox japaxkanti tinaqxtuy yu talhanti. Yu talhanan pastakʼa ixmaqanlqajnati. Taʼayu yu talhauniy ni maqanlqajnati yu xtaʼa ni Dios, yucha jantu kalhitsukul yu ox japaxkanti.
62004019	Ni Dios pʼunaj kintapaxkan xlhiyucha kijnankʼan japaxkananau.
62004020	Taʼayu yu najun: “Kitʼin kʼachaniy Dios”, pero xkajiy ixlaqaj, ex ni yucha va jalaklkanan. Incha jantu paxkay ixlaqaj yu laqtsʼin ex jantu lay achaniy ni Dios yu jantu laqtsʼinkan.
62004021	Ni Jesucristo kintaxtaqnin ni aniy lhachimoʼon: taʼayu yu toʼoyay ni Dios, yucha vachuʼ maqskʼiniy kapaxkal ixtʼalaqajun.
62005001	Yu talhakapuʼan ni Jesús va yu Cristo yu malaqachal ni Dios, yuʼuncha va sasʼatʼan Dios. Incha achaniyau yu kimPay Dioskʼan ex vachu maqskʼiniy kapaxkaniu sasʼatʼan.
62005002	Licha achaniyau ni Dios y makayau yu tacha lhinajun ni yucha, ex chuncha kʼatsayau ni laqsaval paxkayau yu sasʼatʼan Dios.
62005003	Incha achaniyau ni Dios ex makaniyau yu tacha lhinajun ixlhachimoʼon. Jantu lhitaʼay kaval kamakau ixlhachimoʼon.
62005004	Tachun yu tajunita sasʼatʼan ni Dios, yuʼuncha tamaqalhajay ni xajatapastakʼati ni lakamunukpaʼ. Va por kilhakapuʼatikʼan maqalhajayau xajatapastakʼati ni lakamunukpaʼ.
62005005	Taʼayu yu lhakapuʼan ni Jesús va Sasʼatʼa Dios junita, yucha lay maqalhajay xajatapastakʼati ni lakamunukpaʼ.
62005006	Tejkan kilachil ni Cristo ni aniy lakamunukpaʼ va aqchajʼaul y tejkan maqnikal va taxtul ixjakʼalna. Chuncha yu xkan kun ni jakʼalna kintamasuniyan ni Jesucristo va laqsaval Sasʼatʼa Dios junita. IxʼEspíritu Dios najun yu laqsaval y yucha kintamasuniyan ni laqsaval kilachil Sasʼatʼa Dios ni aniy lakamunukpaʼ.
62005007	Laktʼiyan alin putʼutu yu chuncha kintamasuniyan. [Va yu kimPay Dioskʼan ali yu Sasʼatʼa Dios ali yu ixʼEspíritu Dios. Por ixlaʼatʼutukʼan va putaun junita.
62005008	Vachuʼ lakamunukpaʼ putʼutu alin yu chuncha kintamasuniyan.] Va yu ixʼEspíritu ni Dios ali yu xkan ali yu jakʼalna. Por putʼutu va chʼantaun jun.
62005009	Lhakapuʼanau qayntaun lapanaki tejkan kintalaqputeʼeniyan. Pero yu kintamasuniyan ni Dios yucha apalay lhitʼajun tapʼasta, y ni Dios va kintalaqputeʼeniyan ni Jesús va Sasʼatʼa.
62005010	Taʼayu yu lhakapuʼan ni Sasʼatʼa Dios, yucha laqaʼiy la ixjalhanuti yu laqputeʼey ni Dios. Taʼayu yu jantu lhakapuʼan ni Dios, yucha juniy ni Dios va jalaklkanan, va jantu lhakapuʼan yu lhichivinil ni Dios yu Sasʼatʼa.
62005011	Ni Dios kintalaqputeʼenin ni kintaxtaqnitan jatsukunti yu jantu aqtaun kamiʼoyaʼ. Yu aniy jatsukunti minachal kun Sasʼatʼa.
62005012	Taʼayu yu tʼaʼan Sasʼatʼa Dios, yucha lhitʼajun yu jatsukunti yu jantu aqtaun kamiʼoyaʼ. Pero yu jantu tʼaʼan yu Sasʼatʼa, yucha jantu kalhitsukul anchanuʼ jatsukunti.
62005013	Chuncha klatsʼoqniyau ni uxiknankʼan yu lhakapupʼinatʼik Sasʼatʼa Dios para kakʼatsʼatʼik ni lhitʼaunatʼik jatsukunti yu jantu aqtaun kamiʼoyaʼ.
62005014	Jantu talhauniyau Dios, va kʼatsayau ni kintaqalasmakyan tejkan skʼiniyau yu lhipaʼiniy.
62005015	Ex licha kʼatsayau ni laqsaval kintaqalasmakyan tejkan skʼinau, ex chuncha pukʼatsayau ni lhitʼaunaucha yu skʼiniyau.
62005016	Incha matichun laqtsʼin ixlaqaj ni tʼajun makan talaqalhin yu jantu jalhaʼanan laka lhinin, ex maqskʼiniy kaskʼinil Dios por ixlaqaj. Dios kamaqxtaqniyaʼ ixlaqaj yu ox jatsukunti. Va klhichiviniy yu laqtaqal yu jantu jalhaʼanan laka lhinin. Alin laqtaqal yu jalhaʼanan laka lhinin. Jantu maqskʼiniy kaskʼinkal Dios por ni lapanaki yu makay ni anchanu laqtaqal.
62005017	Tachun yu jantu lajʼoxi tamakay ni lapanakni va laqtaqal. Pero alin laqtaqal yu jantu jalhaʼanan laka lhinin.
62005018	Kʼatsayau yu laqsaval sasʼatʼa Dios junita, ni yucha jantu taylhaʼan makanaʼ laqtaqal. Ni Cristo yu Sasʼatʼa Dios, yucha lhistakʼa y yu aqmoqxnu jantu tuʼuchun lay makaniy.
62005019	Kʼatsayau ni sasʼatʼan Dios juntau. Yu jantu talhakapuʼan Dios, yuʼuncha tatijuyanal la ixlhachimoʼon ni aqmoqxnuʼ.
62005020	Vachu kʼatsayau ni Cristo yu Sasʼatʼa Dios va kilatachil y kintaxtaqnin jatapastakʼati. Chuncha lay kamispau ni yucha yu laqsaval Dios. Vilanau chʼantaun kun Jesucristo yu Sasʼatʼa Dios, yu masuy yu laqsaval. Yucha va yu laqsaval Dios yu kintaxtaqnin jatsukunti yu jantu aqtaun kamiʼoyaʼ.
62005021	Kesʼatʼan, jantu katʼoʼoyatʼik yu axtoqnuʼ tacha Dios kaval. Va chuncha kaval.
63001001	Kitʼin va yu xaʼay kunita siya yu talhakapuʼan. Va iktsʼoqniyan aqxtaun karta ni uxintʼi yu xanati yu laksaktan ni Dios, kun tachun mesʼatʼan. Va laqsaval klapaxkayau pero jantu vamun ni kitʼin. Tachun yu tamispatacha yu laqsaval vachu tapaxkayan.
63001002	Ayaj klapaxkayau ni uxiknankʼan, va lhitʼaunau la kelhanutikʼan yu laqsaval. Yucha kaʼalinaʼ kun kijnankʼan mas va tavanancha kaval.
63001003	Ni kimPaykʼan Dios y vachu yu Sasʼatʼa kiJalhachimoʼonukʼan Jesucristo va kataxtaqniyan yu lajʼoxi y katamapayniyan y vachu oxamaktaun katamakayan. Ex chuncha lay katʼaylhipʼintʼik kun yu laqsaval y lay kʼalapʼaxkʼatʼik.
63001004	Chavay klhiʼachantajuy ni klaqpaxtoqlhi lati mesʼatʼan yu tataylhaʼan kun yu laqsaval vachu chun tacha kintalhijunin ni kimPay Dioskʼan.
63001005	Chavay, kintʼalapanaki yu ayaj iktoʼoyayan, iktapayniniyan ni kalapaxkau. Ni aniy lhachimoʼon yu klatsʼoqniyau jantu saystʼi kaval, vanaj va yuʼ yu laqaʼiu pʼunaj tejkan puʼaqtaynil lhakapuʼanau.
63001006	Yu laqsaval japaxkanti alin tejkan tsukuyau makanan ixlhachimoʼon ni Dios. Ixlhachimoʼon ni Dios va yucha yu asmaktʼik tejkan puʼaqtʼaynitʼik milhakapuʼatikʼan, va katʼiʼuntʼayatʼik japaxkanan.
63001007	Chavay ayaj lhuu jamakanunun tatijuyanal ni lakamunukpaʼ. Yuʼuncha tanajun ni Jesucristo jantu kamil tacha qayntaun lapanaki. Yu chuncha najun, yucha va jamakanunuʼ y vachuʼ va xkajiy ni Cristo.
63001008	Ox kʼalhistʼajkʼantʼik para kʼalaʼaʼitʼik milhilhajatikʼan yu tapaxtoqniyan. Jantu kʼamaʼatsʼanʼatʼik milhilhajatikʼan yu kaʼalinaʼ por milhitapatsakʼan.
63001009	Taʼayuʼ yu tumpaj makaputun y jantu taylhaʼan yu tacha masul ni Cristo, ex ni yucha jantu katʼatijuntayal ni Dios. Pero taʼayu yu makay yu tacha masul ni Cristo ex ni yucha tʼatijuyal kun kimPay Dioskʼan, y vachu kun Cristo yu Sasʼatʼa.
63001010	Incha matichun talaqʼanchaʼan y jantu tamasuniyan tacha lhinajun Cristo, ex jantu kʼalaʼaʼitʼik la minchaqakʼan y jantu kʼamastʼakʼatʼik.
63001011	Yu laqaʼiy, ex va tacha chʼantauncha tʼajun kun yucha.
63001012	Ayaj lhuu chivinti klhitʼajun yu klajunputunau, pero jantu klatsʼoqniputunau kun jalhiki. Va klalaqʼuxanachaʼau para kaklatʼachiviniu kun laka ukxpuʼ. Ex chuncha kataqayntsal kiʼachatkʼan.
63001013	Vachu tamalaqachaniyan taun jamastakʼanti yu sasʼatʼan mintʼalapanakni yu jalaksakta ni Dios. Chuncha kaval.
64001001	Kitʼin, yu xaʼay kunita siya yu talhakapuʼan, va ikmastakʼayan ni uxintʼi, Gayo, yu kilaqaj kʼatʼi. Laqsaval ikpaxkayan.
64001002	Kintʼalaqajun yu ikpaxkayan, kitʼin ikskʼin Dios por uxintʼi para ox kʼatsʼukʼu y jantu kʼatʼaʼanʼatʼi, vachu va tacha ox alintʼa kun Dios la melhanuti.
64001003	Ayaj klhiʼachantajul tejkan takilachil lati ketʼalaqauninkʼan. Kintalaqputeʼenil ni ox vas tʼaylhipʼin la ixtin Dios, vachu laqsaval makʼay yu najun.
64001004	Yu apalay kixtaqniy achati va tejkan ijqasmatʼa ni kesʼatʼan tatijuyanal makanan yu laqsaval paxtoqniy.
64001005	Kintʼalaqajun yu ikpaxkayan, ox tʼaylhipʼin la milhakapuʼati tejkan jalaqʼaqtʼayʼuy ketʼalaqauninkʼan yu talaqchin yu maqati machaqan mas jantu jalaqmispʼay.
64001006	Yuʼuncha aniy talaqputeʼenil ixlapanakni Dios ni uxintʼi ayaj japʼaxkʼanan. Chavay katʼaylhipʼi jalaqʼaqtayjun ketʼalaqauninkʼan la ixtinkʼan chuncha tacha paxtoqniyan kʼatʼapʼatsʼanin ni Dios.
64001007	Ni yuʼuncha maqati tatiʼukxuntayay para kamispakal ixtaqaʼuti Jesucristo. Jantu taskʼin ni kataʼaqtayjul lapanakni yu jantu talhakapuʼan.
64001008	Xlhiyucha kijnankʼan maqskʼiniy kaʼaqtayjuu. Ex chuncha jatʼatapatsayau yu vas talaqputeʼey yu laqsaval maqskʼiniy.
64001009	Kitʼin klaqtsʼoqnil taun chivinti ixlapanakni Dios yu ancha tavilanal. Pero ni Diótrefes va maqamay ay kamakakal. Jantu kintalaqaʼiyan.
64001010	Xlhiyucha incha kajkʼananta, kakjuntaʼiyaʼ para kaklhixaqalal yu makay, va kiluntʼajun laqxtoqnu, kintamanuniyan laklkanti. Jantu vamuncha yuʼ. Vachu jantu jalaqaʼiy tejkan tachaʼan yu talhakapuʼan. Yu talaqaʼiputun jalaktanchaniy para jantu katalaqaʼil. Ex jalaqtinaqxtuy para jantucha chʼantaun kataval kun yu alati yu talhakapuʼan.
64001011	Kintʼalaqajun yu ikpaxkayan, jantu kalaqtsʼiʼitʼi yu jantu lajʼoxi, va kalaqtsʼiʼitʼi vamun yu lajʼoxi. Yu makay yu lajʼoxi, yucha tijuyal kun Dios, pero yu makay yu jantu lajʼoxi, yucha jantukaʼ mispay ni Dios.
64001012	Tachun tanajun ni Demetrio va ox lapanaki, si makay tacha najun ni chivinti yu laqsaval. Mas kijnankʼan vachu iknaunau ni Demetrio va ox makay y uxiknan kʼatsʼayatʼik ni jantu klaklkananau.
64001013	Kitʼin ayaj lhuu chivinti xajkunputunan pero jantu iktsʼoqniputunan kun patsʼoqnu.
64001014	Va ikpakxanʼiy niman kaklaqtsʼin ex kalakchivinanau ukxpuʼ kun ukxpuʼ.
64001015	Oxamaktaun kʼatʼaʼul. Yu mintʼalaqaunin yu aniy taʼalinta tamalaqachaniyan taun jamastakʼanti. Kʼalakmastʼakʼatʼi ni ketʼalaqauninkʼan por qayntamin yu ancha taʼalinta.
65001001	Kitʼin kJudas va ixʼoqxtamati Jesucristo kunita vachu ixlaqaj Santiago kunita. Klatsʼoqniyau uxiknan yu tajuntaʼitan y tapaxkayan kimPaykʼan Dios. Talhistaktan ni Jesucristo.
65001002	Dios ayaj katamapaynin, oxamaktaun katamakan, y ayaj katapaxkan.
65001003	Ketʼalaqaunin yu klapaxkayau pʼunaj ayaj xaklalhitsʼoqniputunau tacha pulaqtaxtuyau kintachunkʼan. Pero chavay maqskʼiniy kaklatsʼoqniu y kaklatapayniniu ni jantu kaxtʼaqnitʼik lakatin matichun katalaktanchanin milhakapuʼatkʼan. Ni Dios va aqtauncha kintaxtaqnin ni anchanu chivinti ni kijnan yu ixlapanakni juntau.
65001004	Lati yu tamakanunun tatanul kun uxiknan, mas jantu laklhilayatʼik incha va makanunun. La maqancha va tsʼoqkal ni katalaqaʼiyaʼ maqanlqajnati. Va jalaktuʼunun, va tanajun por kintamapayniyan ni Dios lay kamakʼatʼi talaqalhin yu kʼamakʼapʼutʼu. Jantu talhakapuʼan ni Jesucristo, vamun yuʼ kiʼUkxtinkʼan y kiJalhachimoʼonukʼan.
65001005	Chuncha mas kʼatsʼayatʼikcha ni uxiknan, pero kitʼin klamapastakʼanichoqoyau inchineʼ. Ni Jalhachimoʼonu Dios jalaqmalaqtaxtul ixlapanakni xalakatʼun Egipto pero astan jalaqmaqnil yu jantu kataqalasmaklhi.
65001006	Vachuʼ yu ixmayulnin Dios ixtavilanal kun Dios, pero lati jantu katamakal tacha ixlaklhiʼulakanta, va tamakaul. Chuncha ni Dios va lakmaʼata laka pachʼin taʼan putsʼista mas va tavanancha. Ancha katataulaʼ tus kaminaʼ ni julchan tejkan kalakmukʼanikanaʼ ixmaqanlqajnatkʼan.
65001007	Vachu va chun tamakal xalapanakni ni Sodoma ali Gomorra y kun yu alati ukstsʼuniy putaulanaxna. Yuʼuncha vamun ayaj ixtamaqamay katalatʼatamal mas va taʼayuchacha, mas yu jantu tsʼuniy paxtoqniy kʼamakʼatʼi. Yuʼuncha tamaqanlqajnan laka jikmi yu jantu miʼojoy. Chuncha val para jantucha kalaqtsʼiʼiu kijnankʼan tacha yuʼuncha talal.
65001008	Vachu chun talay ni lapanakni yu taʼaqlaqavanan y tamakanunun. Talaqalhiy ixlakatunajkʼan. Jantu tatoʼoyay yu talhitʼajun lhachimoʼon, talaktuʼuy yu talhitʼajun tapʼasta.
65001009	Pero mas va yu xaʼukxtin ixmayulnin Dios, yu Miguel junkan, jantu laktuʼuy yu lhitʼajun tapʼasta. Aqtauncha talachʼapal laka chivinti kun yu xaʼukxtin aqmoqxnuʼ. Va ixtalakiltsʼakʼastukʼa taʼayucha kalhaʼal ixlakatunaj ni Moisés. Pero yu Miguel jantu kalaktuʼul ni aqmoqxnuʼ la ixtapʼasta. Va naul: “Ni Jalhachimoʼonu Dios kalaqʼayman.”
65001010	Pero ni aniy lapanakni talaktuʼuy tachun yu jantu tamispay. Talakpastaknan tacha talhitsukuti, va chuncha talay. Chuncha va xʼamankʼan lakmukʼanichoqokan maqanlqajnati.
65001011	¡Payniʼincha yuʼuncha! Va tataylhaʼanta ixjatapastakʼati ni Caín. Tamakay laqtaqal tacha yu makal Balaam por talhajaputun tumin. Kataniyaʼ tacha Kore por talaktanchay ni Dios.
65001012	Taʼan makʼayatʼik lakvayti por lapʼaxkʼayatʼik, ancha tatanuy jantu kun tsʼuniy talhanti y chuncha lhimaxan xajachal. Va tacha xajalhistaknan borregos yu xʼamankʼan jalhistakkan. Va tacha taputsʼi yu jantu lhaʼan xkan yu sunlhaʼan un. Va tacha jakʼivin yu jantu taxtaʼa xalhiʼuti tejkan ixpuʼalin, va tichʼukʼikal, tus tacha aqtʼuycha katanil.
65001013	Yuʼuncha va taʼayajnan tacha taʼan pʼays ukxlaklay xaxkan ni lakamar. Ni xalhimaxan yu tamakay va tacha ixʼoqxpuputi. Va tacha jastʼakun yu tamaqantsʼanqay ixtinkʼan, yu tapaxtoqniy katataulal taʼan ox tʼalaj putsʼista.
65001014	Qayntaun yu xatampatujunuʼ xapapanakni ni Adán va Enoc ixjunkan. Yucha naul: “Ni Jalhachimoʼonu Dios mintacha kun lhuvaj miles ixmayulnin.
65001015	Kalakmukʼaniyaʼ ixlaqtaqalkʼan tachun ni lapanakni. Kalakmukʼaniyaʼ ixlaqtaqalkʼan yu tamaqtaqalhinin, yu tamakay kun ixjalaktuʼuntikʼan. Vachu kalakmukʼaniyaʼ ixlaqtaqalkʼan por yu tanajun tejkan taʼakchʼintamay ni Dios.”
65001016	Ni anchanu lapanakni va si tachivintanuy y takiltayanan, vamun talakanajun katamakal yu yuʼuncha tanajun katamakal. La ixkilkʼan va ayaj lajʼay lakmakakan, qalʼox tachiviniy vamun para kalaqxtaqnikal yu talhitsukuputun.
65001017	Pero uxiknankʼan, yu klapaxkayau, kapʼastʼaktʼikcha yu tanaul ni lapanakni yu jamalaqachal kiJalhachimoʼonukʼan Jesucristo.
65001018	Yuʼuncha tanaul ni tejkan xaputamaktanacha kunaʼ ex kaʼalinaʼ lapanakni yu jalaktuʼuy alati y vachuʼ yu vamun tatsukuy makanan talaqalhin yu tamakaputun.
65001019	Talaktʼilhiy ni lapanakni, tamakay yu tamakaputun la ixlakatunajkʼan. Jantu katalhitsukul ni Espíritu Santo.
65001020	Pero yu uxiknan, yu klapaxkayau, chʼantaun ox katʼaylhipʼintʼik la milhakapuʼatkʼan yu minchal kun Dios. Kʼatʼapʼayninitʼik Dios kun ixtapʼasta ni Espíritu Santo.
65001021	Kʼalhistʼakkʼantʼikcha para jantu kʼamakʼauntʼijlatʼik ixjapaxkanti ni Dios. Kapʼakxanʼitʼik ixjamapayninti kiJalhachimoʼonukʼan Jesucristo yu kataxtaqniyan para katsʼukʼutʼik mas va tavanancha.
65001022	Kʼaxaʼalatʼik ni lapanakni yu jantukaʼ ox talhakapuʼan.
65001023	Kʼamalaqtʼaxtʼutʼik alati, va tacha kʼalakmaʼosutʼik laka jikmi. Vachu yu alati lapanakni kʼalakmapʼaynitʼik pero katʼalhaunitʼik lakatsʼuniy yu tacha junita ixputsukukʼan. Kʼalakmapʼaynitʼik pero kʼaxkʼaytʼik yu tamakay, mas va ixlaqchʼitkʼan yu chuncha lakatsamantacha ixtalaqalhinkʼan.
65001024	Ay kamakakal ni Dios yu lay talhistakʼan para jantu kamakʼauntʼijlatʼik. Lay kataʼulayan kun lhuu achati, kun jantu tuʼuchun laqtaqal, taʼan vil ni yucha kun tachun ixʼayaxtu.
65001025	Vamun yuʼ ni Dios junita, va kiJamalaqtaxtunukʼan por yu makal Jesucristo kiJalhachimoʼonukʼan. Vamun yucha paxtoqniy tachun yu lajʼoxi, tachun yu lajʼay, tachun yu tapʼasta, y tachun ni lhachimoʼon, mas va maqancha, mas va chavaycha y mas va tavanancha. Chuncha kaval.
66001001	Ni aniy chivinti ni Dios masunil ni Jesucristo para kalakmasunichoqol ixlapanakni yu tatapatsaniy. Aniy masuy yu nimancha katapasayaʼ. Ex ni Jesucristo kimalaqachanil ixmayul ni kitʼin Juan, yu ixʼoqxtamati kunita.
66001002	Kitʼin iktsʼoqʼulaʼol tachun yu klaqtsʼil, vachuʼ ixchivinti Dios yu kijunil ni Jesucristo.
66001003	Ox kalhixajtachal ni lapanakni yu taputeʼey ali yu taqasmatʼa ni aniy chivinti yu minchal kun Dios, incha tamakay kuenta tachun yu aniy jatsʼoqʼulanti. Va laycha kalakachil ni julchan tejkan chuncha katapasayaʼ.
66001004	Kitʼin Juan klatsʼoqniyau tachun uxiknan yu oqxlaqtujun ixlapanakni Dios untʼatʼik yu vilananchipitik xaʼestado Asia. Katamapaynin y oxamaktaun katamakan ni Dios yu tʼajun mas va tavanancha, mas kaval pʼunaj, mas chavaycha, y yucha kaminaʼ astan. Vachu katamapaynin yu pumatujun espíritus yu alin taʼan jalhachimoʼonun Dios
66001005	vachuʼ katamapaynin ni Jesucristo. Yucha lay lhakapuʼanikan yu lhichiviniy. Yucha pʼunaj takukchoqol tejkan ixnita. Va jalhichimoʼoy tachun yu talhachimoʼonun lakamunukpaʼ. Yucha ayaj kintapaxkayan y kintamalaqmixinitan kintalaqalhinkʼan. Chuncha oxamaktauncha kintamakaʼojon kun ixjakʼalna.
66001006	Kintamakan para kajuu jalhachimoʼonun ali kuras para katoʼoyau ni Dios yu ixPay. Vamun yuʼ ay kamakakal, vamun yuʼ lhitʼajun tapʼasta, mas va tavanancha kaval, jantu aqtaun katamaktal. Va chuncha kavalcha.
66001007	Aniy mintacha ni Cristo laka taputsʼi. Tachun ni lapanakni katalaqtsʼinaʼ. Mas yu tatanqalaqltoqol vachuʼ katalaqtsʼinaʼ. Tachun lapanakni yu alin lakamunukpaʼ ayaj katamaqaninanaʼ y katalajqalhunaʼ por yucha. Chuncha kavalcha.
66001008	“Kitʼin kunita tacha yu pʼunaj letra yu junkan Alfa, vachuʼ kunita tacha yu xaʼastan yu junkan Omega. Va kitʼin ikpuʼaqtaynikal tachun, vachu tamaktay kun kitʼin.” Chuncha najun ni Jalhachimoʼonu Jesucristo. Yucha ixʼalinta pʼunaj, vachu alinta chavaycha, vachuʼ kaminchoqoyaʼ astan. Va lhitʼaunʼojoy tachun tapʼasta.
66001009	Kitʼin Juan va mintʼalaqajunkʼan kunita. Vachu va chun ikmaqanlqajnan tacha uxiknan. Vachuʼ chʼantaun lhitanumanau taʼan lhachimoʼonun ni Dios. Vachuʼ chʼantaun maqantʼaqniyau tacha Jesucristo. Kitʼin por klaqputeʼey ixchivinti Dios yu kimaqxtaqnil ni Jesús, ikvilchil tachʼin taʼan junkan Patmo, taun lakatʼun yu tanʼajvil lakamar.
66001010	Ex chuncha tejkan xajulchan jastaknati val, va kilaqchaʼal ni Espíritu. Ijqasmaklhi laqataun chivinti la kimpulakan, ixqalpʼaysnixtu tus tacha kapusuntajukal sqol.
66001011	Ex va kunkal: —Katsʼoqʼulatʼi laka jalhiki tachun yu laqtsʼin y kʼamalaʼachʼanin yu oqxlaqtujun ixlapanakni Dios yu tavilanal Asia. Kʼalaqmalaʼachʼanin yu tavilanal laka putaulan Éfeso ali Esmirna ali Pérgamo ali Tiatira ali Sardis ali Filadelfia ali Laodicea.
66001012	Ex kitʼin iktalaqaspʼiklhi para kaklaqtsʼil taʼayucha ixkintʼajun xaqalan. Tejkan iktalaqaspʼiklhi ex klaqtsʼil laqatujun xaputayan kantila yu si oro ixjunita.
66001013	Ixtanʼajna taʼan ixyal ni laqatujun xaputayan kantila, ancha klaqtsʼil ixyal qayntaun tus tacha Sasʼatʼa Lapanaki ixtasuy. Ixʼulata aqxtaun laqchʼiti tus la ixchʼajaʼ ixchinita. Vachuʼ ixʼoxatanun aqxtaun cinturón taʼakchun ixtankilakna si oro ixjunita.
66001014	La ixʼaqtsul ixlhitʼajun ixʼaji va si laqxnapapa, tacha ixmakachʼauti borrego yu ox xnapapa, tus tacha miki. Yu ixlaqchul tus tacha jikmi yu lap lap maqtajiy.
66001015	Ixchʼaja ixtamaqtajiy tus tacha tsasnati yu bronce yu ox maqastalay, va tacha kataxtulkaʼ laka horno. Ixchivinti tus tacha yu pʼays makatʼajun taʼan patajuy xkan.
66001016	La ixmajkanaj ixchʼapata laqatujun jastʼakun. Ixkiltaxtuta aqxtaun aqtsupipi chitaj yu paʼextʼuy ixkikxtuy. Ixʼukxpuʼ ixtasuy tacha julchan yu ox kʼuliksnaʼ maqtajiy.
66001017	Tejkan klaqtsʼil ex niman iktaqtal la ixchʼaja, iktamakaul tus tacha janiniʼ. Ex yucha kimoqslanil ixmajkanaj makaʼ, ex kijunil: —Jantu katʼalhan. Kitʼin va yu iktʼajun mas kaval pʼunaj, mas kaval astan.
66001018	Kitʼin chavay iktʼajuncha. Va xaknita pero chavay iktʼajun mas va tavanancha. Chavay kitʼincha kimpaxtoqniy kakxtaqnil lakatin tasvanancha kaniyaʼ qayntaun lapanaki y tasvanancha jantu. Kitʼincha klhitʼajun ixpumalaqltiʼakan taʼan alin janinin yu laqnin.
66001019	Katsʼoqʼulatʼi tachun axtoqnuʼ yu xalaqtsʼin, vachuʼ yu alin chavaycha, vachuʼ yu katapasayaʼ astan.
66001020	Yu xalaqtsʼin laqatujun jastʼakun la kimajkanaj y vachuʼ yu laqatujun kantila yu si oro, yucha inchineʼ naunputun. Yu laqatujun jastʼakun naunputun qayntujun ixmayulnin Dios yu tatapatsaniy oqxlaqtujun ixlapanakni ni Dios. Yu laqatujun kantila naunputun oqxlaqtujun ixlapanakni Dios yu lakatujun tavilanal xalakatʼun Asia.
66002001	’Inchine katsʼoqnin ixmayul Dios yu jalhistakʼa ixlapanakni Dios yu tavilanal laka putaulan Éfeso: “Yu chʼapay ni laqatujun jastʼakun la ixmajkanaj, yu tiʼukxuntayay taʼan vil laqatujun kantila yu si oro, yucha inchine najun:
66002002	Kitʼin ikmispaʼojoy tachun yu makʼayatʼik y vachuʼ ni pʼays tʼapʼatsʼayatʼik. Vachuʼ ijkʼatsay ni ayaj maʼantʼaulayatʼik. Vachuʼ ijkʼatsay ni jantu xtʼaqyatʼik lakatin ni kaʼalil tuʼuchun yu jantu lajʼoxi siya uxiknan. Vachuʼ ijkʼatsay ni ox lakpʼuxkʼaulaqtsʼinatʼik lapanakni yu tanajun Cristo jalaqmalaqachal mas jantu laqsaval kaval. Jalakmispʼayatʼik ni yuʼuncha va talaklkanan.
66002003	Vachuʼ kitʼin ijkʼatsay ni ayaj maʼanlʼajnanatʼikcha y pʼays tʼapʼatsʼayatʼik para katoʼoyakal kintaqaʼuti. Jantu aqtaun tachaniyan.
66002004	Pero alin taun tuʼuchun yu tatsʼanqaniyan yu kitʼin jantu ox klhilay. Jantucha lapʼaxkʼayatʼik tacha pʼunaj.
66002005	Xlhiyucha kapʼastʼaktʼik yu makʼauntʼijlatʼatʼik. Kamapʼaxachʼoʼotʼikcha mijatapastakʼatkʼan y kʼamakʼachʼoʼotʼikcha tacha yu pʼunaj ixmakʼayatʼik. Incha jantu kʼamapʼaxayapitik mijatapastakʼatkʼan ex kajkʼantachal, kaklamaqosuniyau ixputayan minkantilajkʼan.
66002006	Pero alin taun tuʼuchun yu makʼayatʼik yu kʼachaniy. Ayaj xkʼayyatʼik yu tamakay ni lapanakni yu lakjunkan Nikolaítas. Kitʼin vachu ayaj ikxkajiy tacha tamakay.
66002007	Yu talhitʼajun ixpaqasmaknikʼan va kataqasmaklhi yu jalakjuniy ni Espíritu oqxlaqtamin ixlapanakni Dios. Tachun yu kamaqalhajayaʼ yu jantu lajʼoxi, yucha kakxtaqniyaʼ lakatin para kataʼul xaʼunikan ni kʼiu yu xtaʼa ox jatsukunti. Yucha alinta laktʼiyan taʼan vil ni Dios.”
66002008	’Vachuʼ inchine katsʼoqnin ixmayul Dios yu jalhistakʼa ixlapanakni Dios yu tavilanal laka putaulan Esmirna: “Yu aqtsʼiyajcha tʼajun, mas kaval pʼunaj y vachuʼ katsukuyaʼ astan, yu ixnitacha pero chavay kujchoqotacha, ni yucha va inchine najun:
66002009	Kitʼin ijkʼatsay ni ayaj maʼanlʼajnanatʼik. Vachuʼ ijkʼatsay ni va kilpatanin untʼatʼik pero laqsaval va maqalinin untʼatʼik la melhanutkʼan. Vachuʼ ijkʼatsay yu jantu ox talhichivinanan yu jalakjunkan israelitas mas jantu laqsaval kataval. Yuʼuncha va xataqxtoʼati ixlapanakni Satanás tajunita.
66002010	Jantu katʼalhaunitʼik yu kʼamaʼanlʼajnanapitik. Ni aqmoqxnuʼ katachʼapayan lati ni uxiknan y katamanuyan laka pachʼin. Chuncha katasuyaʼ incha laqsaval milhakapuʼatkʼan. Kʼamaʼanlʼajnanapitik tus paqkau. Ox katʼaylhipʼintʼik mas katamaqnin. Kitʼin klamaqxtaqniyau milhilhajatkʼan, va yu ox jatsukunti.
66002011	Yu talhitʼajun ixpaqasmaknikʼan va kataqasmaklhi yu jalakjuniy ni Espíritu oqxlaqtamin ixlapanakni Dios. Yu kamaqalhajayaʼ yu jantu lajʼoxi, yucha jantu kamaqanlqajnanaʼ tejkan kaʼalinchoqoyaʼ yu ataun lhinin.”
66002012	’Vachuʼ katsʼoqnin ixmayul Dios yu jalhistakʼa ixlapanakni Dios yu tavilanal laka putaulan Pérgamo yu inchine: “Yu lhitʼajun aqxtaun aqtsupipi espada yu paʼextʼuy kikxtuy, ni yucha va inchine najun:
66002013	Kitʼin ijkʼatsay ni uxiknan vilanantʼik taʼan lhachimoʼonun ni Satanás pero ox tʼaylhipʼinatʼik kun kitʼin. Vananaj oxicha kilalhakapuʼanau, mas ancha la mimputaulankʼan tamaqnil ni Antipas yu ox ixkilhichiviniy. Pero mas exnicha ni uxiknan jantu kilamakauntijlau ancha taʼan vil ni Satanás.
66002014	Pero alin lati axtoqnuʼ yu makʼayatʼik yu jantu tsʼuniy ox klaqtsʼin. Alin lati lapanakni siya uxiknan yu jantu tamakauntijlaputun ni jatapastakʼati yu maqancha ixjamalaninin ni Balaam. Yucha masunil Balak yu lay kalakmakanil ni israelitas para katamakaputul talaqalhin. Va para kataʼul axtoqnuʼ lhiʼuti yu moqslanikan antivas y katatʼatamal lapanakni yu jantu ixnavinkʼan kataval.
66002015	Vachuʼ alin siya uxiknan yu talhakapuʼan yu tamasuy ni Nikolaítas.
66002016	Xlhiyucha kamapʼaxachʼoʼotʼikcha mijatapastakʼatkʼan. Incha jantu, ex kaklalaqʼantachaʼau, kajkachʼapayanta ni anchanu lapanakni kun kiʼespada yu taxtuy la kinkilna.
66002017	Yu talhitʼajun ixpaqasmaknikʼan va kataqasmaklhi yu jalakjuniy ni Espíritu oqxlaqtamin ixlapanakni Dios. Yu kamaqalhajayaʼ yu jantu lajʼoxi, kitʼin kakxtaqniyaʼ ixvayti yu maqsaqkantacha. Vachuʼ kakxtaqniyaʼ yu xutʼutʼu chiyux taʼan jatsʼoqʼulanti yu saystʼi ixtaqaʼuti. Yucha jantu matichun mispay, vamun mispay yu laqaʼiy.”
66002018	’Vachuʼ katsʼoqnin yu jalhistakʼa ixlapanakni Dios yu tavilanal laka putaulan Tiatira yu inchineʼ: “Yu Sasʼatʼa Dios yu lhitʼajun ixlaqchul tacha jikmi yu lap lap maqtajiy y vachuʼ lhitʼajun ixchʼajaʼ tacha tsasnati yu bronce yu maqastalalakanta, ni yucha va inchine najun:
66002019	Kitʼin ox ikmispay tachun yu makʼayatʼik y tacha tʼiʼukxuyanantʼik paxkanan y ox tʼaylhipʼinapitik la milhakapuʼatkʼan, laʼaqtʼayʼuyatʼik, y ayaj maʼantʼaulatʼik. Chavaycha apalay lhuu makʼayatʼik xajantu yu ixmakʼayatʼik pʼunaj.
66002020	Pero klamispayau putaun yu makʼayatʼik yu kitʼin jantu kimaqamay. Xtʼaqyatʼik lakatin ni anchanu xanati yu junkan Jezabel yu najun lhichiviniy ixchivinti Dios pero vamun jalakmakanuy kilapanakni yu kintatapatsaniy. Jalaklhijuniy katatʼatamal lapanakni yu jantu ixnavinkʼan kaval. Vachuʼ jalaklhijuniy kataʼul axtoqnuʼ yu moqslanikan antivas.
66002021	Anchanu xanati ikxtaqnil lakatin kamapaxal ixjatapastakʼati. Pero jantu mapaxaputun ixjatapastakʼati, jantu makauntijlay maqtaqalhinin kun joʼakna.
66002022	Xlhiyucha kitʼin kaknaqʼaqtayaʼ ex katamayantacha taqanʼan laka putaman. Tus tachun ixlapanakni kakmamaqanlqajnivayaʼ. Tachun yu tamakay laqtaqal kun yucha va chuncha klakmakayaʼ incha jantu tamapaxay ixjatapastakʼatkʼan.
66002023	Klaqmaqniʼoyaʼ, ex chuncha tachun ixlapanakni Dios kataxtaqniyaʼ kuenta ni kitʼin ikmispaniʼojoy tus taʼan ixpulmanixtu ixjatapastakʼatkʼan y vachuʼ la ixjalhanutkʼan. Kaklaxtaqniyau yu tapaxtoqniyan kʼalaʼaʼitʼik por qayntamin.
66002024	Pero lati ni uxiknan yu vachuʼ machaqan Tiatira jantu laʼaʼiyatʼik yu masuy ni Jezabel. Vachuʼ jantu aqtaun kʼamispʼatʼik yu lajʼay talaqalhin yu tamakay laqatamaqsaq. Yucha tajuniy ixjatapastakʼati ni Satanás. Kitʼin iknajun ni jantucha klalhijunchoqoyau kʼamakʼatʼik tuʼuchun aputaun.
66002025	Vamun katʼaylhipʼintʼikcha tacha ni makʼayatʼikcha tus kakminchoqoyaʼ.
66002026	Yu katamaqalhajayaʼ yu jantu lajʼoxi y katataylhaanaʼ makanan kilhitapatsa tus tachun kalaʼoyaʼ, va yuʼuncha klaqxtaqniyaʼ xapalhachimoʼon talakachux ni lakamunukpaʼ.
66002027	Katalhachimoʼonunaʼ kun tapʼasta. Va tacha maqataun palik yu tsasnati laqcheʼeputaukʼay aqchoq yu jamakanti kun tʼun. Vachu chun tacha kimPay kimakal Jalhachimoʼonuʼ, vachu va chun ni yuʼuncha.
66002028	Vachuʼ kaklaqxtaqniyaʼ ni ay jastʼaku yu xajachil vakuj tejkan tunkumin.
66002029	Yu talhitʼajun ixpaqasmaknikʼan va kataqasmaklhi yu jalakjuniy ni Espíritu oqxlaqtamin ixlapanakni Dios.”
66003001	’Vachuʼ katsʼoqnin ixmayul Dios yu jalhistakʼa ixlapanakni Dios yu tavilanal laka putaulan Sardis yu inchine: “Yu laklhichimoʼoy yu laqatujun ixʼespíritus Dios y vachuʼ lhitʼajun laqatujun jastʼakun, ni yucha va inchine najun: Kitʼin ikmispaʼojoy tachun yu makʼayatʼik pero uxiknan mas tʼasuyatʼik tacha vanaj kakʼujtʼik, va nitʼatʼikcha.
66003002	Kakʼujtʼikcha, kʼalapʼasnitʼik yu ox la mimputsukkʼan para jantu katsʼanqaʼol. Kitʼin klalaqtsʼinau tacha makʼayatʼik ni jantu vas kaval kun Dios.
66003003	Kapʼastʼaktʼik yu tamalanin pʼunaj y yucha katʼaylhipʼintʼik. Kamapʼaxatʼikcha mijatapastakʼatkʼan. Incha jantu, ex kitʼin kaklalaqʼantachaʼau tacha qayntaun alhavanaʼ yu jantu kakʼatsʼayapitik tejkan kajkʼananta.
66003004	Pero ancha laka putaulan Sardis lati ni uxiknan ox tʼiʼukxuntʼayatʼik, va tacha jantu kaxkʼilivatʼik milaqchʼitkʼan. Uxiknan katʼiʼuntʼayapitik kun kitʼin kun milaqchʼitkʼan yu ox laqxnapapan, va chuncha tapaxtoqniyan.
66003005	Yu kamaqalhajayaʼ yu jantu lajʼoxi, yucha kaʼulayaʼ si xnapapa ixlaqchʼiti. Yucha jantu kaxakaniyaʼ ixtaqaʼuti la xalibro yu masuy taʼayucha katsukuyaʼ. Kitʼin kaklaqaʼiyaʼ kun achati la ixlakaʼukxpuʼ kimPay ali ixmayulnin.
66003006	Yu talhitʼajun ixpaqasmaknikʼan va kataqasmaklhi yu jalakjuniy ni Espíritu oqxlaqtamin ixlapanakni Dios.”
66003007	’Vachuʼ katsʼoqnin ixmayul Dios yu jalhistakʼa ixlapanakni Dios yu tavilanal laka putaulan Filadelfia yu inchine: “Yu jantu tsʼuniy kalhitsukul laqtaqal, yu tachun chivinti si vas chiviniy, yucha lhitʼajun ixllave ni David yu ay jalhachimoʼonuʼ ixjunita. Taʼan malaqltiʼay jantu matichun lay malakchajuy. Vachuʼ tejkan malakchajuy jantu matichun lay malaqltiʼay. Ni yucha va inchine najun:
66003008	Kitʼin ox klamispaniyau milhitapatsakʼan. Klamalaqltiʼanitau aqataun puerta taʼan alintʼatʼik. Yucha jantu matichun lay malakchajuy. Mas va tsʼuniy tapʼasta lhitʼaunatʼik, ni uxiknan ox makʼayatʼik kuenta kinchivinti y jantu aqtaun kilamakauntijlayau.
66003009	Ixlapanakni ni Satanás va talaklkanan. Tanajun va israelitas tajunita pero jantu laqsaval kaval. Yuʼuncha kaklamalaqachaniyau para kataʼal tatsoqoqtanin la milakachʼajakʼan para katakʼatsal ni kitʼin klapaxkayau.
66003010	Uxiknan tʼaylhipʼinapitik kun maqantaulati, vachu tacha klalhijunau. Xlhiyucha kitʼin klataylhaʼanau aqtayjunun. Katamaqanlqajnanaʼ ni lapanakni taʼakapuchun lakamunukpaʼ para kaalaqtsʼintanukal, pero uxiknan klalhistakʼau.
66003011	Kitʼin nimancha kakminaʼ. Xlhiyucha jantu kʼamakʼauntʼijlatʼik yu lhitʼaunatʼik. Va jantu matichun katamaxtunin milhilhajatkʼan yu tacha korona.
66003012	Yu kamaqalhajayaʼ yu jantu ox, kitʼin kakmakayaʼ tacha xamatau ni chaqaʼ taʼan lhachimoʼonun ni Dios. Jantu aqtaun kataxtuchoqoyaʼ, si ancha kataulaʼ. Ex la ixmuntsan kaktsʼoqmukʼayaʼ ixtaqaʼuti ni kiDios, vachuʼ ixtaqaʼuti yu ay ixputaulan ni Dios. Yucha junkan ni sastʼi Jerusalén. Va yucha kataʼeltajuyaʼ laktʼiyan taʼan vilchal Dios. Vachuʼ kaktsʼoqmukʼayaʼ yu sastʼi kintaqaʼuti.
66003013	Yu talhitʼajun ixpaqasmaknikʼan va kataqasmaklhi yu jalakjuniy ni Espíritu oqxlaqtamin ixlapanakni Dios.”
66003014	’Vachuʼ katsʼoqnin ixmayul Dios yu jalhistakʼa ixlapanakni Dios yu tavilanal laka putaulan Laodicea yu inchine: “Yu va laqsaval vas chiviniy, jantu jalaklkanan, yu va tacha tʼajuncha y vachuʼ makaʼol tachun yu Dios ixnajunta kaʼalil, ni yucha va inchine najun:
66003015	Ox ikmispay milhitapatskʼan. La milhakapuʼatkʼan jantu tsukʼunkʼu kʼaʼuntʼik y vachuʼ jantu kʼatsʼastʼik. Ox ixval incha va tsukʼunkʼu ixʼuntʼik u incha va istsʼastʼik.
66003016	Vaqaj palʼon untʼatʼik la milhakapuʼatkʼan, jantu tsukʼunkʼu kʼaʼuntʼik nisin kʼatsʼastʼik. Xlhiyucha kitʼin jantucha klalaqaʼiyau, va tacha kakpatʼamajʼanputul la kinkilna.
66003017	Naunatʼik ni va ayaj maʼalinin untʼatʼik y ayaj lajʼox vilanantʼik. Vachuʼ naunatʼik ni jantu tuʼuchun tatsʼanqaniyan. Jantu makʼayatʼik kuenta ni va lhitsʼisiti untʼatʼik. Payniʼincha uxiknan, jantu tuʼuchun maʼalinatʼik y ayaj kilpatanin untʼatʼik. Vachuʼ laʼachʼixin untʼatʼik y jantucha alin milaqchʼitkʼan.
66003018	Xlhiyucha klajunau ni kilaskʼiniu oro yu ox maqasqanau laka jikmi, ex laqsaval maʼalinin kʼaʼuntʼik. Vachuʼ kilaskʼiniu milaqchʼitkʼan yu ox xnapapa. Ex lay kʼaʼulatʼik y kʼalhilaʼapʼaʼakʼantʼik la milakatunajkʼan taʼan lhimaxananatʼik. Vachuʼ kilaskʼiniu xakʼuchʼu milaqchulkʼan para kʼalakʼavananchʼoʼotʼikcha.
66003019	Kitʼin tachun yu klakpaxkay vachuʼ klaqlaqʼaymay y vachuʼ klaqxtaqniy maqanlqajnati. Xlhiyucha kun tachun melhanutkʼan maqskʼiniy kʼamapʼaxatʼik mijatapastakʼatkʼan.
66003020	Kitʼin klakxtuyal laka matiʼ, va ikxaqalay yu tanun ixpulakna. Incha matichun qasmatʼa kinchivinti y vachuʼ kimalaqltiʼaniy ni matiʼ, ex kaktanuyaʼ. Chʼantaun kaktʼavaynaʼ, vachuʼ yucha kintʼavaynaʼ ni kitʼin.
66003021	Yu katamaqalhajayaʼ yu jantu lajʼoxi, kaklaqxtaqniyaʼ taʼan katataulal chʼantaun kun kitʼin taʼan klhachimoʼonun. Vachu chun tacha kitʼin ikmaqalhajal y chʼantaun iktʼataulal kimPay taʼan jalhachimoʼonun.
66003022	Yu talhitʼajun ixpaqasmaknikʼan va kataqasmaklhi yu jalakjuniy ni Espíritu oqxlaqtamin ixlapanakni Dios.”
66004001	Astan, ex klaqtsʼil aqataun puerta laktʼiyan, ixlaqltiʼay. Ijqasmakchoqol ixchivinti yu pʼunaj ixkixaqalatacha, makatʼaul tus tacha maqataun sqol, kijunil: —Kapʼatʼaxtʼucha aniy talman. Kitʼin kakmasuniyan tachun yu katapasayaʼ astan.
66004002	Ex kitʼin nimancha kilaqachʼapal la ixtapʼasta ni Espíritu. Ex klaqtsʼil taʼan jalhachimoʼonunkan ancha laktʼiyan, ancha ixvil qayntaun lapanaki.
66004003	Ni lapanaki yu ancha ixvil ixtasuy tacha kʼus chiyux yu junkan jaspe ali yu junkan kornalina. Ni anchanuʼ taʼan jalhachimoʼonunkan tantilaqachoqo ixʼalin taun xkulumakchati, ixtasuy tacha kʼus chiyux yu junkan esmeralda.
66004004	Vachuʼ ixʼalin laqapʼuxauntʼati putaulan tantilaqachoqo ni laka palhachimoʼon. Kitʼin klaqtsʼil si ixtavilanal qayntamin xapaynin, qaynpʼuxauntʼati ixtajunita. Ixtaʼulata laqxnapapa laqchʼiti kun laqatamin korona la ixʼaqtsulkʼan yu si oro ixjunita.
66004005	Taʼan taulay ni Jalhachimoʼonu ancha ixchivinkan y vachuʼ ixmakatʼajun jamaxkan y vachuʼ ixtasuy makaliukniti. Vachuʼ la ixlakaʼukxpuʼ taʼan jalhachimoʼonunkan ancha ixʼalin laqatujun maklku yu si jikmi ixjunita. Yucha va yu laqatujun ixʼespíritus ni Dios.
66004006	Vachuʼ la ixlakaʼukxpuʼ taʼan jalhachimoʼonunkan ixtasuy xkan tacha ay lakamar, ixpatasuy jalakavanti tus tacha spejo. Vachuʼ taʼan jalhachimoʼonunkan ixtantilaqachoqo ixʼalin laʼatʼati talhitsukuti yu takujta. Tus ixtalaqaʼaqtsamanta laqchul, la ixʼukxpulakapukʼan ali ixpulakankʼan.
66004007	Yu pʼunaj talhitsukuti ixtasuy tacha laqataun león y yu alaqataun ixtasuy tacha laqataun vakax. Yu ataun ixtasuy tacha qayntaun lapanaki y yu xaʼastan ixtasuy tacha laqataun atsʼoʼo ixjaltilinijʼanta.
66004008	Ni anu laʼatʼati talhitsukuti yu takujta, si ixtalhitʼajun laqachaxan paqachuj la ixmakankʼan y talakachux ixlakatunajkʼan va ixtalaqaʼaqtsamanta laqchul. Yuʼuncha mas tunkuj ali tsʼis jantu ixtamamaktay ixchivintikʼan yu inchineʼ najun: Lhitʼaunʼojoy yu lajʼoxi, yu lajʼoxi, yu lajʼoxi ni kiJalhachimoʼonukʼan Dios yu lhitʼaunʼojoy tapʼasta. Va yucha yu ixtʼajun pʼunaj, yu tʼajun chavaycha, yu kaminchoqoyaʼ astan.
66004009	Chuncha ni anu pumatʼati yu tacha laʼatʼati talhitsukuti yu takujta va tatoʼoyay y ay tamakay ni Dios yu vil taʼan jalhachimoʼonun. Vachuʼ taxtaqniy lhimalaqpuchuncha yu tʼajun mas va tavanancha kaval, yu jantu aqtaun katamaktal.
66004010	Tejkan chuncha tamakay ex yu qaynpʼuxauntʼati xapaynin tatatsoqoqtaniy ni Dios yu vil taʼan jalhachimoʼonun. Va tatoʼoyay ni yucha yu tʼajun mas va tavanancha, tamamay ixkoronajkʼan taʼan vil, tanajun yu inchineʼ:
66004011	Uxintʼi kiJalhachimoʼonukʼan unitʼa, vachuʼ kiDioskʼan unitʼa. Uxintʼi paxtoqniyan ay kʼamakʼakʼa, va katʼoʼoyakʼa, va uxintʼi lhitʼaʼunʼoʼoy yu tapʼasta. Va uxintʼi yu makʼaʼo tachun yu alin. Tachun axtoqnuʼ yu alin chavaycha, va uxintʼi la miʼachati lakmakʼatʼi.
66005001	Astan klaqtsʼil ni anchanuʼ yu ixvil taʼan jalhachimoʼonunkan, va ixchʼapata la ixlhijakanaj makaʼ aqxtaun jalhiki. Va jasmilniti ixjunita y ukxputʼuy ixtsʼoqkanta, la ixʼukxpuʼ ali ixlhimakan. Ox ixmalakchaukanta, va lakatujun ixlakaltʼaunkanta.
66005002	Ex klaqtsʼil qayntaun ixmayul Dios yu pʼays lhasakminil, va naul: —¿Tasʼayucha paxtoqniy kapuxʼoqlhi ni aniy jalhiki y kalajʼexnil taʼan ltʼaunikanta?
66005003	Pero jantu matichun kaʼalil yu oxicha para kapuxʼoqlhi ni jalhiki yu jasmilniti ixjunita, mas laktʼiyan, mas lakatʼun, mas ixtaʼapuʼ lakatʼun y jantu matiʼ lay kalaqtsʼil.
66005004	Jantu matichun lay kapuxʼoqlhi ni jalhiki yu jasmilniti ixjunita para lay kalaqtsʼil, xlhiyucha kitʼin va ayaj xajqalhun.
66005005	Ex chuncha qayntaun xapay yu ixvil taʼan jalhachimoʼonunkan kijunil: —Jantucha kʼaʼalhu. Alin ni lapanaki yu junkan ni león yu mintachal xalakatʼun Judá yu ixpapanti David. Yucha maqalhajatacha ixtʼalaxkaynin. Yucha lay kapuxʼoqlhi ni jalhiki yu jasmilniti, lay kalajʼexnil yu lakatujun taʼan ltʼaunikanta.
66005006	Ex chuncha klaqtsʼil taʼan jalhachimoʼonunkan ixyal laqataun Sasʼatʼa borrego. Yucha ixtaʼajyal yu laʼatʼati talhitsukuti yu takujta ali yu pʼuxauntʼati xapaynin. Ni Sasʼatʼa borrego ixtasuy tacha yu maqnikantacha. Ixlhitʼajun maqatujun ixʼaqaloqoti ali laqatujun ixlaqchul. Yucha naunputun va laqatujun ixʼespíritu ni Dios yu jalaqmalaqachal por taʼakapuchun aniy lakamunukpaʼ.
66005007	Chuncha ni Sasʼatʼa borrego alcha, va maxtunil ni jalhiki la ixlhijakanaj makaʼ yu ixvil taʼan jalhachimoʼonunkan.
66005008	Tejkan chʼapalcha ni jalhiki, ex yu laʼatʼati talhitsukuti yu takujta ali yu pʼuxauntʼati xapaynin tatatsoqoqtanil la ixlakaʼukxpuʼ ni Sasʼatʼa borrego. Tachun si ixtalhitʼajun ixlhisankʼan yu arpa junkan, va si ixtalhaʼanta ixpamapʼuvankʼan yu si oro ixjunita. Si ox pʼal ixtavilanal pun. Tejkan ixtaxavay pun yucha naunputun va ixchivintikʼan ixlapanakni Dios tejkan taskʼin.
66005009	Yuʼuncha ixtamilpay yu sastʼi milpati yu inchineʼ najun: Uxintʼi laqsaval paxtoqniyan kachʼapʼa ni jalhiki y kaʼexnin taʼan ltʼaunikanta. Uxintʼi tʼamaqxtʼaqtʼi para kʼanitʼi. Chuncha kun mijakʼalna jalaklhiʼitʼi lapanakni para Dios, va yu tachiviniy tachun lhichivin, yu machaqan tachun putaulanaxna, ali yu minchal taʼoqxlaqchux lapanakni lakamunukpaʼ.
66005010	Uxintʼi kilamakau jalhachimoʼonun y kilamakau kuras para kaktapatsaniu Dios. Kaklhachimoʼonunau aniy lakamunukpaʼ.
66005011	Ex klaqtsʼil y ijqasmaknil ixchivintikʼan lhuu ixmayulnin Dios ali yu pumatʼati yu tatasuy tacha talhitsukuti ali yu xapaynin. Laqalhuu miyones ixtayanal tantilaqachoqo taʼan jalhachimoʼonunkan.
66005012	Ayaj pʼays ixtachiviniy y ixtanajun: Ni Sasʼatʼa borrego yu moqslakal tacha lapaxkan yucha lhitʼajun tachun tapʼasta, tachun maqaliti, tachun jatapastakʼati, xoqta lay makay. Xlhiyucha tsʼanqay katoʼoyau, ay kamakakal y ox kalhichivinkal.
66005013	Vachuʼ ijqasmaklhi tachun axtoqnuʼ yu Dios lakmakal, yu alin laktʼiyan, ali yu alin lakatʼun y vachuʼ yu alin ixtaʼapuʼ lakatʼun ali yu alin laka mar, tachun yu alin ixtanajun: Yu vil taʼan jalhachimoʼonunkan ali yu Sasʼatʼa borrego, vamun yuʼuncha ay kalakmakakal y kalaktoʼoyakal y ox kalaklhichivinkal. Vamun yuʼuncha talhitʼajun tapʼasta mas va tavanancha kaval, jantu aqtaun katamaktal.
66005014	Chuncha yu laʼatʼati talhitsukuti yu takujta ixtanajun: —¡Chuncha kaval! Ex yu pʼuxauntʼati xapaynin tatatsoqoqtanil y tatoʼoyal Dios yu kujta mas va tavanancha, jantu aqtaun katamaktal.
66006001	Kitʼin klaqtsʼil ni Sasʼatʼa borrego ixchʼapata ni jalhiki yu jasmilniti yu lakatujun ltʼaunikanta, va lajʼexnil lakataun taʼan ltʼaunikanta. Ex chivinil qayntaun ni anchanuʼ laʼatʼati talhitsukuti yu takujta, va ijqalasmaklhi ixchivinti tus tacha laqpaqnati, va naul: —¡Katʼatʼi y kʼalaqtsʼi!
66006002	Tejkan klakavanal, ex klaqtsʼil laqataun xnapapa juki. Yu ixpujukʼal ixchʼapata maqataun arco. Va xtaqnikal laqataun korona. Yucha ixʼanta maqalhajan yu jantu lajʼox. Va anta para kataylhaʼal maqalhajan.
66006003	Ex chuncha ni Sasʼatʼa borrego lajʼexnil lakʼatʼiyunuʼ taʼan ltʼaunikanta. Ex ijqalasmaklhi yu xalaʼatʼiyunuʼ talhitsukuti yu kujta, va naul: —¡Katʼatʼi!
66006004	Ex taxtul alaqataun juki va xlapul. Yu ixpujukʼal xtaqnikal lhachimoʼon para kalhimil lhilukuj aniy lakamunukpaʼ para katalamaqnil ni lapanakni. Vachuʼ maqxtaqnikal maqataun ay espada.
66006005	Tejkan ni Sasʼatʼa borrego lajʼexnil lakʼatʼutunuʼ taʼan ltʼaunikanta ni jalhiki, ex ijqalasmaklhi yu qayntʼutunuʼ talhitsukuti, va naul: —¡Katʼatʼi! Ex klakavanal y klaqtsʼil laqataun sqoyaq juki. Yu ixpujukʼal ixchʼapata laqataun papulkan.
66006006	Ijqasmaklhi chivinkal la ixtanʼajna taʼan ixtayanal yu laʼatʼati talhitsukuti yu takujta, va naul: —Taun kilo trigo ixtapal va tacha paqtaun laka lhitapatsa kunaʼ. Vachuʼ laʼatʼutu kilo cebada ixtapal va tacha paqtaun laka lhitapatsa kunaʼ. Pero jantu kʼalaʼalhitʼi yu xaxkan uva ali aceite.
66006007	Tejkan ni Sasʼatʼa borrego lajʼexnil yu lakʼatʼatiniʼ taʼan ltʼaunikanta ni jalhiki, ex ijqalasmaklhi ixchivinti ni yu laʼatʼatiniʼ talhitsukuti, va naul: —¡Katʼatʼi!
66006008	Ex klakavanal y klaqtsʼil laqataun xqavau juki. Yu ixpujukʼal junkan Lhinin. Yu ixtixkaulhaʼanta junkan Laqnin. Yuʼuncha jaxtaqnikal lakatin para katamaqnil lapanakni pumataun por pumatʼatin yu alin por tachun ni lakamunukpaʼ. Va katapumaqnil lhilukuj ali chavan ali taqanʼati ali maqtalin.
66006009	Tejkan ni Sasʼatʼa borrego lajʼexnil yu lakakisini taʼan ltʼaunikan ni jalhiki, ex klaqtsʼil lapanakni la ixqaltaʼapuʼ ni altar yu tapunil por ixtalaqputeʼey ixchivinti Dios, vachuʼ por ixtataylhaʼan lhichivinin Cristo.
66006010	Pʼays ixtachiviniy, va tanaul: —Uxintʼi yu Jalhachimoʼonu kʼatʼi yu lhitʼaunʼoʼoy yu lajʼox, yu laqsaval unitʼa. ¿Tas vanancha kʼalakmukʼaniyeʼe ixlaqtaqalkʼan yu ixkintaxkajiy lakamunukpaʼ y kalaqmamaʼalchʼaunichʼoʼoyeʼe yu kintamaqnin?
66006011	Ex jalaqxtaqnikal laqxnapapan laqchʼiti y jalakjunkal para katapakxal. Pʼunaj maqskʼiniy kataniʼol tachun ixtʼalaqauninkʼan yu tapaxtoqniy katanil yu talaqputeʼey ixchivinti Dios, vachu chun tacha tanil yuʼuncha.
66006012	Kitʼin klaqtsʼil tejkan ni Sasʼatʼa borrego lajʼexnil yu lakachaxanaʼ taʼan ltʼaunikanta yu jalhiki. Ex alil taun pʼays jaxkapʼikniti. Yu julchan tapalal tsʼiti tus tacha aqxtaun laqchʼiti yu pʼays sqoyaq. Yu malkuyuʼ tasul tus tacha jakʼalna.
66006013	Yu jastʼakun tapatajul lakatʼun tacha tejkan ni pʼays un sunpʼuxʼojoy xaʼunikan higo.
66006014	Yu laktʼiyan tasmilil tacha aqxtaun jalhiki yu smilkan. Tachun aspajunaxnan ali tʼun yu tanʼajvil laka mar tus tachun tatalakpaxal.
66006015	Tachun yu xareyes lakatʼun ali yu talhachimoʼonun aniy lakamunukpaʼ ali xaʼukxtinin tropas ali maʼalinin ali yu talhitʼajun lhuu tapʼasta y tachun lapanakni, mas oqxtamatin ali yu oxamaktaun tatijuyanal, va taʼanʼol tamaqsaqnin taʼan laqpoqapaj laktalpan.
66006016	Ixtamatʼasay ni aspajunaxnan ali laktalpan, ixtajuniy: —Kilaʼaktʼalmaʼaucha, kilamaqsaqvicha para jantucha kintalaqtsʼin yu vil taʼan jalhachimoʼonunkan. Vachuʼ para jantu kintamukʼanin maqanlqajnati ni anchanu Sasʼatʼa borrego.
66006017	Chavay lakachilcha ni julchan tejkan katasuyaʼ ixlhilukujkʼan. ¿Tasʼayucha yu katayaniyaʼ?
66007001	Ex va chuncha klaqtsʼil ixtayanal pumatʼati ixmayulnin Dios, paʼextamin la ixpiktunuxnan lakamunukpaʼ. Ixtatanchanita yu laʼatʼati un yu alin lakatʼun para jantu kaʼunilal lakatʼun nisin lakxkan nisin laka kʼiu.
66007002	Vachuʼ klaqtsʼil aqayntaun ixmayul Dios. Ixmintachal taʼan puxajachil julchan. Ixchʼapalhiminta iseyo ni Dios yu kujta. Ex ayaj pʼays jalaqxaqalal yu pumatʼati ixmayulnin Dios yu jalaqxtaqnikal lakatin katalhimaqchapul ni lakatʼun ali lakxkan. Va naul:
66007003	—Jantu kʼalhimaqchʼapʼu ni lakatʼun ali laka mar ali yu kʼivin. Pʼunaj maqskʼiniy kalakmukʼaniu laqatamin seyo la ixmuntsankʼan ni lapanakni yu tatapatsaniy Dios.
66007004	Ex astan ijqasmaklhi tas pumachuxicha ixtajunita yu jalakmukʼanikal seyo. Ixjunita va ciento cuarenta y cuatro mil por tachun yu oqxlaqkautʼuy ni israelitas.
66007005	Kautʼuy mil seyado jalakmakakal ixlapanakni Judá, vachuʼ kautʼuy mil seyado jalakmakakal ixlapanakni Rubén, vachuʼ kautʼuy mil seyado jalakmakakal ixlapanakni Gad.
66007006	Vachuʼ kautʼuy mil seyado jalakmakakal ixlapanakni Aser, vachuʼ kautʼuy mil seyado jalakmakakal ixlapanakni Neftalí, vachuʼ kautʼuy mil seyado jalakmakakal ixlapanakni Manasés.
66007007	Vachuʼ kautʼuy mil seyado jalakmakakal ixlapanakni Simeón, vachu kautʼuy mil seyado jalakmakakal ixlapanakni Leví, vachuʼ kautʼuy mil seyado jalakmakakal ixlapanakni Isakar.
66007008	Vachuʼ kautʼuy mil seyado jalakmakakal ixlapanakni Zabulón, vachuʼ kautʼuy mil seyado jalakmakakal ixlapanakni José, vachuʼ kautʼuy mil seyado jalakmakakal ixlapanakni Benjamín.
66007009	Taval tejkan chuncha tapasaʼol ex klaqtsʼil alati lapanakni tus jantu matichun lay kaputeʼel por ixtalhavaxtu. Ixʼalinʼojoy yu machaqan tachun putaulanaxna, taʼoqxlaqchux lapanakni yu alin lakamunukpaʼ, ixtachiviniy puchux lhichivin. Ixtayanal taʼan jalhachimoʼonunkan y taʼan ixyal ni Sasʼatʼa borrego. Tachun ixtalhilakayanal xnapapa laqchʼiti y si ixtachʼapalhaʼanta chʼapʼa.
66007010	Tachun va pʼays ixtachiviniy, ixtanajun: Ni Dios yu vil taʼan jalhachimoʼonunkan vachuʼ yu Sasʼatʼa borrego, yuʼuncha kintamalaqtaxtutancha.
66007011	Tachun ni ixmayulnin Dios ixtayanal tantilaqachoqo taʼan jalhachimoʼonunkan. Vachu ancha ixtayanal ni xapaynin ali yu laʼatʼati talhitsukuti yu takujta. Tataʼaqtsoqoqtal tus tatalakaputatamal lakatʼun, tatoʼoyal ni Dios,
66007012	va tanaul: Vamun ni Dios ox kalhichivinkal y ay kamakakal. Yucha lhitʼajun tachun jatapastakʼati, va yucha kaxtaqnikal lhimalaqpuchuncha. Va katoʼoyakal por ixtapʼasta yu xoqta pulay makay. Yucha kiDioskʼan mas va tavanancha, jantu aqtaun katamaktalcha, va chuncha kavalcha.
66007013	Ex xaqayntaun yu pʼuxauntʼati xapaynin kilhisakmil, va kijunil: —¿Matiʼincha ni aniy lapanakni yu talhilakayanal laqxnapapa laqchʼiti? ¿Tas ancha taminchal?
66007014	Kitʼin kunil: —Uxintʼi kʼatsʼay, kitʼin jantu ijkʼatsay. Ex yucha kijunil: —Tachun yuʼuncha va si yu talaqtaxtul taʼan alil lhuu maqanlqajnati. Va yu tachaʼatacha ixlaqchʼitkʼan y laqxnapapan tamakal kun ixjakʼalna ni Sasʼatʼa borrego.
66007015	Xlhiyucha tavilanal taʼan jalhachimoʼonun ni Dios y tatapatsaniy la ixchaqaʼ taʼan toʼoyakan. Ancha tavilanal mas kaval tsʼis mas kaval tunkuj. Dios yu vil taʼan jalhachimoʼonunkan yucha kalaktʼataulaʼ y kalaklhistakʼaʼ.
66007016	Yuʼuncha jantucha aqtaun katachʼapayaʼ chavan y jantucha katapukikxixaʼ. Jantucha katamichiyaʼ julchan y jantucha lakajnaʼ katalhilayaʼ.
66007017	Ni Sasʼatʼa borrego yu vil la ixlakaʼukxpuʼ taʼan jalhachimoʼonunkan yucha kalaklhistakʼaʼ. Va kalaklhaanaʼ maʼotʼunuʼ xkan yu xtaʼa jatsukunti. Dios kalaklakpuxakayaʼ tachun ixlaqpuqalhutkʼan.
66008001	Tejkan ni Sasʼatʼa borrego lajʼexnil yu lakatujunuʼ taʼan ltʼaunikanti ni jalhiki yu jasmilniti, ex pakltaun hora valiʼiy saq val laktʼiyan.
66008002	Ex klaqtsʼil ni pumatujun ixmayulnin Dios ixtayanal la ixlakaʼukxpuʼ. Pumatamin jamaqxtaqnikal maqatamin sqol.
66008003	Taval chil aqayntaun ixmayul Dios, ancha tayal laka altar. Ixlhiminta laqataun yu pamapʼuvan yu jamakanti kun oro. Ancha xtaqnikal lhuu pun para chʼantaun kamakanil ixchivintikʼan ixlapanakni Dios tejkan tatapayniniy. Va maqxtaqlhi laka altar yu jamakanti kun oro, taʼan jalhachimoʼonun Dios.
66008004	Ex chuncha xajin ni pun yu ixchʼapata ni ixmayul Dios ali ixjatapaynitikʼan ixlapanakni Dios, va chʼantaun pataxtul tus talman taʼan vil Dios.
66008005	Ex astan ni ixmayul Dios chʼapal ni pamapʼuvan, va laqtsamal kun xajayaqan laka altar. Va tanqalhumal lakatʼun. Ex niman alil pʼays laktʼasati kun jamaxkan y vachuʼ va taxtuj makatʼaunlhi y alil makaliukniti y vachuʼ jaxkapʼiknil tʼun.
66008006	Ex ni qayntujun ixmayulnin Dios listujcha taval para katasunulcha ni anchanuʼ maqatujun sqol.
66008007	Tejkan yu xapʼunaj ixmayul Dios sunulcha ex patajul lhuu chajʼiti lakatʼun kun jikmi yu ixlaqlhiyal jakʼalnan. Tus laqxauʼol ni lakatʼun aqataun por aqatʼutun yu jakʼivinan, vachuʼ javan yu lakxtakʼau.
66008008	Taval yu pumatʼiyunuʼ ixmayul Dios sunul isqol. Ex patajul laka mar taun tuʼuchun yu tacha laqataun ay aspajun. Ixmaqtajita kun jikmi. Ex tampataun yu laʼatʼutu taʼan alin yu ay mar va lhiʼakxajachal jakʼalnan.
66008009	Ex laqataun por laʼatʼutun talhitsukuti yu alin lakamar taniʼol. Vachuʼ laqataun por laʼatʼutun barcos yu ancha ixtatajumanal, yuʼuncha tatalaqalhiʼol.
66008010	Taval yu pumatʼutunuʼ ixmayul Dios sunul isqol. Ex patajul laqataun ay jastʼaku yu ixmaqtajita kun jikmi. Va tamachal taʼan alin tampataun yu pumaʼatʼutu yu laʼaxkan ali laqxqatij yu alin lakamunukpaʼ.
66008011	Ixtaqaʼuti ni jastʼaku va Sun. Ex tampataun yu pumaʼatʼutu ni xkan pʼays sun val. Pumalhuu lapanakni tanil por sun val ni anchanu xkan.
66008012	Taval yu pumatʼatiniʼ ixmayul Dios sunul isqol. Ex valiʼiy laqputsʼiti val tampataun yu laʼatʼutun julchan ali malkuyuʼ y vachuʼ jastʼakun. Ex jantucha katamapulkul tampataun yu laʼatʼutunuʼ laka julchan y vachuʼ laʼatʼutunuʼ laka jatatsʼisin.
66008013	Ex astan klakavanal, ex ijqasmaklhi qayntaun ixmayul Dios ixjaltilinijʼanta ixtaʼajna laktʼiyan y naul: —¡Payniʼincha, payniʼincha, payniʼincha katʼaunaʼ yu tavilanal lakamunukpaʼ tejkan katasqolaʼ ixlatʼutukʼan ixmayulnin Dios yu vananaj tatsʼanqay katasqol!
66009001	Taval yu pumakisiniʼ ixmayul Dios sunul isqol. Ex klaqtsʼil laqataun jastʼaku patajul laktʼiyan, tamachal tus lakatʼun. Ex maqxtaqnikal yu pumalaqltiʼakan ni pachʼin yu la pulman.
66009002	Tejkan malaqltiʼalcha ex ancha pataxtul lhuu jin tus tacha xajin laqataun ay horno. Ni anchanuʼ jin tus maputsʼisiʼol taʼakchun taʼan ixmapulkuy ni julchan.
66009003	La ixpulakna ni anchanuʼ jin taxajchil lhuu silaqa. Ex aqtaylcha taltilinin taʼakchun lakatʼun. Jalaqxtaqnikal ixtapʼastakʼan tacha ixtapʼastakʼan ni statsukun lakamunukpaʼ.
66009004	Jalakjunkal para jantu katalhimaqchapul ni javan yu alin lakatʼun, nisin qaltaun yu xtakʼau nisin yu jakʼivinan. Jalhijunkal katalhimaqchapul vamun lapanakni yu jantu katalhitsukul iseyo ni Dios la ixmuntsankʼan.
66009005	Pero jantu kalaqxtaqnikal lakatin para katamaqnil lapanakni. Vamun para kamamaqanlqajnivakal kun lhuu ixkayaxtu tus laqakis malkuyuʼ. Yu ixkayaxtu va aqstanchun tacha tejkan kachajun statsuku.
66009006	Exnicha anchanu julchan ni lapanakni kataniputunaʼ pero jantu lay kataniyaʼ.
66009007	Ni anchanu silaqa ixtatasuy tacha jukin yu listujcha para kataʼal laka lhilukuj. La ixʼaqtsulkʼan ixtalhaʼanta laqatamin tuʼuchun tacha korona yu jamakanti kun oro. Ixʼukxpukʼan va tacha lapanakni.
66009008	Ixʼaykʼan ixtasuy tacha ixʼaji xanati. Ixtatsalatkʼan va tacha ixtatsalati león.
66009009	Ixlaqchʼitkʼan yu ixtaʼulata la ixtankilaknakʼan ixtasuy tacha apuro tsasnati. Ixpaqachuj ixpakatʼajun tacha tejkan lhuu jukin katalaqxaqamalhaʼal carros laka lhilukuj.
66009010	Vachuʼ ixtalhitʼajun ixtiʼistajkʼan tacha ixtiʼistaj statsuku. Va ox laqʼaqatantsupipi para kalaqmamaqanlqajnival ni lapanakni tus laqakis malkuyuʼ.
66009011	Ixʼalin ixʼukxtinkʼan yu laklhichimoʼoy. Yucha va qayntaun ixmayul Dios yu lhistakʼa taʼan la pulman pachʼin. Ni anchanu ukxtin laka lhihebreo junkan Abadón, laka lhigriego junkan Apolión, naunputun yu Jalaktʼilhinin.
66009012	Ex tapasatacha yu pʼunaj maqanlqajnati, pero vananaj tsʼanqay alaʼatʼuy.
66009013	Taval ni pumachaxanaʼ ixmayul Dios sunul isqol. Ex ijqasmaklhi laqataun chivinti makatʼaul taʼan alin yu maʼatʼati aqaloqoti ni laka altar taʼan vil Dios.
66009014	Va jaxaqalakal yu pumachaxanaʼ ixmayul Dios yu ixchʼapata ni sqol, va junkal: —Kʼalaqxʼoqtʼicha yu pumatʼati mayulnin yu tavilanal tachʼinin yu ay laʼaxkan yu junkan Eufrates.
66009015	Ex jalaqxʼoqlhicha ni pumatʼati mayulnin. Yuʼuncha oxicha listuj ixtavilanal vamun para exnicha, ni anchanuʼ julchan ali anchanuʼ malkuyuʼ ali anchanuʼ jachʼitin. Va ixlakʼulata para katamaqniʼol tampataun yu pumaʼatʼutu lapanakni yu alin lakamunukpaʼ.
66009016	Kitʼin ijqasmaklhi ixtalhavaxtu ixtropas ali jukin tus doscientos miyones ixtajunita.
66009017	Chuncha klaqtsʼil ni jukin yu ixtapujukʼanal. Ixtalhaʼanta laqatamin tsasnati la ixtankilaknakʼan. Va xlapul tus tacha jikmi, vachuʼ azul ali xqavau. Ixʼaqtsulkʼan ni jukin ixtasuy tacha ixʼaqtsul león. La ixkilnakʼan ixtaxtuy jikmi ali jin, vachuʼ azufre.
66009018	Tampataun yu pumaʼatʼutu lapanakni yu alin lakamunukpaʼ tus taniʼol. Yu jalaqmaqnil va yu ixtakiltaxtuy ni jukin, va jikmi ali yu jin ali yu azufre.
66009019	Ixtapʼastakʼan ni jukin ixtalhitʼajun la ixkilnakʼan vachuʼ la ixtiʼistajkʼan. Yu ixtiʼistajkʼan ixtasuy tacha maqataun tsapul, yu lhitʼajun ixʼaqtsul. Va yucha lay ixtapamaqninin.
66009020	Ni lapanakni yu jantu katanil, yuʼuncha jantu katamakauntijlal ixtoʼoyaka ni aqmoqxnuʼ, jantu katamakauntijlal ixdioskʼan yu jantu laqsaval. Yucha jamakanti kun oro ali plata ali bronce ali chiyux ali kʼiu. Jantu lay jalakavanan, jantu lay jaqasmaknan, jantu lay jaltanan.
66009021	Jantu katamakauntijlal jamaqninti, vachuʼ jantu katamakauntijlal jachavanti. Vachuʼ tataylhaʼal tʼatamanan lapanakni yu jantu ixnavinkʼan kaval. Vachuʼ tataylhaʼal jaʼalhavanti.
66010001	Astan klaqtsʼil aqayntaun ixmayul Dios kun lhuu tapʼasta. Ixtaʼeltajuminta laktʼiyan, ixtanun ixpulakna laka taputsʼi. Vachuʼ xkʼavin ixʼalinta xkulumakchati la ixʼaqtsul. La ixʼukxpuʼ ixmaqtajiy tus tacha julchan. La ixqatuʼ ixtasuy tacha matau yu si jikmi.
66010002	Ixchʼapata aqxtaun lakatʼuniy jalhiki yu smilkanta pero va puxʼoqkantacha. La ixchʼajaʼ yu ixlhichʼankanaj tachʼatal laka mar. Yu ixlhichʼanmaqxu tachʼatal lakatʼun.
66010003	Ex pʼays tʼasal, tus tacha laqataun león. Tejkan tʼasaʼol ex aqtujun makatʼaul jamaxkan.
66010004	Tejkan aqtujun makatʼaunʼol yu jamaxkan, ex kitʼin xaktsʼoqʼulaputun. Ex ijqasmaklhi laqataun chivinti, va kunkal: —Vamun saq kʼamaʼatʼi tachun yu xatanajun ni laqatujun jamaxkan. Jantu katsʼoqʼulatʼi.
66010005	Astan ni mayul yu xaklaqtsʼintacha, yu ixchʼatay laka mar ali lakatʼun, yucha maqstal ixlhimajkanaj makaʼ laktʼiyan.
66010006	Va naul ni laqsaval ixchivinti, va lhichivinil la ixtaqaʼuti ni Dios yu kujta mas va tavanancha yu jantu aqtaun katamaktal, yu makal laktʼiyan ali lakatʼun ali lakamar y tachun axtoqnuʼ yu alin. Va naul: —Jantucha kataqmaqayaʼ tachun yu xalaqtsʼin.
66010007	Tejkan yu pumatujunuʼ ixmayul Dios kasunaʼ isqol, ex kalaqchaanacha julchan tejkan katapasaʼoyaʼ yu Dios ixmakaputunta, yu jantu ixmispakan. Chuncha kunaʼ tacha jalakjunil ixlapanakni yu maqancha ixtalaqputeʼey ixchivinti.
66010008	Ex aaqtaun ijqasmakchoqol taun chivinti yu minchal laktʼiyan yu kijunil: —Kapiticha. Kachʼapʼacha ni jalhiki yu puxʼoqkantacha yu chʼapata ni mayul yu chʼatay laka mar ali lakatʼun.
66010009	Chuncha klaqʼalcha ni ixmayul Dios. Ex ikskʼinil ni kixtaqnil ni jalhiki. Ex yucha kijunil: —Aniycha alinta ni jalhiki. Kachʼapʼacha y kaʼutʼicha. La minkil ayaj saqsi kunaʼ tacha xaxkan seraj, pero la mimpajan ayaj sun kunaʼ.
66010010	Ex kimaqxtaqnil ni jalhiki, ex kʼulcha. Va ayaj saqsi ixjunita la kinkilna, va tacha xaxkan seraj. Pero astan la kinpajan ayaj sun val.
66010011	Astan kijunil: —Uxintʼi tsʼanʼay kʼalaqpʼutʼeʼecha yu katapasayaʼ oqxlaqlhuu lapanakni lakamunukpaʼ, lakalhuu putaulanaxna, mas va tichichuncha lhichivin yu talhichiviniy, vachuʼ pumalhuu jalhachimoʼonun.
66011001	Ex ikmaqxtaqnikal maqataun akltiyati, tacha maqataun kʼiu, yu papulkanankan. Va kunkal: —Kaʼostʼaycha y kʼalkʼatʼi ni chaqaʼ taʼan vil ni Dios. Vachuʼ kʼalkʼatʼi laka altar. Vachuʼ kʼapʼutʼeʼe tas qaynchuxicha yu tatoʼoyanan ancha.
66011002	Taʼan ixlhimaqspaʼ ixchaqaʼ Dios, ancha jantu kʼalkʼatʼi. Ancha jamaqxtaqnikantacha lapanakni yu jantu katamispal ixchivinti Dios. Yuʼuncha katachʼintayaʼ ni anchanu putaulan yu ixnavin Dios, va katachʼintayaʼ 42 malkuyuʼ.
66011003	Kitʼin ikmalaqachayaʼ pumatʼuy lapanakni. Kintalhichivinanaʼ y klaqxtaqniyaʼ lakatin para katalaqputeʼel kinchivinti tus 1260 julchan. Katalakatayayaʼ tacha lapanakni yu tamaqaninin.
66011004	Yu aniy qayntʼuy yu kintalhichiviniy va tacha aqatʼuy kʼiu yu junkan olivo y tacha laʼatʼuy yu xaputayan kantila. Ni anchanu lapanakni tayanal la ixlakaʼukxpuʼ Dios yu makal ni lakamunukpaʼ.
66011005	Incha matichun kalhimaqchapuputul, yuʼuncha tamaxtuy jikmi la ixkilnakʼan, tus talaqxavaʼojoy tachun ixtʼalaxkayakʼan. Ex mas va taʼayucha kaval yu kalhimaqchapuputul, yucha maqskʼiniy kanil.
66011006	Yuʼuncha talhitʼajun tapʼasta para jantu katamal xkan tampachun katalaqputeʼeyaʼ ixchivinti Dios. Vachuʼ talhitʼajun tapʼasta para katamaʼakxajnichal jakʼalnan ni xkan. Yuʼuncha lay kataxtaqnil maqanlqajnati ni lakamunukpaʼ, va tavanancha yu yuʼuncha katanaul.
66011007	Tejkan katalaqputeʼeʼoyacha ixchivinti Dios ex ni maqtaliʼ yu pataxtuy taʼan pulman laka pachʼin, yucha kalakmakaniyaʼ lhilukuj. Ex kamaqalhajayacha tus kalaqmaqniyaʼ.
66011008	Ixlakatunajkʼan katatamakaunaʼ laka tin yu ay putaulan taʼan makxtukmukʼakal ni ixJalhachimoʼonukʼan. Ni anchanu putaulan vachu lay kalhimapaqaʼukal Sodoma o Egipto por ixtalaqalhinkʼan.
66011009	Tus taʼoqxlaqchux lapanakni yu alin, ali tachun putaulanaxna ali yu talhichiviniy tachun lhichivin, mas va toʼoxtaycha kataval, yuʼuncha katalaqtsʼitapasayaʼ ixlakatunajkʼan taʼan katatamayaʼ ni anu pumatʼuy lapanakni. Chuncha katapasayaʼ laʼatʼutu julchan apakltaun. Jantu kaxtaqnikanaʼ lakatin kalakmaknukal.
66011010	Ex tachun lapanakni ayaj katalhiʼachantajuyaʼ tus katamakayaʼ kʼatan. Katalaxtaqniyaʼ axtoqnuʼ por tanitacha ni anu pumatʼuy lapanakni yu ixtalaqputeʼey ixchivinti Dios. Ni anchanuʼ pumatʼuy ayaj ixtamamaqanlqajnivay ni lapanakni. Xlhiyucha tejkan kataniyaʼ ayaj katalhiʼachantajuyaʼ.
66011011	Astan tejkan taqayntsalcha laʼatʼutu julchan apakltaun ex tanul la ixlakatunajkʼan ni ixʼun ni Dios yu xtaʼa jatsukunti. Ex taʼostayachoqolcha aaqtaun. Ex tachun yu ancha ixtalaqtsʼitapasal ayaj tatalhanal.
66011012	Ex ni pumatʼuy lapanakni pʼays jamatʼasakal kun chivinti yu minchal tus laktʼiyan, va jalakjunkal: —¡Kʼapʼatʼaxtʼutʼantʼikcha aniy! Ex tapataxtulcha laka taputsʼi y tachun yu ixtʼalaxkayninkʼan tus ox talaqtsʼil.
66011013	Va exnicha nimancha aqtayl jaxkapʼiknin lakatʼun. Laqatamin por laqakavin xachaqan ni anchanuʼ putaulan tus talaqcheʼeʼol. Tanil laqatujun mil lapanakni. Chuncha yu vananaj taxajchal va tatalhanal. Taʼaqtayl ay tamakay ni Dios yu vilchal laktʼiyan.
66011014	Ni aqtʼiyunu maqanlqajnati chavay tapasaʼolcha. Chavay mintacha yu aqtʼutunu maqanlqajnati.
66011015	Ni pumatujunuʼ ixmayul Dios sqolil. Ex yu ixtavilanal laktʼiyan va pʼays tamakatʼaul, tanaul: Chavaycha xapalhachimoʼon ni lakamunukpaʼ va ixnavin ni Dios vachuʼ ni Cristo yu ulakal para kalhachimoʼonul. Yucha kalhachimoʼonunaʼ mas va tavanancha kaval.
66011016	Ex ni pʼuxauntʼati xapaynin yu ixtavilanal la ixlakaʼukxpuʼ Dios taʼan talhachimoʼonun, yuʼuncha tatalakaputatamal lakatʼun, aqtayl tatoʼoyay ni Dios, va tajunil:
66011017	KiJalhachimoʼonu Dios kʼatʼi, klaxtaqniyau lhimalaqpuchuncha. Uxintʼi lhitʼajun tachun tapʼasta. Uxintʼi tʼaʼun, vachuʼ ixtʼaʼun mas va maqancha, vachuʼ kaminchoqoyaʼ. Chavaycha aqtʼayniy jalhachimoʼonun.
66011018	Ni lapanakni yu jantu katamispan, tatalqauniyan. Chavay uxintʼi tʼalʼaman. Laqchaʼalcha julchan para kʼamukʼanin ixlaqtaqalkʼan ni lapanakni yu tanitacha. Chavaycha kaxtʼaqniyeʼe ixlhilhajatkʼan ni lapanakni yu tatapatsanin yu talaqputeʼey minchivinti, vachu milapanakni yu tatoʼoyay mintaqaʼuti, yu lajʼay ali yu jantu lajʼay kataval. Chavay vachuʼ katamaqanlqajnanaʼ yu tamamaqanlqajnival milapanakni lakamunukpaʼ.
66011019	Ex talaqltiʼal ixchaqaʼ ni Dios yu alintachal laktʼiyan. La ixpulakna tasul ni kaja taʼan tajun ni chivinti yu xtaqlhi ni Dios para chʼantaun kaval kun ixlapanakni. Ex alil taun pʼays makaliukniti kun laktʼasati, yu lakatʼun pʼays jaxkapʼiknil y tamal lhuu chajʼiti.
66012001	Ex ni laktʼiyan tasul taun tuʼuchun yu jantu aqtaun katasul. Va qayntaun xanati yu ixlhilakayal julchan. Yu malkuyuʼ ixjukʼal la ixqaltaʼapuʼ ixchʼajaʼ. Laqakautʼuy jastʼakun ixtajukʼanal la ixʼaqtsul.
66012002	Ni anu xanati jaʼaynaʼ ixjunita, va ayaj pʼays ixtʼasay, va ixmaqanlqajnan por ixpaqputunta.
66012003	Vachuʼ ni laktʼiyan tasul aputaun ay tuʼuchun, yu tacha ay tsapul ixtasuy. Va la xlapul y va laqatujun ixʼaqtsul kun laqatamin korona ali maqakau ixʼaqaloqoti.
66012004	La ixtiʼistaj va puxaqamalhaʼal lhuu jastʼakun, tampataun yu pumaʼatʼutu xaqamalhaʼal, ex laqtanqalhumal lakatʼun. Ni anchanu ay tsapul aqatayal ukstsʼuniy ni xanati para niman kaʼunil sasʼatʼa tejkan kalhitsukuyaʼ.
66012005	Taval ni anchanu xanati lhitsukulcha sasʼatʼa, va tsʼal. Va yucha yu kalhachimoʼonunaʼ taʼakapuchun lakamunukpaʼ kun lhuu tapʼasta la ixmakaʼ. Ni anchanu sʼatʼa niman lhaankal taʼan vilchal Dios tus taʼan jalhachimoʼonun.
66012006	Ex ni xanati nimancha jaqosnul, alcha lakatʼun taʼan jantu matichun kataulal. Ancha Dios ixlaʼoxita taʼan lay kataulal, ancha kavavayaʼ tus 1260 julchan.
66012007	Exnicha alil taun ay lhilukuj laktʼiyan. Ni Miguel ali alati ixmayulnin Dios talachʼapachal kun ni anchanu ay tsapul ali ixmayulnin.
66012008	Taval tatsʼanqal ni tsapul kun ixmayulnin. Ex jantucha apalay kalaqxtaqnikal lakatin katataulal laktʼiyan.
66012009	Ni anchanu ay tsapul va tatinaqxtulcha laktʼiyan kun ixmayulnin. Yucha ni tsapul yu alil maqancha, vachu junkan Diablo ali Satanás. Yucha jamakanuy tachun ni lapanakni lakamunukpaʼ.
66012010	Ex alil taun pʼays chivinti yu naul: —Chavay ni Dios kintamalaqtaxtutancha. Chavay chintacha ni Dios tacha ay Jalhachimoʼonuʼ kun lhuu tapʼasta, chintacha ni Cristo yu ulakal kun ixpalhachimoʼon. Va tatinaqxtulcha laktʼiyan ni anchanuʼ yu si mukʼay laqtaqal. Yucha ixlaktislajmay ketʼalaqauninkʼan, tsʼis ali tunkuj, la ixlakaʼukxpu ni Dios.
66012011	Ni ketʼalaqauninkʼan tamaqalhajal ni ay tsapul. Tapulhajal ixjakʼalna ni Sasʼatʼa borrego vachu por ni chivinti yu ixtalaqputeʼey. Jantu katatalhanal, va ixtatamaqxtaqtacha mas katanil.
66012012	’Xlhiyucha kʼalhiʼachʼantʼaʼutʼikcha uxiknan yu vilanantʼik laktʼiyan. Payniʼincha uxiknan yu vilanantʼik lakatʼun ali lakamar. Ni ay aqmoqxnuʼ chavay talaqʼanchaʼancha taʼan vilanantʼik. Yucha ayaj lukujlata, va kʼatsay ni jantucha maqan kataulaʼ.
66012013	Tejkan ni anchanuʼ ay tsapul tinaqmalaqachakal lakatʼun ex niman takyauʼal lakxkaunaʼ ni xanati yu lhitsukul qayntaun istsʼal.
66012014	Pero ni xanati maqxtaqnikal pakatʼuy paqachuj tus tacha ixpaqachuj atsʼoʼo para lay kaltilinijʼal taʼan laʼoxikantacha para kataulal lakakʼavin. Va ixlhimaqati taʼan kataulal ni ay tsapul. Ancha kavavakanaʼ laʼatʼutu jachʼitin apakltaun.
66012015	Ex ni tsapul xnaq kiltaxtul lhuu xkan tus tacha maqataun ay laʼaxkan para kamamuxtul ni xanati taʼan ixvil.
66012016	Pero ni lakatʼun ayaj aqtayjul ni xanati. Niman lvaq tapulqal, ex ancha talaqtsʼanqaʼol tachun ni laʼaxkan yu kiltaxtul ni tsapul.
66012017	Chuncha ni tsapul ayaj lukujlanil ni xanati. Ex alcha makan lhilukuj kun alati sasʼatʼan ni xanati. Yuʼuncha tamakay yu lhinajun ni Dios y ox tataylhaaniy la ixchivinti Jesucristo.
66013001	Ni kitʼin xakyal laka kukuj taʼan ixkilpaʼ ni lakamar. Ex klaqtsʼil ni takuklhi laqataun ay maqtaliʼ. Va laqatujun ixʼaqtsul ixjunita, ixlhitʼajun maqakau ixʼaqaloqoti. La ixʼaqaloqoti ixʼalin laqakau korona. Ixlakpajukʼal laqxtoqnu chivinti yu jantu ox lhichiviniy Dios.
66013002	Ni maqtaliʼ yu klaqtsʼil va tacha laqataun tigre ixtasuy, la ixchʼajaʼ tus tacha ixchʼajaʼ oso ixtasuy, la ixkilna tus tacha ixkilna león. Ex ni ay tsapul maqxtaqnil ixtapʼasta ali ixpalhachimoʼon para kalhachimoʼonul.
66013003	Ex klaqtsʼinil laqataun ixʼaqtsul ni maqtaliʼ. Ixtasuy tacha kalaqpacheʼekal tus kanil, pero astan palay junchoqol. Ex ni lapanakni tus taun talhilal y tachun chʼantaun tatʼaval.
66013004	Tatoʼoyal ni ay tsapul, va yucha maqxtaqnil ixtapʼasta ni maqtaliʼ. Vachu tatoʼoyal ni maqtaliʼ. Tatatsoqoqtanil, va tanaul: —¿Taʼayucha ay tacha yucha? ¿Taʼayucha lay makay lhilukuj kun yucha?
66013005	Vachu ni ay tsapul xtaqnil lakatin ni maqtaliʼ para ay kamakakal y jantu ox kalhichivinil ni Dios. Va xtaqnil tapʼasta para kalhachimoʼonul 42 malkuyuʼ.
66013006	Chuncha aqtaylcha juniy chivinti yu jantu ox lhichiviniy Dios, jantu ox lhichiviniy ixtaqaʼuti Dios. Jantu ox ixlhichiviniy taʼan Dios toʼoyakan, vachu jantu ox ixlhichiviniy tachun yu ancha tatʼavilanal ni Dios laktʼiyan.
66013007	Xtaqnikal lakatin kamakanil lhilukuj ixlapanakni Dios tus kalaqmaqalhajal. Vachuʼ xtaqnikal lhuu tapʼasta para kalhichimoʼol taʼoqxlaqchux lapanakni, talakachux putaulan, mas va tisuncha ixlhichivinkʼan, mas va tisuncha palhachimoʼon.
66013008	Tatoʼoyal ni maqtaliʼ tachun ni lapanakni lakamunukpaʼ yu jantu katsʼoqʼulakal la ixlibro ni Sasʼatʼa borrego yu maqnikal. Yu talhitʼajun jatsukunti ancha jatsʼoqʼulakanta mas tus tejkan jantukaʼ ixʼalin lakamunukpaʼ.
66013009	Yu talhitʼajun ixpaqasmaknikʼan va kataqasmaklhi yu inchineʼ.
66013010	Yu talhaʼan lapanakni lakapachʼin yuʼuncha vachuʼ kataʼanaʼ lakapachʼin. Yu japumaqninin espada yucha vachuʼ kapuniyaʼ espada. Yu laqsaval ixlapanakni Dios tajunita, yuʼuncha tsʼanqay katamaqantaulal yu katapasayaʼ, va katataylhaanil la ixlhakapuʼatkʼan.
66013011	Astan klaqtsʼil alaqataun maqtaliʼ ixpataxtuta lakatʼun. Ixlhitʼajun maʼatʼuy ixʼaqaloqoti tacha ixʼaqaloqoti sasʼatʼa borrego. Ixchiviniy tacha yu ay tsapul.
66013012	Yu ixtapʼasta va aqstanchun tacha yu pʼunaj maqtaliʼ, ancha chʼantaun ixtʼayal. Ni anu maqtaliʼ laqatapʼasta jalakmakal ni lapanakni lakamunukpaʼ ni katatoʼoyal yu pʼunaj maqtaliʼ. Yucha yu laqpacheʼekal y ixtasuy tacha kaniyaʼ pero palay junchoqol.
66013013	Yu ataun maqtaliʼ vachuʼ ixmakay lajʼay axtoqnuʼ yu jantu aqtaun laqtsʼinkan. Lay ixmaʼeltajuy jikmi laktʼiyan para katamachil lakatʼun la ixtalakavantikʼan tachun ni lapanakni.
66013014	Chuncha xtaqnikanta tapʼasta para kamakal lajʼay axtoqnuʼ la ixlakaʼukxpuʼ yu pʼunaj maqtaliʼ. Xlhiyucha ox jalakmakanul ni lapanakni lakamunukpaʼ. Jalaklhijunil katamakanil laqataun antivaj chuncha tacha tasuy yu pʼunaj maqtaliʼ yu ixlaqpaqcheʼekal pero jantu kanil.
66013015	Vachuʼ xtaqnikal tapʼasta para lay kamaqloʼol ni antivaj yu ixtʼatasuy yu pʼunaj maqtaliʼ. Tus lay kachivinil ni antivaj y kamaqniʼol tachun yu jantu katatoʼoyal.
66013016	Yucha lhinaul kalakmuntimukʼakal laqatamin jatsʼoqnuti la ixmajkanajkʼan tachun ni lapanakni, mas yu lakstʼuniy ali yu lajʼay, yu maʼalinin ali yu kilpatanin, yu oqxtamatin ali yu jantu oqxtamatin kataval.
66013017	Yu jantu kalhitsukuyaʼ ni jatsʼoqnuti jantu lay kaʼiyaʼ u kastʼayaʼ tuʼuchun. Ni anu jatsʼoqnuti va ixnumero u ixtaqaʼuti ni maqtaliʼ.
66013018	Maqskʼiniy jatapastakʼati para kʼamalaʼasitʼi yu inchineʼ. Taʼayuʼ yu mispay, va kamalaqasil ixnumero ni maqtaliʼ. Va xanumero lapanaki. Ni anchanuʼ numero va 666.
66014001	Ex klakavanal, va klaqtsʼil ni Sasʼatʼa borrego ixyal laka aspajun yu junkan Sión. Ancha ixlaktʼayal 144,000 lapanakni. La ixmuntsankʼan ixtalhitʼajun ixtaqaʼuti ni Sasʼatʼa borrego ali ixtaqaʼuti ixPay.
66014002	Astan ijqasmaklhi ni pʼays ixmakatʼajun taun tuʼuchun laktʼiyan tacha kamil maqataun laʼaxkan, tacha makaliukniti ali laktʼasati ixmakatʼajun. Yu ijqasmaklhi va tacha lhuu arpas yu tasay lapanakni.
66014003	Ixtamilpay titaun saystʼi milpati taʼan vil ni Jalhachimoʼonu Dios. Ixtamilpay la ixlakaʼukxpukʼan yu laʼatʼati talhitsukuti yu takujta ali yu pʼuxauntʼati ay lapanakni. Jantu matichun lay ixlaniy ni milpati, vamun yu 144,000 lapanakni yu jamalaqtaxtukal lakamunukpaʼ.
66014004	Yuʼuncha va yu jantu katamakal laqtaqal kun xanatin, ox jalaklhistakkal la ixjatsukuntikʼan. Tatʼaʼan ni Sasʼatʼa borrego mas va toʼoxtaycha puʼan. Va chʼantaun ixtajunita kun xalapanakni aniy lakamunukpaʼ pero jamalaqtaxtukal para kataval tacha taun ox lapaxkan yu jamoqslanikan ni Dios ali yu Sasʼatʼa borrego.
66014005	La ixkilnakʼan jantu aqtaun katakiltaxtul jalaklkanti. Jantu katalhitsukul tuʼuchun laqtaqal.
66014006	Astan klaqtsʼil apumataun ixmayul Dios, ixjaltilinijʼanta la ixtanʼajna laktʼiyan. Ixlhaʼanta yu laqsastʼi chivinti yu la ox yu jantu miʼojoy. Va para kalaqputeʼenil tachun ni lapanakni yu tavilanal lakamunukpaʼ, mas va toʼoxtaycha palhachimoʼon, mas va tisuncha lhichivin yu tachiviniy, taʼoqxlaqchux lapanakni.
66014007	Pʼays ixchiviniy, va najun: —¡Katʼoʼoyatʼik ni Dios kun talhanti! ¡Chavay va laqchaʼalcha julchan para kamukʼanil laqtaqal ni lapanakni yu tapaxtoqniy! ¡Katʼoʼoyatʼik, va yucha makal laktʼiyan ali lakatʼun ali lakamar ali laqxqatij!
66014008	Astan chinchaʼal aqayntaun ixmayul Dios, va najun: —¡Chavay taqtalcha, va taqtalcha, talaqalhiʼolcha ni ay putaulan Babilonia! Va jamamaqtaqalhinil taʼoqxlaqchux lapanakni lakamunukpaʼ. Va tacha kalakmalanil jaʼoqnuti kun ixlhiʼotʼati.
66014009	Astan vachuʼ chinchal aqayntaun ixmayul Dios, yu pumatʼutunuʼ, pʼays ixchiviniy, va najun: —Jantu ox yu katatoʼoyayaʼ ni maqtaliʼ ali ixʼantivaj yu ixtʼatasun. Vachuʼ jantu ox yu katalaqaʼiyaʼ ixjatsʼoqnuti la ixmuntsan u la ixmakaʼ.
66014010	Yuʼuncha katalaqaʼiyaʼ ixlhilukuj Dios. Va tacha kataʼoqyaʼ pʼays maqanlqajnati yu jalaʼoxinti laka vaso. Katamaqanlqajnanaʼ laka azufre, va pʼays maqtajita la ixtalakavantikʼan ixmayulnin ni Dios ali yu Sasʼatʼa borrego.
66014011	Xajin ni lapanakni yu katalaqaʼiyaʼ jamaqanlqajnati katantʼaqstʼayaʼ talman mas va tavanancha y jantu aqtaun katamaqtayaʼ. Yuʼuncha jantu katastaknanaʼ mas tsʼis, mas tunkuj. Va por tatoʼoyal ni maqtaliʼ ali ixʼantivaj y talaqaʼil xajatsʼoqnuti ixtaqaʼuti la ixlakatunajkʼan.
66014012	Xlhiyucha maqskʼiniy katamaqantʼaqnil ixlapanakni Dios, yu tamakay yu lhinajun, yu ox tataylhaʼan kun Jesucristo.
66014013	Ex ijqasmaklhi chivinti yu minchal laktʼiyan, va kijunil: —Katsʼoqʼulatʼi ni aniy chivinti: “Chavay katalhiʼachantajuyaʼ tachun yu taniy incha chʼantaun tajunita kun ni Jalhachimoʼonu Jesús.” Najun ni Espíritu yuʼuncha katastaknanacha, jantucha katatapatsayaʼ. Ox lhitapatsa tamakal aniy lakamunukpaʼ, xlhiyucha ancha katalaqaʼiyaʼ yu lajʼox.
66014014	Ex klakavanal y klaqtsʼil taputsʼi yu ox xutʼutʼu. La ixʼukxna ni laka taputsʼi ancha ixvil qayntaun yu ixtasuy tacha Sasʼatʼa Lapanaki. La ixʼaqtsul ixlhaʼanta laqataun korona si oro. Ixchʼapalhaʼanta aqxtaun chitaj yu ox kikxtuy.
66014015	Ex chuncha la ixchaqaʼ ni Dios takyautaxtul aqayntaun ixmayul Dios. Pʼays ixmatʼasay, junil yu ixvil laka taputsʼi: —¡Kʼamapʼatsʼatʼi ni minchitaj, kʼaxʼaʼitʼicha yu jaxqanti. Laqchaʼalcha julchan para kʼamaʼatʼi, oxicha katʼata!
66014016	Chuncha yu ixvil la ixʼukxna laka taputsʼi matajul ixchitaj lakatʼun. Ex taʼakapuchun ni lakamunukpaʼ jaxqananʼokalcha.
66014017	Ex taxtul aqayntaun ixmayul Dios ni anchanu chaqaʼ laktʼiyan. Vachu ixlhaʼanta aqxtaun chitaj yu ox kikxtuy.
66014018	Vachu taxtul aqayntaun ixmayul Dios ni laka altar. Yucha ixlhichimoʼoy ni jikmi. Pʼays pukiltʼasanil, junil ni mayul yu ixlhaʼanta chitaj, va naul: —¡Kʼalaqchʼaqxpʼuxnincha ixlaqapʼu ni uva yu alin lakamunukpaʼ! Oxicha katʼata xaʼunikan.
66014019	Ex ni mayul matajul ixchitaj lakatʼun, va pʼuxʼolcha ni uva. Va lakataun mujul xaʼunikan taʼan xapachʼikni uva. Ancha tus ox pʼal ixvil ixlhilukuj ni Dios.
66014020	Ni uva laqpichʼaqxkal ixlhimaqspaʼ taʼan ay putaulan. La xapachʼikni tixajchal maqataun maqaʼay laʼaxkan si jakʼalnan. Jaltanal tus 300 kilometros ixpuʼayaxtu ixjunita, ixtalmanixtu tacha ixqaltsʼan laqataun juki.
66015001	Ni laktʼiyan klaqtsʼil ataun ay tuʼuchun, yu kitʼin tus vak ijkʼatsal. Klaqtsʼil pumatujun ixmayulnin Dios, si ixtalhaʼanta laqatamin maqanlqajnati. Yucha va yu kapumamaktayacha ni Dios ixlhilukuj yu kalaqxtaqniyaʼ ni lapanakni.
66015002	Vachuʼ klaqtsʼil taun lakamar tacha spejo, va ixlaqlhiyal jikmi. Ancha ixtayanal lapanakni yu tamaqalhajal ni ay maqtaliʼ ali ixʼantivaj ali ixnumero tejkan talachʼapal. Tachun si ixtachʼapalhaʼanta arpas yu Dios jaxtaqnil.
66015003	Ixtamilpay ixmilpati ni Moisés yu ixtapatsaniy Dios, ali ixmilpati ni Sasʼatʼa borrego, va ixtanajun: Dios, uxintʼi tachun axtoqnuʼ yu makʼay va si lajʼay. Uxintʼi unitʼa ay Jalhachimoʼonu Dios, chux lay makʼay. Uxintʼi vas makʼay tachun milhitapatsa. Xajalhachimoʼonuʼ kʼatʼi taʼoqxlaqchux lapanakni.
66015004	Jalhachimoʼonuʼ, ¿taʼayucha jantu ay makaputun mintaqaʼuti? ¿Taʼayucha jantu katoʼoyan? Vamun uxintʼi lhitʼaunʼoʼoy yu lajʼox. Taʼoqxlaqchux lapanakni katalaqminan, katatoʼoyayan. Takʼatsay ni ox pʼuxkʼaulaqtsʼin laqtaqal.
66015005	Astan klaqtsʼil talaqltiʼal taʼan toʼoyakan Dios ni chaqaʼ yu talhipaqay laqchʼiti.
66015006	Ancha tataxtul ni pumatujun ixmayulnin Dios yu ixtalhitʼajun laqatujun maqanlqajnati. Ixtaʼulata yu kʼus xnapapa laqchʼiti. Ixjalhitampachʼikanta kun cinturón yu oro.
66015007	Ex xaqayntaun yu laʼatʼati talhitsukuti yu takujta jamaqxtaqnil laqatamin vaso yu jamakanti kun oro ni pumatujun mayulnin. Pʼal ixtavilanal ixlhilukuj Dios yu tʼajun mas va tavanancha kaval, jantu aqtaun katamaktal.
66015008	Ni chaqaʼ tus puʼaqtsaunʼol jin yu minchal ixʼayaxtu ali ixtapʼasta ni Dios. Jantu matichun lay ixtanuyachal, pʼunaj maqskʼiniy katamaktaʼelal ni putujun maqanlqajnati yu ixtalhaʼanta ni qayntujun mayulnin.
66016001	Ex ijqasmaklhi la ixchaqaʼ Dios ixjamatʼasakan kun pʼays chivinti ni pumatujun mayulnin, ixnaunkan: —Kapʼintʼikcha laqxteqenin lakatʼun ni laqatujun vasos yu pʼal tavilanal ixlhilukuj ni Dios.
66016002	Ex yu xapʼunaj ixmayul Dios va alcha laqxteqemanaʼ lakatʼun ixlhilukuj ni Dios laka vaso. Ex tachun ni lapanakni yu ixtalhitʼajun ixjatsʼoqnuti ni maqtaliʼ y vachu yu tatoʼoyal ixʼantivaj ni yucha, yuʼuncha niman talakaxajchil lakapuchʼiti yu pʼays xkay.
66016003	Taval aqayntaun ixmayul Dios laqxteqemajʼal la ixvaso ixlhilukuj ni Dios taʼan la ixʼukxna lakamar. Ex ni xkan tapalal jakʼalnan tacha ixjakʼalna qayntaun janiniʼ. Tachun talhitsukuti yu alin lakamar taniʼol.
66016004	Tejkan ixtaʼantacha yu qayntʼuy ex aqayntaun ixmayul Dios laqxteqemajʼal la ixvaso ixlhilukuj ni Dios tachun laʼaxkan y vachu tachun laqxqatij. Ex si tatapalal jakʼalnan.
66016005	Ex ijqalasmaklhi ixmayul Dios yu laqalhil ni xkan, va naul: —Uxintʼi, kiJalhachimoʼonu Dios kʼatʼi, uxintʼi va yu ixtʼaʼun maqancha, mas chavaycha, mas va tavanancha. Uxintʼi tachun laqlaʼoxiy, va ox lakmukʼay ni aniy jamaqanlqajnati.
66016006	Yuʼuncha talhavanal ixjakʼalnankʼan milapanakni ali ixjakʼalnankʼan yu ixtalaqputeʼey minchivinti tejkan tamaqnil. Chavaycha uxintʼi jalakmaʼotʼuy jakʼalnan, chuncha tapaxtoqniy katalaqaʼil maqanlqajnati.
66016007	Vachuʼ ijqasmaklhi chivinchoqokal tus laka altar, va naul: —¡Laqsaval, Jalhachimoʼonu Dios kʼatʼi, uxintʼi chux lay makʼay. Vas pʼuxkʼaulaqtsʼin laqtaqal yu tapaxtoqniy!
66016008	Tejkan ixʼantacha yu qayntʼutu ixmayulnin Dios, ex aqayntaun ixmayul laqxteqemajʼal la ixvaso ixlhilukuj ni Dios ni laka julchan. Chuncha ni julchan lhitsukul tapʼasta para kajalaqxaval lapanakni kun jikmi.
66016009	Ni lapanakni pʼays ixtaʼichiy kun ixkilmaknauxtu ni julchan. Mas vamun Dios lhitʼajun tapʼasta para kamalaqachanil jamaqanlqajnati, ni lapanakni vamun laqxtoqnuʼ chivinti tajunil ni Dios. Jantu katamapaxal ixjatapastakʼatkʼan, jantu katatoʼoyal ni Dios.
66016010	Tejkan ixʼantacha ni qayntʼati ixmayulnin Dios ex aqayntaun ixmayul laqxteqemajʼal la ixvaso ixlhilukuj ni Dios taʼan jalhachimoʼonun ni maqtaliʼ. Ex tus taʼakapuchun taʼan lhachimoʼonun putsʼisʼol. Chuncha ni lapanakni yu tatoʼoyal tus ixtapatsʼakʼamay isimaʼatkʼan por ixkayaxtu.
66016011	Mas chuncha val, jantu katamakauntijlal ixtalaqalhinkʼan. Vamun laqxtoqnuʼ chivinti tajunil ni Dios yu vilchal laktʼiyan por pʼays ixtaxkaniy ixlakapuchʼitkʼan.
66016012	Tejkan ixʼantacha ni qaynkis ixmayulnin Dios ex aqayntaun ixmayul laqxteqemajʼal la ixvaso ixlhilukuj ni Dios taʼan ay laʼaxkan yu junkan Eufrates. Tachun ni xkan tus xixʼol. Xlhiyucha ni lajʼay jalhachimoʼonun yu takuktachal, taʼan putʼakʼuta julchan, lay talaqpusa para katachinchal.
66016013	Ex klaqtsʼil laʼatʼutu espíritus yu ixtalaktuʼunun, ixtatasuy tacha terunin. Laqataun taxtul la ixkilna ni ay tsapul, yu alaqataun taxtul la ixkilna ni maqtaliʼ. Yu ataun taxtul la ixkilna ni lapanaki yu najun ni laqputeʼey ixchivinti Dios mas jantu laqsaval kaval.
66016014	Yuʼuncha va ixʼespírituskʼan ni aqmoqxnun yu lay tamakay lajʼay axtoqnuʼ. Yuʼuncha jalaqmaqxtoʼa ni lajʼay xajalhachimoʼonun taʼakapuchun lakamunukpaʼ. Najun kataʼal makanan lhilukuj ni anchanu julchan tejkan kaminaʼ ni ay Jalhachimoʼonu Dios yu lhitajun tachun tapʼasta.
66016015	Jesucristo najun: “Kʼamakʼatʼik kuenta. Ni kitʼin tsʼalaj kakchinaʼ tacha qayntaun alhavanaʼ. Ox kaxajtachal ni lapanaki yu ox kʼatsajvil y ox ulata ixlaqchʼiti. Ex jantu katijuntayal tiʼasas y jantu kalhitamaxanil.”
66016016	Ex jamaqxtoqkal ni jalhachimoʼonun taʼan junkan Armagedón laka lhihebreo.
66016017	Tejkan ixʼantacha yu qaynchaxan ixmayulnin Dios ex yu aqayntaun ixmayul laqxteqemajʼal la ixvaso ixlhilukuj ni Dios laka unin. Ex makatʼaul taun pʼays chivinti laqa chaqaʼ, taʼan jalhachimoʼonun Dios, va naul: —¡Tachun tamaktaʼolcha!
66016018	Chuncha alil makaliukniti, pʼays chivinkal, makatʼaul taun pʼays jamaxkan, vachu jaxkapʼiknil lakatʼun. Ayaj pʼays jaxkapʼiknil tus jantu aqtaun chuncha kaxkapʼiknil mas tus tejkan puʼaqtaynil tatsukuy lapanakni lakamunukpaʼ.
66016019	Ex ni ay putaulan tapucheʼel tus pumaʼatʼutu val. Tachun putaulanaxna yu alin lakamunukpaʼ talaqcheʼetamaʼol. Dios pastakʼol tachun ixtalaqalhin ni ay putaulan Babilonia. Ex maʼotuʼol tachun xaxkan uva yu ixtajun laka vaso yu ixlhilukuj Dios.
66016020	Ex tachun lakatʼun yu ixtavilanal la ixtanʼajna lakamar ali vachu aspajunaxnan, si valiʼiy vak talaqmixlhi.
66016021	Ex patajul lajʼay chajʼiti ni lakatʼun taʼan ixtavilanal ni lapanakni tus tʼuy pʼuxaun kilos istsʼinkʼixtu laqatamin. Ni lapanakni ayaj pʼays ixtamaqanlqajnan, xlhiyucha ayaj laqxtoqnuʼ tajunil ni Dios.
66017001	Ex chuncha mil xaqayntaun yu pumatujun ixmayul Dios yu ixtalhitʼajun laqatujun vasos yu ixputajun ixlhilukuj Dios. Va kijunil: —Katʼatʼi aniy. Kitʼin kakmasuniyan tacha Dios kamukʼaniyaʼ ixmaqanilqajnati ni anu maqtaqalhini xanati yu vil la ixʼukxna lakamar.
66017002	Ni xajalhachimoʼonun lakamunukpaʼ tamakal laqtaqal kun anu xanati. Xalapanakni lakamunukpaʼ va tacha tataʼapʼal kun ixlhiʼotʼati tejkan tamakal laqtaqal kun yucha.
66017003	Chuncha ixmayul Dios kilhaʼal lakakʼavin, ancha ni Espíritu kimasunil tuʼuchun. Ancha klaqtsʼil qayntaun xanati ixputaukʼalhaʼanta laqataun xlapul maqtaliʼ. Taʼakchun ixlakatunaj ni maqtaliʼ ixlaqatsʼoqmukʼakanta taqaʼuti yu jantu ox lhichiviniy Dios. Ixlhitʼajun laqatujun ixʼaqtsul ali maqatujun ixʼaqaloqoti.
66017004	Ni anu xanati ixlakayal kun aqxtaun laqchʼiti yu ixlhimanikanta xlapul ali stʼunuu. Vachuʼ ixlakaxantilakanta kun oro ali chiyux yu laqlhuu xtapal ali yu laqspututu kʼuliksnaʼ chiyux. Vachuʼ ixchʼapata laqataun vaso yu jamakanti kun oro. Tus pʼal ixvil tachun ixtalaqalhin yu makal kun joʼakna.
66017005	La ixmuntsan ixmuntijukʼal laqataun taqaʼuti yu jantu mispakan, va naunputun: “Ay putaulan Babilonia, ixnatikʼan tachun maqtaqalhinin xanatin. Vachu ixnati tachun laqtaqal yu tamakay xalapanakni lakamunukpaʼ.”
66017006	Astan ikmakal kuenta ni anu xanati ox taʼapʼan ixjunita. Ixlhitaʼapʼata ixjakʼalnankʼan ixlapanakni Dios yu jamaqnikal por ixtalhichiviniy ni Jesucristo. Tejkan klaqtsʼil tus taun klhilal.
66017007	Ni mayul kijunil: —¿Valiʼiycha tus taun lhilay? Kitʼin kajkunan para kamalaʼasitʼi ni anu xanati ali yu maqtaliʼ yu putaukʼalhaʼanta yu lhitʼajun laqatujun ixʼaqtsul ali maqakau ixʼaqaloqoti.
66017008	Ni maqtaliʼ yu laqtsʼi yucha ixtʼajun pʼunaj pero chavay jantucha tʼujuʼ. Yucha katakukchoqoyaʼ la xajapoʼan yu la pulman. Ex astan kamiʼoyaʼ. Tejkan puʼaqtaynil ni lakamunukpaʼ lati lapanakni jatsʼoqʼulakal ixtaqaʼutkʼan laka libro yu masuy taʼayucha katsukuyaʼ. Tachun yu jantu katsʼoqʼulakal ancha tus taun katalhilayaʼ tejkan katalaqtsʼinaʼ ni maqtaliʼ yu ixtʼajun pʼunaj, chavay nitacha, pero aaqtaun katsukuchoqoyaʼ.
66017009	’Tsʼanqay jatapastakʼati para kamalaʼasitʼi: Yu laqatujun ixʼaqtsul naunputun laqatujun aspajun taʼan vil ni xanati.
66017010	Vachu naunputun qayntujun yu lajʼay jalhachimoʼonun. Qaynkis tamaqatsʼanqal ixpalhachimoʼonkʼan. Qayntaun chavaycha tajun. Yu aqayntaun jantukaʼ min jalhachimoʼon. Tejkan kaminaʼ jantu maqan kalhachimoʼonunaʼ.
66017011	Tejkan katapasayacha qayntujun jalhachimoʼonun, ex kaʼalinchoqoyaʼ qayntaun yu ixʼalin. Yucha ni maqtaliʼ yu ixtʼajun maqancha yu chavay jantucha tʼujuʼ. Va chʼantaun kun yu qayntujun. Kanichoqoyaʼ tejkan kaminchoqoyaʼ jalhachimoʼon.
66017012	’Yu maqakau ixʼaqaloqoti ni maqtaliʼ yucha naunputun qaynkau jalhachimoʼonun pero jantukaʼ talaqaʼiy ixpalhachimoʼonkʼan. Vamun taun panchʼix katalhachimoʼonunaʼ chʼantaun kun ni maqtaliʼ.
66017013	Yuʼuncha tachun va chʼantaun ixjatapastakʼatkʼan y tachun ixpalhachimoʼonkʼan si katamaqxtaqniyaʼ ni maqtaliʼ.
66017014	Katalaqataqyaʼ ni Sasʼatʼa borrego pero yucha kalaqmaqalhajayaʼ. Yucha vamun yuʼ ay Jalhachimoʼonuʼ junita, apalay ay xajantu tachun jalhachimoʼonun. Ixlapanakni yu chʼantaun tatʼaʼalinta, yuʼuncha va jalaksakta, jalakjuntaʼita, y ox tataylhaanita.
66017015	Vachu ni ixmayul Dios kijunil: —Ni xkan yu xalaqtsʼin yu puvil ni maqtaqalhini xanati yucha naunputun pumalhuu putaulanaxna, oqxlaqlhuu lapanakni, yu lakalhuu minchal, yu tachiviniy pulhuu lhichivin.
66017016	Ni maqakau aqaloqoti yu xalaqtsʼin ali yu maqtaliʼ, yuʼuncha kataxkayyaʼ ni anu maqtaqalhini xanati. Maqaʼasas katamakaunaʼ, kataʼuniyaʼ ixvakax, ex katalaqxavayaʼ laka jikmi.
66017017	Ni Dios jalakmanunil jatapastakʼati la ixjalhanutkʼan para katamakal yu lhinajun ni yucha. Vachuʼ para chʼantaun kataval ixjatapastakʼatkʼan. Ex chuncha katamaqxtaqniʼoyacha tachun ixpalhachimoʼonkʼan ni maqtaliʼ tus tejkan katapasaʼoyaʼ tachun yu Dios najun katapasal.
66017018	Ni maqtaqalhini xanati yu xalaqtsʼin, yucha naunputun yu ay putaulan yu jalaklhichimoʼoy tachun jalhachimoʼonun yu alin lakamunukpaʼ.
66018001	Astan vachuʼ klaqtsʼil aqayntaun ixmayul Dios yu minchal laktʼiyan yu ixlhitʼajun lhuu tapʼasta. Taʼakchun ni lakamunukpaʼ tus tʼoqx tapulkuʼol por ixmaklku.
66018002	Yucha pʼays pukiltʼasal, va naul: —¡Chavay taqtalcha, va talaqcheʼeʼojotacha ni ay putaulan Babilonia! Val ixchaqakʼan aqmoqxnun, ancha tavilanalcha tachun yu jantu lajʼox espíritus ali tsʼoʼon yu jantu lajʼoxi yu tus jalhitsʼisiti tatasuy.
66018003	Xalapanakni lakamunukpaʼ va tacha tataʼapʼal kun ixlhiʼotʼati tejkan tamakal laqtaqal kun yucha. Tachun yu lajʼay lhachimoʼonun si tamakal laqtaqal kun yucha. Tachun yu jastʼanan aniy lakamunukpaʼ si taval maʼalinin por ni tumin yu minchal kun laqtaqal yu ancha makakal.
66018004	Astan ijqasmaklhi ataun yu pʼays chivinil laktʼiyan, va naul: —¡Tachun yu kilapanakni untʼatʼik, katʼaxtʼutʼikcha, kamakʼauntʼikcha ni anchanu ay putaulan! Jantu kʼamakʼatʼik laqtaqal tacha yu tamakay ni yuʼuncha para jantu katʼalaʼaʼitʼik ixmaqanlqajnatkʼan.
66018005	Ni Dios lakmakaniy kuenta ixlaqtaqalkʼan. Va tus laktʼiyan chaanʼol ixtalaqalhinkʼan.
66018006	Kaxtʼaqnitʼik ni anchanu putaulan jamaqanlqajnati chuncha tacha jalaqxtaqnil yu alati. Tsʼanqay kalaqaʼil aqtʼuy chuncha tacha makal. Va tacha kʼalaʼoxinitʼik ixlhiʼotʼati yu apalay pʼays, aqtʼuy chuncha ixtalhavaxtu tacha jaxtaqnil alati para kaʼoqlhi.
66018007	Yucha ay makakal, makal laqtaqal kun achati tacha ay maʼaliʼ. Chavay vachu va chuncha kaxtʼaqnitʼik maqanlqajnati ali jamaqaniti. Yucha najun la ixjalhanuti: “Kitʼin ikvil aniy tacha ay jalhachimoʼonuʼ, jantu tiyau kakval, jantu aqtaun kakmaqaninanaʼ.”
66018008	Xlhiyucha taun julchan kachinaʼ tachun ixmaqanlqajnati. Taun tsʼalaj kachinaʼ ixlhinin, ixmaqanlqajnati, ali ixchavan. Astan kalaqxavakanaʼ laka jikmi. Lhuu tapʼasta lhitʼajun ni Dios yu mukʼaniy ixlaqtaqal.
66018009	Xalhachimoʼonun aniy lakamunukpaʼ, va laqaʼachati tamakal laqtaqal kun yucha kun ay maqaliti. Yuʼuncha ayaj katamaqaninanaʼ y katalhiqalhunaʼ tejkan katalaqtsʼiniyaʼ xajin yu kamintachal taʼan katsukuyaʼ laqxaunaʼ.
66018010	Tus saq katatayayaʼ ixlhimaqati, tus kataxkapʼiknanaʼ ixtalhantikʼan y katanaunaʼ: —¡Paynicha, paynicha yu ay putaulan Babilonia, ayaj lhuu tapʼasta ixlhitʼajun! Chavay va taun tsʼalaj chil tachun ixmaqanlqajnati.
66018011	Yu jastʼanan lakamunukpaʼ, chavaycha jantucha matichun kaʼalinaʼ yu lay kaʼil ixlhistʼatkʼan. Xlhiyucha katamaqaninanaʼ y kataqalhunaʼ.
66018012	Ancha chux ixtastʼay. Ixtastʼay oro ali plata ali lajkʼus chiyux yu laqlhuu xtapal ali yu laqspututu kʼuliksnaʼ chiyux. Vachu ixtastʼay ox laqchʼiti yu lino junkan, ali stʼunuu laqchʼiti, ali kʼus laqchʼiti yu seda junkan ali xlapul laqchʼiti. Ixtastʼay pulhuu kʼiu yu sʼejenʼe, ali axtoqnu yu jamakanti kun yu marfil junkan, ali yu jamakanti kun kʼiu yu laqlhuu ixtapal, ali cobre ali tsasnati yu hierro ali yu kʼus chiyux yu marmol junkan.
66018013	Vachuʼ ixtastʼay kanela, ali yu lhilaʼoxikan vayti, ali pun, ali yu sʼejenʼe, ali xaxkan uva, ali aceite, ali ox harina kun trigo, ali vakaxna kun borregos, jukin kun karretas. Vachu ixtastʼay lapanakni para kalakmapatsakal.
66018014	Katanaunaʼ, kajunkanaʼ ni ay putaulan: —Tachun axtoqnuʼ yu ayaj ixmaqamayan chavay jantucha maʼalin. Tachun axtoqnuʼ yu lajkʼus y tachun mimaʼaliti maqatsʼanqaʼotacha. Chavay jantucha kʼalhitsʼukʼuchʼoʼoyeʼe.
66018015	Tachun ni anchanu jastʼanan yu ox ixtapulhajay ixlhistʼatkʼan, yuʼuncha katatalhauniyaʼ ixmaqanlqajnatkʼan ni ay putaulan. Xlhiyucha katatayanta maqati, katamaqaninanaʼ, kataqalhunaʼ, katanaunaʼ:
66018016	—¡Paynicha, paynicha, ay putaulan Babilonia! Xalapanakni ixtalakatayay kun yu kʼus laqchʼiti yu lino junkan, ali yu pʼays xlapul laqchʼiti ali yu stʼunuu. Ixlakaxantilakanta kun oro ali chiyux yu laqlhuu xtapal ali laqspututu kʼuliksnaʼ chiyux.
66018017	¡Va taun tsʼalaj tsʼanqaʼol tachun ixmaʼaliti! Tachun yu tamaltanay barcos ali yu ancha tapuʼan, tachun yu tatapatsay lakamar, yuʼuncha va tatayaʼol ixlhimaqati ni putaulan.
66018018	Tejkan talaqtsʼil xajin ni putaulan yu ixtʼajuncha laqxaunaʼ, tachun talaktʼasal, va tanaul: —¿Tas ancha alin ataun putaulan tacha ni anuʼ ay putaulan?
66018019	Ex chuncha tamaqantʼaqstʼal pʼoqxni talman, jalakpamukʼakal la ixʼaqtsulkʼan. Pʼays tamaqaninil, taqalhul, va tanaul: —¡Paynicha, paynicha ni ay putaulan! Tachun lapanakni yu tatapatsay lakamar si maʼalinin taval por ixmaʼaliti ni yucha. Chavay va taun tsʼalaj tsʼanqaʼol ixmaʼaliti.
66018020	Uxiknan yu vilanantʼik laktʼiyan, kalhiʼachʼantʼaʼutʼik. Vachuʼ kalhiʼachʼantʼaʼutʼik uxiknan yu ixlapanakni Dios untʼatʼik, yu Cristo tamalaqachan, ali yu laqpʼutʼeʼeyatʼik ixchivinti Dios. Va por uxiknan ni Dios mukʼanil ixlaqtaqal ni ay putaulan, mukʼanil ixmaqanlqajnati.
66018021	Ex chuncha ostayal qayntaun ixmayul Dios yu ixlhitʼajun lhuu tapʼasta. Saklhi laqataun ay chiyux tacha laqataun chiyux yu pulaqsvaʼakan trigo, va tanqalhul lakamar. Ex naul: —Chuncha tacha xaktanqalhuy ni chiyux, vachu chun katanqalhukanaʼ ni ay putaulan Babilonia. Ex ancha kalaqmixacha y jantucha aqtaun katemachoqokanaʼ.
66018022	Tachun yu xajasanti ni arpas ali yu lakstʼuniy sqol ali yu ay sqol ali yu tamilpay, yucha jantucha aqtaun kaqasmajkanaʼ laka putaulan. Yu xamaestros lhitapatsa jantucha katataulaʼ. Vachu jantucha kaqasmajkanaʼ yu pulaqsvaʼakan trigo.
66018023	Tachun ixmaklku jantucha aqtaun kamaqtaychoqoyaʼ. Vachu jantucha kaʼalinaʼ lakxtuklati laka putaulan. Chuncha kunaʼ mas ayaj lhuucha tapʼasta ixtalhitʼajun ni jastʼanan yu ancha ixtavilanal. Vachu jalakmakanul kun jachavanti xalapanakni taʼakapuchun ni lakamunukpaʼ.
66018024	Ni anchanu ay putaulan, va ancha taʼan tanil ixlapanakni Dios ali yu ixtalaqputeʼey ixchivinti. Ancha temakal ixjakʼalnankʼan tachun yu jalaqmaqnikal lakamunukpaʼ.
66019001	Ex astan ijqasmaklhi ixchivintikʼan pumalhuu lapanakni laktʼiyan tus pʼays tapukiltʼasal, va tanaul: ¡Ay kamakakal ni Dios! Ni kiDioskʼan vamun yuʼ lay jamalaqtaxtunun, vamun yuʼ ay junita, lhitʼajun tachun tapʼasta.
66019002	Yucha si vas makay tejkan mukʼay laqtaqal. Va mukʼanil ixmaqanlqajnati ni anu putaulan yu tacha maqtaqalhini xanati. Ancha jalakltʼilhil ni lapanakni por ixlaqtaqalkʼan. Ancha jalaqmaqnikal yu ixtalaqputeʼey ixchivinti Dios, xlhiyucha jaxtaqnil ixmaqanlqajnatkʼan.
66019003	Vachu tanaul: —¡Ay kamakakal ni Dios! Ancha ni xajin va katantʼaqstʼayaʼ mas va tavanancha kaval, yu jantu aqtaun katamaktal.
66019004	Ex ni pʼuxauntʼati xapaynin ali yu laʼatʼati talhitsukuti yu takujta, yuʼuncha tatalakaputatamal lakatʼun. Tatoʼoyal ni Dios yu vil taʼan jalhachimoʼonun, tanaul: —¡Va chuncha kavalcha! ¡Ay kamakakalcha ni Dios!
66019005	Ancha taʼan jalhachimoʼonunkan xajchil taun pʼays chivinti, va naul: Ay kʼamakʼatʼik kiDioskʼan, tachun ni uxiknan yu tʼapʼatsʼaniyatʼik ali tʼoʼoyayatʼik, mas va yu lakstʼuniy untʼatʼik ali yu lajʼaynin untʼatʼik.
66019006	Ex ijqasmaklhi tus tacha katalakchivinil lhuu lapanakni tacha tejkan makatʼajun maqalhuu laʼaxkan. Kun pʼays laktʼasati tacha tejkan tʼasay maxkan, va tanaul: ¡Ay kamakakal Dios! Chavay aqtaynitacha jalhachimoʼonun ni kiDioskʼan yu lhitʼaunʼojoy tapʼasta.
66019007	Chavay kalhiʼachantajuu kun lhuu achati y ay kamakau ni Dios. Lakachilcha ni julchan tejkan kalakxtuklayaʼ pumataun yu junkan Sasʼatʼa Borrego. Va katʼatsukuyacha ni jatsiʼi yu ixnavin yu kʼus lakatayaycha para katʼaʼal.
66019008	Ni jatsiʼi xtaqnikal lakatin para kalakatayal kun yu kʼus laqchʼiti, yu olaqlnaʼ, yu jamakanti kun ox lino, pʼays snapapa. (Yu kʼus lino naunputun ni ixlapanakni Dios jantu katalhitsukul laqtaqal la ixjatsukuntikʼan.)
66019009	Ex astan ni ixmayul Dios kijunil: —Katsʼoqʼulatʼi: “Ayaj katalhiʼachantajuyaʼ ni lapanakni yu jalakjuntaʼikal laka kʼatan taʼan lakxtuklay yu junkan Sasʼatʼa borrego.” Vachu kijunil: —Yu aniy chivinti, yucha va ixchivinti Dios, jantu jalaklkanti kaval.
66019010	Ex kitʼin niman iktalakaputatamal lakatʼun taʼan ixyal ixmayul Dios para kaktoʼoyal. Pero yucha kijunil: —¡Jantu chun kʼalatʼi! Kitʼin vachu va mintʼaʼoqxtamati kunita, vachu va chun tacha uxintʼi. Vachu tacha metʼalaqaunin yu tataylhaʼan lhichivinin Jesucristo. ¡Katʼoʼoyatʼi Dios! Ni anchanu chivinti yu lhichiviniy Jesucristo va yucha yu maqancha talhichivinil yu ixtalaqputeʼey ixchivinti Dios.
66019011	Ex klaqtsʼil ni laktʼiyan lvaq ixlaqltiʼay. Ancha klaqtsʼil laqataun xnapapa juki, ixpujukʼal qayntaun lapanaki. Yucha ixtaqaʼuti junkan yu Lay lhakapuʼankan, vachu junkan yu Laqsaval. Yucha vas makay tejkan mukʼay laqtaqal, vachuʼ tejkan makay lhilukuj.
66019012	La ixlaqchul tus ixlaqmaqtajiy tacha jikmi. Vachu la ixʼaqtsul ixlhaʼanta lhuu koronas. La ixmuntsan istsʼoqmukʼakanta taqaʼuti y anchanu taqaʼuti vamun yucha ixmispay.
66019013	Ixʼulata aqxtaun laqchʼiti yu tus ox jalhipaxanti jakʼalnan. Yu ixtaqaʼuti ixjunkan va Ixchivinti Dios.
66019014	Ixtatixkaulhaʼanta xatropas laktʼiyan, ixtaputaukʼalhaʼanta laqxnapapa jukin. Ixtaʼulata laqxnapapa ixlaqchʼitkʼan yu jamakanti kun yu ox laqchʼiti, jantu tsʼuniy xkiliu kaval.
66019015	La ixkilna ni anu lapanaki taxtuy aqxtaun espada yu ox kikxtuy. Va yucha kapulhimaqchapul talakachux palhachimoʼon lakamunukpaʼ. Yucha kalhachimoʼonunaʼ kun lhuu tapʼasta la ixmakaʼ. Kamukʼaniyaʼ ixlaqtaqalkʼan chuncha tacha qayntaun lapanaki tejkan papichʼaqxa uva la ixchʼaja. Kataxtuyaʼ maqanlqajnati yu xtaʼa Dios tacha xaxkan uva, yucha lhitalqaman yu tamakay lapanakni.
66019016	Ni anu lapanaki la ixlaqchʼiti ali la istsʼaspuʼ istsʼoqmukʼakanta taqaʼuti yu najun: “Apalay ay yu aniy xajantu tachun yu xalajʼaynin, apalay ay Jalhachimoʼonu xajantu tachun jalhachimoʼonun.”
66019017	Astan klaqtsʼil qayntaun ixmayul Dios, va ixyal laka julchan. Pʼays jalaktʼasanil tachun tsʼoʼon yu taltʼilinin laktʼiyan, jalakjunil: —¡Kʼatʼantʼikcha, katʼaqxtʼoqtʼikcha para kaʼutʼik ni lhivay yu Dios taxtaqniyan!
66019018	Kʼalakʼunitʼik ixlakatunajkʼan ni lajʼay jalhachimoʼonun ali xaʼukxtinin tropas ali lapanakni yu ixtalhitʼajun tapʼasta ali ixvakaxkʼan jukin ali yu ixtaputaukʼalhaʼanta. Kʼaʼunitʼik ixlakatunajkʼan tachun lapanakni, oqxtamatin yu ali yu valiʼiy tatiʼukxuntayay, lakstʼuniy lapanakni ali yu lajʼay.
66019019	Ex klaqtsʼil ni maqtaliʼ ali yu lajʼay xalhachimoʼonun lakamunukpaʼ ali ixtropaskʼan. Va chʼantaun tataqxtoqlhi para katamakanil lhilukuj ni anu lapanaki yu ixpujukʼal juki kun ixtropas.
66019020	Ni maqtaliʼ niman chʼikal chʼantaun kun ni lapanaki yu jantu vas kalaqputeʼel ixchivinti Dios, yu ixmakay lajʼay axtoqnuʼ la ixlakaʼukxpuʼ ni maqtaliʼ. Va chuncha ixjalakpumakanutacha ni lapanakni para kalakmukʼanikal ixtaqaʼuti ni maqtaliʼ. Vachu ixjamakanutacha para katatoʼoyal ixʼantivaj. Ixlaʼatʼuykʼan jalaqtanqalhupʼukal laka jikmi jakujnun taʼan maqtayvil kun azufre.
66019021	Yu alati lapanakni jalaqmaqnikal kun yu espada yu ixtaxtuta la ixkilna ni lapanaki yu ixpujukʼal xnapapa juki. Ex tachun ni tsʼoʼon tus ox talhiʼotsal ixlakatunajkʼan ni lapanakni.
66020001	Astan klaqtsʼil ni ixtaʼeltajuminta qayntaun ixmayul Dios laktʼiyan. Ixchʼapalhiminta ixpumalaqltiʼakan yu xajapuʼan yu la pulman. Vachuʼ ixchʼapata maqataun maqaʼay kadena.
66020002	Ex niman chʼapachal ni ay tsapul yu maqancha tʼajun, junkan Diablo vachu junkan Satanás. Ox chʼiʼulal kun ixkadena para ancha kataulal tus taun mil jachʼitin.
66020003	Ixmayul Dios tanqalhumul ni tsapul la xajapuʼan. Ancha ox malaqachʼinul, vachuʼ ltʼaunikal para jantucha apalay kamakanul tachun ni lapanakni tus kataqayntsal taun mil jachʼitin. Astan kataxtuchoqoyaʼ para katijuntayal pero jantu maqan.
66020004	Vachuʼ klaqtsʼil taʼan tataulay pumalhuu jalhachimoʼonun. Yu ancha tataulal si jalaqxtaqnikal palhachimoʼon para katamukʼal laqtaqal. Vachuʼ klaqtsʼil ni lapanakni yu japixtuchaqxpʼuxkal por ixtalaqputeʼey ixchivinti Dios yu lhichiviniy Jesucristo. Yuʼuncha jantu katatoʼoyal ni maqtaliʼ ali ixʼantivaj. Vachu jantu kalaqxtaqkal kalakmukʼanikal ixtaqaʼuti la ixmuntsankʼan ali la ixmakakʼan. Klaqtsʼil ni yuʼuncha takujchoqol mas ixtanitacha. Ex talhachimoʼonul chʼantaun kun Jesucristo taun mil jachʼitin.
66020005	Yuʼuncha va yu pʼunaj takujchoqol laka lhinin. Yu alati yu vananaj tatamakaul, yuʼuncha katakujchoqoyaʼ tus tejkan kataqayntsayaʼ taun mil jachʼitin.
66020006	Ayaj katalhiʼachantajuyaʼ ni lapanakni yu pʼunaj tapaxtoqnil katakujchoqol, va ixlapanakni Dios tajunita. Yuʼuncha jantucha katapaxtoqniyaʼ yu ataun lhinin, va katajunaʼ ixkuras Dios ali Jesucristo. Katatʼalhachimoʼonunaʼ Jesucristo taun mil jachʼitin.
66020007	Tejkan kataqayntsayacha taun mil jachʼitin ex ni Satanás kamaxtuchoqokanacha taʼan vil laka pachʼin.
66020008	Katataxtuyaʼ y kalakmakanuyaʼ ni lapanakni tus taʼakapuchun lakamunukpaʼ. Kalakmakanuyaʼ xalakatʼun Gog ali Magog, kamaqxtoqyaʼ ixtropaskʼan para katamakal lhilukuj. Yuʼuncha va pumalhuu, tacha xakukuj lakamar yu jantu lay puteʼekan.
66020009	Ex chuncha taʼalcha tus taʼakapuchun ni lakamunukpaʼ, tamalaqachoqoxnul ni putaulan yu Dios achaniy, taʼan ixtavilanal ixlapanakni Dios. Pero ni Dios jamaʼeltajunil jikmi laktʼiyan, ex jalaqxavaʼol.
66020010	Ni aqmoqxnuʼ yu jalakmakanul ni lapanakni tanqalhupʼukal laka jikmi taʼan maqtayvil kun azufre, vachuʼ an taʼan tanqalhupʼukal ni maqtaliʼ ali ni lapanaki yu jantu vas kalaqputeʼel ixchivinti Dios. Ancha katatsukuyaʼ maqanlqajnan tsʼis ali tunkuj, jantu aqtaun katamaktayaʼ.
66020011	Ex astan klaqtsʼil laqataun ay siya, ox xnapapa ixjunita, taʼan taulay yu ay Jalhachimoʼonuʼ. La ixlakaʼukxpuʼ yu ancha ixvil tus taqoslhi ni laktʼiyan ali lakamunukpaʼ y jantucha aqtaun kalaqtsʼinchoqokal.
66020012	Ex klaqtsʼil ancha ixtayanal ni lapanakni yu ixtanitacha, yu lajʼay ali lakstʼuniy la ixlakaʼukxpuʼ ni Dios. Ex japuxʼoqkalcha libros. Ni anchanuʼ janinin jalakmakanikal kuenta ixlaqtaqalkʼan tacha tsʼoqʼulakanta yu tamakatacha. Vachuʼ tapuxʼoqlhi ataun libro, yucha va taʼan jatsʼoqʼulakanta ixtaqaʼutkʼan tachun ni lapanakni yu talhitʼajun jatsukunti.
66020013	Ni lakamar jamaqxtaqʼol tachun janinin yu ancha tanil, vachu ni putaknun taʼan ixtaʼaknunun, vachu yu laqnin. Ex tachun si jalakmakanikal kuenta qayntamin tacha ixtamakatacha.
66020014	Astan yu laqnin ali ni putaknun taʼan tavilanal janinin, yuʼuncha jalaqnaqpʼukal taʼan pʼays maqtayvil jikmi. Ancha, taʼan maqtayvil jikmi, yucha naunputun va aqtʼuy taniy.
66020015	Vachu ancha jalaqtanqalhupʼukal ni lapanakni yu jantu katemanikal ixtaqaʼutkʼan ni laka libro taʼan jatsʼoqkanta ixtaqaʼutkʼan yu talhitʼajun jatsukunti.
66021001	Taval klaqtsʼil taun sastʼi laktʼiyan ali sastʼi lakamunukpaʼ. Ni laktʼiyan ali lakatʼun yu ixʼalin pʼunaj, yuʼuncha ixtalaqmixtacha, vachuʼ yu lakamar jantucha ixʼalin.
66021002	Ex va chuncha ni kitʼin yu Juan kunita klaqtsʼil ni sastʼi putaulan Jerusalén yu ixnavin Dios, taʼeltajuminchal laktʼiyan taʼan vilchal Dios. Yucha ayaj kʼus ixjunita tacha qayntaun jatsiʼi yu ox lakatayay para kalakxtuklal kun ixapay.
66021003	Ex ijqasmaklhi taun pʼays chivinti yu minchal taʼan yal ni siya taʼan lhachimoʼonunkan, va naul: —Chavaycha ni Dios vil chʼantaun kun lapanakni. Yucha kalaktʼataulaʼ. Yuʼuncha katajunaʼ ixlapanakni. Dios kalaktʼataulaʼ, va ixDioskʼan kunaʼ.
66021004	Chuncha ni Dios kalakpuxakaʼoyaʼ ixlaqpuqalhutkʼan. Jantucha kaʼalinaʼ lhinin, vachu jantucha kaʼalinaʼ qalhuti, jantucha matichun katʼijnanaʼ por ixkayaxtu. Tachun yu ixʼalin pʼunaj tapasaʼolcha.
66021005	Ex yu ixvil taʼan jalhachimoʼonunkan va naul: —Kitʼin klasastʼiy tachun yu alin. Astan kijunil: —Chuncha katsʼoqʼulatʼi. Ni chivinti yu kunan, yucha jantu jalaklkanti kaval. Lay kʼalhakʼapʼupʼi, va laqsaval.
66021006	Ex kijunil: —Va tamaktalcha. Kitʼin kunita tacha yu pʼunaj letra ali yu xaʼastan, yu puʼaqtayniy ali yu putamaktay. Taʼayuʼ yu oqputun xkan, kitʼin kakxtaqniyaʼ xkan yu taxtuta laqxqatij yu xtaʼa jatsukunti, valiʼiy kakxtaqniyaʼ.
66021007	Taʼayucha lapanaki yu kamaqalhajayaʼ yu jantu ox, yucha kalaqaʼiʼoyaʼ tachun yu aniy yu kapaxtoqniyaʼ. Kitʼin kajkunaʼ ixDios, yucha kunaʼ kesʼatʼa.
66021008	Pero ni lapanakni yu tatalhanan ali yu jantu talhakapuʼan ali yu talaktuʼunun ali yu jamaqninin ali yu tatʼatamay lapanakni yu jantu xnavinkʼan ali yu jachavanan ali yu tatoʼoyay antivas ali yu talaklkanan, yuʼuncha si kataʼanaʼ taʼan maqtayvil jikmi laka azufre. Yucha naunputun ni katanichoqoyaʼ aaqtaun.
66021009	Taval kilaqmil xaqayntaun yu pumatujun ixmayulnin Dios. Va yuʼuncha yu ixtachʼapata laqatujun vasos si pʼal ixtavilanal yu maqanlqajnati yu kaʼalinaʼ astan. Ni anchanuʼ mayul kintʼachivinil, va naul: —Katʼatʼi, kitʼin kakmasuniyan ni jatsiʼi yu kalakxtuklayaʼ kun yu junkan Sasʼatʼa borrego.
66021010	Kilaqtanul ni Espíritu ex ixmayul Dios kilhaʼal laka aspajun yu ayaj talman. Ancha kimasunil ni ay putaulan Jerusalén yu ixnavin Dios. Ixtaʼeltajumintachal laktʼiyan taʼan vilchal Dios.
66021011	Ni anu ay putaulan tus ox ixlaqamaqtajiy kun ixmaklku ni Dios. Olaql ixtasuy tus tacha laqataun chiyux yu ayaj laqlhuu xtapal. Tacha taun chiyux yu junkan jaspe yu la kʼus paxqaqay maklku.
66021012	Yu xaʼex ni anchanu putaulan la ay ixjunita, vachuʼ talman. Kilkautʼuy taʼan ixputanukan, lakatamin si ixtayanal qayntamin ixmayul Dios. Vachuʼ istsʼoqmukʼakanta ixtaqaʼutkʼan yu oqxlaqkautʼuy xalapanakni Israel.
66021013	Yu xaʼex taʼan puminachal julchan, ancha ixʼalin laʼatʼutu puertas. Yu ixlhinorte vachu ixʼalin laʼatʼutu puertas. Yu ixlhisur vachuʼ ixʼalin laʼatʼutu puertas. Taʼan anachal ni julchan vachu ixʼalin laʼatʼutu puertas.
66021014	Ni xaʼex anchanuʼ putaulan ixpuyal laqakautʼuy chiyux la ixtaʼapuʼ. Laqatamin ni chiyux ancha istsʼoqʼulakanta ixtaqaʼutkʼan yu pumakautʼuy lapanakni yu jamalaqachal ni anchanuʼ yu junkan Sasʼatʼa borrego.
66021015	Ni ixmayul Dios yu ixkintʼajun tʼachivin, ixlhitʼajun maqataun palkan, si oro ixjunita. Va yucha kapulkayaʼ taʼakchun ni ay putaulan, vachu xaʼex ali xapuertas.
66021016	Ni putaulan ox kuadrado ixjunita, yu ilmanixtu va aqstanchun ixlhitʼajun tacha ixpuʼayaxtu. Ni mayul lkal kun ixpalkan, ni putaulan laqchaʼal va laqakautʼuy mil estadios ilmanixtu ali ixpuʼayaxtu ali ixtalmanixtu va aqstanchun ixjunita.
66021017	Astan lkal ixtalmanixtu la xaʼex ni putaulan. Laqchaʼal tus 144 makan. Ni mayul ixtʼajun lkan tacha talkay yu valiʼiy lapanakni.
66021018	Tachun chiyux yu ixmapatsakanta ni laqa exni si chiyux ixjunita yu junkan jaspe. Tachun yu ay putaulan si oro ixjunita. Ox ixpatasuy jalakavanti tacha yu kʼus spejo.
66021019	Yu ixpuvil la ixqaltaʼapuʼ xaʼex ni ay putaulan ixmalakayaukanta si kun lajkʼus chiyux yu laqlhuu xtapal. Yu pʼunaj chiyux junkan jaspe, yu ataun junkan zafiro, yu ataun junkan kalcedonia, yu ataun junkan esmeralda,
66021020	yu ataun junkan sordonika, ataun kornalina, ataun krisólito, ataun berilo, ataun topasio, ataun krisopraso, ataun jasinto, ataun amatista.
66021021	Yu aqakautʼuy puertas va si kʼuliksnaʼ chiyux yu xnapapa, aqatamin puerta si laqatamin chiyux. La xatin ni putaulan si oro ixjunita yu tus olaql ixpatasuy jalakavanti.
66021022	Ni anchanuʼ ay putaulan jantu kaklaqtsʼil katayal lakatajtan. Ancha vil ni Jalhachimoʼonu Dios ali yu junkan Sasʼatʼa borrego, xlhiyucha jantucha maqskʼiniy yu ay lakatajtan.
66021023	Ni anchanu ay putaulan jantu maqskʼiniy xamaklku julchan ali malkuyuʼ. Ni ay Dios tus olaql mapulkuta, yu xamaklku ixjunita va yu junkan Sasʼatʼa borrego.
66021024	Oqxlaqchux lapanakni yu jamalaqtaxtukanta, yuʼuncha katatijuntayayaʼ taʼan katapulkuyaʼ ni anuʼ ay putaulan. Tachun yu lajʼay jalhachimoʼonun lakamunukpaʼ ancha katalhaanaʼ ixʼayaxtukʼan ali ixmaqalitkʼan.
66021025	La xakiltalakxtuti jantu aqtaun katalakchauyaʼ. Vachuʼ jantu aqtaun kaputsʼisaʼ.
66021026	Taʼoqxlaqchux ni lapanakni si ancha katalhiminaʼ ixʼayaxtukʼan ali ixmaqalitkʼan.
66021027	Pero ancha jantu matichun lapanaki katanuyanta yu lhitʼajun talaqalhin ali yu laktuʼunun ali yu jalaklkanan. Katatanuyanta vamun yu jatsʼoqʼulanti ixtaqaʼutkʼan la ixlibro ni Sasʼatʼa borrego, yu masuy taʼayucha lhitʼajun jatsukunti.
66022001	Ex astan ni mayul kimasunil maqataun laʼaxkan yu kʼus, yu xtaʼa jatsukunti. Ni anchanu xkan ixtaxtuta taʼan vil ni Jalhachimoʼonuʼ Dios ali yu junkan Sasʼatʼa borrego. Ayaj lajkʼus ixjunita, ixpatasuy jalakavanti tacha spejo.
66022002	La ixtanʼajna xatin ni putaulan, ancha ixyal kʼiu paʼextʼuy ixkilpaʼ ni laʼaxkan. Va ixlhitʼajun xaʼunikan yu xtaʼa jatsukunti. Yu xaʼunikan ixtaʼa va ixlhitamin malkuyuʼ, va aqkautʼuy ixtaʼa laka jachʼitin. Yu xaxqoy lay ixlhimapatsakan tacha kʼuchʼu para kakʼuchʼukal taʼoqxlaqchux xalapanakni lakamunukpaʼ.
66022003	Ancha jantucha kaʼalinaʼ tuʼuchun yu jantu lajʼox. Ancha vil ni Dios la ixpalhachimoʼon y vachuʼ yu junkan Sasʼatʼa borrego. Vachuʼ tachun ixʼoqxtamatin ancha katatoʼoyayaʼ.
66022004	Yuʼuncha ox katalaqtsʼinaʼ ixʼukxpuʼ Dios y katalhitsukuyaʼ ixtaqaʼuti la ixmuntsankʼan.
66022005	Ancha jantucha aaqtaun kaputsʼisaʼ. Ni lapanakni jantu katamaqskʼiniyaʼ tuʼuchun maklku ali julchan. Ni Dios, yucha kamapulkuniyaʼ. Ancha katalhachimoʼonunacha mas va tavanancha, jantu aqtaun katamaktayaʼ.
66022006	Ex astan va kunkal: —Tachun yu aniy chivinti va laqsaval, lay ox kʼalhakʼapʼupʼi. Ni Jalhachimoʼonu Dios, yucha jaxtaqniy ixjatapastakʼati ni lapanakni yu talaqputeʼey ixchivinti. Chavay malaqachanitancha uxintʼi ixmayul para kʼalakmasunichʼoʼo ixlapanakni yu tatapatsaniy tachun yu niman katapasayaʼ.
66022007	—¡Nimancha kakminchoqoyaʼ! Ox kalhixajtachal ni lapanaki yu makay kuenta ixchivinti Dios yu tsʼoqkanta ni aniy laka libro.
66022008	Kitʼin Juan klaqtsʼil y ijqasmaklhi tachun ni aniy axtoqnuʼ. Tejkan ijqasmakʼol y klaqtsʼinʼol, ex kitʼin niman iktatsoqoqtal taʼan ixyal ni mayul yu kimasunil, va xaktoʼoyaputun.
66022009	Pero yucha niman kijunil: —¡Jantu chun kʼalatʼi! Kitʼin va mintʼaʼoqxtamati kunita chuncha tacha metʼalaqaunin yu talaqputeʼey ixchivinti Dios ali tachun yu tamakay kuenta yu tsʼoqkanta ni aniy laka libro. ¡Uxintʼi katʼoʼoyatʼi vamun Dios!
66022010	Ex va chuncha ni mayul vachuʼ kijunil: —Jantu valiʼiy saq kʼamaʼatʼi ixchivinti ni Dios yu tsʼoqʼulatʼi aniy laka libro. Tachun yu aniy axtoqnuʼ jantucha kataqmaqayaʼ.
66022011	Matichun lapanaki yu makay laqtaqal, va kataylhaʼal makan laqtaqal. Yu maqtaqalhinin, va kataylhaʼal maqtaqalhinin. Yu vas tiʼukxuntayay, maqskʼiniy ox kataylhaanil y yu ixnavin Dios maqskʼiniy kataylhaʼal tsukunuʼ tacha qayntaun yu ixnavin Dios.
66022012	Ex va kunkal: —¡Kitʼin niman kakminchoqoyaʼ! Kaklhiminaʼ ixlhilhajatkʼan yu katapaxtoqniyaʼ qayntamin lapanakni por yu tamakal.
66022013	Kitʼin kunita tacha yu pʼunaj letra yu junkan Alfa ali yu xaʼastan yu junkan Omega. Va kitʼin kimpuʼaqtayniy tachun vachuʼ kimputamaktay.
66022014	Ayaj talhiʼachantajuy ni lapanakni yu tachaʼay ixlaqchʼitkʼan tus ox snapapa tamakay. Yuʼuncha kalaqxtaqnikanaʼ lakatin kataʼunil xaʼunikan ni kʼiu yu xtaʼa jatsukunti. Vachu lay kataputanuyanta taʼan tayanal xakiltalakxtuti ni ay putaulan.
66022015	Pero katatamakaunaʼ ixlhimaqspaʼ ni ay putaulan tachun ni lapanakni yu tacha xʼoyun tajunita, ali tachun yu jachavanan ali yu tatʼatamay lapanakni yu jantu ixnavinkʼan, ali jamaqninin, ali yu tatoʼoyay antivas, ali yu tamaqamay katalaklkanal.
66022016	—Kitʼin va Jesús kunita. Ni uxiknan klamalaqachaniu ni kimayul para katajunin tachun ni aniy chivinti para katakʼatsal lakatamin taʼan tataqxtoʼa kilapanakni. Kitʼin yu laqsaval ikminchal kun yu ay jalhachimoʼonuʼ David. Vachuʼ va tacha ni ay jastʼaku kunita yu mapulkuy puvakuj.
66022017	Ni Espíritu Santo ali yu katatʼalakxtuklayaʼ Jesús yu ixlapanakni tajunita, yuʼuncha tanajun, junkan ni Jesús: —¡Katʼatʼi! Yu taqasmatʼa vachu katajunil: —¡Katʼatʼi! Taʼayuʼ yu oqputun xkan, tsʼanqay kamilcha, kaʼoqlhi ni xkan yu valiʼiy xtaqkan, yu xtaʼa jatsukunti.
66022018	Kitʼin klaqxaqalay tachun yu taqasmatʼa ni chivinti yu aniy tsʼoqkanta, ni va laqsaval yu iknajun. Incha matichun kalalhavayaʼ ni chivinti, ex ni Dios kalalhavaniyaʼ ixmaqanlqajnati yu tsʼoqkanta aniy laka jalhiki.
66022019	Vachuʼ incha matichun kamaqosuniyaʼ lati ixchivinti Dios ni aniy laka jalhiki, ex ni Dios vachuʼ kamaxtuniyaʼ yu paxtoqniy kalaqaʼil yu lhichiviniy aniy jatsʼoqnuti. Jantu lay kaʼuyaʼ xaʼunikan ni kʼiu yu xtaʼa jatsukunti y jantu lay katanuyaʼ la ixputaulan Dios.
66022020	Yu laqputeʼey tachun yu aniy masukanta najun: —Laqsaval niman kakminchoqoyaʼ. ¡Chuncha kaval! ¡Katʼatʼi uxintʼi, Jesús, Jalhachimoʼonu kʼatʼi!
66022021	Ni Jalhachimoʼonu Jesucristo katamapaynin mintachunkʼan. Chuncha kavalcha.
