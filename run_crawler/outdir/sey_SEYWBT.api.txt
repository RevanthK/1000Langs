40001001	Iye a'ë, Abraham cui'ne David tsëcapë acohua'ire cue̱cuese'e ja̱ yë'ta'a Jesucristo pa'ima'në pa'isicohua'ire.
40001002	Isaac pëca ja'quë paji'i, Abraham. Jacob pëca ja'quë paji'i, Isaac. Cui'ne Judá cui'ne i̱ yo'je tsi̱ pëca ja'quë paji'i, Jacob.
40001003	Fares cui'ne Zara pëca ja'quë paji'i, Judá. Cui'ne i̱ohua'i pëca ja'co paco'ë, Tamar. Esrom pëca ja'quë paji'i, Fares. Aram pëca ja'quë paji'i, Fares.
40001004	Aminadad pëca ja'quë paji'i, Aram. Naasón pëca ja'quë paji'i, Aminadad. Salmón pëca ja'quë paji'i, Naasón.
40001005	Booz pëca ja'quë paji'i, Salmón. Cui'ne i̱ pëca ja'co paco'ë, Raab. Obed pëca ja'quë paji'i, Booz. Obed pëca ja'co paco'ë, Rut. Isaí pëca ja'quë paji'i, Obed.
40001006	Pa̱i ëjaë David pëca ja'quë paji'i, Isaí. Salomón pëca ja'quë paji'i, David. Cui'ne Urías nëjo pa'isicopi Salomón ja'co paco'ë.
40001007	Roboam pëca ja'quë paji'i, Salomón. Abías pëca ja'quë paji'i, Roboam. Asa pëca ja'quë paji'i, Abías.
40001008	Josafat pëca ja'quë paji'i, Asa. Joram pëca ja'quë paji'i, Josafat. Uzías pëca ja'quë paji'i, Joram.
40001009	Jotam pëca ja'quë paji'i, Uzías. Acaz pëca ja'quë paji'i, Jotam. Esequías pëca ja'quë paji'i, Acaz.
40001010	Manases pëca ja'quë paji'i, Esequías. Amón pëca ja'quë paji'i, Manases. Josías pëca ja'quë paji'i, Amón.
40001011	Jeconías cui'ne i̱ yo'je tsi̱ co̱ni pëca ja'quë paji'i, Josías. Ja̱ohua'i cato co̱asicohua'i paë'ë, Israelita pa̱ire tse̱ani Babilonia yejana sa maca.
40001012	Israelita pa̱i sa cua̱ñosi jeteyo'je Salatiel pëca ja'quë paji'i, Jeconías. Zorobabel pëca ja'quë paji'i, Salatiel.
40001013	Abiud pëca ja'quë paji'i, Zorobabel. Cui'ne Eliquin pëca ja'quë paji'i, Abiud. Azor pëca ja'quë paji'i, Eliquin.
40001014	Sadoc pëca ja'quë paji'i, Azor. Aquim pëca ja'quë paji'i, Sadoc. Eliud pëca ja'quë paji'i, Aquim.
40001015	Eleazar pëca ja'quë paji'i, Eliud. Matán pëca ja'quë paji'i, Eleazar. Jacobo pëca ja'quë paji'i, Matán.
40001016	José pëca ja'quë paji'i, Jacobo. José cato Jesucristo pëca ja'co María ë̱jë paji'i.
40001017	Ja̱je pa'ina, Abrahampi cui'ne David pa'i macaja̱'a cue̱cueto catorce pa'ye de ai de'huase'e pa'iji. Davidpi cui'ne Israelita mañare Babiloniana tse̱seni sasi macaja̱'a cue̱cueto cui'ne catorce pa'iji. Cui'ne yequë catorce pa'i maca Cristo ai de'opi.
40001018	Jesucristore co̱ase'e ñeje pa'iji: María i̱ pëca ja'co, José ja̱'re huejaja̱'coa, ca nëosico paco'ë. Ja̱je ca nëosicopi ja̱ yë'ta'a tsioni pa'ima'në tsi̱ ë̱tapë de'o Maija'quë joyo tutupi.
40001019	José i̱o ë̱jë nuñerepa pa'i paji'i. Ja̱je pa'ita'a nëjo Maríare si'aohua'i pa̱i asajëna, je̱oñe coepi. Coa ai jerepa pa̱ije ti asama'pëna i̱se'e je̱osi'i cuasapi.
40001020	Ja̱je cuasaquë pa'ina, Ëjaë hui̱ñaëpi i̱te huëo hue̱'ñaja'a ñaini capi: “José David tsëcapë aquë, Maríare ca'rama'ë pa'ijë̱'ë, nëjore de'huani paye. I̱o paja̱'quë cato Maija'quë joyo tse̱quë api.
40001021	Tsihuaë'ni paja̱'coa. Pacona, i̱ mami Jesure sëojë̱'ë, huasoquëre. Ja̱je hue'equë pa'ija̱'quë api, i̱ pa̱ire co'aye yo'ocohua'ire huasoja̱'quë sëte.”
40001022	Si'aye ja̱je ti̱'api, tsoe hue̱'ña Maija'quëre quëacaiquë ca nëoquë pa'ise'epi, ñeje:
40001023	Nomio tsi̱o, ë̱më ti yo'oma'copi tsi̱ quë'io de'oni tsihua'ëre pasio. Ja̱ëpi i̱ mami hue'equë pasipi, Emanuel. Ja̱je cani cayë, Maija'quë mai ja̱'re pa'iji.
40001024	Ja̱ maca José sëtani mai Ëjaë cua̱ñese'eje̱ Maríare nëjore pao cuasaquë ti pëani nëjore papi.
40001025	Ja̱je pa'iquëta'are huejasicohua'i pa'iyepi pa'iye pa̱huë, mamaquëre të'ya dani i̱ mami Jesús hue'yo macaja̱'a.
40002001	Judea yejana Jesús co̱asiquë paji'i, a'ri daripë Belén huë'e daripëna. Ja̱ mu'seña Herodes paji'i, Pa̱i Ëjaë, ja̱ yeja cua̱ñequë. Ja̱ mu'seña Jerusalénpi daë'ë, ë̱së mëi te̱'tepi, yequë ë̱mëohua'i Magos hue'ecohua'ipi. Ja̱ohua'i cato pairiohua'i paë'ë, ë̱së mëi te̱'te quë'ro acohua'i. Ma'ñoco yo'oye ye'yecohua'ipi cui'ne de'hue ta̱'ñe cacohua'i paë'ë, i̱ti yo'oyere ñajë.
40002002	Ja̱ohua'ipi dani se̱i'ë: “¿Jerore pa'iquë'ni, judío pa̱i Ëjaë yure co̱asiquë? Jeto ë̱së mëi te̱'tepi ñahuë, i̱ ma'ñocore. Ja̱je ñani daë'ë, i̱te do're ja'rujë se̱ñu'u cajë i̱ñona.”
40002003	Cajëna, pa̱i ëjaë Herodes asani ai cuasapi, ¿me yo'ose'ere caye'ni? caquë, cui'ne si'a Jerusalén pa'icohua'i ai cuasahuë, i̱tire asani.
40002004	Ja̱ maca pa̱i ëjaë si'aohua'ire soipi, Maija'quë huë'e ñacaicohua'i ëjaohua'ire cui'ne cua̱ñese'e pa̱ire ye'yacohua'ire. Soini se̱ni asapi, ja̱ohua'ire, ¿jerona Cristore co̱a ja̱'ñe ca nëose'e pa'iquë'ni? caquë.
40002005	Caquëna, ja̱ohua'ipi cahuë, i̱te: Belén Judea yejana co̱aja'quë api, caquë. Maija'quë jëjo daoquë tsoe aquë toyapi, ñeje:
40002006	Belén maca, Judá yeja pa'ico. Më'ëre cua̱ñecohua'i jerepa a'rico maca pa'ima'o pa'iyë, më'ë. Ja̱je pa'ina, më'ëpi etaja̱'quë api, Ëjaërepa, Israel pa̱ire ñacaija̱'quë.
40002007	Cajëna, asani ja̱ maca Herodes Magos hua'ire yahuerepa soini i̱ohua'ise'ere se̱ji'i, ¿je yëhua ma'ñoco ñaina, ñare'ni? caquë.
40002008	Se̱ni asani ja̱ maca Belénna ja̱ohua'ire jëjo saoquë capi: “Saijë̱'ë. Ja̱rona sani asajë̱'ë, de'oyerepa tsihua'ë pa'iyere pa'ire pama'quë. Ja̱je i̱ni ti̱'asicohua'i pani yë'ëre dani quëajë̱'ë. Yë'ëje̱ sani do're ja'ruquë se̱jasi'i, i̱te.”
40002009	Ja̱je pa̱i ëjaë caëna, Magos maña saë'ë. Saijëna, ma'ñoco i̱ohua'i ë̱së mëi te̱'te ñasiquëpi du'ru sai sapi. Ja̱je saiquëpi tsihua'ë pa'i hue̱'ñana nëajani huesëpi, sa tëjini.
40002010	Ja̱ maca Magos maña ma'ñocopi ja̱je yo'ouna, ñani ai sihuahuë.
40002011	Sihuajë huë'ena sa cacajë ñahuë, tsi̱tu'ure pëca ja'co María ja̱'re u̱ina. Ñani do're ja'runi tsihua'ëre de'oquë macani cajë sihuahuë. Ja̱ jeteyo'je i̱ohua'i mahuëa mañare hui'yoni oro, huëo së̱ñe cui'ne mirra i̱te i̱sihuë, jai do'ire.
40002012	Ja̱ jeteyo'je Maija'quëpi huëo hue̱'ñaja'a quëapi, Herodes quë'ro co'ima'pë pa'ijë̱'ë, caquë. Ja̱je quëaëna, yequë ma'aja'a co'ihuë, i̱ohua'i yejana.
40002013	Ja̱ohua'i Magos saisi jeteyo'je Ëjaë hui̱ñaëpi huëo hue̱'ñaja'a ñani Josére capi: “Huëni tsihua'ëre cui'ne pëca ja'core sai sajë̱'ë, Egípto yejana. Ja̱rona sani pëajë̱'ë, yë'ëpi yeque yo'oye pa'ito caëna, yo'oja̱'quë. Yure cato Herodespi tsihua'ëre huani je̱osi'i caquë co'eja̱'quë api. Ja̱ do'ire saijë̱'ë.”
40002014	Ja̱je caëna, José huëni tsihua'ëre cui'ne i̱ pëca ja'core sëtoni ñami sai sapi, Egíptona.
40002015	Ja̱rote paë'ë, Herodes ju̱'i macaja̱'a. Tsoe aquë Maija'quëre quëacaiquëpi Ëjaëpi caquëna, toyapi: “Egíptopi yë'ë mamaquëre soihuë” ja̱ toyase'epi ti̱'aëna, ja̱je yo'ohuë.
40002016	Ja̱ maca Herodes, Magos hua'i yë'ëre co'aquë api cajë yo'ore caquë ai pë̱i tsi̱re caya o̱metëca pacohua'ire cui'ne ai tsi̱tu̱'ñare huani je̱ajë'ë, cua̱ñepi. Belén pa'icohua'ire, cui'ne i̱ti yërëhue pa'icohua'ireje̱ caquë, caya o̱metëca ma'ñoco pa'i huëose'e pa'iji, Israel pa̱i ta̱'ñe pa'iohua'i case'ere cuasaquë ja̱je yo'opi.
40002017	Ja̱je yo'oquëna, ti̱'api, Maija'quëre quëacaiquë Jeremias ñeje toyaquë pa'ise'e.
40002018	Rama quë'ropi, cuiye cui'ne jaiye oi yë'o jutaquëna asahuë. Ja̱o cato Raquelpi mamajëni oco'ë. Yëhuotoje̱ asaye coeo, Mamajëpi tsoe ju̱jusicohua'i pa'ijëna.
40002019	Herodes ju̱'isi jeteyo'je, Ëjaë hui̱ñaëpi Josére huëo hue̱'ñaja'a ñaini capi, Egíptore pa'ina:
40002020	“Huëni tsihua'ëre më'ëpi co̱ani, cui'ne pëca ja'core huëoni co'ijë̱'ë, Israel yejana. Tsoe tsihua'ëre huajo yëjë pa'isicohua'i ju̱ju sahuë.”
40002021	Ja̱ maca José huëni tsihuaëre cui'ne pëca ja'core sai sapi, Israel yejana.
40002022	Ja̱je saiquëta'a José asapi, Herodes mamaquë Arquelaopi pëca ja'quë yo'ora'ase'ere yo'oji cajëna. Ja̱je asani ja̱ro saiye ca'raquëna, huëo hue̱'ñaja'a Maija'quëpi quëaëna, Galilea yeja quë'rona saji'i.
40002023	Ja̱rona ti̱'ani Nazaret huë'e daripëna pëapi. Ja̱je yo'oquëna, Maija'quëre quëacaicohua'i ca nëojë pa'ise'e ti̱'api, “Jesús Nazareno pa'ija̱'quë api” case'e.
40003001	Ja̱ mu'seña Juan oco doquëpi Judea cue̱ne yejana so̱quë peo hue̱'ñana Maija'quë cocare quëaquë daji'i.
40003002	Ñeje caquë: “Ma'tëmo cua̱ñeñe ja'yere pa'iji. Ja̱ do'ire ja̱'rë cuasase'e je̱oni po̱nëjë'ë.”
40003003	Iquë Juan yo'o ja̱'ñere Maija'quëre quëacaiquë Isaías toya'a̱ji'i, ñeje: Cue̱ne yejapi pa̱i ñeje cuiye asa cua̱ñoji. Ne de'huajë̱'ë, Ëjaërepa ma'are. Nui ma'arepa hui'yocaijë̱'ë.
40003004	Juan ju'i ca̱ camello nañapi nesico paji'i. Cui'ne i̱ të̱ica̱je ca̱'ni me paji'i. Ja̱je pa'ipi pu̱'suni a̱ji'i. Cui'ne mejaë payare o̱cuequë paji'i.
40003005	Jerusalén daripë pa'icohua'i, cui'ne si'aohua'i Judea yeja pa'icohua'ije̱, cui'ne Jordán tsiaya ja'ye maca pa'icohua'ije̱ i̱ quëaye daijë asahuë.
40003006	Ja̱ohua'ipi i̱ohua'i co'aye yo'ose'ere oijë quëacohua'ini Juanpi Jordán tsiayana dopi.
40003007	Ja̱je yo'oquëna, jai pa̱i fariseohua'i cui'ne saduceohua'i co̱ni oco do cua̱ñoñu'u cajë daijëna, Juanpi ñani capi, ja̱ohua'ire: “¡A̲ña tsëcapë acohua'i! ¿Nepi mësarute quëare'ni, Maija'quë nejoñe, ti̱'añere jëajë̱'ë, cajë?
40003008	Ja̱je pa'ito nuñerepa po̱nësicohua'i yo'oyere yo'ojë̱'ë, ti̱ña ñañerepa ja̱'në pa'ise'e je̱oni.
40003009	Cui'ne mësaruja̱'a sa̱'ñe yëquë Abraham tsëcapë acohua'i a'ë cama'pë pa'ijë̱'ë. Care payë, Maija'quëpi iye quë̱na pë̱aque i̱pi yëni Abraham tsëcapëre neñe pa'iji.
40003010	Ja̱je pa'ina, tsu̱'upo tsoe niusicoa, so̱quë ñëa cue̱ja'core. Si'a so̱quë ñëa de'o ca̱ quë̱i ma'ñe cue̱ni ta̱oni ëo ja̱'ñe a'ë.
40003011	Yë'ë nuñerepa ocopi doyë, mësarute, ja̱'në cuasase'e je̱oñere i̱ño ja̱'ñere. Ja̱je pa'iquëta'are jeteyo'je daiquë api. Ja̱ëpi yureta'a Maija'quë joyopi cui'ne toapi doja̱'quë api, jerepa pa'ipi. Yë'ë cato i̱te de'oye necaiye ti̱'ama'quë a'ë.
40003012	Tsoe i̱ jë̱tëpi pala ca̱jiji, trigo ne de'huaquë jorose'e ti̱rona huahueja̱'core. I̱ti ca̱re pase'e huë'ena de'huaquë, i̱ti jorose'e se yayama'a toana ëoja̱'quë api.”
40003013	Juanpi doja̱quë caquë Jesús Galileapi Jordán tsiayana daji'i.
40003014	Ja̱je daquëna, Juan du'ru macarepa coepi, doye. Ja̱je coequë capi, Jesure: “Yë'ëpi më'ëni do cua̱ño'ñe pa'i a'ë. ¿Me yo'oquë yë'ë quë'rona daquë'ni?”
40003015	Caquëna, Jesús i̱te capi: “Yurese'e ja̱je pa'ija̱quë. Coa Maija'quë yëyeje̱ pa'ye yo'oye pa'iji.” Caëna, ja̱ maca Juanpi sehuoni dopi.
40003016	Jesús do cua̱ñosiquëpi tsiayapi tu̱masi maca, ma'tëmopi hui'yo sai maca Jesús ñapi, Maija'quë joyopi su'teje̱ pa'ipi i̱ si̱opë quë'rona nëca meina.
40003017	Ja̱ maca ma'tëmopi yë'ose'e ñeje pi̱siquëna, asahuë: “Iquë api, yë'ë mamaquë. Ja̱ëni sihuaquë pa'iyë.”
40004001	Ja̱ jeteyo'je Maija'quë joyopi sai sapi, cue̱ne yejana, huati neñajaquë caquë.
40004002	Ja̱rote paji'i, cuarenta mu'seña cui'ne cuarenta ñamiña ti a̱o a̱ima'quëpi. Ja̱je pa'ina, a̱o ëaye nëji'i, i̱te.
40004003	Ja̱ maca huatipi Jesure tsio dani neñasi'i caquë capi: “Maija'quë mamaquërepa pani iye quë̱na pë̱are pan de'huajë̱'ë.”
40004004	Ja̱je caquëna, Jesupi i̱te sehuopi: “Toyase'e caji: Coa pan a̱iñe mañapi pa'iye peoji, pa̱i. Coa ai jerepa Maija'quë cayere yo'oyepi pa'iye pa'iji.”
40004005	Ja̱ maca huatipi Jerusalénna sapi, Maija'quëre se̱ huë'e ë̱mëje'ena.
40004006	Cui'ne ja̱rona capi, i̱te: “Maija'quë mamaquërepa pani i̱ñopi to̱mejë'ë, yejana. Toyase'e caji, ñeje: Maija'quëpi i̱ hui̱ñaohuaire cua̱ñeina, jë̱ñapi tse̱'e pajëna, quë̱na pëna i̱ quë̱o ja'hua a'si to̱meñe peoye to̱meja'quë api.”
40004007	Caquëna, Jesupi i̱te sehuopi: “Yequë hue̱'ñapi toyase'eje̱ caji: ‘Më'ë Ëjaë Diusure neñasi'i caquë yo'oma'ë pa'ijë̱'ë.’ ”
40004008	Ti̱jupë huatipi sa co̱pi, jai cu̱tihuëna. Ja̱rona sani si'a yejaña pa'iyere cui'ne si'aye i̱o de'oyere i̱ñopi.
40004009	I̱ñoquë capi, i̱te: “Yë'ëpi më'ëre si'aye iyere i̱sisi'i, më'ëpi yë'ëni do're ja'runi de'oquëre pani caquë pa'ito.”
40004010	Caquëna, ja̱ maca Jesupi i̱te capi: “Saijë̱'ë, Satanás. Toyase'e caji: Më'ë Ëjaë, Diusuni de'oquëre pa'ni caquë sihuajë̱'ë. Cui'ne ja̱ëse'ere te'ire necaijë̱'ë.”
40004011	Ja̱ maca Jesure jo̱sa yo'osiquë huati saquëna, hui̱ñaohua'i dani de'oyerepa necaë'ë.
40004012	Juan co cua̱ñosiquë pa'iji. Asani Galilea yejana saji'i, Jesús.
40004013	Ja̱je saisiquëta'a pëama'ë paji'i, Nazaret daripë. Pëama'ë Capernaum daripëna sani paji'i, jaira të̱'tëpa pa'icona, Zabulón cui'ne Neftalí yeja quë'rona.
40004014	Ja̱je yo'opi, Isaías Maija'quëre quëacaiquë toyaquë pa'ise'epi ti̱'ajaquë caquë i̱ toyase'e caji:
40004015	“Zabulón cui'ne Neftalí yeja pa'icohua'ipi, Jai tsiaya të̱'tëpa ma'a pa'icohua'ipi, Jordán tsiaya je te̱'te pa'icohua'ipi, Galilea judío pa̱i peo hue̱'ña pa'icohua'ipi.
40004016	Nea hue̱'ñare pa'isicohua'ipi Jaiye miañere ñahuë. Cui'ne ju̱'iñepi tëhuosicohua'i pa'isicohua'ini, Miañere papi ñata saopi.”
40004017	Ja̱ maca Jesús quëa huëopi, ñeje caquë: “Ja̱'në cuasase'e je̱oni po̱nëjë'ë, ma'tëmo cua̱ñeñe ja'yere pa'iji.”
40004018	Jesús Galilea jaira të̱'tëpaja̱'a saiquëpi ja̱ maca ñapi, cayahua'ire, yo'jeipi cui'ne maja'yëpi pa'ijëna. Simón ja̱re i̱pi yequë mami Pedro hue'equëpi, cui'ne i̱ yo'jei Andrés paë'ë. Hua'i yo'ecohua'i sëte tsiayana yo'eñu'u cajë yo'e nëare je̱a dësohuë.
40004019	Ja̱ maca Jesús capi, ja̱ohua'ire: “Tuijë̱'ë, yë'ëni. Yë'ëpi pa̱ire yo'ecohua'ire nesi'i, mësarute.”
40004020	Ja̱je ca maca i̱ti macapi i̱ohua'i yo'e nëa se je̱oni i̱ ja̱'re co̱ni saë'ë.
40004021	A'ri maña se̱ña maca Jesús saiquëpi ñapi, cui'ne cayaohua'ire yo'jeipi, maja'yëpi pa'ijëna. Ja̱ohua'i cato Zebedeo mamajë paë'ë, Jacobo cui'ne Juan. Ja̱ohua'ipi pëca ja'quë ja̱'re co̱ni i̱ohua'i yo'e nëare que̱'quejë jai yohuëre paë'ë. Pa'ijëna, ja̱ohua'ire Jesupi soipi.
40004022	Soina, i̱ti macapi yohuëre je̱oni cui'ne pëca ja'quëre saiyë cani i̱ ja̱'re co̱ni saë'ë.
40004023	Jesús si'a hue̱'ña Galilea quë'ro ye'yaroja̱ji'i, pa̱i tsi'si hue̱'ñana. De'o cocare quëaquë, cui'ne Maija'quë cua̱ñeñe ayere quëaquë cui'ne si'a ju̱'i dahuë jujuquë cuji'i.
40004024	Ja̱je yo'oquëna, Jesús yo'oye Siria yeja pa'icohua'i asahuë. Asani si'aohua'i ai yo'ocohua'ire dahuë, i̱ quë'rona. A'si ju̱'icohua'ire, co'a joyo hue'ecohua'ire, hue'hue dahuë ju̱'icohua'ire, cui'ne quë'quë dahuë ju̱'icohua'ire dahuë. Dajëna, Jesupi jujupi.
40004025	Ja̱je yo'oquëna, jai pa̱i Galilea acohua'ipi Decápolis pa'icohua'ipi, Jerusalén pa'icohua'ipi, cui'ne Judea yeja pa'icohua'ipi cui'ne Jordán tsiaya je te̱'te pa'icohua'ipi co̱ni i̱te pe'tehuë.
40005001	Si'a pa̱ire Jesús ñani ai cu̱tihuë mëni ja̱rona ja'rupi. Ja'runa, i̱te ye'yecohua'ipi i̱ quë'rona tsi'sihuë.
40005002	Ja̱ maca Jesupi ye'ya huëopi, ñeje caquë:
40005003	“Joyo pa'iye caraji cajë asacohua'ipi sihuacohua'i pa'iyë, Ma'tëmo i̱ohua'i tse̱co pa'iye sëte.
40005004	Oicohua'ipi sihuacohua'i pa'iyë, Maija'quëpi i̱ohua'i oiyere ne de'huacaija̱'quëni.
40005005	Teaye pa'i a'ë cuasa joyo hue'ecohua'i maña sihuacohua'i pa'iyë, Maija'quë ca nëosi yejare pa'ija̱'cohua'ipi.
40005006	Sihuacohua'i pa'iyë, nuñere pare yo'oñu'u cajë a̱o ëa ju̱'iñeje pa'ye cui'ne oco ëa ju̱'iñeje pa'ye nuñerepa yo'oyere yëcohua'i cato. Ja̱je pa'ina, Maija'quëpi co̱caina, de'hue yo'o ti̱'aja'cohua'i a'ë, i̱ohua'i yëye.
40005007	Ai yo'ocohua'ire oijë co̱caicohua'ipi sihuacohua'i pa'iyë, i̱ohua'ireje̱ Diusupi oi ñaquë co̱caija̱'quëni.
40005008	De'o joyo hue'ecohua'i cato sihuacohua'i pa'iyë, Maija'quëre ñaja'cohua'ipi.
40005009	De'oye jo'cua pa'iyere cajë ai yo'ocohua'i cato sihuacohua'i pa'iyë, Maija'quë mamajërepa pa'ija̱'cohua'ipi.
40005010	Maija'quë yëyere yo'ojëna, yecohua'ipi sa̱ñope jo̱sa yo'ojëna, ai yo'ocohua'i cato sihuacohua'i pa'iyë, ma'tëmo i̱ohua'i tse̱co pa'iye sëte.
40005011	Mësarute pa̱ipi co'acohua'i a'ë cajë, co'aye yo'ojë, cosojë sa̱ñope cacohua'i pa'ito sihuacohua'i pa'iyë, yë'ë do'ire ca cua̱ñojë.
40005012	Ai yo'osicohua'i cato jaiye ma'tëmona de'huacaisi co'amaña payë. Ja̱je pa'ito ai sihuajë de'oye pa'ijë̱'ë, co'a ju̱'iñe peoyerepa, yure mësarute yo'oyeje̱ pa'ye Maija'quëre tsoe quëacaicohua'ireje̱ sa̱ñope yo'ojë pa'a̱huë'ë.
40005013	Mësaru a'ë, a̱sije̱ pa'iohua'i, iye yeja pa'ini. Ja̱je pa'iohua'ita'a sa̱i ja̱'ñere caraja̱isicohua'i pani co̱caiye peoji. Ja̱je pa'ina, ti co̱caiye peocore yejana je̱ocoye pa'iji, pa̱ipi tsa'cujëna, u̱ija'core.
40005014	Mësaru toaje̱ pa'iohua'i pa'iyë, yecohua'ire miacaiye iye yeja pa'ini. Pa̱i daripëpi ai cu̱tihuëre pa'ini peoji, catiye.
40005015	Mahuë sa̱'nahuëna nëcoja̱'coni toaje̱ tsë̱oma'cohua'i a'ë. Coa ai jerepa huë'e pa'icohua'ire miacaija̱'coni ti̱ñarepa nëcocohua'i a'ë.
40005016	Ja̱je mësaruje̱ ti̱ñarepa pa̱ire miacaicohua'i pa'ijë̱'ë. Ja̱je pa'ijëna, pa̱ije mësaru de'oye pa'iyere ñajë mësaru ja'quë ma'tëmo pa'iquëre ja̱ohua'ije̱ sihuajë de'oquë api, caja̱'cohua'ire.
40005017	Yë'ëpi Moisés cua̱ñese'ere cui'ne Maija'quëre quëacaicohua'i ye'yase'ere nejosi'i caquë daisiquë api cuasama'pë pa'ijë̱'ë. Yë'ë cato ja̱ohua'i case'eje̱ pa'ye yo'o ti̱'asi'i, caquë daisiquë a'ë.
40005018	Ja̱je pa'ina, nuñerepa cayë, mësarute. Ja̱ yë'ta'a ma'tëmo cui'ne yeja pa'ito cua̱ñese'ere te'e toya e'quehuëje̱ nejoñe peoji, cui'ne te'e coca yë'opoje̱. Ja̱je pa'ina, si'aye ca nëose'e ti̱'a macaja̱'a pa'i ja̱'ñe a'ë.
40005019	Ja̱je pa'ina, iye cua̱ñese'e ayere de'oye sehuoma'quëpi ai a'riquë macapi, pa̱ini i̱ yo'oyeje̱ pa'ye se ye'yasiquë pani, ai a'riquë maca ma'tëmo cua̱ñe hue̱'ñana pa'ija̱'quë api. Ja̱je pa'iquëta'are de'oye sehuocaiquëpi yecohua'ire i̱ yo'oyeje̱ pa'ye se ye'yasiquë cato Maija'quë cua̱ñe te̱'tena jaiquë pa'ija̱'quë api.
40005020	Ja̱je pa'ina, mësarute cayë. Mësarupi cua̱ñese'e ye'yacohua'ire cui'ne fariseohua'ire tëto sani nuñerepa Maija'quë yëyere yo'oma'cohua'i pani ma'tëmo cacaye peoji.
40005021	Mësarupi asahuë, mësaru aiohua'ire case'e: ‘Huani je̱oma'ë pa'ijë̱'ë. Ja̱je pa'iquëta'are huani je̱osiquë pani pa'ito i̱ yo'osi do'ire sa̱iñe pa'iji cajë ña de'huaye pa'iji.’
40005022	Ja̱je pa'iquëta'are yë'ëpi cayë, coa yo'jeire pë̱isiquëje̱ i̱ pë̱isi do'ire sa̱iñe pa'ina. Ña de'hua cua̱ñoñe pa'iji cui'ne yo'jeire tea ju̱'iquëreje̱ i̱ tea ju̱'i do'ire sa̱iñe pa'ina, ca tëji ëjaohua'ipi ña de'huaye pa'iji. Cui'ne yo'jeire huesë ai caquë cato toa yejana saiyere pa'iji.
40005023	Ja̱je pa'iye sëte, Maija'quëre i̱sisi'i caquë saquëpi më'ë yo'jeipi më'ëre sa̱ñope caye payere cuasani.
40005024	I̱ti macana më'ë i̱sisi'i caquë saye o̱ani co'ini më'ë yo'jei ja̱re cajei de'ojë̱'ë. Ja̱ maca yureta'a sani më'ë i̱sisi'i caquë dase'e Maija'quëna i̱sijë̱'ë.
40005025	Ja̱je pa'ina, më'ëni co'aye yo'opi caquë yequëpi, pa̱i yo'oye ña de'hua hue̱'ñana saquë pa'ito i̱ti më'ëre co'aye yo'opi caquë saquëni ja̱ sai ma'ana ca de'huajë̱'ë, pa̱i yo'oye ñaquëna, quëaye pa̱ja'quëre. Pa̱ñe cato pa̱i yo'oye ñaquëna, quëaëna, asani ja̱ëpi yureta'are më'ëre pa̱ire cocohua'ina se cua̱ñeina, co hue̱'ñana coja̱'cohua'i a'ë.
40005026	Nuñerepa cayë, cosi maca yureta'a, ja̱ropi etaye peosipi, më'ë curiquë të̱'ña maña si'aye sa̱ima'ë pani.
40005027	Mësarupi asacohua'i a'ë, tsoe case'e: ‘Yequë nëjore yo'oma'pë pa'ijë̱'ë.’
40005028	Ja̱je pa'iquëta'are yë'ëpi cayë. Nomioni yëjë ëaye ñasicohua'i pani, tsoe yeconi nomiore yo'ose'e pa'iji, joyopi i̱ote se cuasase'epi.
40005029	Ja̱je pa'ina, më'ë ëja te̱'te ñacoapi tayoyena ne ta̱oco pa'ito dutani so'ona je̱ocojë̱'ë. Ai jerepa de'oji, më'ë ca̱pë acose'ere nejoñepi si'a më'ë ca̱pë toa yejana nejo cua̱ñoñe pa̱ja'core.
40005030	Cui'ne yeque pa̱nita'a, më'ë ëja te̱'te jë̱tëpi tayo yo'oyena sa yëto tëto tëani so'ona je̱ocojë̱'ë. Ai jerepa de'oji, te'e te̱'te ca̱pë nejoto si'a ca̱pë toa yejana nejo cua̱ñoñe pa̱ja'core.
40005031	Ja̱'në tsoe case'e pa'iji: ‘Nëjore je̱oquë pani i̱ti je̱oco do'ire quëaquë toyasi ja'huare i̱siye pa'iji.’
40005032	Ja̱je pa'iquëta'are yë'ëpi cayë. Ë̲jëpi yequë ë̱mëohua'ire yo'oma'coni nëjore coa je̱ocoquë pani i̱ do'ire yequë ë̱mëre yo'oja̱core neji. Ja̱je pa'ina, je̱ocosiconi yequëpi huejani yequë nëjore yo'oquë de'oji. Ja̱ do'ire si'a jupë co'aye yo'o huesëyë.
40005033	Mësarupi asacohua'i a'ë, tsoe acohua'ire case'e: ‘Mai Ëjaë ña hue̱'ñana care payë ca huesosicohua'i cato ja̱re neñe pa'iji, i̱ti ca nëose'e.’
40005034	Ja̱je pa'iquëta'are yë'ëpi cayë. Yequena se ca co'ija̱ijë care payë cajë cama'pë pa'ijë̱'ë. Ma'tëmona se ca co'ija̱ijë care payë cama'pë pa'ijë̱'ë. Ja̱ro cato Maija'quë ñu'i saihuë a'ë.
40005035	Yejana se ca co'ija̱ijë care payë cama'pë pa'ijë̱'ë. Ja̱roje̱ Maija'quë tsa'cupa hue̱'ña'ë. Jerusalénna se ca co'ija̱ijë care payë cama'pë pa'ijë̱'ë. Ja̱oje Mai Ëjaërepa daripë a'ë.
40005036	Cui'ne më'ë si̱opëna co'ye ca co'ija̱i care payë cama'ë pa'ijë̱'ë. Je poja'icore cui'ne neacore ne ti̱'añu'ju caye'ni. Coa Maija'quëse'e neñe pa'iji. Ja̱je pa'ito ja̱je caye pa̱jë'ë.
40005037	Coa te'e nuñe cajë̱'ë, ‘jaë'ë’ pa̱nita'a ‘pa̱ñë’. Ja̱je pa'iquëta'are ai jerepa se tuajë caye cato huati aye a'ë.
40005038	Mësarupi asacohua'i a'ë, Moisés cua̱ñese'e caye: ‘Yequë ñacoare nejocaiquë pani i̱ ñacoapi sa̱iñe pa'iji. Cui'ne yequë cu̱jire tëto jëyoquë pani i̱ cu̱jipi sa̱iñe pa'iji, cui'ne nejo cua̱ñoquë.’
40005039	Ja̱je pa'iquëta'are yë'ëpi cayë, mësarute. Co'a pa̱ire sa̱ñope sa̱ima'pë pa'ijë̱'ë. Coa ai jerepa tsiana tëtoquë pa'ito, yequë te̱'te tsiaje̱ nëocaijë̱'ë, tëtoja̱quë.
40005040	Cui'ne, yecohua'ipi më'ëre i̱sijë̱'ë cajë, më'ë camisare jio pa'ito, dëi ju'i ca̱je i̱sijë̱'ë, saja̱jë.
40005041	Yeque co'amañare hue'equë te'e kilómetro sacaijë̱'ë, cajë cua̱ñesicohua'i pa'ito ai jerepa caya kilómetros hue'ecaijë̱'ë.
40005042	Yequëpi më'ë co'amañare se̱quë pa'ito i̱sijë̱'ë. Cui'ne ne tëjini co'yosi'i caquë pa'ito i̱sijë̱'ë. Coa ë̱sema'ë pa'ijë̱'ë.
40005043	Cui'ne asacohua'i a'ë, mësaru tsoe case'e: ‘Oijë̱'ë, më'ë cajeire, më'ëre oiquëni, cui'ne më'ëre sa̱ñope yo'oquëni oima'ë pa'ijë̱'ë.’
40005044	Ja̱je pa'iquëta'are yë'ëpi cayë, mësarute. Oijë̱'ë, mësarute sa̱ñope yo'ocohua'ire. Mësarute co'aye cacohua'ire, de'oye pa'i ja̱'ñere cacaijë̱'ë, mësarute coecohua'ire de'oye yo'ojë̱'ë cui'ne mësarute tea ju̱'ijë cui'ne co'aye yo'ocohua'ire oijë Maija'quëre se̱cacaijë̱'ë.
40005045	Ja̱je mësaru yo'ojë Maija'quë mamajë pa'ija̱'cohua'i a'ë, i̱ yo'oyeje̱ yo'ojë. I̱ je̱'quë co'acohua'ire, cui'ne de'ocohua'ire ë̱sëcaiye necaji'i. Cui'ne ocoyeje̱ si'aohua'ire necaji'i.
40005046	Ja̱je pa'iquëta'are mësarupi mësarute oicohua'ise'ere de'oye yo'ojë pa'icohua'i pani, ¿Iquëre mësaru i̱si cua̱ñoja'cohua'i a'ni, ja̱ yo'osi do'ipi? Curiquë pa'i do'i se̱cohua'i yo'oyeje̱ yo'osicohua'i pani.
40005047	Mësaru yo'je tsi̱se'ere pëpajë yo'oni ¿I̱quere de'oye yo'oye'ni? Si'ahua'i Maija'quëre sehuoma'cohua'i yo'oyere yo'oni.
40005048	Nuñerepa de'oye yo'ocohua'i pa'ijë̱'ë, mësaru ja'quë nuñe yo'oquë ma'tëmo pa'iquëje̱ pa'iohua'i.
40006001	Pa̱ini de'oye yo'oyere i̱ñoñu'u cajë yo'oma'pë pa'ijë̱'ë. Ja̱je cuasajë yo'ocohua'ire cato mësaru ja'quë ma'tëmo pa'iquëpi de'huacaisi co'amaña i̱siye peoji.
40006002	Ja̱je pa'ina, mësarupi peocohua'ini co̱caisicohua'i pani si'a pa̱i asaja̱jë cajë caroja̱ima'pë pa'ijë̱'ë, coa cacohua'i yo'oyeje̱. Ja̱ohua'i cato pa̱i tsi'sisi huë̱'ñana cui'ne ma'añana caroja̱icohua'i a'ë, pa̱ipi de'ocohua'i a'ë, caja̱jë cajë. Ja̱je pa'ina, yë'ë mësarute nuñerepa cayë, ja̱je yo'ocohua'i cato tsoe payë, i̱ohua'i yo'o do'ire i̱si cua̱ñose'e pa̱i sihuacaiyere.
40006003	Ja̱je pa'ina, më'ëpi peocohua'ire co'amaña i̱siquë pani, më'ëse'e yahuerepa i̱si tëjijë̱'ë, më'ë de'o cajeireje̱ quëaye peoye. Coa ne ma'ñeje pa'i pa'ijë̱'ë.
40006004	Coa yahue yo'ojë̱'ë. Cui'ne më'ëpi ja̱je yahue yo'oquëna, më Ja'quëse'e ñasiquëpi më'ëre co'amaña i̱sisipi, de'huacaise'ere.
40006005	Cui'ne mësarupi se̱cohua'i pani coa cacohua'i yo'oyeje̱ yo'oma'pë pa'ijë̱'ë. Coa cacohua'i cato pa̱i tsi'sisi huë̱'ñana huëni nëcani cui'ne ma'aña so̱nohuëapi se̱ñere yëcohua'i a'ë, pa̱ipi ñajajë cajë. Care payë, ja̱ yo'ose'epi tsoe payë, i̱ohua'i yo'o do'ire i̱si cua̱ñose'e pa̱i sihuacaiyere.
40006006	Ja̱je pa'ina, më'ëpi se̱quë pani më'ë tu'rihuëna cacani eta sa'ro si̱oni më ja'quë më'ë ja̱'re co̱ni pa'iquëni se̱jë'ë, ja̱ropi. Ja̱ maca më'ë ja'quë më'ë yahue yo'oye ñaquëpi, më'ëre de'huacaisi co'amañare i̱sija̱'quë api.
40006007	Maija'quëre se̱ maca cui'na yë'ore ca co̱ma'pë pa'ijë̱'ë, do'i peoyepi. Maija'quëre sehuoma'cohua'ipi jaiye te'oni cajëna, Diusu asacasipi cajë cuasacohua'i a'ë.
40006008	Ja̱ohua'ije̱ pa'iohua'i pa'ima'pë pa'ijë̱'ë, mësaru cato. Mësaru ja'quë cato tsoe ñaji, mësarute caraye ja̱ yë'ta'a mësaru i̱te se̱ma'në.
40006009	Ja̱je pa'ina, mësarupi se̱cohua'i pani ñeje se̱jë'ë: ‘Ma'tëmo pa'iquë yëquë ja'quë, De'oyere pa'ë case'e pa'ija̱quë, më'ë mami.
40006010	Më'ë cua̱ñeñepi daija̱quë yëquëna. Më'ë yëyepi yo'oye pa'ija̱quë, iye yejaje̱ ja̱ro ma'tëmo yo'oyeje̱ pa'ye.
40006011	Yurepi i̱sijë̱'ë, a̱o mañaje yëquëre caraye.
40006012	Yëquë co'aye yo'ose'ere oi ne de'huacaijë̱'ë, yequëre co'aye yo'osicohua'ire yëquë oijë ne de'huacaiyeje̱ pa'ye.
40006013	Yëquëre neñañepi daina, coa ñama'ë, co'ayere esa nejocaijë̱'ë. Më'ë tse̱ a'ë cua̱ñeñe, jerepa pa'i pa'iye cui'ne de'oyerepa, caraja̱iñe peoyerepa. Ja̱je pa'ija̱quë.’
40006014	Ja̱je pa'ina, mësarute co'aye yo'ocohua'ire oijë ne de'huacaijë̱'ë. Mësarupi ja̱je yo'ocohua'i pa'ito, Diusu ma'tëmo pa'iquëje̱ mësaru tayoyere oi ne de'huacaija̱'quë api.
40006015	Ja̱je pa'iquëta'are mësarupi yecohua'ire co'aye yo'oyere oijë pa'ija̱quë cajë ne de'huacaiye pa̱to mësaru ja'quë ma'tëmo pa'iquëje̱ mësaru tayo yo'oyere oi ne de'huacaiye pa̱sipi.
40006016	Ja̱je pa'ina, mësarupi a̱o a̱ima'pë se̱cohua'i pani coa cacohua'i yo'oyeje̱ pa'ye oiyeje̱ pa'i tsia neni yo'oma'pë pa'ijë̱'ë. Ja̱je yo'ocohua'i cato pa̱ipi a̱o a̱ima'cohua'ipi yo'oyë caja̱jë cajë yo'oyë. Care payë, ja̱je yo'oni tsoe iye yejana payë, de'huacaisi co'amaña.
40006017	Ja̱je pa'iquëta'are më'ëpi a̱o a̱ima'quëpi se̱quë pani, tsia si̱'sini cui'ne nañaje de'oye yojë̱'ë.
40006018	Më'ë a̱o a̱ima'quëpi se̱ñe pa̱ije ña ti̱'añe pa̱ja'cohua'ire, coa më'ë ja'quë më'ë ja̱'re co̱ni pa'iquëse'e asaja̱quë, më'ëre de'huacaisi co'amaña i̱sija̱'quëse'e.
40006019	Iye yejana jaiye co'amaña tsiso ti̱mëma'pë pa'ijë̱'ë, pu'ju a̱i hue̱'ñana, co'amaña ne huesë hue̱'ñana, co'amaña ñacohua'i cacajë i̱ma hue̱'ñana.
40006020	Ai jerepa ma'tëmo co'amañana tsi'so ti̱mëjë'ë, pu'juje̱ a̱ima'tona, co'amañaje ne huesëma'tona, cui'ne co'amaña yahue i̱mama'tona.
40006021	Ja̱ maca yureta'a mësaru joyopi co'amaña pa'i hue̱'ñare cuasajë pa'ija̱'cohua'i a'ë, më'ë.
40006022	Më ñaco ca̱ cato më'ë ca̱pë miacaiye a'ë. Ja̱je pa'ina, më'ë ñaco ca̱pi de'oye pa'ito, si'ao më'ë ca̱pëje̱ i̱o miacaiyere pasipi.
40006023	Ja̱je pa'iquëta'are më'ë ñaco ca̱pi co'ayere cuasaquë ñañe pa'ito, si'a më'ë ca̱pëje̱ nea hue̱'ñare pa'iji. Ja̱je pa'ina, më'ë ñañepi nea'ñere pa'ito, ¡ñaco ca̱ neañe jerepa neañe pa'iji, yequeje̱!
40006024	Te'ipi caya ëjaohua'ire necani ti̱'añe peoji. Ja̱je pa'ina, yo'o jujani yequëni coequë, yequëni oiye pa'iji pa̱nita'a yequëni de'oye sehuoquë, yequëni de'oye sehuoma'ë sa̱ñope caye pa'iji. Ja̱je pa'ina, Maija'quëre cui'ne curiquëre necani ti̱'añe peoji.
40006025	Mësarute cayë, ¿jere a̱ija'cohua'i a'ni? ¿jere u̱cujë pa'ija̱'cohua'i a'ni? pa̱nita'a ¿jere ca̱ña ju'ija̱'cohua'i a'ni? cuasajë co'a ju̱'ima'pë pa'ijë̱'ë, caquë. Mësaru pa'iyepi a̱o a̱iñe jerepa do'i quë'ye a'ë. Cui'ne ca̱pëpi ca̱ña jerepa do'i quë'ye a'ë. Ja̱je pa'ito ¿me airepa co'a ju̱'iñe'ni?
40006026	Ñajë'ë, pi̱'ani peo de'oto cu'icohua'ini a̱o ta̱ma'cohua'ita'a, tëama'cohua'ita'a tëani huë'ena de'huama'cohua'ita'a, de'hue mësaru ja'quë ma'tëmo pa'iquëpi a̱oquëna, pa'icohua'ini. Mësaru cato pi̱'a jerepa do'icohua'i a'ë.
40006027	Ja̱je pa'ina, mësaru aquë ¿nepi ai jerepa co'a ju̱'i do'ipi jerepa tsoaquë ai de'oja̱'quë a'ni?
40006028	Ja̱je pa'ito ¿Me yo'ojë ca̱ña ju'iyere cuasajë co'a ju̱'iñe'ni? Ñajë'ë, airo de'o joro mëañere, co'amaña ne ma'ñepi cui'ne oya ma'ñeta'a,
40006029	pa̱i ëjaë Salomón maca ju'ise'e se̱ña maca de'o joro a'ë. De'o hue̱'ñare pare pa'inije jorohuëje̱ pa'irepa ju'iye pa̱pi.
40006030	Ja̱je taya je̱'quë esa pani to̱meñeta'a Maija'quëpi de'o joro su̱ñacaiji, se ñataquëna, toapi ëo ja̱'ñeta'a. Ja̱je pa'ina, mësaru pa̱ire pare sëte Maija'quë jerepa de'oye ñacasipi. ¡Necaiye pa̱ja'quë api, cuasacohua'i maña!
40006031	Ja̱je pa'ito, co'a ju̱'ima'pë pa'ijë̱'ë, ‘¿i̱quere a̱ija'cohua'i a'ni, cajë pa̱nita'a i̱quere u̱cuja̱'cohua'i a'ni, cajë pa̱nita'a i̱quere ju'ija̱'cohua'i a'ni?’ cajë.
40006032	Iye yeja pa̱i cato ja̱je cajë oijë pa'iyë. Ja̱je pa'iquëta'are mësaru cato payë, ja'quëre, ma'tëmo pa'iquëre, si'aye mësarute caraye ñaquë pa'iquëre pani.
40006033	Ja̱je pa'ina, Maija'quë quë'rore cuasajë cui'ne i̱ yëyere de'oye yo'ojë pa'ijë̱'ë, Ja̱je cuasajë yo'ocohua'ini si'aye i̱ti caraye i̱sija̱'quë api.
40006034	Ja̱je pa'iye sëte co'a ju̱'ima'pë pa'ijë̱'ë, ñamina'a pa'i ja̱'ñere. Ñamina'a cato yeque co'a ju̱'iñere i̱sija̱'coa. Ja̱je pa'ina, ñamina'a pa'i ja̱'ñere se co'a ju̱'ima'pë pa'ijë̱'ë. Ja̱je pa'ina, mu'seña ñape ti̱ñe co'a ju̱'ijë ai yo'oye daji.
40007001	Yecohua'i tayoyere pa̱i yo'oyere ña de'huacohua'i cayeje̱ cama'pë pa'ijë̱'ë, Maija'quëpi mësaru tayoyere sa̱ñope caye pa̱ja'quëre.
40007002	Ja̱je pa'ina, mësaru yecohua'ire tayoyë case'eje̱ pa'ye, cui'ne mësaruteje̱ tayoyë caja̱'quë api cui'ne mësaru yecohua'ire yo'ose'eje̱ pa'ye cui'ne yo'oja̱'quë api.
40007003	Ja̱je pa'ito ¿me më'ë yo'jei ñacoa ju'i ne'cua ña ti̱'aë'ni, më'ë ñacoa ju'iconire jai so̱quë tsaroje̱ pa'iore ña ti̱'ama'quëta'a?
40007004	¿Me më'ë ñacoare so̱quë tiroje̱ pa'iopi ju'iona, ‘Dajë̱'ë. Dutacasi'i, më'ë ñacoa ne'cua ju'icore casi'ni?’
40007005	¡Coa caquë maca! Du'ru macarepa më'ë ñacoa tiro ju'iconi duta je̱oni, ja̱ maca de'oye ñaquë më'ë yo'jei ñacoa ne'cua ju'icoreje̱ dutacaiye pa'iji.
40007006	Jo'ya yaina de'oyere pare i̱sima'pë pa'ijë̱'ë, mësaruna co'ye po̱nëni cu̱cu huesojë peo hue̱'ñarepa. Se̱sena mësaru jai do'i yi'yore o̱ecaima'pë pa'ijë̱'ë, tsa'cu huesojë.
40007007	I̱sijë̱'ë cajë se̱to Diusupi i̱sija̱'quë api. Co'ecohua'ipi ti̱'aja'cohua'i a'ë. Eta sa'rona të'cacohua'ini hui'yocaiye pa'iji.
40007008	Ja̱je pa'ina, i̱sijë̱'ë caquë se̱quëpi i̱si cua̱ñoja'quë api. Cui'ne co'equëpi ti̱'añe pa'iji. Cui'ne eta sa'rona të'caquëni hui'yocaiye pa'iji.
40007009	I̱que ë̱mëpi ¿Mësaru aquë mamaquëpi panre se̱ina, quë̱na përe i̱siquë pa'iquë'ni?
40007010	Pa̱nita'a ¿tsiaya hua'ini se̱ina, a̱ñani i̱siquë pa'iquë'ni?
40007011	Ja̱je pa'ina, cayë, mësaru ai co'acohua'ita'a mësaru mamajëre de'o co'amañare i̱sicohua'i a'ë. ¡Ja̱je pa'iye sëte mësaru ja'quë ma'tëmo aquëpi ai jerepa de'o co'amañare i̱siye pa'iji, i̱te se̱cohua'ire!
40007012	Ja̱je pa'ito, mësaru yecohua'ire de'oye yo'o cua̱ñoñe yëyeje̱ pa'ye cui'ne de'oye yo'ojë̱'ë, yecohua'ire. Ja̱je cua̱ñeji, Moisés cua̱ñese'e cui'ne Maija'quëre quëacaicohua'i toyase'eje̱.
40007013	Cacajë̱'ë, a'ri ja̱to sa'roja̱'a. Nejo hue̱'ñana saco cato jai ja̱to sa'ropi cui'ne jai ma'a'ë. Ja̱ ma'ana jai pa̱i cacayë.
40007014	Ja̱je pa'iquëta'are a'ri ma'api cui'ne a'ri sa'ro a'ë, pa'i hue̱'ñare pana saco. Ja̱ ma'a cacacohua'ipi a'ri pa̱i pa'iyë.
40007015	De'hua ñajë'ë, cosocohua'ire Maija'quë cocare cayë cajë cacohua'ire, yëi ñama ca̱'nire su̱ñase'eje̱ pa'iohua'ipi sa̱'nahuë cato yaije̱ pa'iohua'ipi a̱i yëcohua'ipi cacohua'ire.
40007016	Mësaru ñañe pa'iji, i̱ohua'i yo'oyena. Miu so̱quë yëna tëama'cohua'i a'ë, cuiya'ire. Cui'ne ë̱ne ñëna tëama'cohua'i a'ë, toa pë̱a.
40007017	Ja̱je pa'ina, ja̱re de'o so̱quë yëpi de'o ca̱re quë̱iñe pa'iji, cui'ne co'a so̱quë yëpi ja̱re co'a ca̱re quë̱iñe pa'iji.
40007018	De'o so̱quë yëpi co'a ca̱ quë̱iñe peoji, cui'ne co'a so̱quë yëpi de'o ca̱ quë̱iñe peoji.
40007019	Ja̱je pa'ina, si'a so̱quë de'o ca̱ quë̱i ma'ñe cato cue̱ni toana ëo je̱o'ñe pa'iji.
40007020	Ja̱je pa'ina, mësaru i̱ohua'i yo'oyena ñaja'cohua'i a'ë.
40007021	Yë'ë, ‘Ëjaë, Ëjaë’, cacohua'ipi si'aohua'irepa ma'tëmo cua̱ñe hue̱'ña cacama'pë pa'ija̱'cohua'i a'ë. Ja̱je pa'ina, yë'ë ja'quë ma'tëmo pa'iquë yëye yo'ocohua'ise'e cacaja̱'cohua'i a'ë.
40007022	I̱ti mu'se ti̱'asi maca jai pa̱i yë'ëre caja̱'cohua'i a'ë, ‘Ëjaë, Ëjaë, yëquë më'ë mamire quëahuë, cui'ne më'ë mamipi cajë huatiohua'ire eto saohuë, cui'ne më'ë mamipi cajë jaiye pa̱i yo'o ti̱'a ma'ñe nehuë.’
40007023	Ja̱je cajëna, yë'ëpi quëaquë caja̱'quë a'ë, ja̱ohua'ire: ‘Ti ñama'quë a'ë, mësarute. Yë'ë quë̱no maca pa'ima'pë saijë̱'ë, co'ayere yo'osicohua'i.’
40007024	Ja̱je pa'ina, yë'ë caye asani cui'ne yo'oquë cato, quë̱na yejana ta̱'ñe asaquëpi, huë'e nese'eje̱ pa'i api.
40007025	Ja̱je quë̱na yejana nesiconi oconi tsiaña co'jeni jai tutu dani yo'onije ne ta̱oñe pa̱o.
40007026	Ja̱je pa'iquëta'are yë'ë caye asaquëta'a yë'ë cayeje̱ yo'oma'quë cato mejahuëna huesëquëpi huë'e nese'eje̱ pa'i api.
40007027	Ja̱je huesëquë nesicopi, oconi tsiaña co'jeyena cui'ne, tutuyena, huë'e ta̱ni meaona, ¡ja̱ maca ai yo'oye paji'i!”
40007028	Ja̱je Jesús ca tëjisi maca pa̱ipi ai cuasahuë, ¿i̱ ye'yayere de'oyerepa ye'yaquëni cajë?
40007029	I̱ ye'yaye cato cua̱ñequë Ëjaërepa ye'yayeje̱ paji'i, pa̱ni cua̱ñese'e ye'yacohua'i ye'yayeje̱ pa'ye.
40008001	Jesús ai cu̱tihuëpi cajeina, jai pa̱i i̱te pe'tehuë.
40008002	Pe'tejëna, ja̱'ju dahuë ju̱'iquëpi Jesús quë'rona tsioja̱ni do're ja'runi capi. “Ëjaë më'ëpi yë'ëre ju̱'i dahuë jujucaiye yëni necaijë̱'ë.”
40008003	Ja̱je caquëna, Jesupi jë̱tëpi patoquë capi: “Yëyë, si'si peoquë pa'ijë̱'ë.” Ja̱je ca maca ja̱'ju dahuë ju̱'iquë pa'isiquëpi tsoe de'oquë paji'i.
40008004	Cui'ne ja̱ maca Jesupi capi, i̱te: “I̱na, yecohua'ire quëama'pë pa'ijë̱'ë. Coa Maija'quë huë'ere necaiquëse'ere sani i̱ñojë'ë. I̱ñoquë Moisés cua̱ñequë pa'ise'ere i̱sijë̱'ë, Maija'quëna. Ja̱je yo'oquëna, si'aohua'i ju̱'i dahuë peoquë to̱mesiquëpi yo'oji, cuasajë ñaja'cohua'ire.”
40008005	Jesús Capernaum yejana sa ti̱'aquëna, te'i Capitán romanopi tsio dani i̱te se̱ji'i,
40008006	ñeje caquë: “Ëjaë, yë'ë huë'e ñacaiquëpi yë'ë jo'yaëpi ju̱'iji. Ti cu'ima'ë cui'ne ai a'si ju̱'iji.”
40008007	Caquëna, Jesupi capi, i̱te: “Yë'ëpi sani jujusi'i.”
40008008	Caquëna, Capitánpi sehuopi: “Co'aquë maca'ë, Ëjaë, yë'ë huë'ena daima'ë pa'ijë̱'ë. Coa co'ya ja̱'ñese'e se cua̱ñejë'ë. Ja̱je yo'ouna, yë'ëre necaiquëpi co'yaja̱quëre.
40008009	Ja̱re yë'ëpi ëjaëohua'ipi meñe cua̱ñesiquëpi pa'iyë. Ja̱je pa'ita'a yë'ë soldado pa̱ireje̱ se meñe payë, yë'ë cua̱ñecohua'ire. Yë'ëpi ja̱ohua'i aquëni ‘saijë̱'ë’ cato saiji. Cui'ne ‘daijë̱'ë’ ca maca daiji. Cui'ne yë'ëpi yë'ë jo'yaëre ‘ja̱ro nejë'ë’ caquë cua̱ñeru, yë'ë cua̱ñese'ere nequë api.”
40008010	Ja̱je caquëna, Jesús asani ta̱'ñerepa caquë a'ni cuasaquë ñapi, i̱te. Ja̱ maca i̱te pe'tecohua'ire capi: “Nuñerepa cayë, si'a Israel pa̱i ti peohuë, iquë cuasayeje̱ ta̱'ñe cuasacohua'i.
40008011	Ja̱je pa'ina, yë'ëpi cayë, jai pa̱i ë̱së mëi hue̱'ñapi cui'ne ë̱së du'i hue̱'ñapi daija̱'cohua'i a'ë, Abraham, Isaac, cui'ne Jacobo ja̱'re co̱ni ma'tëmona a̱ija'cohua'ipi.
40008012	Ja̱je pa'iquëta'are i̱ti ma'tëmo pati'ñe pa'iohua'ipi nea hue̱'ña hue'sena je̱ocosicohua'i pa'ija̱'cohua'i a'ë. Ja̱ropi oijë cu̱ji qui̱'coja̱'cohua'i a'ë.”
40008013	Ja̱ maca Jesús capitánre capi: “Saijë̱'ë më'ë huë'ena, më'ë cuasase'eje̱ yo'ose'e pa'ija̱quë.” I̱ ja̱je ca maca i̱ jo'yaë co'yasiquë paji'i.
40008014	Pedro huë'ena Jesupi saji'i. Sani ñapi, Pedro huaopi ca̱i saihuëre su̱ña dahuëre ju̱'icopi u̱iona.
40008015	Ñani ja̱ maca i̱ote jë̱tëpi patoquëna, su̱ña dahuë peo hue̱'ña je̱ouna, huëni i̱opi i̱te necai huëo.
40008016	Ñami de'oye ja'i maca jai pa̱i Jesús quë'rona huati quë'iohua'ire dahuë. Darena, te'e yë'opo cayepi huatiohua'ire eto saopi, cui'ne ju̱'icohua'ireje̱ jujupi.
40008017	Iye cato Maija'quëre quëacaiquë Isaías caquë pa'ise'epi ti̱'aëna, yo'opi. Ñeje case'epi: “I̱pi mai ju̱'iñere hue'equë saji'i cui'ne mai ju̱'i dahuëje̱ jujucaji'i.”
40008018	Jesús i̱ quë'rona jai pa̱i tsi'sijëna, ñani jaira je te̱'tena je̱ñu'u ne de'huajë̱'ë cua̱ñepi, i̱ ye'yacohua'ire.
40008019	Caquëna, ja̱ maca cua̱ñese'e ye'yaquëpi Jesús quë'rona tsio dani capi: “Ye'yaquë, coa si'a hue̱'ña më'ë saina, tuiye yëyë.”
40008020	Caquëna, Jesupi sehuopi, i̱te: “Airo yai mañaje co̱ña pacohua'i a'ë, cui'ne pi̱'aje i̱ohua'i tsianoa pacohua'i a'ë. Ja̱je pacohua'ita'are Pa̱i Mamaquë cato peoquë api, i̱ si̱opë tëoni pëa huajë hue̱'ñaje.”
40008021	Caquëna, i̱ ye'yacohua'i aquëpi i̱te capi: “Ëjaë, du'ru yë'ëta'a yë'ë ja'quëre ta̱jasi'i.”
40008022	Caquëna, Jesupi sehuopi, i̱te: “Yë'ëni pe'tejë̱'ë, i̱ohua'ise'e ta̱jajë ju̱'isicohua'ire ja̱re cui'ne ju̱'isicohua'ije̱ pa'iohua'ipi.”
40008023	Ja̱ maca Jesús jai yohuëna aya mëni saina, i̱ ye'yacohua'ije̱ co̱ni saë'ë.
40008024	Ja̱je saijëna, jairana ai tutu dapi, yohuëna to̱'añepi cacayerepa. Ja̱je yo'otoje̱ Jesuta'a ca̱isiquëpi paji'i.
40008025	Pa'ina, ja̱ maca i̱ ye'yacohua'ipi i̱te sani ne sëtojë cahuë: “¡Ëjaë, huasojë̱'ë! ¡Mai ea du'iyë!”
40008026	Ca maca i̱pi sehuopi: “¿I̱na me yo'ojë airepa ca'raye'ni? ¡Mësaru, Maija'quëpi nequë api, cuasayere a'ri maña payë!” Cani huëni nëcani tuture cui'ne co'poyere yo'oma'o capi. Ca maca jairapi ti yo'oma'corepa de'o nëco'ë, tutuje̱ peoyerepa.
40008027	I̱ohua'ipi ja̱re ñani ai cuasajë cahuë: “¿I̱queire pa'ni, iquë, ja̱ jerepa tutupi cui'ne jai tsiayapi asani sehuoquërepa?”
40008028	Jesús jaira je te̱'tena, Gadara yejana ti̱'asi maca huati quë'iohua'ipi caya ë̱mëohua'i ju̱'isicohua'ire ta̱ hue̱'ñapi etani daicohua'ipi i̱ quë'rona tsio daë'ë. Cayahua'i huati quë'iohua'i paë'ë. Ja̱je pa'iohua'ipi pa'ijëna, yecohua'ije̱ ja̱ ma'a ti cu'iye pa̱huë, ai pë̱ti yëcohua'i pa'ijëna, ca'rajë.
40008029	Ja̱ohua'ipi ñani cuihuë, ñeje: “¿Me nesi'quë yëquëre jo̱sa yo'osi'i caquë daquë'ni, Maija'quë mamaquë? ¿Ja̱ yë'ta'a nejoñe ti̱'ama'në yëquëre ai yo'oyena, nejosi'i caquë daquë?”
40008030	Ja̱ropi a'ri maña so'ore jai se̱se tsëcapë a̱ore a̱ijë nëtëroja̱ië'ë.
40008031	Ja̱je nëtëroja̱ijëna, asajë co'a joñoapi Jesure se̱ë'ë: “Më'ëpi yëquëre eto saoquë pani, coa ñajë'ë yequëse'e se̱sena cacaja̱'cohua'ire.”
40008032	Cajëna, Jesupi capi: “De'oji, cacajë̱'ë.” Caëna, ja̱ maca ja̱ohua'ire pa'isicohua'ipi, co'a joñoapi etani se̱sena caca maca se̱sepi të̱'tëpaja̱'a hua'que to̱mejë jairana dutu ju̱juhuë.
40008033	Ja̱ maca se̱sere ñacohua'ipi quëquëni huë'huëjë pa̱i daripëna ti̱'ani si'aye i̱ti yo'ose'e quëajë cui'ne huati quë'iohua'i pa'isicohua'ire yo'ose'eje̱ quëahuë.
40008034	Quëajëna, asani pa̱i daripë pa'icohua'ipi si'aohua'i Jesús pa'i hue̱'ñana daë'ë. Dani i̱te ñani se̱i'ë, saijë̱'ë, i̱ño yëquë quë'ro pa'ima'ë, cajë.
40009001	Ja̱je cajëna, Jesús asani yohuëna aya mëni jaira je te̱'tena je̱ji'i, i̱ pa'i daripëna.
40009002	Ja̱rote pa'ina, quë'quë dahuë ju̱'iquëpi ca̱i saihuëre u̱ina, dahuë. Jujuquë api cuasajë yo'orena, ñani capi, ju̱'iquëre: “Tsihua'ë co'ya huajësi'i caquë yo'ojë̱'ë. Më'ë co'aye yo'ose'e yurepi oi ne de'huacaiyë.”
40009003	Ja̱je caquëna, cua̱ñese'e ye'yacohua'i acohua'ipi cuasahuë: “Iquë Maija'quëni cue'cuequë ja̱je caji cajë.”
40009004	Ja̱je cuasajëna, Jesús asaquë capi, ja̱ohua'ire: “¿Me yo'ojë mësaru co'ayerepa cuasayere paye'ni?
40009005	Ja̱je pa'ito ¿me cayepi de'oquë'ni, ‘Më'ë co'aye yo'ose'ere oi ne de'huacaiyë,’ caye, pa̱nita'a ‘huëni saijë̱'ë’ caye?”
40009006	Ja̱je se cani capi: “De'oji. I̱ñosi'i, Pa̱i Mamaquë iye yejare pa'i tutu quë'irepa pa'iyere, pa̱i tayo co'aye yo'oyere oi ne de'huacaiyere.” Cani quë'quë dahuë ju̱'iquëre capi: “Huëijë̱'ë. Huëni më'ë u̱i daisicore de'huani huë'ena saijë̱'ë.”
40009007	Ja̱je ca maca quë'quë dahuë ju̱'iquëpi huëni i̱ huë'ena saji'i.
40009008	Pa̱ipi ja̱ yo'ose'ere ñani ai ca'rajë Maija'quëre de'oquëre pa'ni cajë sihuahuë, pa̱ina Maija'quëpi iye tutu i̱sise'ere, cuasajë.
40009009	Ja̱ yo'o sitopi je̱oni saji'i, Jesús. Saisiquëpi Mateore ñapi, pa'i do'i sa̱i hue̱'ñare ñu'i curiquëre se̱ina. Ñani capi: “Pe'tejë̱'ë, yë'ëre.” Ja̱je caëna, Mateo huëni i̱ ja̱'re saji'i.
40009010	Mateo huë'ena a̱o a̱i saihuëre Jesús ñu'i a̱ina, pa'i do'i se̱cohua'i cui'ne co'aye yo'ocohua'i dani te'e Jesús ja̱'re co̱ni a̱o a̱i saihuëre paë'ë. I̱ ye'yacohua'ije̱ ja̱rote co̱ni paë'ë.
40009011	Ja̱je yo'ojëna, fariseohua'ipi ñani i̱ ye'yacohua'ire se̱i'ë. “¿Me yo'oquë mësarute ye'yaquë curiquë pa'i do'i se̱cohua'i ja̱'re cui'ne co'aye yo'ocohua'i ja̱'re co̱ni a̱iquë'ni?”
40009012	Jesupi iyere asani capi: “De'oye huajëcohua'i pa'icohua'ipi jujuquëre co'ema'cohua'i a'ë. Ju̱'icohua'ipi co'ecohua'i a'ë, jujuquëre.
40009013	Ja̱je pa'ito sani iye toyase'e cayere ye'yejë̱'ë: ‘Ai yo'ocohua'ire teaye ñani co̱caiyere yë'ë cato yëyë. Coeyë, nëicohua'ire huani i̱siye cato.’ Ja̱je pa'ina, yë'ë cato daima'ë paë'ë, de'ocohua'ini soisi'i caquë. Tayo yo'ocohua'ini caquë daë'ë, ja̱ohua'ipi i̱ohua'i yo'oye je̱oni po̱nëjajë caquë.”
40009014	Juan oco doquë ye'yacohua'ipi Jesure tsio dani se̱i'ë: “Yëquë cui'ne fariseohua'i ja̱'re a̱o a̱ima'pë se̱ñe. ¿Me yo'ojë më'ë ye'yacohua'ise'e yo'omapë pa'iye'ni?”
40009015	Cajëna, Jesupi sehuopi: “Mësarupi ñacohua'i a'ë, hueja po̱së pa'ina, ñañu'u cajë daisicohua'ije̱ oima'cohua'i pa'iye. Ja̱je pa'isicohua'ita'are ti̱'aja'coa, hueja po̱sëni yequë mu'se jio je̱ocaiye. Ja̱ macata'a a̱o a̱ima'pë se̱ja'cohua'i a'ë.
40009016	Yecohua'ije̱ ai ju'i ca̱na huajëcopi se sëo de'huama'cohua'i a'ë, huajëcore se sëosicopi jo̱jajëna, quërësi̱o ai jerepa jaicore ne yeto saoye pa'iji, ai ju'i ca̱re.
40009017	Cui'ne ai ca̱'ni topëna huajë cuiya'i co̱nore ayama'coa. Ja̱je pa'iquëta'are ayasico pa'ito ai ca̱'nihuëpi o'saona, joni saiona, si'aye o'sa co̱no cui'ne topë nejoñe pa'iji.”
40009018	Ja̱ yë'ta'a Jesús iyere caquëna, Judío pa̱i ëjaëpi ti̱tani i̱ ña hue̱'ñana do're ja'runi capi: “Yë'ë mamacopi ja̱'arepa ju̱ni huesëo. Ja̱je pa'iquëta'are më'ëpi dani jë̱ñapi i̱ona patoquë pa'ito cui'naopi huajëco huëija̱'coa.”
40009019	Caquëna, Jesupi asani huëni i̱ ja̱'re co̱ni saji'i. Saina, i̱ ye'yacohua'i co̱ni saë'ë.
40009020	Ja̱ mu'se si'anë tsie cajequëna, doce o̱metëca ju̱'icopi Jesús jeteyo'jeja̱'a tsioja̱ni yahuerepa i̱ ju'i ca̱na pato,
40009021	I̱ ju'i ca̱na patoni co'yaja̱'coa'ë cuasaco.
40009022	Ja̱je yo'ocona, Jesupi co'ye po̱nëni i̱ote ñani capi: “Co'ya huajëjë̱'ë, tsihua'o, jujuquë api, më'ë cuasasi do'ire.” Ca maca ja̱re i̱ti macapi co'yasico paco'ë.
40009023	Jesús pa̱i ëjaë huë'ena ti̱'aquë ñaquëna, musica yo'ocohua'i ne de'huasicohua'ipi paë'ë, ta̱ maca yo'ocaija̱'cohua'ipi. Pa'ijëna, pa̱ije ai cuijë oicohua'ije̱ paë'ë, i̱ti maca.
40009024	Pa'ijëna, ñani capi: “Etajë̱'ë. Tsihua'o ju̱'ima'co paco'ë, coa ca̱ico.” Ja̱je caquëna, pa̱ipi coa cani cuasajë cue'cuejë sohuë.
40009025	Ja̱je cuasatoje̱ Jesupi pa̱ire hue'sena eto saopi. Eto saoni, cacani tsihua'ore jë̱tëpi tse̱aquëna, huajëcorepa huëco'ë.
40009026	Ja̱ yo'ose'ere si'a hue̱'ña ja̱ro pa'icohua'i asahuë, yecohua'ipi se quëajëna.
40009027	Ja̱ropi Jesús etani sai maca caya ë̱mëohua'i ñama'cohua'ipi ¡David mamaquë yëquëre oijë̱'ë! ¡Teaye ai yo'oyë! cajë cuijë daë'ë.
40009028	Huë'ena Jesús cacasi maca ñama'cohua'ipi i̱ quë'rona tsio datena, i̱pi se̱ji'i, i̱ohua'ire: “¿Mësaru yë'ëpi necaiquë api ñeje pa'ye cuasaye?” Caquëna, i̱ohua'ipi cahuë: “Ja̱je cuasayë, Ëjaë.”
40009029	Cajëna, Jesupi i̱ohua'i ñaco ca̱na patoquë capi: “Mësaru cuasase'eje̱ nese'e pa'ija̱quë.”
40009030	Ca maca ñacohua'i po̱nëhuë. Po̱nësi maca Jesús ja̱ohua'ire cua̱ñepi, ñeje caquë: “De'hua yecohua'ire quëaye peoyerepa cu'ijë̱'ë.”
40009031	Ja̱je casiquëta'are coa sa etani quëahuë, si'a huë̱'ña pa'icohua'ire, Jesús i̱ohua'ire jujuse'ere.
40009032	Ñama'cohua'i pa'isicohua'ipi eta maca, Jesús quë'rona dahuë, coca cama'quëre huati quë'ire.
40009033	Dasi maca Jesupi huatire eto saouna, coca cama'quë pa'isiquëpi coca ca huëopi. Ja̱je caquëna, pa̱ipi ñani ai cuasahuë.
40009034	Ja̱je cuasajë fariseo pa̱ipi cahuë: “Iquë cato huatiohua'i ëjaëpi de'oye sehuojëna, huatire eto saoji.”
40009035	Pa̱i ñape daripë̱a pa̱i tsi'si huë̱'ña pa'iyena Jesús cu'i ye'yaroja̱ji'i. Maija'quë cua̱ñe te̱'te ayere de'o cocare quëaquë. Cui'ne si'a ju̱'i dahuë jujucai, cui'ne a'si ju̱'ijë ai yo'ocohua'ireje̱ jujucaji'i.
40009036	Yëi ñama i̱ohua'ire ñacaiquëre peocohua'ije̱ pa'iohua'ipi pa̱i maña ai yo'ojë cui'ne co'a ju̱'ijë pa'ijëna, ñani oji'i.
40009037	Ja̱je oi i̱ ye'yacohua'ire capi: “Nuñerepa jaiye a'ë, tëaye. Ja̱je pa'iquëta'are necohua'ipi a'ri pa̱i pa'iyë.
40009038	Ja̱je pa'ina, Maija'quëni se̱jë'ë, i̱ti tse̱ aquëni, ja̱ëpi i̱ti tëacohua'ire jëjo daoja̱'quëre.”
40010001	Jesupi i̱ doce ye'yacohua'ire soini tutu i̱sipi, huatiohua'ire etoye cui'ne si'a ju̱'i dahuë jujuye cui'ne ai yo'ojë a'si ju̱'icohua'ire jujuyeje̱.
40010002	Ñeje hue'ecohua'i paë'ë. I̱ doce jëjo saocohua'i cato: Simón cui'ne ja̱re i̱pi Pedro hue'equë paji'i. I̱ yo'jei Andrés paji'i. Jacobo cui'ne i̱ yo'jei Juan paë'ë, Zebedeo mamajë.
40010003	Felipe, Bartolomé, Tomás paë'ë. Cui'ne Mateo pa'i do'i curiquë tsi'soquë pa'isiquë paji'i.
40010004	Yequë Simónje paji'i, judío pa̱irepa de'oye pa'iyere cuasajë yo'o tsëcapë aquë. Cui'ne Judas paji'i, Jesure yehuoja̱'quëje̱.
40010005	I̱ ye'yacohua'ire Jesús ñeje quëani jëjo saopi: “Judío pa̱i peocohua'i quë'ro saima'pë caquë cui'ne cacama'pë pa'ijë̱'ë, Samaria quë'roje̱.
40010006	Coa judío pa̱i quë'rose'e sani quëajë̱'ë, yëi ñama ne huesëse'eje̱ pa'iohua'ise'ere.
40010007	Tsoe ti̱'api, Maija'quë cua̱ñe te̱'tere pa'iye, cajë quëajë̱'ë.
40010008	Ju̱'icohua'ire jujucaijë̱'ë. Ju̱'isicohua'ire ne huëojë̱'ë. Si̱'si dahuë ju̱'icohua'ire a'si peocohua'ire necaijë̱'ë. Huatire eto saojë̱'ë. Do'i peoye jujucaijë̱'ë, mësarute do'i peoye i̱sise'eje̱ cui'ne.
40010009	Curiquë sama'pë pa'ijë̱'ë.
40010010	Mësaru ju'icose'ere ju'ijë saijë̱'ë. Te'e ju'i ca̱ sajë̱'ë. Topëje̱ saye pa̱jë'ë, zapatoje̱. So̱quë tupëje̱ si'aye peocohua'i saijë̱'ë. Co'amaña nequë cato i̱ ne do'ipi a̱iquë api.
40010011	Ja̱je pa'ina, mësarupi pa̱i daripëna pa̱nita'a te'ohua'ise'e pa'i hue̱'ñana ti̱'asicohua'i pani co'ejë̱'ë, de'oye ca pa̱ini. Ti̱'ani i̱ huë'ena pëajë̱'ë, quëa tëjini sai macaja̱'a.
40010012	Huë'ena cacacohua'i pani pëpajë̱'ë, de'oye pa'ija̱jë cuasacaijë.
40010013	Ja̱je pëpajëna, ja̱ huë'e pa'icohua'ipi yëjëna, i̱ohua'ina de'oye pa'iye je̱ocani pëpani saijë̱'ë. Ja̱je pa'iquëta'are ja̱je pëpajëna, coecohua'i pa'ito, ja̱ pëpase'e jiojë̱'ë.
40010014	Cui'ne mësarute co'ejë cui'ne asayeje̱ coecohua'i pa'ito, ja̱ maca ja̱ huë'epi pa̱nita'a ja̱ daripëpi etani ne'ña mësaru tsa'cuse'ere hue'sena ti̱'to to̱jë'ë.
40010015	Nuñerepa cayë. Ja̱je yo'osicohua'ire sa̱iñe pasipi, pa̱i yo'ose'e ña mu'se ti̱'asi maca. Ja̱ maca ja̱ohua'ire Sodoma cui'ne Gomorra daripë̱a yo'ose'e se̱ña maca co'ayere papi yo'oye pasipi.
40010016	Ai yo'oyena mësarute yë'ë jëjo saoyë, yëi ñamaje pa'iohua'ini yai jopona. Ja̱je pa'ina, a̱ñaje pa'iohua'i pa'ijë̱'ë, ta̱'ñe asajë yo'ocohua'i. Ja̱je pa'iohua'ita'a yecohua'ire sa̱ñope nema'cohua'ipi su'teje̱ pa'iohua'i pa'ijë̱'ë.
40010017	De'hua ñajë'ë, mësarute pa̱ipi co'acohua'i a'ë cajë ëjaohua'ina i̱sija̱'cohua'i a'ë, cui'ne të'caja̱'cohua'i a'ë, pa̱i tsi'sisi huë̱'ñapi.
40010018	Cui'ne mësarute saja̱'cohua'i a'ë, cua̱ñecohua'i quë'rona cui'ne pa̱i ëjaohua'i quë'rona, yë'ë do'ire. Ja̱je yo'ojëna, mësaru quëaja̱'cohua'i a'ë yë'ë pa'iye ayere. Ja̱ohua'i asajëna, cui'ne judío pa̱i peocohua'i asajëna, quëaja̱'cohua'i a'ë.
40010019	Mësaruni ëjaohua'ina i̱sisicohua'i pa'ito co'a ju̱'ima'pë pa'ijë̱'ë. ‘¿Me caja̱'cohua'i a'ni?’ cuasajë ca ja̱'ñere co'ema'pë pa'ijë̱'ë. Maija'quëpi i̱sija̱'quë api, coca caye ti̱'asi maca.
40010020	Maija'quë joyo i̱siyepi caja̱'cohua'i a'ë, ja̱je pa'ina.
40010021	Maja'yë jupëpi yo'je tsi̱re tse̱a je̱o cua̱ñoja'cohua'i a'ë, huani je̱aja'cohua'ire. Cui'ne pëca ja'quëohua'ipi mamajëre tse̱a je̱o cua̱ñoja'cohua'i a'ë. Mamajëpi pëca ja'quëohua'ire sa̱ñope yo'oja̱'cohua'i a'ë. Ja̱je yo'ojë mamajëpi pëca ja'quëohua'ire huahuo je̱oja'cohua'i a'ë.
40010022	Si'a pa̱i mësarute coeja̱'cohua'i a'ë, yë'ë do'ire. Ja̱je pa'itoje̱ quëcoquë cui'ne nuñerepa pa'i caraja̱isiquëpi ja̱ëpi huasosiquë pa'ija̱'quë api.
40010023	Pa̱i daripëre pa'ijëna, tse̱añu'u cajë co'ecohua'i pa'ito catijë̱'ë, yequë daripëna. Ja̱je pa'ina, nuñerepa cayë. Pa̱i Mamaquë, ja̱ yë'ta'a mësaru si'a Israel pa̱i dari quëa saoma'në daija̱'quë api.
40010024	Ye'yequë cato i̱te ye'yaquëje̱ pa'irepa peoji. Necaiquëje̱ i̱ ëjaëje̱ pa'irepa peoji.
40010025	Ye'yequëpi i̱te ye'yaquëje̱ pa'i ti̱'ani i̱je pa'i a'ë cuasaye pa'iji. Cui'ne co'amaña necaiquëpi i̱ ëjaëje̱ pa'i ti̱'ani i̱je pa'i a'ë cuasaji. Ja̱je pa'ina, yë'ëni yure i̱ti huë'e ëjaëni huati ëjaëpi cani ¿Me mësaruteje̱ caye pa̱ñe'ni?
40010026	Ca'rama'pë pa'ijë̱'ë, pa̱ire. Si'aye ña ja̱'ñese'e pa'iji. Yahue sitona yo'ose'eje̱ ña ja̱'ñese'e pa'iji. Si'aye asa ja̱'ñese'e pa'iji.
40010027	Yë'ë nea hue̱'ña case'ere mësarupi mia hue̱'ñana cajë̱'ë. Cui'ne yë'ë yahuese'ere, mësarupi ti̱ñarepa huë̱'ña ë̱mëje totopi nëcajë cuijë̱'ë.
40010028	Ca'rama'pë pa'ijë̱'ë, ca̱pë huani je̱ocohua'ire joyo huani ti̱'ama'cohua'ire. Ai jerepa ca'rajë̱'ë, ca̱pë nejoquë cui'ne joyoje̱ toa yejana nejoquëre pani.
40010029	Te'e curi të'quire caya pi̱'are i̱sicohua'i a'ë, mësaru. Ja̱je a'ri do'icohua'ita'are, ja'quëpi ë̱sequëna, te'ije̱ to̱meñe pa̱cohua'i a'ë.
40010030	Ja̱je pa'ina, mësaru si̱opë nañaje cue̱cuese'e a'ë, te'e mease'e si'aye cue̱cuese'epi pa'iji.
40010031	Ja̱je pa'ina, ca'rama'pë pa'ijë̱'ë. Mësaru a'ë, pi̱'a jerepa do'icohua'i.
40010032	Pa̱i ña hue̱'ñana Jesús acohua'i a'ë cacaisicohua'ire yë'ëje̱ cui'ne yë'ë ja'quë ma'tëmo pa'iquë ña hue̱'ñana yë'ë pa̱i a'ë, caquë quëasi'i.
40010033	Ja̱je pa'iquëta'are pa̱i ña hue̱'ñana yë'ëre cacaima'cohua'ire yë'ëje̱ cui'ne ja'quë ma'tëmo pa'iquë ña hue̱'ñana cacaiye pa̱ja'quë a'ë.
40010034	De'oye pa'i ja̱'ñere necaisiquë iye yejana daji'i, cuasama'pë pa'ijë̱'ë, yë'ëre. Yë'ë cato coa ai jerepa sa̱ñope yo'oyere dahuë.
40010035	Pa̱ipi pëca ja'quëre sa̱ñope yo'o ja̱'ñere dahuë. Mamacopi pëca ja'core sa̱ñope yo'oyere, cui'ne mamaquë nëjopi huaore pë̱icore paja̱'coa.
40010036	Ja̱je yo'ojë cajë te'e tsëcapëta'a pa̱i ñape i̱ohua'i pë̱icohua'ire paja̱'cohua'i a'ë.
40010037	Pëca ja'quëni cui'ne pëca ja'coni yë'ëre oiye jerepa oiquë pani do'i peoquë pa'iji. Cui'ne mamaquëni pa̱nita'a mamaconi yë'ëre oiye jerepa oiquë pani do'i peoji, yë'ëre.
40010038	Cui'ne i̱ pa'iyere ai oi yë'ëre pe'tema'quë pani do'i peoquë pa'iji, yë'ëre.
40010039	Jëasi'i caquë yo'oquëpi i̱ pa'iyere coa nejo huesoja̱'quë api. Ja̱je pa'iquëta'are yë'ë do'ire yo'oquë i̱ pa'iyere cuasaquë jëasi'i caquë yo'oquëpi i̱ pa'iyere coa nejo huesoja̱'quë api. Ja̱je pa'iquëta'are yë'ë do'ire yo'oquë i̱ pa'iye nejosiquëpi pa'iye ti̱'aja'quë aquëpi.
40010040	Mësarute de'oye tsioquë pani yë'ëni de'oye tsioji. Yë'ëni de'oye tsioquë pani yë'ëre jëjo daosiquëni de'oye tsioji.
40010041	Maija'quë yo'o ja̱'ñere quëacaiquëni de'oye yo'oquë pani ja̱re ja̱ohua'ire i̱si co'amaña ayere i̱ñe pa'iji, nesi do'i. De'o pa̱ini de'oye tsioquë pani ja̱re nuñerepa pa'icohua'ire i̱si co'amaña ayere i̱ñe pa'iji, nesi do'i.
40010042	Yë'ëre tuiquë macani oco mañare o̱cuasicohua'i pani de'o co'amaña i̱si cua̱ñoja'cohua'i a'ë.”
40011001	Jesús i̱ doce ye'yacohua'ire i̱ohua'i yo'o ja̱'ñe quëa tëjini saji'i, ye'yaquë cui'ne quëasi'i caquë ja̱ yeja pa'i daripë̱ana.
40011002	Juan co sitore ñu'iquëpi Cristo yo'oyere asani i̱ ye'yacohua'ire Jesús quë'rona jëjo saopi, se̱ni asaja̱'cohua'ire.
40011003	Më'ë a'ë, Cristo i̱ti daija̱'quëre ca nëosiquë pa̱nita'a yequëre uteye pa'iquë cajë.
40011004	Jëjo saosicohua'ipi se̱jëna, Jesupi sehuopi, ja̱ohua'ire: “Sani Juanre cajë̱'ë, mësaru ñase'ere cui'ne mësaru yure asase'ere.
40011005	Ñama'cohua'i pa'isicohua'ipi ñañere, cu'ima'cohua'i pa'isicohua'ipi cu'iyere, si̱'si dahuë ju̱'icohua'i pa'isicohua'ipi to̱me sayere, asama'cohua'ipi asayere, ju̱'isicohua'i pa'isicohua'ipi huajëcohua'i huëoyere, cui'ne co'amaña peocohua'ina de'o coca quëayere quëajë̱'ë.
40011006	Yë'ëre jëa coema'cohua'ipi de'oye sihuajë pa'ija̱'cohua'i a'ë, i̱re papi cuasacohua'ipi.
40011007	Ja̱ohua'i saisi maca Jesús Juan pa'iye ayere ca huëopi, pa̱ire. Ñeje capi: ¿I̱quere mësaru so̱quë peo hue̱'ña saisicohua'i ñare'ni, ca̱të ja'ore tutupi ju'aquëna, huahuëquëna, ñare?
40011008	¿I̱queini ñare'ni, ja̱je pa'ito? ¿De'o ca̱ña su̱ñasiquëni ñare? Tsoe mësarupi ñacohua'i a'ë, pa̱i ëjaohua'i huë'e pa'icohua'i cato de'o ca̱ña ju'icohua'i pa'iye.
40011009	Ja̱je pa'ina, tëjiyerepa cayë. ¿I̱queini ñare'ni, sani? ¿Maija'quëre quëacaiquë? Ja̱je pa'ijë̱'ë. Ja̱ëpi Maija'quëre quëacaicohua'i aquë ja̱ëje pa'iohua'i peoa̱huë'ë, iquë Juan cato jerepa pa'i api.
40011010	Jaë, Juan ayere toyase'e caji, ñeje: Yë'ëpi jëjo saoyë, yë'ëre quëacaiquëre më'ë ña hue̱'ñana, Më'ëre ma'a ne de'huacaija̱'quëre.
40011011	Nuñerepa cayë, mësarute. Si'a pa̱i tsoe pa'isicohua'ipi cui'ne yure pa'icohua'ije̱ Juan oco doquëre tëto saisicohua'i peoyë. Ja̱je pa'iquëta'are ma'tëmo cua̱ñe te̱'tere a'riquë pa'iquëpi Juanre tëto saisiquë pa'iji.
40011012	Juan oco doquë daisi maca acohua'ipi yureje̱ tutu yo'oyë, ma'tëmo cua̱ñe te̱'tena ti̱'añu'u cajë. Ja̱je yo'ojë tutu quë'iohua'ise'e de'hue ti̱'añë.
40011013	Si'aohua'i Maija'quëre quëacaicohua'i cui'ne Moisés cua̱ñese'e ye'yacohua'i cahuë, ma'tëmo ayere, Juan dai macaja̱'a.
40011014	Juan cato Elíaspi ja̱ëni Maija'quëre quëacaicohua'i ca'a̱huë'ë, ‘daija̱'quë api’. Ja̱je pa'ina, mësarupi i̱ api cuasajë̱'ë.
40011015	Ca̱joro hue'ecohua'ipi asajë̱'ë, iye.
40011016	¿I̱quena co̱ni quëa i̱ñora'ye iye'në pa̱i pa'iye? Cani capi: Tsi̱pi co'amaña huero hue̱'ñana ja'rusicohua'ipi dujë cajeohua'ire.
40011017	‘Ñeje cuiyeje̱ pa'iohua'i a'ë. Pi̱'cohuë̱api juitoje̱ pairama'pë paë'ë, mësarupi. Oi ëaye jë̱jëtoje̱ mësarupi oima'pë paë'ë.’
40011018	Juan cato daji'i, jaiye a̱o a̱ima'quëpi cui'ne o'sa co̱no u̱cuma'quëpi. Ja̱je pa'ini mësarupi cayë, huati quë'i api. Ja̱je pa'iquëta'are Maija'quë ta̱'ñe yo'oye cato i̱ñoji, i̱ti yo'oyepi.
40011019	Ja̱ jeteyo'je daji'i, Pa̱i Mamaquë a̱o a̱iquëpi cui'ne o'sa co̱no u̱cuquëpi. Ja̱je pa'ini cayë, jai a̱upi, cui'ne jai co̱noupi, co'aye yo'ocohua'i cajeipi cui'ne curiquë tsi'sohua'i cajeipi. Ja̱je cajëta'are Maija'quë ta̱'ñe yo'oye cato i̱ñoji, i̱ti yo'oyepi.”
40011020	Ja̱ maca Jesús pa̱i yo'o ti̱'a ma'ñere ne i̱ñosi darire tutu yëhuopi, i̱ohua'i pa'iye po̱nëma'pë pa'isi do'ire caquë.
40011021	Yëhuoquë capi: “¡Teayerepa Corazín daripë! ¡Betsaida daripë! Mësarute ne i̱ñose'eje̱ pa'ye Tiro cui'ne Sidón darina ne i̱ñoñe pa'ito tsoe asani po̱nëra'huë, ja̱'rë pa'ise'e je̱oni. Cui'ne oijë su̱ña ca̱ñani hua̱tapi co'ye jo'jëni oijë i̱ñora'huë, i̱ohua'i oiye.
40011022	Ja̱je pa'ina, mësarute cayë. Pa̱i yo'ose'e ña mu'se ti̱'asi maca ai co'ayerepa mësarute sa̱iñe pa'iji, Tiro cui'ne Sidón daripë̱a sa̱iñe se̱ña maca pa'yepi.
40011023	Capernaum daripë ¿Më'ë ma'tëmore pana sa cua̱ñoja'coa'ë, cuasaco? Coa ai jerepa më'ë cato meñe caje huesëja̱'coa'ë, ju̱'isicohua'i quë'rona. Sodoma yejañana, mësarute i̱ñoñeje pa'ye i̱ñoñe pa'ito i̱ohua'i yo'oye je̱oni po̱nëra'huë, cui'ne ja̱ pa̱i daripë ja̱ yë'ta'a yureje̱ patira'o.
40011024	Ja̱je pa'ina, cayë, mësarute. Pa̱i ñape yo'ose'e ña mu'se ti̱'asi maca mësarupi ai jerepa co'ayerepa sa̱i cua̱ñoja'cohua'i a'ë, Sodoma yejaña quë'ro pa'icohua'ire yo'ose'e jerepa pa'yepi.”
40011025	Ja̱ mu'seña Jesús capi: “Sihuayë, ja'quë më'ëre ma'tëmo cui'ne yeja ëjaëre. Më'ëpi i̱ñohuë, teaye pa'iohua'ini, ta̱'ñe pa'iohua'ire cui'ne ta̱'ñe asacohua'ire yahuesi co'amañare.
40011026	Ja̱je pa'ijë̱'ë. Ja'quë më'ëpi yë ja̱je yo'ohuë.
40011027	Yë'ë ja'quëpi yë'ëna si'a co'amaña i̱sipi. Pëca ja'quëse'e mamaquëre ñaji. Cui'ne mamaquëse'e pëca ja'quëre ñaji. Cui'ne mamaquë i̱ñoñe yëcohua'ise'e asaye pa'iji, i̱te.
40011028	Daijë̱'ë, yë'ëna. Si'aohua'i co'amaña nejë, cui'ne hue'ejë jë'josicohua'i yë'ëpi pëa huajëye i̱sisi'i, mësarute.
40011029	Yë'ë pa'iyere ñani cui'ne yo'oñu'u cuasajë̱'ë caquë yë'ë yo'oye i̱siyë. Ye'yejë̱'ë, yë'ëni. Yë'ë cato esa yo'o jujama'quë a'ë cui'ne jerepa pa'i a'ë cuasama'quë a'ë. Ja̱je yo'onita'a ti̱'aja'cohua'i a'ë, joyo pëa huajë hue̱'ña.
40011030	Yë'ë quërë saihuëre mësarute i̱siyë, a̱'jiñe sayere cui'ne pe̱añe hue'eyere.”
40012001	Jesús ta̱ sitoja̱'a saji'i. Ja̱je saina, i̱ ye'yacohua'i a̱o ëaye nëina, trigo sa̱'ñare tëa huëohuë. Tëani i̱ti ca̱re a̱ë'ë.
40012002	Ja̱je yo'ojëna, fariseohua'ipi ñani cahuë, Jesure: “Ñajë'ë, më'ë ye'yacohua'i co'amaña neñere. Co'amaña nema'a mu'se a'ë.”
40012003	Ja̱je cajëna, i̱pi ja̱ohua'ire capi: “¿Ñama'cohua'i a'ni, mësaru, David yo'ose'e i̱ cajeohua'i ja̱'re co̱ni a̱o ëa ju̱'i maca?
40012004	A̲o ëa ju̱'ijë Maija'quë huë'e necaicohua'ise'e a̱iñere Maija'quë huë'ena cacani David cui'ne i̱ cajeohua'i a̱ë'ë, i̱te cui'ne yecohua'ire ë̱sese'ere, Maija'quëna i̱sise'ere.
40012005	Moisés cua̱ñese'epi toyase'e caji: ‘Maija'quë huë'e necaicohua'i cato huajë mu'seje̱ neñe payë.’ Ja̱je pa'iquëta'are i̱ohua'ire sa̱ñope caye peoji.
40012006	Ja̱je pa'ina, cayë mësarute ‘i̱ñore pa'iji, Maija'quë huë'e se̱ña maca pa'ire papi.’
40012007	Iye toyase'e caye asama'pë paë'ë, mësaru. Ja̱pi caji: ‘Mësarupi pa̱ire teaye ñajë oicohua'i pa'iyere yë'ë cato yëyë. Coeye nëicohua'ire huaijë i̱siye cato.’ Pa̱ire oiyere asacohua'i pani pa̱ire do'i peocohua'ini co'acohua'i a'ë caye pa̱ra'huë, mësaru.
40012008	Ja̱je pa'ina, Pa̱i Mamaquë cato huajë mu'se Ëjaëpi.”
40012009	Ja̱ maca Jesús ja̱ropi sani pa̱i tsi'si huë'ena cacapi.
40012010	Ja̱rote te'i jë̱të cue̱nesicore hue'equëpi paji'i. Ja̱je pa'ina, ñani Jesupi tayo caëna, i̱te sa̱ñope cayeque pa'iji cuasajë se̱i'ë: “¿Ju̱'iquëre jujuye de'oquë huajë mu'se pa'itoje̱?”
40012011	Cajëna, Jesupi sehuopi: “¿Nepi mësaru acohua'i yëi ñamapi cojena duquëna sani dutama'cohua'i a'ni, huajë mu'se pa'itoje̱?
40012012	Ja̱je pa'ina, pa̱ipi do'iji, yëi ñamare jerepa. Ja̱je huajë mu'se pa'itoje̱ de'oye yo'oye pa'ito yo'oye pa'iji.”
40012013	Cani ja̱ maca i̱te capi: “Jë̱tëre mëajë'ë.” Ja̱je caquëna, i̱pi se mëaquëna, yequë te̱'te jë̱tëje̱ pa'io huajëco po̱nëo.
40012014	Ja̱ maca fariseohua'ipi etani Jesure huani je̱o ja̱'ñere ca huëohuë, ¿me neni huani je̱oja'cohua'i a'ni? cajë.
40012015	Jesús ja̱re asani ja̱ropi yequë hue̱'ñana saji'i. Saina, jai pa̱i i̱te tuë'ë. Jesupi coa si'a ju̱'i dahuë ju̱'icohua'ire jujupi.
40012016	Jujuquë cui'ne ë̱sepi, yecohua'ire se quëayeje̱.
40012017	Iye cato yo'oreña, Maija'quëre quëacaiquë Isaías toyaquë caquë pa'ise'epi ti̱'a ja̱'ñere, ñeje:
40012018	Iquë api, yë'ë jo'yaë yë'ë sahuani tse̱asiquë, I̱te oiyë, cui'ne i̱ni sihuaquë pa'iyë. I̱na, yë'ë joyo je̱ocaija̱'quë a'ë. Cui'ne i̱pi si'a pa̱ire yë'ë nuñerepa pa'i yo'oyere quëacaija̱'quë api.
40012019	Pa̱ini co'a cocare cama'ë pasipi, cuima'ë pasipi. Cui'ne i̱ cayeje̱ asacaiye pa̱ja'cohua'i a'ë, cu'i hue̱'ñana.
40012020	Ca̱tëpë ca'huere quë'ioreje̱ ne jëyoma'ë pasipi. Cui'ne picose'e mëicoreje̱ yayoma'ë pasipi. I̱ nuñerepa cua̱ñeñe ne macaja̱'a ja̱je yo'oja̱'quë api.
40012021	Si'a pa̱i maña i̱ni necaija̱'quë api cajë utejë pa'ija̱'cohua'i a'ë.
40012022	Jesús quë'rona sahuë, ñama'quëre cui'ne coca cama'quëre huatire hue'equëre. Sarena, Jesupi jujupi. Jujuna, ñaquë cui'ne coca caquë po̱nëpi.
40012023	Ja̱re si'a pa̱i ña quëquëni cahuë: “¿Iquë David mamaquëre papi?”
40012024	Ja̱je cajëna, fariseohua'ipi asani cahuë: “Iquë cato huatiohua'ire eto saoji, i̱ohua'i ëjaë Beelzebú tuture hue'equëpi.”
40012025	Jesupi i̱ohua'i cuasaye asani capi, ja̱ohua'ire: “Te'e yeja ëjaëpi jopore paja̱'a huani i̱ti pa̱ija'a sa̱'ñe uihuajë yo'ocohua'i pani peo hue̱'ñarepa caraja̱iñe pa'iji. Pa̱i daripëpi, panita'a te'e tsëcapëpi sa̱'ñe pë̱icohua'i pani quëcoye peoji, yecohua'ire.
40012026	Ja̱je cui'ne huati ëjaëje̱ i̱ja'a co'ye eto saoquë pani ¿Me cui'ne i̱ tutu paquë'ni, i̱ja'a sa̱ñope yo'oquë pani?
40012027	Mësarupi yë'ëre cayë, Beelzebú tutupi huatiohua'ire eto saoji. Ja̱je pa'ito ¿nepi tutupi i̱siye'ni, mësarute tuicohua'ire eto sao tutu? Ja̱ohua'ini se̱ni asato mësarupi coa tayo huesëhuë, caja̱'cohua'i pa'ini.
40012028	Yë'ë cato huatiohua'ire eto saoyë, Maija'quë joyo tutupi. Yë'ë yo'oye cato quëaji, Maija'quë cua̱ñe te̱'tepi mësaruna ti̱tase'ere.
40012029	¿Tutu quë'i huë'e pa'ito cacani i̱ co'amaña sioye peoji, du'ru i̱ni tse̱ama'cohua'i pani? Ja̱je pa'ina, i̱ni tse̱anita'a de'hue cacani i̱ co'amaña i̱ñe pa'iji.
40012030	Yë'ë yo'oyere co̱ yo'oma'quë cato yë'ëre sa̱ñope yo'oquë api. Cui'ne yë'ë ja̱'re co̱ni tëama'quë cato coa ne ña'ñe saoquë api.
40012031	Ja̱je pa'ina, cayë, mësarute. Si'aye co'aye pa̱ire yo'ose'e pa'itoje̱ sa̱i de'huacaiye pa'iji, si'aye co'aye case'e pa'itoje̱. Ja̱je pa'iquëta'are Maija'quë joyore co'aye casicohua'i pa'itota'a ti sa̱i de'huacaiye peoji.
40012032	Cui'ne yë'ë Pa̱i Mamaquëni co'aye casicohua'ireje̱ sa̱i de'huaye pa'iji. Ja̱je pa'iquëta'are Maija'quë joyore sa̱ñope casicohua'ire sa̱i de'huacaiye peoji.
40012033	De'o so̱quë yëpi de'o ca̱re quë̱iñe pa'iji. Co'a so̱quë yëpi ja̱re co'a ca̱re quë̱iñe pa'iji. Ja̱je pa'ina, i̱o quë̱iñena ñañe pa'iji, so̱quë yë.
40012034	¡A̲ña tsëcapë acohua'i! ¿Me de'oye ca ti̱'añe'ni, mësaru, ja̱re mësarupi co'acohua'i pa'ini? Ja̱je pa'ina, yë'opo cato joyo pa'iyere caye pa'iji.
40012035	De'o pa̱i cato de'o cocare caji, ja̱re i̱ joyo pa'iyepi. Cui'ne co'a pa̱ipi caji co'ayere, ja̱re i̱ joyo co'aye pa'iyeje̱ pa'ye.
40012036	Ja̱je pa'ina, yë'ë cayë. Ja̱ohua'ire pa̱i ñape yo'ose'e ña mu'se ti̱'asi maca si'aohua'i i̱ñoñe pa'iji, si'aye i̱ohua'i cuasama'pë case'ere.
40012037	Ja̱je pa'ina, më'ë case'eje̱ pa'ye ña de'hua cua̱ñoñe pa'iji, do'i peoquë pa̱nita'a do'i quë'i.”
40012038	Ja̱ maca Jesure fariseohua'i cui'ne cua̱ñese'e ye'yacohua'i co̱ni cahuë: “Ye'yaquë, yëquë ñañe yëyë, më'ëpi pa̱i yo'o ti̱'a ma'ñe yo'oquëna.”
40012039	Cajëna, Jesupi sehuopi, ja̱ohua'ire: “Co'a pa̱ipi nuñerepa cuasama'cohua'ipi pa̱i yo'o ti̱'a ma'ñe yo'oquëna, ñañu'u cajë, se̱ñë. Ja̱je se̱jëta'are Maija'quëre quëacaiquë Jonás i̱ñoquë pa'ise'eje̱ pa'ye jerepa i̱ñoñe peosipi.
40012040	Coa Jonás jai hua'i ë̱tapë pa'ise'eje̱ pa'yese'e i̱ñoñe pa'iji. Ja̱ë je̱'quë toaso̱ mu'seña cui'ne toaso̱ ñami pa'a̱ji'i. Ja̱je pa'ye Pa̱i Mamaquëje̱ toaso̱ mu'seña cui'ne toaso̱ ñami pa'ija̱'quë api, yeja sa̱'nahuëre.
40012041	Tsoe hue̱'ña Nínive daripë pa'isicohua'ipi huëni pa̱i ñape yo'ose'e ña mu'se ti̱'aëna, iye'në pa'icohua'ire nejoja'cohua'i a'ë. Nínive acohua'i cato de'hue asani ja̱'rë pa'ise'e je̱oni po̱nëahuë'ë, Jonás Maija'quë coca quëaquëna, asani. Yure i̱ñore pa'iji, Jonás se̱ña maca pa'ipi.
40012042	Cui'ne huë'ehuë te̱'te pa̱i ëjaoje̱ huëija̱'coa, nejo mu'se ti̱'asi maca. Huëni iye'në pa'icohua'i yo'ose'e ñani cui'ne nejoñe pa'iji, caja̱'coa. Ja̱o cato so'o yejapi Salomón ta̱'ñe yo'oyere asasi'i caco daisico sëte. Yure i̱ñore pa'iji, Salomón jerepa pa'ipi.
40012043	Huatipi pa̱ire pa'isiquëpi etani saisiquë pani cu'iji, cue̱nesi yejañare pëa huajë hue̱'ñare co'equë ti̱'ama'ë co'e jujani cuasaji:
40012044	‘Co'isi'i, cui'naona, yë'ë huë'ena yë'ë etani daisicona.’ Ja̱je cani co'iquë ñaquëna, pa̱i peo huë'epi coa yuasicopi cui'ne de'oye ne de'huasicopi pa'iji.
40012045	Pa'ina, ñani ja̱ maca sani siete huatiohua'ire i̱ jerepa co'acohua'ini quërëja̱ni, dani i̱na cacani pëayë. Pëarena, ja̱ maca ja̱'në pa'ise'e se̱ña maca co'aquë pa'ija̱'quë api. Ja̱je cui'ne iye co'a pa̱ire yo'oye pa'ija̱'coa.”
40012046	Jesús ja̱ yë'ta'a pa̱ini caquëna, ti̱tahuë, pëca ja'co cui'ne i̱ yo'je tsi̱ co̱ni. Dani hue'sena pëahuë, i̱ni cajë daisicohua'ipi.
40012047	Ja̱je pa'ijëna, yecohua'ipi Jesure quëahuë: “Më ja'co cui'ne më yo'je tsi̱ hue'sere pa'iyë, më'ëni cajë dani.”
40012048	Caquëna, i̱ti quëaquëre capi, Jesús: “¿Ne a'ni, yë'ë ja'co cui'ne ne a'ni, yë'ë yo'je tsi̱?”
40012049	Cani i̱ ye'yacohua'ire i̱ñoquë quëapi: “Icohua'i a'ë, yë'ë ja'co cui'ne yë'ë yo'je tsi̱.
40012050	Pa̱ipi yë'ë ja'quë ma'tëmo pa'iquë yëyere yo'ocohua'ipi ja̱ohua'i a'ë, yë'ë yo'jei pa̱nita'a yo'jeo cui'ne ja'co.”
40013001	Ja̱ mu'se Jesús huë'epi etani sani jaira të̱'të macana ja'rupi.
40013002	Ja̱rote pa'ina, jai pa̱i i̱ quë'rona daijëna, ñani jai yohuëna aya mëni ja'rupi. Si'a pa̱i mejahuëna pëa sahuë.
40013003	Ja̱ maca jaiye ye'yapi i̱ohua'i ñañe ayena co̱ni quëaquë capi: “Ta̱quëpi ta̱si'i caquë saji'i.
40013004	Sai ta̱quëna, yequë ca̱pi to̱mepi, ma'ana. Ja̱ to̱mese'ere pi̱'api dani peo hue̱'ña o̱cue saohuë.
40013005	Yequë ca̱pi to̱mepi, quë̱na pë̱a quë'rona, jaiye yeja peo hue̱'ñana. Ja̱ ca̱pi esa sacapi, ya'opi hua̱iñe peoquëna.
40013006	Ja̱je mëasicota'a ë̱sëpi ëo hue̱api, jaiye tsita mese'e peoye sëte ju̱ji'i.
40013007	Yequë ca̱pi to̱mepi, miu quë'rona. To̱meina, miupi mëani ne hue̱api.
40013008	Ja̱je to̱mequëta'are yequë ca̱pi to̱mepi, de'o yejana. To̱meni mëani jaiye quë̱quëna, tëahuë. Yequë ñëapi quë̱ji'i, cien ca̱. Yequë ñëapi quë̱ji'i, sesenta ca̱. Cui'ne yequë ñëapi quë̱ji'i, treinta ca̱.
40013009	Mësarupi ca̱joro quë'iohua'i pani ¡asajë̱'ë!”
40013010	Ja̱ maca i̱ ye'yacohua'ipi Jesús quë'rona tsio dani se̱i'ë, I̱te: “¿Me ne ja̱'ñere pa̱ire i̱ohua'i ñañena co̱ni ja̱je quëaquë'ni?”
40013011	Se̱jëna, i̱pi sehuopi: “Mësarute Maija'quëpi ta̱'ñe asaye i̱sipi, yahuese'ere ma'tëmo te̱'te ayere. Ja̱je pa'iquëta'are ja̱ohua'i cato asa ti̱'añe pa̱ñë.
40013012	Ja̱je pa'ina, paquëna, ai jerepa yeque se i̱siye pa'iji, i̱sina, jaiye paja̱'quëre. Ja̱je pa'iquëta'are peoquëni ai jerepa jero sa'ana se sio huesoye pa'iji, a'ri maña i̱ payeque.
40013013	Ja̱je pa'ina, i̱ohua'i ñañe ayena co̱ni caquëna, ñajëta'a ña ma'ñeje pa'iohua'i ña huesëyë. Cui'ne asajëta'a ti asama'cohua'ije̱ pa'iohua'i asa huesëyë.
40013014	Ja̱je yo'o ja̱'ñere Maija'quëre quëacaiquë Isaías capi: Mësaru cato asaja̱'cohua'i a'ë. Ja̱je asajëta'a asa ti̱'ama'pë pa'ija̱'cohua'i a'ë. Ñañe cato ñaja'cohua'i a'ë. Ja̱je ñajëta'a ña ti̱'ama'pë pa'ija̱'cohua'i a'ë.
40013015	Pa̱i joyopi jëacorepa ne huesësi do'ire, Co'ayerepa asaja̱'cohua'i a'ë. Cui'ne i̱ohua'i ñaco ca̱je si̱ose'ere hue'eja̱'cohua'i a'ë ñaco ca̱pi. Ñama'pë pa'ija̱'cohua'i. Cui'ne asama'pë pa'ija̱'cohua'i a'ë. Cui'ne joyopi asa ti̱'ama'pë pa'ija̱'cohua'i a'ë. Cui'ne yë'ëna juju cua̱ñoñu'u cajë yo'oma'pë pa'ija̱'cohua'i a'ë.
40013016	Ja̱je pa'iquëta'are mësaru cato sihuajë̱'ë, ñaco ca̱pi ñajë cui'ne ca̱joropi asa do'ire.
40013017	Nuñerepa cayë, mësarute. Jai pa̱i Maija'quëre quëacaicohua'i cui'ne de'o pa̱i ñañe yëhuë, mësaru yure ñañere. Ja̱je yëjëta'a ñama'pë paë'ë. Asaye yëhuë, mësaru asayere. Ja̱je yëjëta'a asama'pë paë'ë.
40013018	Asajë̱'ë. Ja̱je pa'ito ta̱quëre quëase'e ayere.
40013019	Ma'ana i̱ti ca̱ to̱mese'e cato quëaji, ma'tëmo pa'i te̱'te ayere asacohua'ita'a asa ti̱'ama'cohua'ini cui'ne huatipi i̱ohua'i de'o coca asase'ere peo hue̱'ña sioyere.
40013020	Quë̱na pë̱a quë'rona to̱mesi ca̱ cato quëaji, du'ru macare pase'e sihuajë asani sehuocohua'ini.
40013021	Jeteyo'je jaiye tsita peoye sëte quëcoma'pë neñañepi cui'ne yecohua'ipi jo̱sa yo'ojëna, ai yo'oyepi pa'ina, yo'o jujani je̱ocohua'ini.
40013022	Miu quë'rona ta̱si ca̱ cato quëaji, Maija'quë coca asajëta'a iye yeja co'amañare ai cuasajë jaiye co'amaña ëayena coso cua̱ñoñere. Si'aye iye Maija'quë cocare pë'pë huesoye a'ë. Ja̱je yo'oquëna, pa̱ipi quë̱iñeje pa'ye de'oye yo'o ti̱'añe peoye a'ë.
40013023	Ja̱je pa'iquëta'are de'o yejana ta̱si ca̱ cato quëaji, Maija'quë coca asani je̱oma'pë tuicohua'ini, de'oyerepa quë̱icohua'ini. Ja̱je pa'ina, yecohua'ipi cien ca̱, yecohua'ipi sesenta ca̱ cui'ne yecohua'ipi treinta ca̱ quë̱icohua'i pa'iyë.”
40013024	Ja̱'në quëase'eje̱ pa'ye neni i̱ñoquë Jesús quëapi, ñeje: “Trigo ca̱re pare ta̱quëpi yejana ta̱se'eje̱ pa'ye a'ë, ma'tëmo pa'i te̱'te aye.
40013025	Ta̱siquëta'are i̱te sa̱ñope yo'oquëpi si'aohua'i ca̱isi maca dani co'a ca̱re ta̱ni saji'i.
40013026	Saquëna, trigopi ai de'oni i̱ti tsa̱'ña ne maca te'e co'a tayaje̱ etapi.
40013027	Ja̱ maca jo'yaohua'ipi i̱ti tse̱ aquëre sani cahuë: ‘Ëjaë, më'ë tsio de'o ca̱se'e ta̱sicohua'ita'a ¿jero ayepi iye co'a taya co̱ni mëaë'ni?’
40013028	Cajëna, i̱ti tse̱ aquëpi capi, ja̱ohua'ire: ‘Yequë co'aquëpi yo'opi yë'ëre sa̱ñope yo'oquëpi.’ Caquëna, i̱ jo'yapi cahuë, i̱te: ‘¿Yëquëpi ja̱ co'a taya du'te je̱ocaiye yëma'quë?’
40013029	Cajëna, i̱pi capi, ja̱ohua'ire: ‘Pa̱ni, co'a tayare dutajë trigoje̱ duta je̱oma'cohua'ipi yo'oye'ni.
40013030	I̱ose'e mëajaco tëa mu'se ti̱'aëna, nejo ja̱'ñepi, ja̱ macata'a co'amaña necohua'ire jëjo saosi'i, co'a tayare ti pë̱a hue̱ni toana ëo je̱oja'cohua'ire, ja̱ jeteyo'je trigo ca̱re pase'e yë'ë de'hua hue̱'ñana de'huacaija̱jë.’ ”
40013031	Quëaye neni Jesús quëapi, ñeje: “Ma'tëmo pa'i te̱'te cato mostaza ca̱re yejana pa̱ipi ta̱se'eje̱ pa'ye a'ë.
40013032	Mostaza cato nuñerepa a'ri ca̱'ë. Ja̱je pa'isicota'a ai de'oco jai so̱quë yë de'ona pi̱'api i̱ona daijë capë̱ana tsianoa necohua'i a'ë.”
40013033	Yeque cui'ne quëaye neni quëapi, ñeje: “Ma'tëmo pa'i te̱'te cato pan ne poreje̱ pa'ye a'ë. Ja̱je pa'yere nomiopi tres jai ji̱'so harina neona, si'a së̱pë o'saco jujucoa.”
40013034	Jesús si'aye pa̱ire quëapi, i̱ohua'i ñañe ayepi caquë. Co'arepa ña ma'ñepi caquë quëama'ë paji'i.
40013035	Iye cato yo'ose'e pa'iji, Maija'quëre quëacaiquë toyaquë pa'ise'epi ti̱'ajaquë caquë i̱ toyaquë pa'ise'epi caji: “Caja̱'quë a'ë, i̱ohua'i ñañe ayepi co̱ni.” Caja̱'quë a'ë, yahuesi co'amaña pa'ise'ere yeja de'huanë ayere.
40013036	Ja̱ maca Jesús pa̱ire ca tëjini huë'ena cacapi. Cacaëna, ja̱rona i̱te ye'yecohua'i tsioja̱ni cahuë: “Quëajë̱'ë, co'a tayapi tsiona mëase'e ayere.”
40013037	Cajëna, Jesupi capi, ja̱ohua'ire: “De'o ca̱ ta̱quë cato Pa̱i Mamaquë api.
40013038	Cui'ne tsio cato si'a yeja'ë. De'o ca̱ cato Maija'quë te̱'te acohua'ini quëaji, cui'ne taya cato quëaji, huati te̱'te acohua'ini.
40013039	Sa̱ñope yo'oquëpi co'a taya ta̱caisiquë cato huati ëjaëpi. Tëaye cato quëaji, yeja caraja̱i ja̱'ñere, cui'ne i̱ti ca̱ tëacohua'i cato hui̱ñaohua'i a'ë.
40013040	Co'a taya tsi'soni toana ëo je̱oñeje pa'ye cui'ne yeja caraja̱i maca yo'oye pa'ija̱'coa.
40013041	Pa̱i Mamaquëpi jëjo daoja̱'quë api, hui̱ñaohua'ire i̱ cua̱ñe te̱'tere pa'ijë tayo yo'oye yecohua'ire necohua'ire, cui'ne co'acohua'ire tsi'soja̱'cohua'ire.
40013042	Tsi'soni toana ëo je̱oja'cohua'i a'ë. Ja̱ropi yureta'a oijë cui'ne cu̱ji qui̱'coja̱'hua'i a'ë.
40013043	Ja̱ maca Maija'quë yëye yo'ocohua'ipi ë̱së miañeje miaja'cohua'i a'ë, i̱ohua'i pëca ja'quë te̱'tere pa'ijë. Ja̱je pa'ina, mësarupi ca̱jonoa hue'ecohua'i pani ¡asajë̱'ë!
40013044	Ma'tëmo pa'i te̱'te cato curi mahuë yejana quë̱ni yahue o̱ase'eje̱ pa'io. Ja̱je pa'ioni te'i pa̱ipi curi mahuëre ti̱'ani cui'naoni i̱ti macana se yahue o̱ani ai sihuaquë sani si'aye i̱ paye i̱si saoni curi quë'i yejare huerose'eje̱ pa'ye a'ë.
40013045	Ma'tëmo pa'i te̱'te cato co'amaña i̱siquëpi jai do'i quë̱nare pare perla hue'yosi quë̱na përe, co'equë cu'iyeje̱ pa'ye a'ë.
40013046	Ja̱je co'equë jai do'ire ti̱'ani si'aye i̱ pase'e i̱si je̱ani, jai do'i quë̱nare pare hueroyeje̱ pa'ye a'ë.
40013047	Ma'tëmo pa'i te̱'te cato hua'i yo'econi jai tsiayana je̱o dëoni coa si'a hua'ire neñeje pa'ye a'ë.
40013048	Hua'i yo'eco ti̱mësi maca hua'i yo'ecohua'ipi mejahuëna naë mani ja̱ropi ñu'ijë sahuajë de'o hua'ise'ere do'rohuëna ayajë co'acohua'ise'ere je̱ococohua'i a'ë.
40013049	Ja̱je yeja caraja̱isi maca hui̱ñaohua'ipi etani co'acohua'ire cui'ne de'o hua'ire sahuajë huahueja̱'cohua'i a'ë.
40013050	Ja̱ maca co'acohua'ire cato toa cojena je̱o dëorena, ja̱ropi cu̱ji qui̱'cojë oija̱'cohua'i a'ë.”
40013051	Ja̱ maca Jesús se̱ji'i, ja̱ohua'ire: “¿Asaye mësaru si'aye iye?” Se̱ina, sehuohuë: “Ja̱je pa'ijë̱'ë asayë, Ëjaë.”
40013052	Cajëna, Jesupi capi: “Cua̱ñese'e ye'yaquëpi Maija'quë cua̱ñe te̱'te ayere ai ye'yequë pani huë'e paquëje̱ pa'i po̱nëji, i̱ de'huase'ere co'amaña cui'ne ai co'amaña etoquë i̱siyeje̱ pa'irepa.”
40013053	Ja̱ maca Jesús ja̱je quëaquë ye'ya tëjini saji'i, yequë hue̱'ñana.
40013054	Sai ti̱'api, i̱ yejana i̱ ai de'o sitona. Ja̱rona ti̱'asiquëpi pa̱i tsi'si hue̱'ñana ye'yapi. Ye'yaquëna, pa̱ipi ai cuasajë ñajë cahuë: “¿Jerona iquë ye'yei'ni, jerepa ta̱'ñe caye? ¿Merepa cui'ne pa̱i yo'o ti̱'a ma'ñe yo'oquë'ni?
40013055	Carpintero mamaquëta'a cui'ne i̱ñore pa'iyë, i̱ pëca ja'co María. Cui'ne Jacobo, José, Simón, Judas pa'iyë, i̱ yo'je tsi̱je.
40013056	I̱ñore i̱ yo'je tsi̱ nomiohua'ije̱ pa'iyë. ¿Ja̱je pa'ito jerona iye si'aye ye'yei'ni?”
40013057	Ja̱je cajë coejë asaye pa̱huë, i̱ caye. Ja̱je coejëta'are Jesupi capi, ja̱ohua'ire: “Si'aohua'i yëyë, Maija'quë jëjo daoquëre. Ja̱je pa'iquëta'are i̱ ai de'osi yeja acohua'i cui'ne huë'e acohua'irepa coeyë, i̱te.”
40013058	I̱te i̱re papi cajë asama' do'ire ñaquë ja̱ro cato jaiye pa̱i yo'o ti̱'a ma'ñe neñe pa̱pi.
40014001	Ja̱ mu'seña Herodes Galilea cua̱ñequë paji'i. Ja̱je pa'ipi Jesús pa̱i yo'o ti̱'a ma'ñere yo'oyere asapi.
40014002	Asani i̱ ja̱'re co̱ni pa'icohua'ire capi: “Juan oco doquëpi huëni tutu paquë yo'oma'quë.”
40014003	Ja̱je cuasapi, Herodes cato Juanre tse̱ani hue̱ni co'acohua'ire co hue̱'ñana cosiquë sëte yo'jei Felipe nëjo do'ire.
40014004	Juan cato caëña, Herodesre: “Më nëjore payeje̱ pama'ë pa'ijë̱'ë.”
40014005	Ja̱je caquëna, Herodes Juanre huani je̱osi'i caquëta'a pa̱ini ca'raquë pa̱pi, si'aohua'i Juanre Maija'quë coca quëaquë api ca do'ire ca'raquë.
40014006	Ja̱je pa'iquëta'are i̱te Herodesre co̱asi mu'seña ti̱'asi maca Herodías mamacopi pa̱i tsi'sisicohua'i ñajëna, etani pairacona, Herodes ñani ai sihuaquë.
40014007	Ca nëopi si'aye më'ë se̱ñe pa'ito i̱sisi'i, co'amaña.
40014008	Ja̱je ca maca pëca ja'copi du'ru yëhuosico sëte cao, Herodes: “Juan oco doquë si̱opëre quë̱na de'huana ayasiconi i̱sijë̱'ë.”
40014009	Ja̱je ca maca Herodes oi ëayerepa asapi. Ja̱je i̱pi tsoe si'aohua'i soisicohua'i asajëna, i̱sisi'i, më se̱ñere ca nëo huesosiquë sëte jëjo saopi, i̱sijë̱'ë caquë.
40014010	Ja̱ maca cua̱ñeiña, sani Juan cosiquë pa'iquëre si̱opëse'e tëto tëaja̱ni,
40014011	quë̱na de'huana ayasiconi dani i̱sihuë, nomi tsi̱ona. Ja̱opi se i̱sio, pëca ja'cona.
40014012	Ja̱je yo'orena, Juanre ye'yecohua'ipi dani i̱ ca̱pëse'e sani ta̱huë. Ta̱ni ja̱ jeteyo'je sani Jesure quëahuë, i̱ti yo'ose'ere.
40014013	Ja̱ropi ja̱re asani Jesús saji'i, pa̱i peo hue̱'ñana yohuëja̱'a. Ja̱je saisiquëta'are pa̱ipi asa ti̱'ani i̱te tui huëohuë, yejaja̱'a pa̱i daripë pa'icohua'ipi.
40014014	Jesús yohuëpi etaquë ñaquëna, jai pa̱i paë'ë. Ja̱je pa'ijëna, teaye oi ja̱ohua'ire ñani jujupi, ju̱'icohua'ire i̱ohua'i dacohua'ire.
40014015	Tsoe na'iquëna, ñani i̱ ye'yacohua'ipi Jesús quë'rona dani cahuë: “Tsoe na'iji. I̱ño pa̱i peo hue̱'ña'ë. De'oji. Ja̱ macaja̱'a ca tëjijë̱'ë, sani pa̱i pa'i hue̱'ñana hueroni a̱o maña a̱ijajë.”
40014016	Cajëna, Jesupi capi, ja̱ohua'ire: “Saiye peoji. Ja̱ohua'ire mësarupi a̱ojë'ë.”
40014017	Caquëna, ja̱ohua'ipi cahuë, i̱te: “Peoyë. Coa cinco pan cui'ne caya hua'ire pare payë, i̱ño.”
40014018	Cajëna, Jesupi capi: “Dajë̱'ë, i̱ñona i̱tire.”
40014019	Cani cui'ne pa̱ire cua̱ñepi, tayahuëna ja'ru sajë̱'ë, caquë. Ja̱ jeteyo'je i̱ jë̱ñapi cinco pan pë̱a cui'ne cayaohua'ire i̱ni ca̱jiquë ma'tëmona ñaquë, Maija'quëre de'oji caquë pëpapi. Pëpani panre jë'yeni i̱ ye'yacohua'ina i̱sipi. I̱sina, ja̱ohua'ipi pa̱ire se a̱ohuë.
40014020	Si'aohua'i a̱ni huajësicohua'i paë'ë. Ja̱ jeteyo'je a̱ni jujase'ere doce do'rohuë̱arepa ayahuë.
40014021	Ja̱ a̱isicohua'i cato paë'ë, cinco mil ë̱mëohua'ise'e. Nomiohua'ire cui'ne tsi̱re cue̱cueye peoyerepa ja̱ohua'ique pa'ini ai jerepa pa'iyë.
40014022	Ja̱ jeteyo'je Jesús pa̱ini pëpa tëjiquë i̱ ye'yacohua'ise'ere du'ru jai yohuëna aya mëijë'ë caëna, aya mëtena, jaira je te̱'tena jëjo saopi.
40014023	Pa̱ire pëpa tëjini mëji'i, jai cu̱tihuëna te'i, Maija'quëre se̱si'i caquë. Ñami de'osi maca Jesús ja̱rote te'i paji'i.
40014024	Jai yohuë cato jopo jairare ja̱ yë'ta'a saio nëco'ë, to̱'añepi yohuëna tutu ju'aquëna, saë'ë.
40014025	Ñataquëna, Jesús i̱ohua'i quë'rona tsioja̱ji'i, oco da'ca ë̱mëjeja'a nëcaquë.
40014026	Ja̱ maca i̱ ye'yacohua'i tsiayaja̱'a nëcaquë daina, ñani quëquë huesëjë ca'rajë cuihuë: “¡Pa̱i joyo huatio!”
40014027	Ja̱je cajëna, Jesupi capi, ja̱ohua'ire: “Quëcojë̱'ë, yë'ë a'ë. Ca'rama'pë pa'ijë̱'ë.”
40014028	Caquëna, ja̱ maca Pedropi capi, ñeje: “Ejaë, më'ërepa pani yë'ëreje̱ cua̱ñejë'ë, tsiayaja̱'a nëcaquë sasi'i, më'ë quë'rore pana.”
40014029	Caquëna, Jesupi capi: “Daijë̱'ë.” Caëna, Pedropi yohuëpi cajeni tsiayaja̱'a nëcaquë sai huëopi, Jesús pa'i hue̱'ñana ti̱'asi'i caquë.
40014030	Ja̱je saiquëta'a tutu ju'ayena asaquë, quëquëquë du'i huëoquë cuipi: “¡Huasojë̱'ë, Ëjaë!”
40014031	Ja̱re i̱ti macapi Jesús jë̱ñana tse̱aquë capi, i̱te: “¡Yë'ëna quëcoyere a'ri maña paquë, më'ë! ¡Me yo'oquë nema'quëje̱ pa'ire cuasaë'ni!”
40014032	Jai yohuëna aya mëisi maca tutu to̱mepi.
40014033	Ja̱ maca jai yohuë pa'icohua'ipi Jesuna do're ja'runi cahuë: “Nuñerepa më'ë Maija'quë mamaquëre pa'ë.”
40014034	Je̱'ejë ti̱'ahuë, Genesaret yejana.
40014035	Ti̱'arena, pa̱ipi Jesús daise'ere asa ti̱'ani si'a hue̱'ña i̱ti yeja pa'icohua'ire quëahuë. Quëarena, i̱ pa'i hue̱'ñana ju̱'icohua'ire dahuë.
40014036	Dajë se̱i'ë, i̱ ju'i ca̱na patoni co'yato de'oma'quë cajë. Ja̱je cani si'aohua'i i̱ ju'i ca̱na patocohua'ipi co'ya sahuë.
40015001	Jerusalénpi fariseohua'i cui'ne cua̱ñese'e ye'yacohua'ipi daisicohua'ipi Jesús quë'rona tsio dani se̱i'ë:
40015002	“¿Me yo'ojë më'ë ye'yacohua'i mai aipë cua̱ñese'e sehuocaiye pa̱ñe'ni, ja̱ yë'ta'a a̱o a̱ima'në jë̱ña tsoajë̱'ë, cua̱ñese'e?”
40015003	Ja̱je cajëna, Jesupi se̱ji'i, ja̱ohua'ire: “¿Cui'ne mësaru me yo'ojë Maija'quë cua̱ñese'e de'oye sehuocaima'pë pa̱i cua̱ñese'ere de'oye sehuoye'ni?
40015004	Maija'quë cato capi: ‘Më ja'core cui'ne më ja'quëre ëjaohua'ire ñaquë pajë̱'ë.’ Cui'ne capi: ‘Pëca ja'quëre cui'ne pëca ja'core co'aye sa̱ñope caquë cato huani je̱o cua̱ñoja'quë.’
40015005	Ja̱je pa'iquëta'are mësarupi cayë pëca ja'quëre cui'ne pëca ja'core caye de'oji: ‘Tsoe si'aye yë'ë paye Maija'quëna i̱si saohuë. Ja̱je pa'ina, co̱caiye peoyë.’
40015006	Cui'ne ja̱je cacohua'ipi pëca ja'quëre pa̱nita'a pëca ja'core co̱caiye peoyë, cuasajë pa'iyë. Ja̱je yo'ojë Maija'quë cua̱ñese'ere do'i peoye ne huesoni coa pa̱i cayere sehuocaijë pa'iyë.
40015007	¡Coa cacohua'i! Nuñerepa Maija'quëre quëacaiquë Isaías capi, mësaru ayere toyaquë ñeje:
40015008	Iye pa̱i yë'ëre yë'opose'e oiyë, I̱ohua'i joyo cato so'ore pa'ina.
40015009	Mësaru Maija'quëre se̱ñe do'i peoye a'ë, Pa̱ise'e cua̱ñeñepi huëojë yo'ojëna.”
40015010	Ja̱ maca pa̱ire soini capi: “De'hua asajë cuasa ti̱'ajë'ë.
40015011	Yë'opoja̱'a cacaye cato pa̱ire co'a de'hua ma'ñe a'ë. Coa ai jerepa pa̱ire co'a de'huaye cato yë'opopi etaye a'ë.”
40015012	Ja̱ maca i̱ ye'yacohua'ipi Jesús quë'rona tsio dani cahuë: “¿Asaë, më'ë fariseo pa̱i më'ë cayere asajë oise'e?”
40015013	Ja̱je cajëna, i̱pi sehuopi, ja̱ohua'ire: “Yë'ë ja'quë, ma'tëmo pa'iquë ta̱ ma'ñe cato peo hue̱'ñarepa duta ja̱'ñe a'ë.
40015014	Coa ñajë'ë, i̱ohua'ise'e pa'ija̱jë. Ja̱ohua'i cato ñaco ca̱ peocohua'i a'ë. Cui'ne ñama'cohua'ini cuacohua'i a'ë. Ja̱je pa'ina, ñama'quëpi cui'ne ñama'quëni sai saquë pani si'a jupë cojena du'iye pa'iji.”
40015015	Pedropi ja̱ maca capi, Jesure: “Quëajë̱'ë, më'ë quëase'e ayere.”
40015016	Caquëna, Jesupi capi: “¿Mësaruje̱ ja̱ yë'ta'a asa ti̱'ama'pë pa'iye?
40015017	¿Huesëye, mësaru, si'a a̱o yë'opoja̱'a cacani ë̱tatu'una saise'epi jeteyo'je eta saiye?
40015018	Ja̱je pa'iquëta'are yë'opoja̱'a etaye cato joyo pa'iyepi etaji. Ja̱'ë, pa̱ire co'ayerepa neñe.
40015019	Ja̱je pa'ina, joyopi etaji, co'aye cuasaye, huani je̱o ëaye, nomi ëaye cuasaye, co'amaña ñañe, coa cosoye, cui'ne co'a coca caye.
40015020	Iye a'ë, pa̱ire co'a de'huayerepa. Jë̱ña tsoajë̱'ë cua̱ñese'ere sehuoma'pë a̱iñe cato pa̱ire co'aye ne ma'ñe a'ë.”
40015021	Jesupi ja̱ropi etani saji'i, Tiro cui'ne Sidón yejana.
40015022	Ja̱rote paco'ë, cananea nomio ja̱opi Jesús quë'rona cuico daco'ë, ñeje: “¡Ëjaë, David mamaquë oijë̱'ë, yë'ë macare! Yë'ë mamacopi huati joyore hue'eco, ai ai yo'oco co'ayerepa.”
40015023	Ja̱je catoje̱ Jesús ti a'ri mañaje sehuoma'ë saji'i. Saina, i̱ ye'yacohua'ipi dani i̱te se̱i'ë: “Quëa saojë̱'ë, te'ija. Co'aye mai jeteyo'jeja̱'a cui daoco.”
40015024	Cajëna, Jesupi capi: “Maija'quë yë'ëre jëjo daopi, Israel pa̱ini caquë yëi ñama ne huesëse'eje̱ pa'ioni caquë.”
40015025	Ja̱je pa'iquëta'are i̱ ña hue̱'ñana do're ja'runi cao: “¡Ëjaë, co̱caijë̱'ë!”
40015026	Ja̱je cacona, Jesupi capi, ja̱ote: “De'oma'coa, mamajë a̱iconi a̱ore jioni jo'ya yaina a̱oto.”
40015027	Ja̱je catoje̱ i̱opi i̱te cao: “Ja̱je pa'ijë̱'ë, Ëjaë. Ja̱je pa'iquëta'are jo'ya yaije̱ a̱icohua'i a'ë, pa̱i a̱ni to̱ ne'ña mañaje.”
40015028	Ja̱je cacona, Jesupi capi, ja̱ote: “¡Nomio ta̱'ñerepa neñe pa'iji, cuasayë, më'ë! Më'ë yëse'e nese'eje̱ pa'ija̱quë.” Caëna, i̱ti macapi i̱o mamaco co'yasico paco'ë.
40015029	Jesús ja̱ropi etani Galilea jaira të̱'tëpaja̱'a tëto sani cu̱tihuëna mëni ja̱rona ja'rupi.
40015030	Ja̱rote pa'ina, jai pa̱i daë'ë, i̱ pa'i hue̱'ñana. Daijë dahuë, do'pëcohua'ire, ñama'cohua'ire, asama'cohua'ire, peo tupë̱are, cui'ne jai pa̱i yeque ju̱'icohua'ire dahuë. Dani i̱ quë̱o yë'quë macana oijëna, Jesupi jujupi, ju̱'icohua'ire.
40015031	Pa̱i ña quëquëyerepa yo'opi, asama'cohua'ipi cui'ne coca cama'cohua'ipi asajë cajëna, nëcañoa peo tupë̱api de'ocohua'i po̱nëjëna, do'pëcohua'ipi cu'ijëna cui'ne ñama'cohua'ipi, ñacohua'i po̱nëjëna. Ja̱je yo'oquëna, ñajë Israel pa̱i Maija'quëre ai de'oji cajë sihuahuë.
40015032	Ja̱ maca Jesús i̱ ye'yacohua'ire soini capi: “Teaye iye pa̱i mañare oi ñañë. Tres mu'seña pa'iji, i̱ño i̱ohua'i pa'iye. Ja̱je pa'ijë ti peoyë, i̱ohua'i a̱i mañaje. Ja̱je pa'ina, a̱ima'cohua'ire huë'ena jëjo saoye pa̱si'i saijë ma'ana dahuëra ju̱'ima'cohua'ini.”
40015033	Caquëna, ja̱ maca i̱ ye'yacohua'ipi cahuë, i̱te: “Ja̱je pa'iquëta'are ¿me i̱ño pa̱ije peo hue̱'ña a̱o hueroni a̱oñe'ni, jai pa̱ire pare?”
40015034	Cajëna, Jesupi se̱ji'i: “¿Je so̱ pan paye'ni, mësaru?” Se̱ina, i̱ohua'ipi cahuë: “Siete pan cui'ne a'ri maña tsiaya hua'ire payë.”
40015035	Cajëna, ja̱ maca pa̱ire cua̱ñepi, yejana ja'ru sajë̱'ë caquë.
40015036	Ja'rusi maca siete pan cui'ne hua'ire i̱ni Maija'quëre de'oji caquë se̱ji'i. Se̱ni tëjini i̱ ye'yacohua'ina se i̱sina, ja̱ohua'ipi pa̱ire se a̱ohuë.
40015037	Ja̱ maca si'aohua'i a̱ni huajëhuë. Ja̱je pa'itoje̱ ja̱ yë'ta'a siete do'rohuë̱a a̱ni jujase'e nëaëna, ayahuë.
40015038	I̱ti a̱isicohua'i cato cuatro mil pa̱i paë'ë, nomiohua'ire cui'ne tsi̱re cue̱cuema'pëna.
40015039	Ja̱ jeteyo'je Jesús pa̱ire sai pëpa tëjini jai yohuëna aya mëni saji'i, Magdala yejana.
40016001	Fariseohua'i cui'ne saduceohua'i co̱ni Jesure neñañu'u cajë dani ma'tëmo ayere pa̱i yo'o ti̱'a ma'ñere i̱ñojë'ë se̱i, i̱pi yo'ouna, ñani tse̱añu'u cajë.
40016002	Ja̱je cajë se̱jëna, i̱pi sehuopi, ja̱ohua'ire: “Na'iquëna, ma'tëmo maja'ico pa'ina, ñani mësaru cacohua'i a'ë, ‘De'o mu'se pa'ija̱'coa.’
40016003	Cui'ne ñataquëna, nea siri pa'ina, ñani cacohua'i a'ë, ‘yure cato co'a mu'se pa'ija̱'coa.’ ¡Mësaru, coa cacohua'i a'ë! Ma'tëmore ñani ta̱'ñe asacohua'ita'a ¿me yo'ojë iye mu'seña yo'oye ñani ta̱'ñe cama'pë ja̱ yë'ta'a huesëcohua'i pa'iye'ni?
40016004	Iye co'a pa̱i nuñe yo'oma'cohua'ipi se̱ñë, ma'tëmo yo'oyere nejë'ë ñañu'u cajë. Ja̱je se̱jëta'are Jonásre yo'ose'eje̱ pa'yepi i̱ñose'e pasipi. Jerepa yo'o i̱ñoñe peoji.” Ja̱je cani je̱oni saji'i.
40016005	Jaira je të'huina je̱'ejë i̱ ye'yacohua'i pan sayere hua̱nëyei'ë.
40016006	Hua̱nëyesicohua'ini Jesupi ja̱ohua'ire capi: “I̱na de'hua ñajë'ë, fariseohua'i cui'ne saduceohua'i o'saque pa'iji.”
40016007	Caquëna, i̱ ye'yacohua'ipi sa̱'ñe i̱ohua'ija̱'a cahuë: “Mai panre dama'pë patena, caji.”
40016008	Ja̱je yahue caye Jesupi asani capi, ja̱ohua'ire: “¿Me yo'ojë pan peoyë caye'ni? ¿Ai jerepa mësaru, yë'ëre nequë api, cuasayere peoye'ni?
40016009	¿Ja̱ yë'ta'a asa ti̱'añe pa̱ñe, cui'ne ñañe pa̱re cinco pan pa'ise'ere cinco mil pa̱ire a̱ose'eje̱ cui'ne a̱ni jujarena, do'rohuë̱ana de'huase'eje̱?
40016010	¿Cui'ne siete pan pa'ise'epi cuatro mil pa̱ire a̱o maca do'rohuë̱a nëase'eje̱ cuasaye pa̱ñe?
40016011	¿Me yo'ojë mësaru yë'ë ca maca panre caji, cuasare'ni? De'hua ñajë'ë, fariseohua'i cui'ne saduceohua'i o'sana co̱'me huesëye.”
40016012	Ja̱je ca maca cuasa ti̱'ahuë, Jesús pan neñere cama'ë pa'ise'ere. Coa ai jerepa Fariseo cui'ne saduceohua'i ye'yayere case'ere.
40016013	Jesús Cesarea Filipo yeja quë'rona ti̱'ani i̱ ye'yacohua'ire se̱ji'i: “¿I̱queipi caye'ni, Pa̱i Mamaquëre?”
40016014	Caquëna, ja̱ohua'ipi cahuë: “Yecohua'ipi cayë, Juan oco doquë api. Yecohua'ipi cayë, Elíaspi. Cui'ne yecohua'ipi ja̱ yë'ta'a yeque cayë, Jeremiaspi pa̱nita'a yequë Maija'quë jëjo daoquë api, caye.”
40016015	Ja̱ maca ja̱ohua'ire capi: “Cui'ne mësaruta'a ¿i̱queipi caye'ni?”
40016016	Caquëna, Simón Pedropi capi: “Më'ë cato Cristo a'ë, Diusu huajëquërepa mamaquë a'ë.”
40016017	Caquëna, Jesupi sehuopi: “De'oji. Simón Jonás mamaquë yecohua'ije̱ më'ëre quëaye pa̱huë. Coa yë'ë Ja'quë ma'tëmo pa'iquëpi i̱ñopi.
40016018	Ja̱je pa'ina, yë'ëpi më'ëre cayë Pedro ja̱re iye quë̱na pë ë̱mëje'ena yë'ë huë'e nesi'i. Neina, ju̱'iñe tutuje̱ quëcoquë ti neñe peoji.
40016019	Yë'ëpi më'ëre ma'tëmo pa'i te̱'te hui'yocore i̱sija̱'quë a'ë. Më'ëpi iye yejana sëaquë pa'ito ma'tëmoje sëaye pa'iji. Cui'ne më'ëpi iye yejana joyequë pa'ito ma'tëmoje joyeye pasipi.”
40016020	Ja̱ maca Jesupi cua̱ñepi, i̱ ye'yacohua'ire. Yë'ëre Cristo api, cajë pa̱ire quëama'pë caquë.
40016021	Ja̱re ja̱ macapi Jesupi quëa huëopi, i̱ ye'yacohua'ire. Jerusalénna sani ai yo'oja̱'quë a'ë, Maija'quë huë'e ñacaicohua'i ëjaohua'ipi cui'ne cua̱ñese'e ye'yacohua'ipi yo'ojëna, caquë. Cui'ne capi, ja̱je yo'ojë huani je̱oja'cohua'i a'ë. Ja̱je huani je̱osicohua'ita'are toaso̱ mu'seña pa'i maca huëija̱'quë a'ë.
40016022	Ja̱ maca Pedropi ti̱rona i̱te sani yëhuosi'i caquë capi: “¡Maija'quëje̱ ja̱je yo'oye coeji, Ëjaë! ¡Ja̱je yo'oye ti peoja̱quë më'ëre!”
40016023	Ja̱je caquëna, Jesús co'ye po̱nëni ñani i̱te Pedrore capi: “Saijë̱'ë. Yë'ë quë'ro pa'ima'ë, huati ëjaë. Yë'ëre jo̱sa tëhuoquë, ai. Më'ë cato Maija'quë cuasayeje̱ cuasama'quë a'ë. Coa pa̱i cuasayeje̱ cuasaquë a'ë.”
40016024	Ja̱ maca Jesupi i̱ ye'yacohua'ire capi: “Yë'ëre tuiye yëcohua'i pani hua̱nëyeye pa'i co'ye de'oye pa'iyere. Ja̱je yo'oni ai yo'oye pa'ito quëcojë tuiye pa'iji, co'ye cuasama'pë.
40016025	Ja̱je pa'ina, co'ye de'oye pa'iyere cuasaquë yo'oquëpi coa ne huesoja̱'quë api, i̱ pa'iye. Ja̱je pa'iquëta'are yë'ë do'ire ai yo'oquë i̱ pa'iye ne huesosiquëpi ti̱'aja'quë api, pa'iye.
40016026	Ja̱je pa'ina, ¿I̱quere co̱caiye pa'iquë'ni, pa̱ipi si'aye iye yejana co'amañare pajëta'a joyore ne huesoto? ¿Je ja'ye sa̱iñe pa'iquë'ni, i̱ joyo do'ire?
40016027	Ja̱je pa'ina, Pa̱i Mamaquë daija̱'quë api, si'a i̱ pëca ja'quë de'o tutu quë'ipi cui'ne i̱ hui̱ñaohua'ina co̱ni. Ja̱ maca i̱pi sa̱ija'quë api, te'ohua'ise'e yo'ose'eje̱ pa'ye.
40016028	Ja̱je pa'ina, nuñerepa cayë, ja̱ yë'ta'a yure pa'icohua'i ju̱'ima'pë Pa̱i Mamaquë i̱ quë'ropi daina, ñaja'cohua'i a'ë.”
40017001	Seis mu'seña tëto sai maca Jesupi sapi, Pedrore, Jacobore cui'ne Juanre Jacobo yo'jeire te'i ja̱ohua'i ja̱'re saji'i, jai ë̱më cu̱tihuëna.
40017002	Ja̱rona i̱ ca̱pë i̱ohua'ique ñajëna, ti̱ñerepa po̱nëpi. I̱ tsia cato ë̱së mëiñeje pa'yere miaco po̱nëpi. Cui'ne i̱ ju'i ca̱pi toaje̱ pa'iorepa po̱nëpi, miañerepa.
40017003	Cui'ne ja̱ maca ñañu'u cuasama'pë pa'ise'ere ñahuë, Moisés cui'ne Elías, Jesús ja̱'re cocare cajëna.
40017004	Ja̱ maca Pedropi capi, Jesure: “Ëjaë, ¡De'oji. Yureta'a i̱ñore pañu'u! Më'ëpi yëto neñu'u toaso̱ a'ri huë̱'ña: më'ë tse̱core te'ore, Moisés tse̱core, cui'ne Elías tse̱core yecore.”
40017005	Ja̱ yë'ta'a Pedro cocare caquëna, miacore papi sirio nëca meni peo hue̱'ña ca̱'ne huesona sirio jopopi yë'ose'e ñeje pi̱siquëna, asahuë: “Iquë yë'ë mamaquëre papi i̱ni ai sihuaquë pa'iyë. Asajë̱'ë, i̱ cayere.”
40017006	Iyere asani i̱ ye'yacohua'i yejana i̱ohua'i tsiapi meñe simeni u̱ë'ë, quëquëquë huesëni.
40017007	Ja̱ maca Jesupi i̱ohua'i quë'rona tsioja̱ni patoquë capi: “Huëijë̱'ë. Ca'rama'pë pa'ijë̱'ë.”
40017008	Caquëna, huëijë coa Jesuse'e te'i pa'ina, ñahuë, yecohua'ita'a peojëna.
40017009	Ja̱ropi cajejëna, Jesupi cua̱ñepi, ja̱ohua'ire: “Quëama'pë pa'ijë̱'ë, yecohua'ire, iye mësaru ñase'e. Pa̱i Mamaquë ju̱'isiquëpi cui'naëpi huëima'ë pa'ito ju̱ni huëisi maca quëajë̱'ë.”
40017010	Ja̱ maca i̱ ye'yacohua'ipi Jesure se̱i'ë: “¿Me yo'ojë cua̱ñese'e ye'yacohua'i ja̱je pa'ito Elíaspi du'ru daija̱'quë api, caye'ni?”
40017011	Cajëna, Jesupi sehuopi: “Nuñerepa cayë. Du'ru daija̱'quë api. Si'aye ne de'huaja̱'quë api.
40017012	Ja̱je pa'iquëta'are yë'ëpi cayë, mësarute. Elíaspi tsoe daji'i. Daisiquëta'are i̱ohua'ipi de'hua ñama'pë coa i̱ohua'i yëyeje̱ yo'ohuë, i̱te. Ja̱je cui'ne Pa̱i Mamaquëje̱ ai yo'oja̱'quë api, ja̱re ja̱ohua'i jë̱ñapi yo'ojëna.”
40017013	Ja̱ maca i̱ ye'yacohua'ipi cuasa ñajaë'ë, Juan oco doquë pa'isiquëni caji cuasajë.
40017014	Pa̱i pa'i hue̱'ñana daisi maca Jesús quë'rona te'i tsio dani i̱ ña hue̱'ñana do're ja'runi capi:
40017015	“Ëjaë, oijë̱'ë, yë'ë mamaquëre. Ai yo'oji, hue'hue dahuëre hue'equë. Ja̱je pa'ipi jaiye toana ta̱i yequere tsiayana du'i yo'oji.
40017016	Iye macana dahuë, i̱te. Më'ë ye'yacohua'ina, i̱ñosiquëta'are juju ti̱'ama'pë paë'ë.”
40017017	Caquëna, Jesupi sehuopi: “¡I̱na, necaiquë api cuasama' pa̱i cui'ne co'acohua'i! ¿Je yëhuarepa pa'ija̱'quë a'ni, mësaru ja̱'re co̱ni? ¿Je yëhuarepa quëcoja̱'quë a'ni? Dajë̱'ë, i̱ñona tsihua'ëre.”
40017018	Cani ja̱ maca Jesupi co'a joyore pë̱ni eto saopi, tsihua'ëre pa'isicore. Ja̱re i̱ti macapi tsihua'ë huajëquë co'yapi.
40017019	Ja̱ jeteyo'je i̱se'ere i̱ ye'yacohua'i cahuë: “¿Me yo'ojë yëquë huatire eto saoye pa̱re'ni?”
40017020	Se̱jëna, Jesupi capi: “Mësaru ne ti̱'añe peoji, cuasayere payë. Nuñerepa cayë. Mësarupi mostaza ca̱ ja'iore ne ti̱'añe pa'iji cuasayere hue'ecohua'i pani cara'huë ja̱ cu̱tihuëre: ‘Saijë̱'ë, iye macapi yequë hue̱'ñana.’ Carena, ai cu̱tihuëpi saija̱'coa. Ti coa ca jujaye peoji, mësarupi neñe pa'iji cuasacohua'i pani.
40017021	Ja̱je pa'iquëta'are iye co'a joñoare cato, eto saoye pa'iji Maija'quëre se̱ñepi cui'ne a̱o a̱ima'pë se̱ñepi.”
40017022	Si'a jupë Galilea quë'rore cu'i maca Jesupi capi, ja̱ohua'ire: “Pa̱i Mamaquëre tse̱ani pa̱ina i̱si huesoja̱'cohua'i a'ë.
40017023	Ja̱je yo'ojë huani je̱oja'cohua'i a'ë. Ja̱je huani je̱osicohua'ita'are toaso̱ mu'seña pa'i maca cui'naëpi huëija̱'quë api.” Ja̱je quëaquëna, ai oi ëaye asahuë.
40017024	Jesús cui'ne i̱ ye'yacohua'i Capernaum daripëna ti̱'asi maca Maija'quë huë'e do'ire curiquë se̱cohua'ipi Pedrore sani ñani se̱i'ë: “¿Mësaru ye'yaquë curiquë sa̱iquë Maija'quë huë'e do'i?”
40017025	Cajëna, Pedropi sehuopi: “Ja̱je pa'ijë̱'ë. Sa̱iji.” Ja̱je cani huë'ena Pedropi cacaquëna, Jesupi du'ru i̱te capi, ñeje: “¿Me cuasaquë'ni, më'ë Simón? ¿Neni iye yeja ëjaohua'i co'amaña pa do'i cui'ne pa'i do'i se̱ñe'ni, i̱ohua'i tse̱cohua'i panita'a ti̱ohua'ini se̱ñe?”
40017026	Caquëna, Pedropi sehuopi, i̱te: “Ti̱ohua'ini se̱ñë.” Caquëna, Jesupi capi, i̱te: “Ja̱je pa'ito i̱ohua'i tse̱cohua'i cato sa̱iñe peoji.
40017027	Ja̱je pa'iquëta'are sa̱ñope yo'oyere coejë sa̱iñu'u. Ja̱je pa'ito jairana sani mojë'ë, hua'ini. Du'ru macarepa hui'yoquëni moni i̱ yë'opore curiquë pa'ina, i̱ni sani sa̱ijë'ë, si'aye, yë'ë pa'i do'i cui'ne më'ë do'i co̱ni te'epi.”
40018001	Ja̱re ja̱ macapi i̱ ye'yacohua'i Jesús quë'rona tsioja̱ni se̱teña, i̱te: “¿Nepi jerepa pa'iohua'i pa'ija̱'cohua'i a'ni, ma'tëmo?”
40018002	Cajëna, ja̱ maca Jesupi tsihua'ëre soini i̱ohua'i jopona nëcoquë
40018003	capi: “Nuñerepa cayë. Mësarupi ja̱'rë pa'ise'e je̱oni cui'ne tsihua'ëje̱ pa'iohua'i de'oma'pë pani ma'tëmo caca ti̱'añe peoji.
40018004	Ja̱je pa'ina, i̱ti jerepa pa'i ma'tëmo pa'i te̱'tequëpi, ai jerepa pa'i a'ë cuasama'quëpi iquë tsihua'ëje̱ pa'i pa'iji.
40018005	Cui'ne yë'ëni cuasajë iquëre tsihua'ëre de'oye necaicohua'i pani yë'ëni necaiyë.
40018006	Yë'ëre asaquëni yequëpi co'aye yo'oyere ye'yaquë pa'ito jai quë̱na pëpi ñaje tëcana sëani jai tsiayana hua̱i hue̱'ñana je̱o dëoto de'oji.
40018007	¡Co'acore pa'ni, iye yeja, pa̱ire co'aye yo'oyena ne ta̱oco! Pa̱ire co'ayena ne ta̱oñere jëaye ti peoji. Ja̱je pa'iquëta'are yecohua'ire co'aye yo'oyena ye'yaquë ne ta̱ñoquëpi ai jerepa teaye co'aquëpi pa'iji.
40018008	Ja̱je pa'ina, më'ë jë̱tëpi pa̱nita'a më'ë nëcayopi co'aye yo'oyena saco pa'ito tëto tëani so'ona je̱ocojë̱'ë. Ai jerepa de'oji, pa'i hue̱'ñana saiyepi peo tupëpi, pa̱nita'a do'pëquëpi, toa yejana caya jë̱ña cui'ne caya nëcañoa hue'equëpi je̱oco cua̱ñoto co'aji.
40018009	Pa̱nita'a më'ë ñacoapi co'ayena saco pa'ito duta je̱oni so'ona je̱ocojë̱'ë. Ai jerepa de'oji, pa'i hue̱'ñana cacayepi te'e ñacoa hue'equë api, toa yejana caya ñaco ca̱ hue'equëpi je̱oco cua̱ñoto co'aji.
40018010	Coema'pë pa'ijë̱'ë, icohua'i a'ricohua'ire. Quëare payë. Ja̱ohua'i cato hui̱ñaohua'ire payë, ma'tëmore yë'ë ja'quë ña hue̱'ñare.
40018011	Pa̱i Mamaquë cato daisiquë api, ne huesëse'ere huasosi'i caquë.
40018012	¿Me yo'oquë a'ni? Cien yëi ñamare paquëni te'i ne huesësiquë pa'ito sani co'equë api, noventa y nueve ñamare cu̱tina je̱o sani.
40018013	Ja̱je co'equë ne huesësiquëre ti̱'asiquë pani noventa y nueve ne huesëma'cohua'ire sihuaye jerepa sihuaquë api.
40018014	Ja̱je cui'ne mësaru ja'quë ma'tëmo pa'iquëje̱ co'eji, te'e a'riquëje̱ ne huesëye pa̱ja'quë caquë.
40018015	Më'ë yo'jeipi co'aye më'ëre yo'osiquë pa'ito i̱se'ere cajë̱'ë, i̱ tayose'e asa sëtaja̱'quëre. Ja̱je caquëna, më'ë cayere asani sehuocaisiquë pa'ito, më'ë yo'jeire se quëcohuë, më'ëpi.
40018016	Ja̱je pa'iquëta'are më'ë caye asa yëma'ë pa'ito ja̱ maca soijë̱'ë, te'ire pa̱nita'a cayaohua'ire i̱ yo'oye ñacohua'ipi te'e cui'ne pa'ye caja̱'cohua'ire.
40018017	Ja̱ohua'ireje̱ asama'ë pa'ito quëajë̱'ë, jai pa̱i tsi'si sitona. Jai pa̱i catoje̱ asa yëma'ë pa'ina, ja̱ maca Maija'quëre asa ma'ñeje pa'ire je̱ojë'ë, pa̱nita'a pa'i do'i curiquë se̱quëje̱ pa'ire.
40018018	Nuñerepa cayë, mësarute. Iye yejana mësaru sëasiquë pani ma'tëmoje sëasiquë pasipi. Cui'ne mësarupi iye yejana joyesiquë pani cui'ne joyesiquë pasipi, ma'tëmoje.
40018019	Cui'ne cayë, mësarute yequeje̱. Mësarupi cayaohua'i iye yejare pa'ijë te'e cuasajë Maija'quë co'amañare se̱to yë'ë ja'quë ma'tëmo pa'iquëpi i̱sija̱'quë api.
40018020	Ja̱je pa'ina, cayaohua'i panita'a toaso̱cohua'i yë'ë mamire cajë tsi'sicohua'i pa'ito ja̱rote yë'ëje̱ pa'ija̱'quë a'ë.”
40018021	Ja̱ maca Pedro sani Jesure se̱ji'i: “¿Ëjaë, yë'ëni yë'ë yo'jeipi co'aye yo'oquë pa'ito je so̱ñe sa̱i de'huacaija̱'quë a'ni, i̱te?”
40018022	Caquëna, Jesupi sehuopi: “Sieteja̱'a pa'ye sa̱i de'huacaijë̱'ë caye pa̱ñë. Ai jerepa sa̱i de'huacaijë̱'ë, siete pa'ye setenta.
40018023	Ja̱je pa'ina, ma'tëmo pa'i te̱'te cato pa̱i ëjaëpi i̱te necaicohua'i ne do'ire sa̱iñeje pa'ye a'ë.
40018024	Ja̱'a ne de'hua huëoquëna, jaiye curiquë i̱ do'i sa̱iñe paquëre dahuë.
40018025	Darena, i̱ jo'yaë curiquë peoquë paji'i. Ja̱je peoquë pa'ina, i̱ ëjaëpi cua̱ñepi, i̱si je̱ojë'ë, i̱te cui'ne i̱ nëjore, mamajëre cui'ne si'aye i̱ co'amañaje ja̱ curipi i̱ do'i paye sa̱ija'quëre.
40018026	Ca maca i̱ jo'yaëpi i̱ ëjaë ña hue̱'ñana do're ja'runi se̱ji'i: ‘Ëjaë, quëcojë̱'ë, yë'ë macare. Sa̱ija'quë a'ë, si'aye më'ëre.’
40018027	Caquëna, ëjaëpi i̱te teaye caji cuasani oi ne de'huacani eto huasopi.
40018028	Ja̱ maca jo'yaëpi esa etani sai ti̱'api, yequëre i̱ cajeire, cui'ne necaiquëre ti̱'ani ñaje tëcana tse̱ani huani je̱o huëopi, ñeje caquë: ‘Sa̱ijë'ë, më'ë yë'ëre do'i payere.’ Ja̱ë cato a'ri maña i̱te do'i paquëni ja̱je yo'opi.
40018029	Ja̱ maca i̱ cajeipi do're ja'runi se̱ji'i: ‘Quëcojë̱'ë, sa̱ija'quë a'ë, si'aye më'ëre do'i paye.’
40018030	Ja̱je catoje̱ yequëpi coequë coa ai jerepa pa̱ire co'a hue̱'ñana sani copi, sa̱isi maca etoja̱'quë api, caquë.
40018031	Ja̱ maca ëjaë jo'yapi iyere ñani ai co'a ju̱'ijë sani quëahuë, i̱ohua'i ñase'ere si'aye.
40018032	Ja̱ maca i̱ ëjaëpi jëjo saopi, i̱te soija̱'cohua'ire. Soini capi, i̱te: ‘Co'a merepa co'a jo'yaë. Yë'ëpi më'ëre sa̱i de'huacaë'ë, si'aye më'ë do'i pa'ise'e më'ëpi se̱ina.
40018033	Më'ëje cui'ne më'ë cajeire quëcoquë sa̱i de'huacaiye paji'i, yë'ë më'ëre teaye caquëna, sa̱i de'huacaise'eje̱.’
40018034	Ja̱ maca i̱ ëjaëpi pë̱i ja̱je yo'osi do'ire cojë̱'ë, cua̱ñepi, si'aye sa̱ina, je̱ojë'ë caquë.”
40018035	Jesupi ja̱je ca tëjiquë capi: “Ja̱je cui'ne yë'ë ja'quë ma'tëmo pa'iquëje̱ mësaruteje̱ yo'oja̱'quë api, mësarupi pa̱i ñape cajeire joyore papi co'aye yo'ose'e sa̱i de'huacaiye pa̱cohua'ire.”
40019001	Jesús iye coca casi jeteyo'je Galileapi saji'i. Sai Judea quë'rona Jordán tsiaya quë'rona ë̱së mëi te̱'tena ti̱'api.
40019002	Jai pa̱i i̱te pe'tehuë. Pe'terena, ja̱rona ju̱'icohua'ire jujupi.
40019003	Ja̱ maca fariseohua'i Jesure tsioja̱ni se̱i'ë, tayo sehuouna, tse̱añu'u cajë ñeje: “¿Nëjore je̱ocoye pa'iquë coa a'ri maña yequere yo'ona?”
40019004	Cajëna, i̱pi ja̱ohua'ire sehuopi: “¿Ñama'cohua'i a'ni, toyase'e caye si'aye du'ru pa'i huëose'e nesiquëpi ‘Nepi ë̱mëre cui'ne nomiore’?
40019005	Cui'ne caji: ‘Ja̱je pa'ina, pëca ja'quëre cui'ne pëca ja'core je̱oni nëjona tsioni cayaohua'i pa'ima'pë coa te'ije̱ pa'iohua'i pa'ija̱'cohua'i a'ë.’
40019006	Ja̱je pa'ina, cayaohua'i pa'iye paja̱'cohua'i a'ë. Coa ai jerepa te'i pa'ija̱'cohua'i a'ë. Ja̱je pa'ina, ë̱mëpi nëjore je̱ocoye peoji, Maija'quë ñaquë tsiose'e.”
40019007	Ja̱ maca i̱te se̱i'ë: “¿Me yo'oquë Moisés nëjore je̱ocoye pa'iji, toya ja'huana je̱oco do'ire toyani cua̱ñei'ni?”
40019008	Cajëna, Jesupi capi: “Mësaru jëa joyo pa'i do'ire Moisés je̱ocoye de'oji, capi. Du'ru pa'i huëo maca cato ja̱je pa'iye pa̱pi.
40019009	Ja̱je pa'ina, yë'ëpi cayë. Yequë ë̱mëohua'ire yo'oma'ona je̱oconi yequë nomiore huejaquë pani tsoe co'a de'opi, yecore yo'o do'ire. Cui'ne je̱ocosi nomioni po̱sëpi huejaquë panije cui'ne co'a de'oji, ë̱jëre paconi yo'oquë.”
40019010	Ja̱ maca i̱ ye'yacohua'ipi cahuë: “Ja̱je pa'iye sëte ë̱mëpi nomiore huejaye co'aji.”
40019011	Cajëna, Jesupi capi: “Si'aohua'i iye asaye peoji. Coa Maija'quë ta̱'ñe asaye i̱sisicohua'ise'e asaye pa'iji.
40019012	Iye do'ire yecohua'i ë̱mëohua'i huejama'cohua'i pa'iyë. Tsi̱'nëna co'a de'osicohua'i ai de'oyë, pa̱ipi huejama'pë pa'ija̱jë cajë co'a de'huasicohua'i pa'iyë. Yecohua'ipi huejama'cohua'i pa'iyë, ma'tëmo ayere cajë. Iye yë'ë case'e yëquëpi ja̱je pasi'i cuasani ja̱je huejama'quë pa'ijë̱'ë. Pa̱i ñape ti̱ñe pa'i do'ire ë̱mëohua'i huejaye pa̱ñë. Yecohua'ipi hueja ti̱'añe pa'ija̱'cohua'ipi ai de'oyë. Pa̱ipi huejama'pë pa'ija̱'cohua'ire nesicohua'ipi pa̱ñë. Yecohua'ipi ma'tëmo pa'iyere cajë huejaye pa̱ñë. Ja̱je pasi'i cani ja̱je pa'ijë̱'ë, ai cuasaquëpi.”
40019013	Ja̱ maca tsi̱re Jesús quë'rona dahuë, i̱pi jëñapi patoquë se̱cacaija̱quë cajë. Ja̱je yo'ojëna, i̱ ye'yacohua'ipi tsi̱re dacohua'ire dama'pë cajë ë̱sehuë.
40019014	Ja̱je cajëna, Jesupi capi: “Coa ñajë'ë, tsi̱ i̱ohua'ise'e yë'ë quë'rona daija̱jë. Ë̲sema'pë pa'ijë̱'ë. Ma'tëmo cato ja̱ohua'ije̱ pa'iohua'i tse̱coa.”
40019015	Ja̱ maca tsi̱re i̱ jë̱ñapi patoquë yo'o tëjini saji'i, yequë hue̱'ñana.
40019016	Po̱sëpi jaiye co'amaña paquëpi Jesure sani se̱ji'i: “De'o ye'yaquë. ¿I̱que de'o co'amañare yo'oja̱'quë a'ni, ma'tëmo ti pani huesëye ti̱'asi'i cani?”
40019017	Caquëna, Jesupi capi, i̱te: “¿Me yo'oquë de'oquë caquë'ni, yë'ëre? Peoji, de'oquë. Coa te'i pa'iji, ja̱ë cato Diusupi. Ja̱je pa'iquëta'are më'ëpi ti pa'i hue̱'ña cacaye yëni sehuoye pa'iji, cua̱ñese'ere.”
40019018	Caquëna, po̱sëpi i̱te capi: “¿Je a'ni, i̱ti yë'ë sehuo ja̱'ñe?” Caquëna, Jesupi capi, i̱te: “Huani je̱oma'ë pa'ijë̱'ë, yequë. Nëjore yecore yo'oma'ë pa'ijë̱'ë. Co'amaña ñama'ë. Yecohua'ire cosoma'ë pa'ijë̱'ë.
40019019	De'oye sehuojë̱'ë, më'ë ja'quëre cui'ne më ja'core. Cui'ne oijë̱'ë, më quë̱no maca pa'iquëre më'ëja'a co'ye oiyeje̱ pa'ye.”
40019020	Po̱sëpi i̱te capi: “Si'aye iye tsihua'ë pa'inëpi de'oye yo'osiquë a'ë. ¿Ja̱je pa'ito i̱quepi caraquë'ni, yë'ëre?”
40019021	Caquëna, Jesupi sehuopi, i̱te: “Më'ëpi de'oquërepa pasi'i cani sani më'ë payere i̱siquë curiquë nequë cui'ne peocohua'ini coa i̱sijë̱'ë. Ja̱ macata'a më'ë ma'tëmore jaiye co'amaña paye pa'iji. Ja̱ jeteyo'je dani tuijë̱'ë, yë'ëre.”
40019022	Ja̱je caquëna, iyere po̱së asani ai oi saji'i, jaiye co'amaña paquë sëte.
40019023	Ja̱ maca Jesupi i̱ ye'yacohua'ire capi: “Nuñerepa cayë, mësarute. Ai jëaji, ma'tëmo jaiye co'amaña pacohua'ipi cacaye.
40019024	Cayë, ti̱jupë mësarute. Camellore miu ñaca cojeja̱'a sa etoja̱iñe peoji. Ja̱je pa'ita'are ai jerepa jëaji, jaiye co'amaña pacohua'ipi ma'tëmo cacaye.”
40019025	Ja̱re i̱ ye'yacohua'ipi asani ai cuasajë i̱ohua'ija̱'a sa̱'ñe se̱i'ë: “¿Ja̱je pa'ito nepi huasosicohua'i pa'iye pa'iquë'ni, cajë?”
40019026	Jesupi ñani capi, ja̱ohua'ire: “Pa̱ire cato caca ti̱'añe peoji. Ja̱je pa'iquëta'are Maija'quëre cato neñe pa'iji, si'aye.”
40019027	Ja̱ maca Pedropi capi, i̱te: “Ëjaë, yëquë si'aye yëquë co'amaña pase'e je̱oni më'ëre tuë'ë. ¿Ja̱je yo'osicohua'i i̱quere yëquë paja̱'cohua'i a'ni?”
40019028	Cajëna, Jesupi sehuopi, ja̱ohua'ire: “Nuñerepa cayë, mësarute. Ja̱ mu'se si'aye huajëye de'osi maca Pa̱i Mamaquëpi i̱ ñu'i saihuëna Ëjaërepa ja'rusi maca, mësaru yë'ëre tuisicohua'ije̱ ja'ruja̱'cohua'i a'ë, doce ñu'i saihuë̱ana, doce tsëcapë̱a Israel pa̱i yo'ose'e ña de'huaja̱'cohua'ipi.
40019029	Huë'e pa̱nita'a a'yëre, a'yore, pa̱nita'a ja'quëre, pa̱nita'a ja'core, pa̱nita'a nëjore, pa̱nita'a mamajëre, pa̱nita'a yejare yë'ë do'ire je̱osicohua'i cato cien pa'ye jerepa paja̱'cohua'i a'ë, cui'ne ti pani huesëyere paja̱'cohua'i a'ë.
40019030	Ja̱je pa'iquëta'are jai pa̱i yure du'ru pa'icohua'ipi tëjiohua'irepa pa'ija̱'cohua'i a'ë, cui'ne yure jeteyo'jerepa pa'isicohua'ipi du'ru acohua'i pa'ija̱'cohua'i a'ë.
40020001	Ma'tëmo pa'i te̱'te cato jai tsio paquëpi nea hue̱'ñarepa co'amaña necaicohua'ire co'esi'i, cuiya'i tëaja̱'cohua'ire caquë saise'eje̱ pa'ye a'ë.
40020002	Co'amaña necaicohua'ire ti̱'ani te'e mu'se yo'o do'ire te'e ëja ja'hua sa̱isi'i, capi. Ja̱je quëani ne de'huani jëjo saopi, i̱ tsio necaija̱'cohua'ire.
40020003	Nea hue̱'ña nueve pa'i maca etani saji'i. Sai ñaquëna, nema'cohua'ipi jai pa̱i quë'rore coa paë'ë.
40020004	Pa'ijëna, capi, ja̱ohua'ire: ‘Mësaruje̱ sani yë'ë tse̱ tëacaijë̱'ë, sa̱isi'i, i̱ti sa̱iñe pa'iyeje̱’ caëna. Ja̱ maca saë'ë, tëaja̱'cohua'ipi.
40020005	Mu'se jopo pa'i maca tsio aquë etani saji'i. Saisiquëpi tres pa'i maca sani co̱pi, ja̱re cui'ne pa̱ire co'equë.
40020006	Saisiquëpi cui'ne neato cinco pa'i maca, sani co̱pi. Sani ti̱'api, pa̱i coa pa'i hue̱'ñare yo'oma'pë coa nëcacohua'ire. Ñani capi: ‘¿I̱quere yo'ojë si'a mu'se coa pa'iye'ni?’
40020007	Caquëna, i̱ohua'ipi cahuë, i̱te: ‘Yëquëre yecohua'ije̱ co'amaña nejë'ë cajë cua̱ñese'e peocohua'i a'ë.’ Cajëna, i̱ohua'ire capi: ‘Ja̱je pa'ito sani mësaruje̱ yë'ë co'amañare necaijë̱'ë.’
40020008	Ñami de'osi maca i̱ti tsio aquëpi co'amaña necaicohua'ire ñacaiquëre soini capi: ‘Co'amaña nesi do'ire sa̱ijë'ë. Jeteyo'je cacasicohua'ini sa̱ijë'ë du'ru sa̱ini jeteyo'je du'ru cacasicohua'ire sa̱ijë'ë.’
40020009	Caëna, co'amaña nesicohua'ire soiquëna, neato cinco pa'i maca cacasicohua'ipi daë'ë. Datena, te'e mu'se yo'osi do'i ja'ye sa̱ipi.
40020010	Ja̱ jeteyo'je du'ru cacasicohua'ire soiquëna, cuasahuë, jerepa curiquë neja'cohua'i a'ë, cajë. Ja̱je cuasasicohua'ita'are pa̱i ñapere te'e mu'se yo'ose'e ja'ye sa̱ipi.
40020011	Ja̱je sa̱i cua̱ñoni sa̱ñope ca huëohuë, i̱ti co'amaña paquëni,
40020012	ñeje cajë: ‘Icohua'i jeteyo'je cacasicohua'i cato coa te'e hora nehuë. Ja̱je nesicohua'ita'are yëquë si'a mu'se co'amaña nejë, ë̱së uquëna, quëcojë nesicohua'ire sa̱iñe ja'ye sa̱ihuë, më'ë.’
40020013	Ja̱je cajëna, i̱ti tsio aquëpi sehuopi, ja̱ohua'i aquëre ñeje: ‘Cajei, co'aye yo'oma'ë pa'iyë, më'ëre. ¿Më'ëje pa̱ipi te'e mu'se ne do'ire, sa̱ijë'ë caquë yë'ë ja̱'re co̱ni, ne de'huasiquëta'a?
40020014	Ja̱je pa'ito iye më'ë ne do'i i̱ni saijë̱'ë. Yë'ëpi yëë më'ëre i̱siye ja'ye iquëreje̱ i̱siyë, jeteyo'je cacasiquëreje̱.
40020015	¿Më'ëpi cuasani yë'ë curiquëre, yë'ë yëyeje̱ pa'ye yo'oye peoji, cuasaquë? ¿Pa̱nita'a coa jaiye pasi'i cuasaquëna, pë̱ti ëaye më'ëre nëiquë yë'ëpi pa̱ire oiquëpi yo'oquëna?’
40020016	Ja̱je pa'ina, jeteyo'je pa'isicohua'ipi du'ru acohua'i pa'ija̱'cohua'i a'ë. Cui'ne du'ru acohua'ipi jeteyo'je pa'ija̱'cohua'i a'ë. Ja̱je pa'ina, jai pa̱i soisicohua'i pa'iyë. Pa'ijëta'are, sahuani jo'ya nesicohua'ipi a'ri ja'i pa̱i pa'iyë.”
40020017	Jesús Jerusalén ma'are pa'i i̱ doce ye'yacohua'ire i̱ohua'ise'ere ti̱ro sani capi:
40020018	“Mësarupi ñañë, mai Jerusalénna mëi huëoye, Pa̱i Mamaquëre Maija'quë huë'e ñacaicohua'i ëjaohua'ina cui'ne cua̱ñese'e ye'yacohua'ina i̱sija̱'tona, i̱sisi maca ja̱ohua'ipi huani je̱oja'quë api cajë,
40020019	ti̱ pa̱ina i̱sija̱'cohua'i a'ë. I̱sirena, ja̱ohua'ipi i̱te cue'cuejë të'cajë yo'oni, so̱quë sarahuana que̱jajë cajë. Ja̱je yo'osicohua'ita'are toaso̱ mu'seña pa'i maca huëija̱'quë api.”
40020020	Jesús quë'rona Jacobo cui'ne Juan pëca ja'copi Zebedeo mamajë ja̱'re co̱ni do're ja'ruo, Jesús ña hue̱'ñana necai ja̱'ñere se̱si'i caco.
40020021	Ja̱ maca i̱pi se̱ji'i, i̱ote: “¿I̱quere yëco'ni, më'ë?” Caquëna, sehuo, ñeje: “Yë'ë caya mamajëre më'ë pa'i te̱'tena ëjaohua'ire neni më'ë ëja te̱'tena yequëre cui'ne ari te̱'tena ñocaijë̱'ë.”
40020022	Cacona, Jesupi sehuopi: “Cuasaye peoye huesërepa se̱ñë, mësaru. ¿Mësaru de'hue tëto sani ti̱'añe, yë'ë së̱je co̱no tëto sai ja̱'ñeje pa'ye, cui'ne do cua̱ño ti̱'añe yë'ë do cua̱ño ja̱'ñeje pa'ye?” Ja̱ohua'ipi cahuë: “Ti̱'añë.”
40020023	Cajëna, i̱pi capi, ja̱ohua'ire: “Nuñerepa cayë, ja̱je pa'ijë̱'ë. Mësaru tëto saija̱'cohua'i a'ë, iye së̱je co̱noja'a. Cui'ne yë'ë do cua̱ñose'eje̱ do cua̱ñoja'cohua'i a'ë. Ja̱je pa'iquëta'are ëja te̱'te cui'ne ari te̱'tena ja'ruye cato yë'ëpi i̱siye peoji. Yë'ë ja'quëpi i̱ ne de'huacaisicohua'ina i̱sija̱'quë api.”
40020024	Ja̱je caquëna, diez i̱ ye'yacohua'ipi iyere asani sa̱ñope pë̱ti huëohuë, caya hua'ire.
40020025	Ja̱je sa̱ñope yo'oye pa'ina, Jesupi soini capi, ja̱ohua'ire: “Mësaru, tsoe ta̱'ñe asayë. Iye yeja pa̱i ëjaohua'i cato si'a co'amaña meñe payë, cui'ne i̱ohua'i huë'ehuë maca acohua'ipi mëñe ëjaohua'ire payë, i̱ohua'ire.
40020026	Ja̱je pa'ye peosipi, mësarute cato. Ai jerepa pa'i pasi'i caquëpi yecohua'ire necaiquë pa'iye pa'iji.
40020027	Cui'ne mësaru aquëpi du'ru aquë pasi'i caquë pani yecohua'ini necaiquëpi jo'yaë pa'iye pa'iji.
40020028	Pa̱i Mamaquëje̱ pa'iohua'i pa'iye pa'iji. Ja̱ë je̱'quë daima'ë paji'i, yecohua'ipi necaija̱jë caquë. Coa ai jerepa necasi'i caquë daji'i, i̱ pa'iye do'ipi jai pa̱i de'oye pa'i ja̱'ñe necasi'i caquë.”
40020029	Jericó daripëpi etani saijëna, jai pa̱i Jesure tuë'ë.
40020030	Saijëna, ja̱rote cayaohua'i ñama'cohua'ipi paë'ë, ma'a yë'quë macare. Pa'icohua'ipi Jesupi tëtosaiji asani cuihuë: “Ëjaë, David Mamaquë, yëquë mañare teaye ñani co̱caijë̱'ë.”
40020031	Cajëna, pa̱ipi cuima'pë pa'ijë, cahuë. Ja̱je catoje̱ ai jerepa cuihuë: “Ëjaë, David Mamaquë yëquë mañare teaye ñani co̱caijë̱'ë.”
40020032	Ja̱ maca Jesús nëcaja̱ni ñama'cohua'ire soini se̱ji'i, ja̱ohua'ire: “¿I̱quere necaija̱quë cajë yëye'ni, yë'ëre?”
40020033	Caquëna, ja̱ohua'ipi sehuohuë: “Ëjaë, yëquë ñañere yëyë.”
40020034	Cajëna, Jesupi teaye pa'iohua'ire ñani oi patopi, ñaco ca̱na. Ja̱je patoquëna, i̱ti macapi tsoe ñacohua'i paë'ë. Pa'ijë Jesure tuë'ë.
40021001	Jerusalén ja'ye macare pa'ijë ti̱'ahuë, Betfagé daripëna, Olivos ai cu̱tihuë quë̱no maca pa'icona. Ja̱ropi Jesús cayahua'ire i̱ ye'yacohua'ire jëjo saopi.
40021002	Jëjo saoquë capi, ja̱ohua'ire: “Saijë̱'ë, je̱'ñerepa pa'i daripëna. Ja̱rona ti̱'aja'cohua'i a'ë, burra sëa nëosicopi. Burrito ja̱'re co̱ni nëiona, ñani joyeni dacaijë̱'ë.
40021003	Ja̱je sajëna, yecohua'ipi ¿me neja'quëni, saye? Cato cajë̱'ë: ‘Ëjaëpi cusi'i’ caëna, yo'oyë. Esa co'yoja̱'quë api, cuni tëjini.”
40021004	Iye cato yo'ose'e paji'i tsoe aquë Maija'quëre quëacaiquë toyaquë caquë pa'ise'epi ti̱'aquëna ñeje toyase'epi:
40021005	Sión daripëre cajë̱'ë: “Ñajë'ë. Më'ë ëjaëre papi më'ëna daiji, Jerepa pa'i a'ë cuasama'quëpi burroni ñu'i Co'amaña hue'eco burra mamaquëni ñu'i.”
40021006	Ja̱ maca i̱ ye'yacohua'ipi sani Jesús cua̱ñese'eje̱ yo'ohuë.
40021007	Burrare cui'ne i̱o mamaquëre dani ca̱ñapi i̱ohua'i jetena jajehuë. Jajerena, ja̱ maca Jesupi mëni ja'rupi.
40021008	Ja̱ maca jai pa̱i pa'iye sëte ca̱ñapi ma'ana jajehuë. Yecohua'ipi so̱quë capë̱are tëtejë ma'ana o̱ehuë, sihuajë.
40021009	Ja̱ maca du'ru sai pa̱i cui'ne jeteyo'je dai pa̱ipi cui huëohuë: “¡De'oquëre pani, pa̱i ëjaë David mamaquë! ¡Ëjaërepa mami hue'equëpi daiji, de'oquëpi! ¡De'oquëre papi, Maija'quë!”
40021010	Jesús Jerusalén cacasi maca si'a pa̱i i̱ti daripë pa'icohua'i ai cuasajë yecohua'ire se̱i'ë: “¿I̱quei'ni, iquë?”
40021011	Cajëna, pa̱ipi cahuë: “Iquë cato Maija'quëre quëacaiquë api Jesupi, Nazaret Galilea aquë api.”
40021012	Ja̱ jeteyo'je Jesús cacapi, Maija'quëre huë'ena. Cacani si'aohua'ire huerojë cui'ne i̱sijë yo'ocohua'ire hue'sena eto saopi, ja̱ro pa'isicohua'ire mesaña po̱'ne ta̱ño saopi, curiquë pa̱ire cambiase'e cui'ne su'tere i̱sicohua'i ñu'i saije̱ po̱'ne ta̱ño saopi.
40021013	Ja̱je yo'oquë capi, ja̱ohua'ire: “Toyase'e caji, ñeje: ‘Yë'ë huë'e cato Maija'quëre se̱ huë'e hue'yosicoa.’ Ja̱je pa'iquëta'are mësaru cato co'amaña ñaohua'i tu'aro neni yo'oyë.”
40021014	Maija'quëre se̱ huë'ena ñama'cohua'i cui'ne do'pëcohua'i daë'ë. Jesús quë'rona daijëna, i̱pi jujupi.
40021015	Ja̱je yo'oquëna, Maija'quë huë'e ñacaicohua'i ëjaohua'ipi cui'ne cua̱ñese'e ye'yacohua'ipi iye pa̱i yo'o ti̱'a ma'ñere yo'oquëna, ñahuë. Cui'ne tsi̱pi Maija'quë huë'epi ai ñeje cuijë cajëna, asahuë. ¡De'oquëre papi David mamaquë pa̱i Ëjaë! Ja̱je cajëna, asani pë̱ijë,
40021016	Jesure cahuë: “¿Asaquë, më'ë ja̱ohua'i më'ëre cuijë caye?” Cajëna, Jesupi sehuopi: “Jë̱jë'ë, asayë. ¿Mësaru ñama'cohua'i a'ni, toyase'e ñeje caye? Më'ëpi a'ricohua'i mañare cui'ne oje tsu̱'sucohua'ire nehuë, Maija'quëre de'oyerepa jë̱jëja'cohua'ëre.”
40021017	Ja̱je cani saji'i, yequë a'ri daripë Betaniana. Ja̱rona ñami pëapi.
40021018	Nea hue̱'ña Jesús pa̱i daripëpi co'iquëna, a̱i ëaye nëji'i.
40021019	Nëina, ma'a yë'quë maca nëca yëre ja'ye maca tsioja̱ni ñaquëna, ti peoyë paji'i. Quë̱ima' ñë, coa ja'ose'e paji'i. Ja̱ maca Jesupi capi, so̱quë yëre: “¡Yureta'a ti quë̱ima'o pa'ijë̱'ë cua̱ñeñë, më'ëre!” Ja̱je i̱ ca macapi cue̱ne huesësico paco'ë.
40021020	Iyere ñani i̱ ye'yacohua'ipi ai cuasajë Jesure se̱i'ë: “¿Me yo'oquë so̱quë yë esarepa cue̱ne huesëco'ni?”
40021021	Cajëna, Jesupi sehuopi, ja̱ohua'ire: “Nuñerepa cayë. mësarute. Mësarupi neñe pa'iji cuasacohua'i pani jëa coeye peoni yë'ë so̱quë yë caëna, yo'ose'eje̱ yo'oye pa'iji. Iye cu̱tihuëre cacohua'i pani cayë: ‘Iye macapi sani jai tsiayana sa du'ijë̱'ë.’ Ja̱je ca maca tsoe yo'ose'e pa'iye pa'iji.
40021022	Cuasare pajë se̱cohua'i pani si'aye mësaruse'e ti̱'aja'cohua'i a'ë.”
40021023	Ja̱ maca Jesús Maija'quë huë'ena pa'i ye'yapi. Jarote ja̱ yë'ta'a ye'yaquëna, Maija'quë huë'e ñacaicohua'i ëjaohua'i cui'ne judío pa̱i aiohua'i tsio dani i̱te se̱i'ë: “¿I̱que cua̱ñeñepi iye co'amaña yo'oquë'ni? ¿Nepi më'ëre iye cua̱ñe tutu paquëre nere'ni?”
40021024	Cajëna, Jesupi sehuopi, ja̱ohua'ire: “Yë'ëje̱ cui'ne mësaruteje̱ se̱si'i. Iye se̱se'ere sehuorena, yë'ëje̱ quëasi'i iye co'amaña yo'o tutu aye.
40021025	‘¿Ne cua̱ñesiquëpi paquë'ni, Juan oco doquë, Maija'quë pa̱nita'a pa̱ipi cua̱ñesiquë paquë?’ ” Caëna, ja̱ maca sa̱'ñe ca huëohuë, i̱ohua'ija̱'a ñeje: “Maija'quë jëjo daosiquë paji'i, cato i̱pi sehuoja̱'quë api, maire: ‘¿Ja̱je pa'iquëta'are me yo'ojë mësaru asama'pë pate'ni?’
40021026	Cui'ne ‘maipi pa̱i cua̱ñesiquë paji'i’ canije ca'rayë, pa̱ire. Juanre cato Maija'quë cocare quëaquë paji'i cuasayë, pa̱ije.”
40021027	Ja̱je pa'ina, cahuë, Jesure: “Huesëyë, yëquë.” Cajëna, i̱je capi: “Yë'ëje̱ quëaye pa̱ñë, iye co'amaña yo'o tutu cua̱ñequëre.”
40021028	Jesupi capi, ja̱ohua'ire: “¿Me cuasaye'ni, mësaru iyere asani? Pa̱ipi caya mamajëre paquëpi capi, ja̱ohua'i aquëni: ‘Tsihua'ë, yure sani yë'ë co'amañare necaijë̱'ë, cuiya'i tëayere.’
40021029	Mamaquëpi sehuopi: ‘Pa̱ñë.’ Ja̱je casiquëta'a ti̱ñe cuasa ñajani sani co'amaña nepi.
40021030	Ja̱ jeteyo'je sani yequëre capi, cui'ne caquëna, i̱pi sehuopi: ‘Jaë, ja'quë sasi'i.’ Casiquëta'a saiye pa̱pi.
40021031	‘¿Ja̱je pa'ito jequëpi pëca ja'quë yëse'e necaquë'ni, ja̱ohua'i aquë?’ ” Caquëna, ja̱ohua'ipi cahuë: “Du'ru aquë.” Ja̱ maca Jesupi capi, ja̱ohua'ire: “Nuñerepa cayë, mësarute. Pa'i do'i curi se̱cohua'i, cui'ne ë̱mëohua'ire yo'oroja̱icohua'ipi, ma'tëmo du'ru cacaja̱'cohua'i a'ë, mësaru ja̱ cacama'pëna.
40021032	Juan oco doquëpi mësarute quëapi. I̱ti pa'iyere quëaquëta'are mësarupi asama'pë paë'ë. Ja̱je pa'iquëta'are pa'i do'i curiquë se̱cohua'ipi cui'ne si'a ë̱mëohua'ire yo'ocohua'ipi asajë po̱nëhuë. Ja̱je si'aye ñajëta'a mësaru po̱nëma'pë paë'ë.
40021033	Asajë̱'ë, yure iye quëayere. Jai tsio paquëpi ta̱pi, pi̱si cuiya'ire. Ta̱ni tsioja̱'a tëhuo të'ija̱ji'i cui'ne cuiya'i suja̱'coreje̱ nepi, cui'ne jai ë̱më huë'eje̱ nepi, i̱opi tuijë si'a tsio ñaja'core yahue i̱macohua'ire. Ja̱ jeteyo'je co'amaña necohua'ire co'eni necaijë̱'ë cani so'ona saji'i.
40021034	Saisiquëpi tëa mu'seña ti̱'asi maca jëjo daopi, i̱ jo'yare. Sani i̱te co'amaña necaicohua'ina se̱jëna, ja̱ohua'ipi i̱te cajë nëocaise'ere i̱sija̱jë caquë.
40021035	Ja̱je caquë jëjo saosiquëta'are co'amaña necohua'ipi i̱ jo'ya mañare tse̱ani të'cahuë, te'ire. Yequëni coa huani je̱ohuë. Cui'ne yequëni quë̱na pë̱api je̱a huëohuë.
40021036	Ja̱je yo'oruje̱ i̱ti tse̱ aquëpi ti̱jupë du'ru jëjo daose'e se̱ña maca jai pa̱ire jëjo daopi, i̱ jo'yare. Ja̱je jëjo daoruje̱ co'amaña necohua'ipi cui'ne ja̱ohua'ireje̱ yo'ohuë.
40021037	Ai tëjiyerepa jëjo daopi, i̱ mamaquëre pani, ‘oijë dahuëre ñaja'cohua'i a'ë, cuasaquë.’
40021038	Ja̱je jëjo daosi maca i̱ mamaquëni ñani, co'amaña necohua'ipi i̱ohua'ija̱'a sa̱'ñe cahuë: ‘Iquë api, i̱ti co'amaña tse̱ aquë de'oja̱'quë. Ja̱je pa'ito huani je̱oñu'u, maipi iye yeja tse̱ acohua'i pa'ija̱'cohua'i.’
40021039	Ja̱je cani tse̱ani tsiopi hue'sena etoni sani huani je̱ohuë.”
40021040	Ca tëjini Jesús se̱ji'i: “I̱ti tsio aquëpi daisiquë pani, ¿me neja'quë a'ni, co'amaña necohua'ire?”
40021041	Caquëna, ja̱ohua'ipi cahuë, i̱te: “Huani je̱oja'quë api, ti oiye peoye co'acohua'ire. Yo'oni yecohua'ini co'eni tsio co'amaña neja'cohua'ire je̱osipi. Je̱ona, quë̱i maca ti̱'aëna, tëani i̱te i̱sija̱'cohua'i a'ë, i̱te cajë necaise'ere.”
40021042	Ja̱ maca Jesupi capi, ja̱ohua'ire: “¿Ti ñama'cohua'i a'ni, toyase'e, mësaru? Caji ñeje: Necohua'ipi yo'o jujani je̱osi quëna pëpi, Yure cato du'ru huëocorepa po̱nëo. Iye cato ëjaëpi ja̱je neina, merepa ja̱je neini cajë ai cuasajë ñañe pa'iji.
40021043	Ja̱je pa'ina, mësarute cayë. Diusu pa'i te̱'te pasicohua'ire mësarute sioja̱'quë api. Tsioni yecohua'ina i̱sija̱'quë api, i̱ pa'i te̱'tena i̱ti ca̱ tëani i̱sicohua'ina.
40021044	Quë̱na pë cato, yecohua'ipi i̱o ë̱mëje'ena to̱mecohua'ipi jë'yecoa. Cui'ne quë̱na pëpi yecohua'i ë̱mëje'ena to̱meco pani peo së̱pë̱are neñe pa'iji.”
40021045	Ja̱je caquëna, Maija'quë huë'e ñacai ëjaohua'i cui'ne fariseohua'ipi maini caji cuasajë Jesús caye asahuë.
40021046	Ja̱ maca tse̱añe yëjëta'a pa̱ini ca'rajë pa̱huë, jai pa̱i Jesure Maija'quëre quëacaiquë api cuasacohua'i pa'ijëna, ñani.
40022001	Jesús ti̱jupë ca huëo co̱pi, pa̱i ñañe ayeja̱'a i̱ñoquë ñeje:
40022002	“Ma'tëmo cato pa̱i ëjaëpi mamaquëre huejaquëna, sihuaquë pa̱ire tsi'soni yo'ose'eje̱ pa'ye a'ë.
40022003	Ja̱je yo'oquë jëjo saopi, i̱ jo'yare, huëosicohua'ire quërëja̱ijë'ë, caquë. Ja̱je pa'iquëta'are huëosicohua'ipi daiye coehuë.
40022004	Ti̱jupë i̱ jo'yare jëjo saoquë capi: ‘Quëajë̱'ë, soisicohua'ire. Tsoe si'aye a̱i ja̱'ñe de'hua saohuë. Hue̱quëreje̱ hui'yape quë'iohua'ini huani ne de'huahuë, huejaye ñaja'cohua'i daija̱jë caquë.’
40022005	Caquëna, asani i̱ case'e quëajëna, huëosicohua'i asacaima'pë paë'ë. Yequëpi tsiona saji'i. Yequë co'amaña i̱si sapi.
40022006	Cui'ne yecohua'ipi ja̱ ëjaë jo'yare tse̱ani co'aye yo'ojë huani je̱ahuë.
40022007	Ja̱ maca pa̱i ëjaë pë̱i i̱ soldado pa̱ire jëjo saopi, huaisicohua'ire. Huani je̱ani i̱ti daripëje̱ ëo je̱oja'cohua'ire.
40022008	Ja̱ jeteyo'je capi, i̱ jo'yare. ‘Hueja a̱o ne de'huase'epi paji'i. Ja̱je pa'iquëta'are soisicohua'i daiye pa̱huë. Ja̱ soisicohua'i cato do'i peocohua'i paë'ë.
40022009	Ja̱je pa'i do'ire jai ma'añana sani huëojë̱'ë. Coa si'aohua'ire ma'a pa'icohua'ire dajë̱'ë, hueja a̱o a̱ija'cohua'ire.’
40022010	Caëna, pa̱i ëjaë jo'yapi etani sani ma'aja'a cu'ijë co'acohua'ire cui'ne de'ocohua'ire si'sohuë, huë'e ti̱më huesëyerepa.
40022011	Ja̱ maca ëjaë cacani soisicohua'ire ñapi. Ñaquëna, te'i hueja ca̱ña su̱ñama'quëpi ñuji'i.
40022012	Ñani capi, i̱te: ‘¿Cajei, me më'ë i̱ño cacaë'ni, hueja ca̱ña su̱ñama'quë?’ Ja̱je caquëna, i̱pi ti sehuoma'ë paji'i.
40022013	Cama'ëna, ja̱ maca pa̱i ëjaëpi mesa ñu'icohua'ire necaijë pa'icohua'ire capi: ‘Ja̱ëte tse̱ani nëcañoa cui'ne jë̱ña sëani je̱ocojë̱'ë, nea hue̱'ña hue'sena. Ja̱ropi oi cui'ne cu̱ji qui̱'coja̱quë.’
40022014	Ja̱je pa'ina, jai pa̱i pa'iyë, soisicohua'i. Ja̱je pa'iquëta'are a'ri maña pa'iyë, sahuani jo'ya nesicohua'i.”
40022015	Ja̱ maca fariseohua'ipi sani sa̱'ñe coca cajë te'e cuasahuë. Ja̱je cajëna, tayo sehuouna co'aye capi cajë ne ja̱'ñere.
40022016	Ja̱je cani jëjo saohuë, i̱ohua'i acohua'ire Herodes tsëcapë acohua'ina co̱ni te'e Jesure caja̱'cohua'ire ñeje: “Ye'yaquë, asayë, yëquë më'ë nuñerepa caquë pa'iye, cui'ne nuñerepa Maija'quë ma'are ye'yaquëpi pa̱i cayere asacaima'quëpi cui'ne pa̱i pa'iye ë̱mëjese'e ñaquë cama'quë pa'iye.
40022017	¿Ja̱je pa'ipi me më'ë caquë'ni? ‘¿De'oquë pa'i do'ire si'a pa̱i ëjaë Césarna curi sa̱iñe pa̱nita'a pa̱ñe?’ ”
40022018	Ja̱je cajëna, Jesús tsoe asapi, i̱ohua'i co'aye cuasajë se̱ñe. Ja̱je pa'ina, capi, ja̱ohua'ire: “Coa cacohua'i, ¿Me yo'ojë yë'ëre cosojë neñu'u cajë caye'ni?
40022019	I̱ñojë'ë, pa'i do'i sa̱i të'quire.” Caquëna, te'e të'qui romano curi të'quire dahuë.
40022020	Darena, Jesús ñani ja̱ohua'ire se̱ji'i: “¿Ne tsiare hue'eco'ni, iye të'qui ico cui'ne ne mamire hue'eco'ni?”
40022021	Caquëna, i̱ohua'ipi sehuohuë: “Si'aohua'i ëjaërepa mamipi pa'iji.” Cajëna, Jesupi capi, ja̱ohua'ire: “I̱sijë̱'ë, pa̱i ëjaë tse̱co pa'ito ja̱re i̱ti tse̱ aquëna. Cui'ne Maija'quë tse̱ pa'ito ja̱re Maija'quëna i̱sijë̱'ë.”
40022022	Caquëna, iyere asani ai cuasahuë. Ja̱je yo'oni i̱te je̱oni saë'ë.
40022023	Ja̱re ja̱ mu'se saduceohua'i Jesure sani ñañu'u cajë saë'ë. Saduceo hua'i cato ju̱'isicohua'i huëiye peoji, cacohua'i a'ë. Ja̱je pa'iohua'ipi iyere cahuë, i̱te:
40022024	“Ye'yaquë, Moisés capi, huejasiquëpi mamajëre peoquë ju̱'isiquë pa'ito yo'jeipi huejaye pa'iji, hua'jeore, maja'yë ju̱'isi do'ire mamajëre pacaija̱'quëpi.
40022025	Yëquë acohua'ipi siete yo'je tsi̱ te'e tsëcapëre paë'ë. Pa'icohua'ipi du'ru maja'yëpi huejani ju̱ji'i, mamajëre peoquë. Ju̱'i yo'jeina je̱ocaji'i, nëjore.
40022026	Ja̱ëje mamajëre peoquë ju̱ji'i. Ju̱quëna, toaso̱ñe aquë huejapi. Huejani ja̱re ja̱je peoquë ju̱ji'i. Ja̱jese'e si'a tsëcapë siete ju̱ju sahuë.
40022027	Ai jeteyo'jerepa nomio ju̱co'ë, si'aohua'i ju̱tena.
40022028	Ja̱je pa'ito ju̱'isicohua'i huëi maca ¿ne nëjo pa'ija̱'coa'ni, ja̱je si'aohua'i te'oni huejasico?”
40022029	Jesupi sehuopi, ja̱ohua'ire: “Mësarupi tayo cuasayë, toyapë ñama'cohua'i sëte cui'ne Maija'quë tutu ñama'cohua'i sëte.
40022030	Ju̱i'sicohua'ipi huëisicohua'i huejama'pë pa'ija̱'cohua'i a'ë. Cui'ne mamajë nomiohua'ire huejoma'pë pa'ija̱'cohua'i a'ë. Ma'tëmo acohua'i hui̱ñaohua'ije̱ pa'iohua'i pa'ija̱'cohua'i a'ë.
40022031	Ja̱je pa'ito mësaru ju̱'isicohua'i huëiye aye Maija'quë case'ere toyase'e ñama'cohua'i a'ë. Toyase'e ñeje caji:
40022032	‘Yë'ë cato Abraham, Isaac, cui'ne Jacobo Diusu a'ë.’ Diusu cato ju̱'isicohua'i Diusu peoji. Ja̱ë cato huajëcohua'i Diusu api.”
40022033	Ja̱je caquëna, iyere pa̱i asani ai cuasahuë, me ja̱ jerepa ye'yaquë'ni, cuasajë.
40022034	Jesupi saduceo pa̱ire ti sehuoye peoyerepa ca huesopi, asani fariseo pa̱ipi tsi'sihuë, coca cañu'u cajë. Ja̱ maca dani
40022035	Fariseo pa̱i aquëpi cua̱ñese'e ye'yaquëpi neñasi'i caquë i̱te se̱ji'i:
40022036	“Ye'yaquë, ¿Jeco a'ni, cua̱ñese'e si'aye se̱ña maca pa'io pa̱ire ye'ya ja̱'ñe?”
40022037	Se̱ina, Jesupi capi: “Oijë̱'ë, më Ëjaë Diusure, si'a më joyopi, si'a më pa'iyepi cui'ne si'a më'ë cuasayepi.
40022038	Iye a'ë, si'aye se̱ña maca jerepa pa'ye cui'ne du'ru macarepa cua̱ñese'e.
40022039	Yecoje̱ ja̱re cui'ne pa'io. Ja̱opi caji, ñeje: ‘Oijë̱'ë, më quë̱no maca aquëre më'ëja'a co'ye cuasaquë oiyeje̱ pa'ye.’
40022040	Iye cayayena si'aye Moisés cua̱ñese'e cui'ne Maija'quëre quëacaicohua'i ye'yase'e meñe quëco paji.”
40022041	Ja̱ yë'ta'a fariseohua'i tsi'sisicohua'i pa'ijëna,
40022042	Jesús se̱ji'i, ja̱ohua'ire: “¿Me cuasaye'ni, mësaru Cristore? ¿Ne mamaquë a'ni?” Caquëna, i̱ohua'ipi sehuohuë: “David mamaquë api, ja̱ë cato.”
40022043	Ja̱ maca Jesupi capi, ja̱ohua'ire: “¿Ja̱je pa'iquëta'are David Maija'quë joyopi quëaquëna, Ëjaë hue'you'ni, i̱te? Ja̱je pa'ina, Davidpi capi:
40022044	Ëjaëpi capi, yë'ë Ëjaëre: ‘Ja'rujë̱'ë, yë'ë ëja te̱'tena, Më'ëre sa̱ñope yo'ocohua'ire më'ë quë̱o huë'ehuëna të'ya me macaja̱'a.’
40022045	¿Me ja̱je pa'ito Cristo David mamaquë pa'iquë'ni, Davidpi Ëjaë i̱te hue'yoto?”
40022046	Ja̱ maca te'ije̱ ti te'e yë'opoje̱ caye pa̱pi. Cui'ne ja̱re ja̱ mu'sepi cua̱ñese'e ye'yacohua'ije̱ jaiye se̱ñe je̱ohuë, ca'rajë.
40023001	Ja̱ maca Jesupi capi, pa̱ire cui'ne i̱ ye'yacohua'ire:
40023002	“Cua̱ñese'e ye'yacohua'i cui'ne fariseo pa̱i cato Moisésje̱ pa'iohua'i a'ë.
40023003	Ja̱je pa'ina, mësaru si'aye ja̱ohua'i caye sehuocaiye pa'iji. Ja̱je pa'iquëta'are i̱ohua'i yo'oyere ye'yema'pë pa'ijë̱'ë. Ja̱ohua'i cato ñeje yo'oye pa'iji casicohua'ipi i̱ohua'i case'ere yo'oma'pë ai yequere yo'ocohua'i a'ë.
40023004	Ja̱ohua'i cato hue'ocaiyë, dëquëyere pare. Quëco ëa ma'ñere pare ja̱re pa̱ipi hue'eja̱jë cajë yo'oyë. Ja̱je yo'ojëta'a i̱ohua'i cato moño maca pu̱'peyeque coecohua'i a'ë.
40023005	Si'aye i̱ohua'i yo'oye cato pa̱ipi ñajajë cajë yo'oye a'ë. Ja̱je pa'ina, tsia ti̱ñare pana cui'ne ta̱ta tuna ca̱ña ca̱'tina Maija'quë coca ayepi toyase'ere sëoni ju'ijë cu'iyë. Cui'ne ju'i ca̱ niamoaja'a de'oyerepa tsoa ca̱ña nëojë huatose'ere ju'iyë, yequë pa̱i ju'iye se̱ña maca de'oyere.
40023006	De'o hue̱'ñana a̱o a̱iñere yëcohua'i a'ë. Cui'ne sihua cua̱ñocohua'i ñu'i saihuëna ja'ruye yëcohua'i a'ë, pa̱i tsi'si hue̱'ñana.
40023007	Cui'ne pa̱ipi de'oyerepa ëjaohua'i a'ë cajë ca'rajë pëpayere yëcohua'i a'ë.
40023008	Ja̱je ja̱ohua'i yo'ocohua'ita'are mësaru cato pa̱ipi ye'yacohua'i a'ë hue'yoja̱jë cajë yo'oma'pë pa'ijë̱'ë. Ja̱je pa'ina, si'aohua'i mësaru cato te'e yo'je tsi̱ a'ë. Cui'ne te'ere ye'yaquëre pacohua'i a'ë, Cristore.
40023009	Ja'quë hue'yoma'pë pa'ijë̱'ë, te'ireje̱ iye yeja acohua'ire. Coa te'ire ma'tëmo pa'iquëse'ere ja'quëre payë, mësaru.
40023010	Pa̱ipi mësarute ëjaohua'i a'ë, caja̱jë cajë yo'oma'pë pa'ijë̱'ë, te'i mësaru ëjaë Cristo pa'ito me ja̱je yo'oye.
40023011	Ja̱je pa'ina, mësaru aquëpi yecohua'ire necaiquëpi ai jerepa pa'i pa'iji.
40023012	I̱ja'a co'ye jerepa pa'i a'ë, cuasaquë cato meñe casa cua̱ñoñe pa'iji. Ja̱je pa'iquëta'are jerepa pa'i a'ë cuasama'quëni jerepa pa'ire neñe pa'iji.
40023013	¡Teayerepa mësaru cua̱ñese'e ye'yacohua'i cui'ne fariseo pa̱i! Coa cacohua'i. Teayerepa mësaru cua̱ñese'e ye'yacohua'i cui'ne fariseo pa̱i, coa cacohua'i. ¿Me yo'ojë ma'tëmo caca sa'ro tëhuoye'ni? yecohua'i pa'ija̱jë cajë. Ja̱je yo'ojë mësaruje̱ cacama'pë yecohua'i cacañu'u cajë yo'ocohua'ireje̱ ë̱seyë.
40023014	¡Teayerepa, mësaru cua̱ñese'e ye'yacohua'i cui'ne fariseo pa̱i. Coa cacohua'i! ¿Me neñu'u, cajë hua'jeohua'i huë̱'ña siojë yo'oye'ni, mësaru? Ja̱je yo'ocohua'ipi pa̱ipi de'ocohua'i a'ë cuasaja̱jë cajë tsoaye se̱ñë. Ja̱je yo'osi do'ire mësarute jerepa co'ayerepa sa̱iñe pa'iji.
40023015	¡Teayerepa mësaru cua̱ñese'e ye'yacohua'i cui'ne fariseo pa̱i! ¡Coa cacohua'i! Mësaru cato cu'icohua'i a'ë, yeja cui'ne jai tsiaya pa̱ini mësaru sehuoyena ye'yañu'u cajë. Ja̱je yo'oroja̱ijë neni i̱ti sehuoquëni mësaru se̱ña maca cayaye jerepa co'aquëre neñë, toana uja̱'quëre.
40023016	Teayerepa mësaru ñaco ca̱ peocohua'ije̱ pa'iohua'ipi yecohua'ire sacohua'i pa'iyë. Ja̱je pa'iohua'ipi cayë, ‘Maija'quë huë'e do'ipi ca nëose'e cato neñe peoji. Maija'quë huë'e pa'i oropi ca nëose'epi neñe pa'iji.’
40023017	Huesëohua'ipi cui'ne ñaco ca̱ peocohua'ije̱ pa'iohua'ipi. ¿Mësaru ñato je a'ni, i̱ti jerepa pa'ye, oro pa̱nita'a Maija'quë huë'epi orore Maija'quë tse̱ necaiye a'ni, i̱tirepa?
40023018	Yequeje̱ mësaru cayë, ‘Maija'quëre i̱si saihuë do'ipi nesi'i ca nëoñe peoji.’
40023019	¡Huesëohua'i cui'ne ñaco ca̱ peocohua'ije̱ pa'iohua'i! ¿I̱que a'ni, jerepa pa'ye, ë̱mëje'e tuiye pa̱nita'a i̱ti saihuë, Maija'quë tse̱ necai saihuë?
40023020	Ja̱je pa'ina, i̱ti saihuë do'ipi ca nëoquë pani coa i̱ose'ere cama'ë pa'iji. Si'aye i̱o ë̱mëje'e tuiye co̱ni caji.
40023021	Cui'ne Maija'quë huë'e do'ipi ca nëoquë pani ja̱ro pa'iquëni Diusuni caye pa'iji.
40023022	Cui'ne ma'tëmo do'ipi ca nëoquë pani Maija'quë ñu'i saihuëna caye pa'iji. Cui'ne i̱oni caquë Maija'quë i̱ote ñu'iquëni caye pa'iji.
40023023	¡Teayerepa mësaru cua̱ñese'e ye'ya pa̱i cui'ne fariseo pa̱i! ¡Coa cacohua'i! Maija'quëre mësaru i̱siyë, menta, anis cui'ne comino a̱iñe së̱ñe neñere, diez ayere te'ore huase'ere. Ja̱je yo'ojëta'a cuasaye pa̱ñë, ai jerepa do'i quë'yere, nuñerepa pa'iyere, pa̱ire oiyere, cui'ne Maija'quëre pa'iji cuasayere. Iyeje̱ yo'ojë cui'ne ja̱ yë'ta'a yequeje̱ yo'oye pa'iji, je̱oma'pë.
40023024	Ñaco ca̱ peocohua'ipi yecohua'ire sacohua'ipi pa'iyë, mësaru. Mi'are de'oye ñajë i̱ma je̱ocohua'ita'a camellore nëocohua'i a'ë.
40023025	¡Teayerepa mësaru cua̱ñese'e ye'yacohua'i cui'ne fariseo pa̱i! ¡Coa cacohua'i! Ë̲mëje'ese'e u̱cu duruhuë̱a cui'ne quë̱na ne'ña tsoacohua'i a'ë. Sa̱'nahuë cato co'amaña yahue i̱mañe cui'ne te'ohua'i jaiye co'amaña pañu'u caye ti̱mësicohua'i pa'iyë.
40023026	¡Fariseo, ñaco ca̱ peoquë! Du'ru macarepa u̱cu duruhuëre cui'ne quë̱na de'huare tsoajë̱'ë. Sa̱'nahuë pa'iyere jeteyo'je yureta'a hue'se pa'iyeje̱ si'si peoye pasipi.
40023027	Teayerepa mësaru cua̱ñese'e ye'yacohua'i cui'ne fariseohua'i. Coa cacohua'i. Mësaru cato pa̱ire ta̱si darije̱ pa'iohua'i a'ë, huë'ese'e poja'icore tsoase'eje̱ pa'iohua'ipi. Ja̱je pa'iohua'ipi sa̱'nahuë cato ju̱'isi tara cui'ne si'aye si'si ti̱më huesësicohua'i a'ë.
40023028	Ja̱je pa'iohua'i a'ë, mësaru, pa̱i ña hue̱'ñase'e de'ocohua'ipi. Sa̱'nahuë cato coa cosoyena cui'ne co'aye yo'oyena ti̱mësicohua'i a'ë.
40023029	¡Teayerepa mësaru cua̱ñese'e ye'yacohua'i cui'ne Fariseo pa̱i! ¡Coa cacohua'i! Mësarupi de'oye necaicohua'i a'ë, cuasajë tsoe Maija'quëre quëacaicohua'i ju̱tena, ta̱si darire cui'ne de'o pa̱ipi ju̱'isicohua'ini i̱ohua'ire ta̱si darina quë̱na tupë̱a ëja de'huacohua'i a'ë.
40023030	Ja̱je yo'ojë cayë: ‘Maipi mai aipë pa'inë pa'icohua'i pani co̱ huaiye pa̱ra'huë, Maija'quëre quëacaicohua'ire.’
40023031	Ja̱je iyere yo'ojë tsoe mësaruja̱'a ñañë, Maija'quëre quëacaicohua'ire huasi tsëcapë acohua'i a'ë cajë.
40023032	¡Ja̱je pa'ito ja̱ macaja̱'a yo'o tëjijë̱'ë, mësaru aipë yo'o huëojë pa'ise'e!
40023033	¡A̲ñaohua'i! ¡A̲ña tsëcapë! ¿Me jëaja̱'cohua'i a'ni, mësaru toa yeja uye?
40023034	Mësarupi yo'o saoja̱jë iyere caquë jëjo daoja̱'quë a'ë, yequë mu'seña pa'i ja̱'ñe quëacohua'ire, ta̱'ñe asacohua'ire, cui'ne cua̱ñese'ere ye'yacohua'ire. Ja̱je pa'iquëta'are mësarupi yecohua'ire huani je̱ojë so̱quë sarahuana que̱ni huani je̱ojë yo'oja̱'cohua'i a'ë. Ja̱ohua'i acohua'ire cui'ne yecohua'ini tsi'si huë̱'ñana tse̱ani të'caja̱'cohua'i a'ë. Cui'ne si'a pa̱i dari ñape co'eroja̱ijë jo̱sa yo'oja̱'cohua'i a'ë.
40023035	Ja̱je yo'ojëna, mësaruna si'a de'o pa̱ire huani je̱osi do'i to̱meja'coa. Nuñerepa yo'oquë Abelre huani je̱osi macapi Zacarias, Berequías mamaquëre huani je̱osi macana, ëojë se̱ saihuë cui'ne de'o hue̱'ña jopo sa'rona mësaru huani je̱osiquëna to̱mesipi.
40023036	Nuñerepa cayë. Si'aye iye do'i cato yure pa'i pa̱ipi sa̱iñe to̱meja'coa.
40023037	Jerusalén, Jerusalén, yequë mu'se pa'i ja̱'ñe quëacohua'ire cui'ne Maija'quë coca quëacohua'ire më'ëni caquë Maija'quë jëjo daoquëna, huani je̱ohuë, mësaru. Yo'ojëta'are de'huerepa më'ë mamajëre tsisosi'i caquë yo'ohuë, cura mamajëre i̱o capë̱a huë'ehuëna de'huasi'i caco yo'oyeje̱. Yo'oquëna, coehuë.
40023038	Ñajë'ë. Yure mësaru huë'e je̱ocosico pa'ico.
40023039	Nuñerepa cayë. Yë'ëre mësaru ña co̱ñe pa̱ja'cohua'i a'ë, ‘mësarupi de'oquëre pa'ni ëjaë mamirepa hue'equë daiquë’ ca maca ti̱'añe pa̱to.”
40024001	Jesupi Maija'quë huë'epi etani je̱'në saina, i̱ ye'yacohua'ipi tsio dani i̱te Maija'quë se̱ huë'e ayere ñajë ca huëohuë.
40024002	Cajëna, Jesupi capi: “¿Si'aye mësaru ñañe? De'oji, nuñerepa mësarute cayë. Si'aye ja̱ mësaru ñañe nejose'e pa'ija̱'coa. Iye maca ti te'e quë̱na pëje̱ jupë u̱iñe pa̱ja'coa.”
40024003	Ja̱ maca Olivos cu̱tihuëna saë'ë. Sani Jesús ja'runi ñu'ina, i̱ ye'yacohua'ipi i̱te yahuerepa cahuë: “I̱na, yëquëre quëajë̱'ë. ¿Je yëhua ja̱je yo'oja̱coa'ni? ¿Me i̱ñoñe pa'ija̱'coa'ni, më'ë daiye cui'ne yeja caraja̱iñe?”
40024004	Cajëna, Jesupi capi: “De'hua ñajë pa'ijë̱'ë, mësarute yecohua'ipi coso huesojë.
40024005	Jai pa̱i yë'ë mamipi cajë daija̱'cohua'i a'ë: ‘Yë'ë a'ë, Cristo’ cajë. Cajëna, jai pa̱i i̱ohua'ire tuija̱'cohua'i a'ë.
40024006	Si'a hue̱'ña sa̱'ñe huajo huaiyere mësaru asaja̱'cohua'i a'ë. Asani quëquëma'pë pa'ijë̱'ë. Ja̱re ja̱je tëto saiye pa'iji. Pa'iquëta'a ja̱ yë'ta'a tëjiye peoji.
40024007	Yequë yeja pa'icohua'ipi yequë yeja pa'icohua'ire se uihuaja̱'cohua'i a'ë. Cui'ne yequë pa̱ipi yequë pa̱ini se uihuaja̱'cohua'i a'ë. Cui'ne a̱iñeje peoquëna, a̱i ëa ju̱'ija'cohua'i a'ë. Cui'ne yeja ñu'cueye pa'ija̱'coa, yequë hue̱'ña ñape.
40024008	Iye cato ja̱'a ai yo'o huëoyepi pa'ija̱'coa.
40024009	Cui'ne yë'ë do'ire mësarute co'aye yo'ojë tse̱ani yecohua'ina i̱sijë cui'ne huani je̱ojë yo'ojë cui'ne si'a pa̱i mësarute coeja̱'cohua'i a'ë.
40024010	Ja̱ mu'seña ai Maija'quëre cuasase'e nejo huesoja̱'cohua'i a'ë. Ja̱je yo'ojë yecohua'ire coejë cajeohua'ije̱ pa'iohua'ita'a sa̱ñope yo'ocohua'i pa'ija̱'cohua'i a'ë.
40024011	Cui'ne jai pa̱i coa cosocohua'ije̱ pa'ija̱'cohua'i a'ë, Maija'quëre quëacaicohua'i a'ë cacohua'ije̱. Ja̱je yo'ojëna, jai pa̱i cosoyere asaja̱'cohua'i a'ë.
40024012	Cui'ne ja̱je jaiye co'aye pa'ina, yo'ojë jai pa̱i pa̱ire oiye je̱oja'cohua'i a'ë.
40024013	Ja̱je pa'iquëta'are i̱ti quëcoquë nuiñe pa'isiquëpi ja̱ëpi huasosiquë pasipi.
40024014	Cui'ne iye de'o cocaje̱ si'a hue̱'ña yeja pa'icohua'ire quëase'e pa'ija̱'coa, ja̱ohua'ije̱ asaja̱jë cajë. Ja̱ macata'a ti̱'aja'coa, caraja̱iñerepa.
40024015	Maija'quëre quëacaiquë Daniel toyapi, pa̱ire co'a de'huaquë cui'ne pa̱ire ne huesoquë yo'oye ayere. Ja̱je pa'ina, iquëpi si'si peo hue̱'ñana ti̱'asi maca ñani toya ja'o ñaquëpi asaye pa'iji, ti̱'api, caquë.
40024016	Ja̱ maca Judea pa'icohua'ipi catiye pa'iji, ai cu̱tina.
40024017	Huë'e ë̱mëje'e totore pa'iquë pani cajeye peoji, sa̱'nahuë co'amaña pa'iye i̱si'i caquë.
40024018	Cui'ne tsiore pa'iquë pani co'iye peoji, ca̱ña i̱masi'i caquë.
40024019	Teayerepa ja̱ mu'seña nomiohua'i tsi̱ ë̱tapë̱a pa'icohua'i cui'ne oje tsu̱'sucohua'ire pacohua'i maña ai yo'oja̱'cohua'i a'ë.
40024020	Ja̱je pa'ina, se̱jë'ë, Maija'quëre sësë tëcahuë catiye peoja̱'core, cui'ne huajë mu'seña catiye peoja̱'core.
40024021	Ja̱ mu'seña cato jaiye ai yo'oye pasipi, ja̱'a yeja de'huasi maca ti peose'epi jeteyo'jeje̱ peo ja̱'ñepi.
40024022	Ja̱ mu'seña Maija'quëpi tëama'quë pa'ito te'i macaje̱ huaso cua̱ñoñe peora'pi. Ja̱je pa'iquëta'are Maija'quëpi i̱ jo'ya nesicohua'ini oi tëaja̱'quë api.
40024023	Mësarute yecohua'ipi caja̱'cohua'i a'ë: ‘Ñajë'ë, i̱ñore pa'iji, Cristo pa̱nita'a Ñajë'ë, ja̱rote pa'iji.’ Ja̱je catoje̱ carepa ma'ñe cuasama'pë pa'ijë̱'ë.
40024024	Daija̱'cohua'i a'ë, yë'ë Cristo a'ë, cacohua'i coa cosocohua'ipi. Cui'ne Maija'quë coca quëacaicohua'i a'ë, cacohua'ipi. Ja̱ohua'ipi cui'ne jaiye pa̱i yo'o ma'ñe ne i̱ñoja'cohua'i a'ë, coa cosoñu'u cajë. Ja̱je yo'ojëna, Maija'quërepa jo'ya nesicohua'ije̱ care payë cajë sehuoja̱'cohua'i a'ë, a̱'ji sehuocohua'i cato.
40024025	Ja̱je pa'ina, tsoe du'ru cahuë iye mësarute ja̱je yo'o ma'ñe caquë.
40024026	Ja̱je pa'ina, yecohua'ipi mësarute ‘jeto cue̱ne yejare pa'iji, ñajë'ë’ cacohua'i pa'ito saima'pë pa̱nita'a yeque ‘Ñajë'ë, i̱ño tu'rihuëre pa'iji,’ catoje̱ asama'pë pa'ijë̱'ë.
40024027	Pa̱i Mamaquë daiyerepa cato ë̱së mëi hue̱'ñapi cui'ne ë̱së sa du'i hue̱'ñana mujuë ye'hueyeje̱ pa'yerepa pa'ija̱'coa.
40024028	Ju̱'isiquë ca̱pë pa'i hue̱'ñana ja̱rona pë'përi tsi'sija̱'cohua'i a'ë.
40024029	Esa ai yo'o mu'seña tëto sai maca ë̱së yayaja̱'quë api. Cui'ne ñañëje miama'ë pa'ija̱'quë api. Ma'ñocoje̱ ma'tëmopi to̱meja'cohua'i a'ë. Cui'ne ma'tëmo tutu pa'iyeque tsasija̱'coa.
40024030	Ja̱ maca Pa̱i Mamaquë tutu yo'oye ñaja'cohua'i a'ë, ma'tëmopi yo'oquëna. Cui'ne si'a pa̱i dari yeja pa'icohua'i oija̱'cohua'i a'ë. Ja̱ maca ñaja'cohua'i a'ë, Pa̱i Mamaquë ma'tëmopi sirija̱'a daiye, tutu quë'ire papi cui'ne de'oyepi quëcosiquëpi daina.
40024031	Ja̱ maca hui̱ñaohua'ire cua̱ñeja'quë api, i̱ sahuasicohua'ire cajese'e yeja te̱'ña, si'a yeja pa'icohua'ire tsi'sojë̱'ë, caquë ai tutu duruhuë juiyepi.
40024032	Ye'yejë̱'ë, higuera so̱quë yë yo'oye ayere quëaquëna. Hui̱ña capë̱a pa'i maca ja'o etaquëna, mësaru ñani je̱'në utëcahuë ti̱'aquëna, yo'oji cacohua'i a'ë.
40024033	Ja̱je cui'ne si'aye iye tëto saina, ñani je̱'në caraja̱i mu'seña ti̱'aquëna, eta sa'rore pa'ina, yo'oji cuasajë̱'ë.
40024034	Nuñerepa cayë, mësarute. Si'aye iye yo'o ja̱'ñe a'ë, ja̱ yë'ta'a iye mu'seña pa̱i ju̱ju sama'pëna.
40024035	Ma'tëmo cui'ne yeja caraja̱i ja̱'ñe a'ë. Yë'ë cocata'a ti caraja̱iñe pa̱ ja̱'ñe a'ë. Ja̱re i̱ti case'eje̱ ti̱'aquë pa'i ja̱'ñe a'ë.
40024036	Ja̱je pa'iquëta'are peoji, i̱ti mu'serepa cui'ne hora quëaye. Huesëyë, yecohua'ije̱. Ma'tëmo pa'icohua'i hui̱ñaohua'ije̱ cui'ne Maija'quë mamaquëje̱ huesëji, coa Maija'quëse'e asaji, i̱ti.
40024037	Noé pa'i mu'seña yo'ojë pa'ise'eje̱ pa'ye pasipi, Pa̱i Mamaquë dai macaje̱.
40024038	Ja̱ mu'seña ja̱ yë'ta'a co'jema'në pa̱ipi a̱o a̱ijë, u̱cujë, nomi huejajë, cui'ne pëca ja'quëohua'ipi nomi tsi̱re huejojë paë'ë, Noé jai yohuëna caca macaja̱'a.
40024039	Ja̱ huesëjëna, jai co'je dani si'aohua'ire peo hue̱'ña co'je hue̱a'co'ë. Ja̱je cui'ne pasipi, Pa̱i Mamaquë dai macaje̱.
40024040	Ja̱ mu'seña caya ë̱mëohua'i tsiore pa'ija̱'cohua'i a'ë. Pa'ijëna, te'ire saquë cui'ne te'ire je̱osipi.
40024041	Caya nomiohua'i hueare toaja̱'cohua'i a'ë. Toajëna, te'ore saquëna, cui'ne te'o je̱o saisico pa'ija̱'coa.
40024042	Ëjaë daija̱'a maca huesëye sëte cui'ñasicohua'ipi pa'ijë̱'ë.
40024043	Ja̱je pa'iquëta'are iyeje̱ asajë̱'ë, i̱ti huë'e aquëpi ñami ja̱ hora pa'i maca co'amaña ñaquë daija̱'quë api asaquë pani sëtasiquëpi i̱ huë'e co'amaña cacani i̱mañe ë̱seja̱'quë api.
40024044	Ja̱je pa'ina, mësaruje̱ ne de'huasicohua'ipi pa'ijë̱'ë, mësaru hua̱nëyesi maca Pa̱i Mamaquë dani quëcoquë.
40024045	¿Jequë a'ni, nuñerepa de'o jo'yaë, cui'ne asaquërepa i̱ti ti̱'asi maca i̱ huë'e acohua'ire a̱ocaijë̱'ë, caquë je̱oni saisiquë?
40024046	Sihua cua̱ñoja'quë api, i̱ ëjaë cua̱ñese'eje̱ yo'oquë pa'ina, ti̱tani ñasiquëpi.
40024047	Nuñerepa cayë i̱ti tse̱ aquë si'aye i̱ paye ñacaijë̱'ë caquë cua̱ñe nëoja'quë api.
40024048	Ja̱je pa'iquëta'are co'a jo'yaë pani cuasaji, tsoe nëija'quëre me je esa ti̱tasina, cuasaquë.
40024049	I̱ ëjaë jo'yare co'aye yo'o huëoni cui'ne a̱o a̱i huëoni cui'ne co̱no u̱cu huëoni cuepecohua'i ja̱'re co̱ni yo'oquë pasipi.
40024050	Pa'ina, ja̱ maca i̱ ëjaë co'isipi, i̱ jo'yaë hua̱nëyeni je dasina caquë utema'ë yo'o maca.
40024051	Ja̱ maca i̱te ai co'ayerepa si'seni coa cacohua'ire nejoñepi nejoñe pa'iji. Ja̱ maca oisipi, cu̱jije qui̱'coquë.
40025001	Ja̱je pa'ito ma'tëmo pa'i te̱'te cato diez nomi tsi̱pi hui'yapepi dani toa tsë̱opë̱are i̱mani hueja hue̱'ñana i̱ohua'i ë̱jëre ti̱'añu'u cajë saise'eje̱ pa'ye a'ë.
40025002	Cinco pa'iohua'i ne de'huama'cohua'i paë'ë. Cui'ne cinco ne de'huasicohua'i paë'ë.
40025003	Ne de'huama'cohua'ipi toa tsë̱o pë̱a sajëta'a hui'yapere sama'pë paë'ë.
40025004	Ne de'huasicohua'ipi sahuë, quë̱na huë̱ana hui'yape dose'ere cui'ne toa tsë̱o pë̱aje si'aye ti̱mëse'ere sahuë.
40025005	Huejaja̱'quëpi esa daima'ë pa'ina, huëo ca̱i ëapi si'a nomiohua'ire ja̱je huëo ca̱i ëaquëna, ute jujani ca̱ë'ë.
40025006	Ja̱ maca ñami jopo pa'i maca asahuë, cuiye: ‘Je̱'nërepa daiji, huejaja̱'quëpi etani i̱te pëpajë̱'ë.’
40025007	Cui maca si'a nomi tsi̱ huëni i̱ohua'i toa tsë̱o pë̱a ne de'huahuë.
40025008	Ja̱ jeteyo'je cinco ne de'huama'cohua'ipi cahuë, cinco ne de'huasicohua'ire: ‘I̱sijë̱'ë, a'ri maña mësaru hui'yapere yëquë toa tsë̱o pë̱api yaya huëoji.’
40025009	Ja̱je cajëna, cinco nomi tsi̱ ne de'huasicohua'ipi cahuë: ‘Pa̱ñë, ti̱'añe pama'coni yëquëre cui'ne mësarureje̱ ¿me i̱siye'ni? Saijë̱'ë. I̱ti i̱si hue̱'ñana sani huerojë̱'ë, mësaru tsë̱o ja̱'ñese'e.’
40025010	Carena, cinco nomi tsi̱ ne de'huama'cohua'ipi hui'yape hueroñu'u cajë saijëna, tsoe ti̱tapi, huejaquë. Nomi tsi̱ cui'ñani utesicohua'i cato i̱ ja̱'re co̱ni cacahuë, hueja hue̱'ña. Cacarena, eta sa'ro si̱o huesopi.
40025011	Ja̱ jeteyo'je ti̱tahuë, yequë nomi tsi̱ ti̱tani cahuë: ‘Ëjaë, ëjaë hui'yocaijë̱'ë.’
40025012	Ja̱je cajëna, i̱pi capi, ja̱ohua'ire: ‘Nuñerepa cayë, mësarute ñama'quë a'ë, yë'ë.’ ”
40025013	Ja̱ maca Jesupi capi, ja̱ohua'ire: “Pa̱i Mamaquë daija̱'a maca huesëyë, mësaru, i̱ti dai mu'se cui'ne horaje̱. Ja̱je pa'ina, mësaru sëtasicohua'ipi pa'ijë utejë̱'ë.
40025014	Ma'tëmo pa'i te̱'te aye cato pa̱ipi yequë yejana sai huëoni, i̱ jo'yare soini curiquë i̱sisiquë cua̱ñe nëose'eje̱ pa'io.
40025015	Ja̱ohua'i aquëni i̱sipi, cinco mil curiquë të̱'ña. Yequëni i̱sipi, caya mil të̱'ña. Cui'ne yequëni i̱sipi, te'e mil. Pa̱i ñapere i̱ohua'i tutu pa'iye ja'ye i̱sini ja̱ maca saji'i, so'ona.
40025016	Cinco mil të̱'ña i̱sisiquëpi sani ja̱pi hueroni ai jerepa cui'ne cinco mil të̱'ña se ne co̱pi.
40025017	Caya mil i̱sisiquëje̱ cui'ne yeque caya mil se ne co̱pi.
40025018	Ja̱je yo'ojëta'are yequëpi te'e mil i̱si cua̱ñosiquëpi sani yeja coje nesicona, ta̱pi, curiquë.
40025019	Ai tsoepi co'ipi, i̱ohua'i ëjaë. Co'ini i̱ohua'i nese'e ña huëopi.
40025020	Du'ru macarepa ti̱tapi, cinco mil të̱'ña i̱si cua̱ñosiquëpi. Ti̱tani i̱sipi, i̱ ëjaëre, ñeje caquë: ‘Ëjaë cinco mil më'ë yë'ëre i̱sihuë. I̱sisiquëni yequë cinco mil ne co̱huë, iye më'ë tse̱.’
40025021	Caquëna, ëjaëpi capi, i̱te: ‘Ai de'oji, më'ë de'o jo'yaë'ë, de'oye yo'osiquëre cato yure ai jerepa jaiye i̱si nëosi'i cacajë̱'ë, yë'ë ja̱'re co̱ni sihuaja̱'quë.’
40025022	Jeteyo'je daji'i, caya mil i̱sisi jo'yaë. Ja̱ëpi capi, cui'ne: ‘Ëjaë, më'ë yë'ëre caya mil i̱sihuë. Ja̱je i̱sisiquëni yeque caya mil se ne co̱huë, iye më'ë tse̱.’
40025023	I̱ Ëjaëpi capi, i̱te: ‘Ai de'oji, më'ë de'o jo'yaë'ë, nuñerepa pa'i a'ë. A'ri mañare nuñerepa de'oye yo'osiquëni ai jerepa jaiye i̱sisi'i, ñacai ja̱'ñe. Cacani yë'ë ja̱'re co̱ni sihuajë̱'ë.’
40025024	Ja̱ë te'e mil i̱sisiquëpi ti̱tani capi, i̱ Ëjaëre: ‘Ëjaë më'ëpi pa̱ire oima'quëpi më'ë ta̱ma'tona coa ti̱'aquë cui'ne më'ë ti je̱a ma'ñere tëaquëre asayë.
40025025	Ja̱je pa'ina, ca'raquë sani më'ë curiquë yejana yahuehuë. Iye më'ë curiquë dacaë'ë.’
40025026	Caquëna, ëjaëpi sehuopi, i̱te: ‘Jo'yaë co'aquë cui'ne jo̱saë. Yë'ëpi yë'ë ta̱ ma'ñere tëaquëpi cui'ne yë'ë je̱ama'tore tëaquë pa'iye asaquë sëte.
40025027	Ja̱ do'ire yë'ë curiquë bancona tëoyere pa̱ë'ni. Tëosiquë pa'ito co'ini i̱tipi se nesi do'ire curiquë nera'huë, yë'ë tse̱.’
40025028	Ja̱ maca capi, i̱ti maca pa'icohua'ire: ‘Siojë̱'ë, curiquë të̱'ña. Sioni i̱sijë̱'ë, diez mil të̱'ña paquëna.
40025029	Ja̱je pa'ina, jaiye paquëni ai jerepa se i̱siye pa'iji. I̱sina, jaiye tëto saquëna, nëase'eque paye pa'iji. Ja̱je pa'iquëta'are peoquëni ai jerepa se sioye pa'iji, i̱ a'ri maña payeque.’
40025030	Ja̱je cani capi, iquë co'a jo'yaëre: ‘Tse̱ani je̱ocojë̱'ë, nea hue̱'ña hue'sena, ja̱ropi oi cui'ne cu̱ji qui̱'coja̱'quëre.’
40025031	Pa̱i Mamaquë pa̱i ëjaërepa cua̱ñequë hui̱ñaohua'ipi të'ija̱isiquëpi daisi maca i̱ de'o ñu'i saihuëna ja'ruja̱'quë api, cua̱ñequëre papi.
40025032	Ja̱ maca si'a yeja pa'icohua'ipi tsi'sija̱'cohua'i a'ë, i̱ ña hue̱'ñana. Ja̱ pa̱ire huahueja̱'quë api, yëi ñamare cui'ne cabrare ñaquëpi huahueyeje̱ pa'ye.
40025033	I̱ ëja te̱'tena yëi ñamare cui'ne ari te̱'tena cabrare huahuesipi, ti̱ tsëcapë̱ase'e.
40025034	Ja̱ maca pa̱i ëjaëpi caja̱'quë api, i̱ ëja te̱'te pa'icohua'ire: ‘Daijë̱'ë, mësaru yë'ë ja'quë ñacaina, de'oye pa'isicohua'i. De'oye pa'ijë̱'ë, ma'tëmore mësarure caquë yeja de'hua maca Diusu de'huacai pa'i sitore.
40025035	A̲o ëa ju̱'ina, mësarupi de'hue a̱ohuë. Oco ëa ju̱'ina, cui'ne o̱cuahuë. Mësarupi huë'e peoquëpi coa cu'iquë paë'ë. Pa'ina, pëa hue̱'ña i̱sihuë.
40025036	Ca̱ña peoquë pa'ina, mësarupi de'hue i̱sihuë. Ju̱'iquë paë'ë. Pa'ina, yë'ëre do'i sani ñahuë. Tayo yo'ocohua'ire co hue̱'ñana co cua̱ñosiquë paë'ë. Pa'ina, dani ñahuë, yë'ëre.’
40025037	Ja̱ maca i̱ti nuñerepa yo'osicohua'i etasicohua'ipi caja̱'cohua'i a'ë: ‘¿Ëjaë, je yëhua më'ëre a̱o ëa ju̱'iquëre ñani a̱ore'ni, pa̱nita'a je yëhua oco ëa ju̱'iquëre ñani oco o̱cuare'ni?
40025038	Pa̱nita'a ¿je yëhua huë'e peoquëpi coa cu'ina ñani pëa hue̱'ñana i̱sire'ni? Pa̱nita'a ¿je yëhua ca̱ña peoquë pa'ina, ñani i̱sire'ni, ju'iye?
40025039	Pa̱nita'a ¿je yëhua ju̱'iquëre më'ëre ñare'ni? Pa̱nita'a ¿co hue̱'ñana cosiquëpi pa'ina, sani ñare'ni më'ëre?’
40025040	Cajëna, pa̱i ëjaëpi sehuoja̱'quë api, ja̱ohua'ire: ‘Nuñerepa cayë, mësarute. Si'aye mësaru ja̱ohua'ire yë'ë yo'je tsi̱ni a'ricohua'ire teaye pa'iohua'ire ñajë de'oye yo'ose'e cato ja̱re yë'ëni de'oye yo'ose'e pa'iji.’
40025041	Ja̱ maca cui'ne Ëjaëpi caja̱'quë api, ari te̱'te pa'icohua'ire: ‘Saijë̱'ë, yë'ë quë'ro pa'ima'pë nejosi te̱'tere pa'icohua'i. Saijë̱'ë, huatire cui'ne i̱ jo'yare caquë toa yeja de'hua sitona.
40025042	A̲o ëa ju̱'ina, mësaru a̱oma'pë paë'ë, yë'ëre. Oco ëa ju̱'ina, ocoje̱ cui'ne o̱cuaye pa̱huë.
40025043	Huë'e peoquëpi coa cu'iquë paë'ë. Ja̱je pa'ina, mësarupi pëa hue̱'ña i̱siye pa̱huë. Ca̱ña peoquë paë'ë. Pa'ina, mësarupi i̱sima'pë paë'ë. Ju̱'iquë paë'ë. Pa'ina, mësaru dani ñañe pa̱huë. Cosiquë paë'ë. Pa'ina, sani ñama'pë paë'ë, mësaru.’
40025044	Ja̱ maca i̱ohua'ipi caja̱'cohua'i a'ë, i̱te: ‘¿Ëjaë, je yëhua më'ëre a̱o ëa ju̱'iquëre pa̱nita'a oco ëa ju̱'iquëre, pa̱nita'a coa cu'iquëre, pa̱nita'a ca̱ña peoquëre pa̱nita'a ju̱'iquëre, pa̱nita'a cosiquëre ñajëta'a co̱caiye pa̱re'ni?’
40025045	Ja̱je cajëna, pa̱i ëjaëpi sehuoja̱'quë api: ‘Nuñerepa cayë, i̱ohua'i teaye pa'i pa̱ire ñajëta'a co̱caiye pa̱jë cui'ne yë'ëreje̱ ai jerepa ti necaiye pa̱huë, mësaru.’
40025046	Ja̱je casi maca i̱ohua'i saija̱'cohua'i a'ë, ti nejo hue̱'ñana. Cui'ne nuiñe yo'osicohua'ipi ti pa'i hue̱'ñana saija̱'cohua'i a'ë.”
40026001	Ja̱je Jesús si'aye iyere ca tëjini capi, i̱ ye'yacohua'ire:
40026002	“Mësarupi tsoe asayë, caya mu'seña pa'i maca Israel pa̱i Egíptopi etajë pa'ise'ere cuasajë tsi'sini yo'oye ti̱'a ja̱'ñe. Ja̱ maca Pa̱i Mamaquë tse̱a cua̱ñosiquë pa'ija̱'quë api, que̱ cua̱ñoja'quëpi.”
40026003	Ja̱ mu'seña Maija'quë huë'e ñacaicohua'i ëjaohua'i, cua̱ñese'e ye'yacohua'i, cui'ne aiohua'i, tsi'sisicohua'ipi paë'ë, Caifás Maija'quë huë'e ñacaicohua'i ëjaë jai huë'e hue'se daripëna.
40026004	Ja̱rona Jesure coa cosojë tse̱ani huani je̱o ja̱'ñere ca ñahuë, i̱ti yo'o ja̱'ñere.
40026005	Ja̱je pa'iquëta'are “fiesta pa̱i tsi'si macata'a tse̱añe pa̱ñu'u, pa̱ipi co'aye sa̱ñope yo'oma'cohua'ini” cahuë.
40026006	Simón huë'ere Jesús paji'i, Betania daripëre ja̱'ju dahuë ju̱'iquë hue'yosiquë huë'ere.
40026007	Ja̱rote pa'ina, nomiopi quë̱na huë jai do'i quë̱na huëna de'o së̱ ma'ñapi ti̱mësiconi ca̱jico dacopi tsio dani, Jesús mesare ñu'ina, ja̱ ma'ñapi i̱ si̱opëna doo.
40026008	Ja̱je iyere yo'ocona, ñani i̱ ye'yacohua'ipi pë̱ijë ca huëohuë. “¿Me ne ja̱'ñere coa nejoco'ni, jai do'ire?
40026009	I̱opi yecohua'ina i̱sico jaiye curi neni peocohua'i mañani co̱caito de'o'ñe pa'ioni yo'oco.”
40026010	Cajëna, Jesupi asani capi: “¿Me yo'ojë jo̱sa caye'ni, i̱ote? Iye yë'ëre yo'ocaiye de'oye a'ë.
40026011	Coa si'anë mësaru co'amaña peocohua'ire paja̱'cohua'i a'ë, mësaru acohua'ire. Ja̱je pa'iquëta'are yë'ëre cato si'anë mësaru pama'pë pa'ija̱'cohua'i a'ë.
40026012	Yë'ë si̱opëna huëo së̱ ma'ñapi doye cato yë'ëre ta̱si maca huëo së̱ ja̱'ñere ne de'huacaio yo'oco.
40026013	Ja̱je pa'ina, nuñerepa cayë, mësarute. Coa si'a hue̱'ña iye huaso coca quëanije ico yë'ëre yo'ose'e quëaja̱'cohua'i a'ë. Ja̱je quëajëna, pa̱ije i̱ote hua̱nëyoma'pë cuasaja̱'cohua'i a'ë, i̱o yo'oco pa'ise'e.”
40026014	Ja̱ maca i̱ ye'yacohua'ipi aquëpi Judas Iscariote hue'equëpi Maija'quë huë'e ñacaicohua'i ëjaohua'i quë'rona sani capi:
40026015	“¿Je ja'ye sa̱iñe yëye'ni, yë'ëpi Jesure tse̱acaito?” Ja̱je caquëna, asani i̱te sa̱ihuë, treinta curiquë të̱'ña.
40026016	Ja̱re ja̱ macapi Judas Jesure pa̱i peo maca ñani tse̱ani ja̱ohua'i jë̱ñana i̱sisi'i caquë co'epi.
40026017	Fiesta huëo mu'se o'saye co̱'mema'a a̱o a̱i mu'se ti̱'aëna, i̱ ye'yacohua'ipi Jesure tsio dani se̱i'ë: ¿Jerona neja'cohua'i a'ni na'iquëna, a̱iñe, Egíptopi Israel pa̱i etajë pa'ise'ere cuasajë a̱i ja̱'ñe? “¿Jerona Egíptopi Israel pa̱i etase'e cuasajë na'iquëna, a̱i ja̱'ñe neñe'ni?”
40026018	Cajëna, i̱pi capi, i̱ohua'ire: “Saijë̱'ë, jai daripëna sani huë'e pa'iquëni ti̱'ani i̱te cajë̱'ë: ‘Ye'yaquëpi caji: Yë'ë yo'o maca tsoe ja'yere pa'iji. Ja̱je pa'ina, më'ë huë'ena yë'ë ye'yacohua'i ja̱'re co̱ni Egíptopi Israel pa̱i etajë pa'ise'ere cuasajë yo'oye nesi'i,’ caquë jëjo saopi.”
40026019	Ja̱je caëna, i̱ ye'yacohua'ipi Jesús cua̱ñese'eje̱ yo'ohuë. Yo'ojë na'iquëna, a̱i ja̱'ñe ne de'huahuë.
40026020	Ñami de'osi maca Jesús mesare i̱ doce ye'yacohua'i ja̱'re co̱ni paji'i.
40026021	Pa'i ja̱ yë'ta'a a̱ore a̱i ñu'i capi, cui'ne: “Nuñerepa cayë mësarute, mësaru aquëpi yë'ëre yehuoja̱'quë api.”
40026022	Ja̱ maca ja̱je caquëna, ja̱ohua'ipi ai oi ëayerepa asa huesëhuë. Asani sa̱'ñe i̱ohua'ija̱'a se̱ huëohuë, ñeje cajë: “Ëjaë, ¿më ñato yë'ëpi yo'oja̱'quë a'ni?”
40026023	Cajëna, ja̱ohua'ire sehuopi, Jesupi: “Yë'ë ja̱'re co̱ni te'e quë̱na de'huana a̱iquëpi i̱ti yë'ëre de'oye yo'oyeje̱ yo'oquë cosoquë tse̱a je̱o cua̱ñoja'quë.
40026024	Ja̱je pa'ina, Pa̱i Mamaquë cato toyase'e cayeje̱ pa'ye yo'o saoye pa'iji. Ja̱je pa'iquëta'are teayerepa yo'oja̱'quë api, i̱te yehuoquë. De'ora'pi, ja̱ë ai de'oma'ë patu.”
40026025	Ja̱ maca Judaspi, i̱ti cosoquë tse̱a je̱o cua̱ñoja'quëpi i̱te capi: “¿Ye'yaquë, më'ë ñato yë'ëpi yo'oja̱'quë a'ni?” Caquëna, capi: “Ja̱je pa'ijë̱'ë. Më'ë a'ë.”
40026026	Ja̱ yë'ta'a a̱ore a̱ijë dujëna, Jesús i̱ jë̱ñapi panpë i̱ni Maija'quëre de'oji caquë se̱ji'i. Ja̱ jeteyo'je i̱ ye'yacohua'ire i̱siquë capi: “A̲ijë'ë. Iye cato yë'ë ca̱'ë.”
40026027	Ja̱ jeteyo'je u̱cu duruhuë i̱ jë̱ñapi i̱ni Maija'quëre de'oji caquë se̱ni i̱ohua'ina se i̱siquë capi: “Si'aohua'i u̱cujë̱'ë, iye u̱cu duruhuëna.
40026028	Iye cato yë'ë tsie a'ë. Huajëye ca nëoñere neñe a'ë. Cui'ne jai pa̱i co'aye yo'ose'ere sa̱i de'huayere caquë i̱siye a'ë.
40026029	Ja̱je pa'iquëta'are cui'naëpi iye cuiya'i o'sa co̱no u̱cuye pa̱ja'quë a'ë, mësaru ja̱'re co̱ni, yë'ë ja'quë cua̱ñe te̱'tena mësaru ja̱'re huajë o'sa co̱no u̱cuye ti̱'a macaja̱'a.”
40026030	Jë̱jë tëjisi jeteyo'je Olivos cu̱tihuëna saë'ë.
40026031	Ja̱ maca Jesupi capi, ja̱ohua'ire: “Iye ñami si'aohua'ire mësarute yë'ëre quëco pase'e ti peocohua'ire nëija'coa. Ja̱je pa'ina, toyase'e caji: ‘Huani je̱osi'i, yëi ñamare ñacaiquëre. Huani je̱osi maca yëi ñama huahuesicohua'i pa'ija̱'cohua'i a'ë.’
40026032	Ja̱je pa'iquëta'are yë'ëpi ju̱'isiquëpi huëni du'ru Galileana saquëna, mësarupi jeteyo'je ti̱'aja'cohua'i a'ë.”
40026033	Ja̱je ca maca Pedropi sehuopi: “Ja̱je si'aohua'ire më'ëre tuiye je̱osicohua'i pa'itoje̱ yë'ë cato pa̱ñë.”
40026034	Ja̱je caquëna, Jesupi capi, i̱te: “Nuñerepa cayë, më'ëre. Iye ñami ja̱ yë'ta'a cura yë'ima'ëna, më'ë yë'ë ti ñama'quë a'ë caquë toaso̱ñe coa caja̱'quë a'ë.”
40026035	Pedropi capi, i̱te: “Më'ë ja̱'re co̱ni ju̱'iñe pa'ito ju̱'iñë, yë'ë. Coa caye pa̱ñë.” Caquëna, cui'ne si'aohua'i i̱ ye'yacohua'i cahuë.
40026036	Ja̱ maca Jesús i̱ ye'yacohua'i ja̱'re co̱ni ti̱'api, Getsemaní hue'yo hue̱'ñana. Ti̱'ani capi, ja̱ohua'ire: “Yë'ëse'e sani je macana se̱ina, mësaruse'e iye macana ja'rujë̱'ë.”
40026037	Ja̱je cani coa Pedrore cui'ne Zebedeo mamajëre cayaohua'ire sai sapi. Sani ai oi cui'ne ai co'a ju̱'i ai yo'o huëopi.
40026038	Ja̱ maca capi, ja̱ohua'ire: “Ai oiyë, yë'ë joyopi, ju̱ni huesëye pa'ina. Ja̱je pa'ina, mësaruse'e iye macana pëajë̱'ë, cui'ne yë'ë ja̱'re co̱ni sëtasicohua'i pa'ijë̱'ë, mësaruje̱.”
40026039	Ja̱je cani Jesús ai se̱ña maca te'i se saji'i. Sani ja̱rona tsiapi yejana simeni u̱i se̱ji'i, Maija'quëre, ñeje caquë: “Yë'ë ja'quë maca, de'hue ne ti̱'añe pa'ito iye së̱je da'care pare yë'ëre nejocaijë̱'ë, pa̱ni yë'ë yëquë cayeje̱ pa'ye yo'oye, coa më'ë yëyepi yo'ose'e pa'ija̱quë.”
40026040	Ja̱ maca i̱ ye'yacohua'i quë'ro co'iquë ti̱'api, tsoe ca̱isicohua'ipi u̱ijëna. Ñani Pedrore capi: “¿Quëco ti̱'añe pa̱re, yë'ë ja̱'re co̱ni te'e hora macaje̱?
40026041	Sëtasicohua'i pa'ijë̱'ë. Cui'ne se̱jë'ë, co'aye mëiñena, ta̱isicohua'i pa'iye pa̱ja'cohua'i. Nuñerepa joyo cato yëji, neñe. Ja̱je pa'iquëta'are ca̱pëpi tutu peoji.”
40026042	Ti̱jupë sani co̱ni se̱ji'i, ñeje: “Yë'ë ja'quë iye neñañe ai yo'oyere yeque necaiye peoto, coa më'ë yëyeje̱ yo'ose'e pa'ija̱'quë.”
40026043	Ti̱jupë co'ipi. Co'iquë i̱ ye'yacohua'i ca̱isicohua'ini ti̱'a co̱pi. I̱ohua'i ñaco ca̱pi ai huëo ca̱'a do'ire si̱o meina, ca̱ë'ë.
40026044	Ja̱ maca ñani je̱oni saji'i, cui'naëpi Maija'quëre se̱si'i caquë toaso̱ñe acore. Ja̱'rë i̱ case'eje̱ pa'ye caquë se̱ji'i.
40026045	Ja̱ maca saji'i. I̱ ye'yacohua'i quë'rona sani capi, ja̱ohua'ire: “Yureta'a de'oji. Ca̱ijë'ë, cui'ne huajëjë̱'ë. Tsoe ti̱'api, Pa̱i Mamaquëre co'aye yo'ocohua'i jë̱ñana i̱sija̱'a maca.
40026046	Huëijë̱'ë. Sañu'u. Tsoe daiji, yë'ëre yehuoja̱'quë.”
40026047	Jesús ja̱ yë'ta'a cocare capi, Judas ti̱tasi macaje̱. Jaë cato doce soisicohua'i aquë paji'i. Cui'ne i̱ ja̱'re co̱ni jai pa̱i daë'ë, hua̱'ña cui'ne tara co̱ni ca̱jicohua'ipi. Ja̱ohua'i cato Maija'quë huë'e ñacaicohua'i ja̱ohua'i jëjo daocohua'i cui'ne judío pa̱i aiohua'i jëjo daocohua'i paë'ë.
40026048	Judas i̱ti yo'oquë yehuoja̱'quëpi quëaëña, ja̱ohua'ire: “Yë'ë i̱ni sihuaja̱'quë a'ë. Ja̱ëni tse̱ajë'ë.”
40026049	Ja̱je casiquëpi Jesuna tsioja̱ni i̱te sihuayeje̱ yo'oquë capi: “¿Pa'iquë, ye'yaquë?”
40026050	Caquëna, Jesupi sehuopi i̱te: “¿Cajei, i̱quena daiquë'ni?” Ja̱ maca Jesure tsioja̱ni tse̱ani sahuë.
40026051	Ja̱ maca ja̱je yo'ojëna, Jesús cajeipi hua'tiyo dutani ca̱jorose'e tëto tëapi, Maija'quë huë'e ñacaicohua'i ëjaë jo'yaëre pani.
40026052	Ja̱je yo'oquëna, Jesupi capi: “De'huajë̱'ë, më'ë hua'tiyo i̱o pa'i hue̱'ñana. Si'aohua'i hua'tiñoapi uihuacohua'i cato ja̱re cui'ne hua'tiñoapi huaijëna, ju̱'ija'cohua'i a'ë.
40026053	¿Huesëquë më'ë yë'ëpi yë'ë ja'quëre se̱quëna, yurepi tsoe doce mil hui̱ñaohua'ire jëjo daouna, co̱catira'se'e?
40026054	Ja̱je yo'oye pa'ito ¿me toyase'e caye ti̱'aquë'ni, ja̱je yo'o ja̱'ñe a'ë, ca nëose'e?”
40026055	Ja̱ maca Jesús pa̱ire capi: “¿Mësaru yë'ëre tse̱añu'u cajë hua̱'ñapi cui'ne tarapi co̱ni tse̱'ejë date, co'amaña ñaëre tse̱añeje pa'ye? Si'a mu'seña mësaru ja̱'re yë'ë pa'i Maija'quë huë'epi ñu'i ye'yaquëna, mësaru ti yë'ëre tse̱añu'u cama'pë pa'isicohua'i a'ë.
40026056	Ja̱je pa'iquëta'are si'aye iye yo'oye pa'iji, tsoe acohua'i Maija'quëre quëacaicohua'i toyajë pa'ise'epi ti̱'ajaquë cajë.” Ja̱ maca si'aohua'i i̱ ye'yacohua'i Jesure te'ire je̱oni cati saë'ë.
40026057	Jesure tse̱asicohua'i sahuë, Caifás Maija'quë huë'e ñacaicohua'i ëjaë quë'rona. Cui'ne ja̱rote cua̱ñese'e ye'yacohua'i cui'ne aiohua'i tsi'sisicohua'ipi paë'ë.
40026058	Ja̱je pa'ijëna, Pedropi so'o maca se ñaquë jeteyo'je tuji'i, pa̱i ëjaërepa huë'e daripë quë'rore paja̱'a. Sani ja̱ro cacani ja̱ huë'ere ñacaicohua'i ja̱'re co̱ni ja'rupi, merepa yo'oja̱'cohua'i a'ni i̱te tse̱asicohua'i cuasaquë.
40026059	Maija'quë huë'e ñacaicohua'i ëjaohua'ipi cui'ne aiohua'ipi cui'ne si'a judío pa̱i yo'oye ñani ca tëjicohua'ipi co'ehuë, Jesure sa̱ñope co'aye yo'oquë api cacohua'ini ti̱'ani Jesure huani je̱oñu'u cajë.
40026060	Ja̱je co'ejëta'a ti̱'añe pa̱huë, i̱te sa̱ñope ca ja̱'ñe. Ja̱je ti̱'ama'pë jai pa̱i i̱te coa huëojë cosojë co'aye yo'oquë api, cahuë. Ja̱je yo'o maca cayaohua'i tëji hue̱'ñarepa sa̱ñope cacohua'i daë'ë.
40026061	Ja̱ohua'ipi dani cahuë: “Iquë cato yë'ëpi Maija'quë huë'e nejosiquëpi toaso̱ mu'seña pa'i maca cui'naoni huëoja̱'quë a'ë, caquë api.”
40026062	Ja̱ maca Maija'quë huë'e ñacaicohua'i ëjaëpi huëni nëcani capi, Jesure: “¿Ti te'e yë'opoje̱ sa̱ñope sehuoye pa̱quë, më'ë? ¿Më'ëre sa̱ñope ja̱ohua'i caye asaquë, më'ë?”
40026063	Ja̱je catoje̱ Jesús ti cama'ë paji'i. Ja̱ maca Maija'quë huë'e ñacaicohua'i ëjaëpi capi, i̱te: “Maija'quë huajëquërepa mamipi më'ëre care pajë̱'ë, cayë. Quëajë̱'ë, më'ëpi Maija'quë mamaquërepa Cristo pani.”
40026064	Ja̱je caquëna, Jesupi capi, i̱te: “Ja̱je pa'ijë̱'ë. I̱ a'ë, yë'ë, më'ë cayeje̱. Cui'ne mësaru ñaja'cohua'i a'ë, Pa̱i Mamaquë Diusu tutu quë'irepa ëja te̱'tere ñu'ina, cui'ne ma'tëmopi sirija̱'a daina.”
40026065	Ja̱ maca Maija'quë huë'e ñacaicohua'i ëjaëpi i̱ ju'i ca̱re naë ye'sapi, ai coa care paji caquë i̱ñoquë. Ja̱je yo'oquë capi: “Iquë Maija'quëre ai cue'cuequë yo'oji, i̱ yë'opo cayepi. ¿Ja̱je pa'ito i̱quere yeque cajë i̱ yo'oquëna, ñasicohua'ini se̱ni asañu'u cajë co'eye'ni? Mësarupi tsoe asahuë, i̱ cue'cuequë caye.
40026066	Ja̱je pa'ito ¿me caye'ni, mësaru?” Caquëna, i̱ohua'ipi cahuë: “Ja̱je co'aye caquë api. Ja̱je pa'ina, ju̱'iñe pa'iji.”
40026067	Ja̱ maca i̱ tsiana copi tse'sejë cui'ne tarapi të'cahuë. Yecohua'ipi tsiana mosi̱capi të'cahuë.
40026068	Ja̱je yo'ocohua'ipi cahuë, i̱te: “¿Më'ë a'ë, Cristorepa se ta̱'ñe ca ñajë'ë, nepi më'ëre tëtore'ni?”
40026069	Ja̱je yo'ojëna, Pedro cato hue'se yejare ja'rusiquëpi ñuji'i. Ñu'ina, pa̱ire necaico i̱ quë'rona tsioja̱ni cao, i̱te: “Më'ëje Jesús Galilea aquë ja̱'re co̱ni cu'i pa'isiquë aë.”
40026070	Ja̱je cacona, Pedropi si'aohua'i pa'i hue̱'ñana coa cosopi, ñeje caquë: “Huesëyë, më'ë caye. ¿I̱quere ja̱je caco'ni?”
40026071	Pedro eta sa'ro quë'rona huëni je̱'në saina, yecopi nomio ñani cao, i̱ti maca pa'icohua'ire: “Iquë Jesús Nazaret aquë ja̱'re co̱ni cu'i pa'isiquë api.”
40026072	Cacona, ja̱ maca Pedropi ti̱jupë coso co̱pi: “Ñama'quëre pa'ë, ja̱ëte. Quëare payë.”
40026073	A'ri maña tsoe pa'i maca i̱ti maca pa'icohua'ipi Pedro quë'rona tsioja̱ni cui'ne i̱te cahuë: “Nuñerepa më'ë i̱ ye'yasicohua'i aquëre pa'ë. Ja̱je pa'ina, më'ë coca cayeque ti̱ñe pa'iji, huesëye peoye.”
40026074	Cajëna, i̱pi capi: “Ti ñama'quë a'ë, caye asa ma'ñe, mësaru.” Ja̱je i̱tire yo'oquë caquëna, cura yëji'i.
40026075	Yë'ina, ja̱ maca Pedro cuasa ñajaji'i, Jesús i̱te case'e: “Ja̱ yë'ta'a cura yë'ima'ëna, më'ë toaso̱ñe yë'ëre ñama'quë a'ë cosoja̱'quë a'ë.” Ja̱re cuasaquë ja̱ maca ja̱ro pa'isiquëpi Pedro etani ai oji'i, co'a ju̱'i.
40027001	Ñata to̱mesi maca Maija'quë huë'e ñacaicohua'i ëjaohua'ipi cui'ne judío pa̱i aiohua'ipi te'e cuasaye nehuë, Jesure huani je̱a ja̱'ñere cajë.
40027002	Sëasiquëni sani Poncio Pilatona i̱ti yeja ëjaëna i̱sihuë.
40027003	Judas Jesure yehuoquëpi ñaquëna, Jesupi huani je̱o cua̱ñoja'quë pa'ina, ñani ai oi pa̱ñete yo'ore'ni cuasaquë oi treinta curi të̱'ña i̱te i̱sise'ere cui'nare co'yopi, Maija'quë huë'e ñacaicohua'i ëjaohua'ina.
40027004	Co'yoquë capi, ja̱ohua'ire: “Co'aye yë'ë yo'ohuë, ti do'i peoquëni huani je̱oja'quëre i̱siquë.” Ja̱je caquëna, i̱ohua'ipi sehuohuë, i̱te: “¿I̱quere yëquë oiye'ni, ja̱ yo'ose'e? Më'ëse'e yo'oquë cajë̱'ë.”
40027005	Ja̱ maca Judas, curiquë Maija'quë huë'ena je̱o ñato saoni sani que̱o deni ju̱ji'i.
40027006	Maija'quë huë'e ñacaicohua'i ëjaohua'ipi curiquë ña'ñe o̱ese'ere tsi'soni careña: “Iye curiquë Maija'quëre coa i̱sijë aya mahuëna ayaye peoji, tsie do'i sa̱ise'e me ayaye'ni.”
40027007	Ja̱ jeteyo'je ja̱ohua'i te'e cui'ne si'a yë'quë maca cuasajë ca de'huahuë, “soto ne hue̱'ñana yejare hueroñu'u, ti̱ohua'ire ta̱ja'a yejare” cahuë.
40027008	Ja̱je pa'ina, ja̱ yeja yureje̱ “Tsie Yeja” hue'eji.
40027009	Ja̱je ti̱'api, tsoe aquë Maija'quëre quëacaiquë Jeremias toyaquë pa'ise'e ñeje cayepi: “Treinta curiquë të̱'ña i̱mahuë, i̱ do'ire Israel pa̱i i̱sise'ere.
40027010	Ja̱pi huerohuë, soto ne yejare, ëjaë yë'ëre cua̱ñese'eje̱ pa'ye.”
40027011	Jesús pa̱i ëjaë quë'rona sasiquë paji'i. Pa'ina, i̱pi i̱te se̱ji'i: “¿Më'ë aë, judío pa̱i ëjaërepa?” Caquëna, Jesupi capi, i̱te: “Ja̱je pa'ijë̱'ë. Më'ë case'eje̱ pa'i a'ë.”
40027012	Maija'quë huë'e ñacaicohua'i ëjaohua'ipi cui'ne aiohua'ipi sa̱ñope co'aye catoje̱ Jesús ti a'ri mañaje sehuoma'ë paji'i.
40027013	Pa̱quëna, ja̱ maca Pilatopi capi, i̱te: “¿Asama'quë më'ë, më'ëre sa̱ñope yo'ojë caye?”
40027014	Ja̱je catoje̱ Jesús ti sehuoma'ë paji'i. Ja̱je pa'ina, ña jujani pa̱i ëjaëpi ai i̱se'ere ñani ¿me neja'quë a'ni? cuasapi. Cui'ne huesëpi, yeque yo'oye peoquëna.
40027015	Ja̱je pa'iquëta'are si'anë fiesta pa'i maca pa̱i ëjaëpi cosicohua'ire eto saoquë yo'oye paquë paji'i. Pa̱ipi ja̱ëni etoye pa'iji cajëna, etoquë paji'i.
40027016	Paji'i, cosiquë Barrabás hue'equë si'aohua'i i̱ co'aye yo'oye asaquë.
40027017	Ja̱rote jai pa̱i tsi'sisicohua'i pa'ijëna, Pilatopi se̱ji'i, ja̱ohua'ire: “¿Neni yëye'ni, de'oye pa'ija̱'quëre jëjo saoye, Barrabás pa̱nita'a Jesucristo?”
40027018	De'hue asapi, pa̱ipi Jesuni ai yëjë yo'o do'ire pë̱ijë co'aye yo'oma'quëni tse̱ase'e. Ja̱je pa'ina, Pilato ja̱je capi.
40027019	Ja̱ yë'ta'a Pilato pa̱i co'aye yo'ose'ere asani ne de'hua hue̱'ñare ñu'ina, i̱ pacopi jëjo dao, i̱o case'ere quëaja̱'quëre ñeje caco: “Ja̱ëre nuñerepa de'o pa̱ire cui'na co̱ni yo'oma'ë pa'ijë̱'ë. Coa ñajë'ë. Ja̱ëte yo'o do'ire huëo ca̱ni ñahuë, ai co'ayerepa.”
40027020	Ja̱je pa'iquëta'are Maija'quë huë'e ñacaicohua'i ëjaohua'ipi cui'ne judío pa̱i aiohua'ipi pa̱ire cua̱ñehuë, Barrabásni etojë̱'ë cajë, cui'ne Jesuni huani je̱oja'quëre cajë̱'ë, cahuë.
40027021	Pa̱i ëjaëpi ti̱jupë cui'ne se̱ni co̱quë capi: “¿Cayahua'i tse̱asicohua'i pa'icohua'ire jequëni yëye'ni, eto saoye?” Caquëna, ja̱ohua'ipi cahuë: “Barrabásni etoye yëyë.”
40027022	Cajëna, Pilatopi se̱ji'i, ja̱ohua'ire: “¿Cui'ne me neja'quë a'ni, Jesure Cristo hue'equëre?” Caquëna, si'aohua'i sa̱ñope cahuë: “¡Que̱ja'quë api!”
40027023	Ja̱ maca Pilato capi, ja̱ohua'ire: “¿Ja̱je pa'ito i̱quere co'aye yo'o u'ni?” Caquëna, ti̱jupë cui'ne cui co̱huë: “¡Que̱ja'quë api!”
40027024	Pilatopi i̱ co'aye yo'ose'e asa ti̱'ama'ëna, coa pa̱ipi jerepa jo̱sa yo'ojë sa̱ñope ja̱se'e cajëna, ña jujani jë̱ña tsoasi'i caquë oco daja̱'quëre jëjo saouna, daëna, tsoaquë capi: “Yë'ëpi iquë de'o pa̱ire huani je̱o ja̱'ñe cua̱ñema'ë pa'iyë. Mësaruse'e yo'ojë̱'ë.”
40027025	Ja̱je caquëna, si'a pa̱i sehuohuë: “Yëquëna cui'ne yëquë mamajëna i̱te huani je̱o do'i to̱mejaquë.”
40027026	Ja̱ maca Pilatopi Barrabásni eto saopi, de'oye pa'ija̱'quëre. Etoquë Jesuni si'seni ja̱ jeteyo'je que̱ni huani je̱oja'quëre jëjo saopi.
40027027	Ja̱ jeteyo'je pa̱i ëjaë soldado pa̱ipi Jesure sahuë, jai huë'ena. Si'a soldado pa̱i tsi'sisicohua'irepa paë'ë, Jesús pa'i hue̱'ñana.
40027028	Ja̱ jeteyo'je i̱ ju'i ca̱ dutani maja'i ju'i ca̱re su̱ñacaë'ë.
40027029	Cui'ne si̱opëna miu maro pu̱acaë'ë. Cui'ne ëja te̱'te jë̱tëna so̱quë tarapë i̱sihuë. Ja̱ maca i̱ ña hue̱'ñana do're ja'runi cue'cuejë ñeje i̱te cahuë: “¡Pa'ijë̱'ë, judío pa̱i ëjaërepa!”
40027030	Ja̱je cajë cui'ne copi tse'sejë cui'ne i̱te tarapëpi si̱opëna të'cajë yo'ohuë.
40027031	Ja̱je i̱te cue'cue tëjini maja'i ju'i ca̱ dutani i̱ ju'i ca̱re pare su̱ñacani ja̱ maca que̱ja'quëre sahuë.
40027032	Ja̱ropi etani saijë Cirene aquëre ti̱'ahuë, Simón hue'equëre. Ja̱ëni Jesure que̱ja'a sarahua sacaija̱'quëre cua̱ñehuë.
40027033	Ja̱je yo'ojë Gólgota hue'e hue̱'ñana ti̱'ahuë. Ja̱je cani cayë, pa̱i si̱opë tara.
40027034	Ja̱rona Jesure cuiya'i o'sa co̱nona së̱jeñe co̱ni co̱'mesicore o̱cuahuë. Ja̱je o̱cuajëna, Jesús i̱pi neñani u̱cuye coepi, i̱ote.
40027035	I̱te que̱si maca jeteyo'je soldado pa̱ipi Jesús ju'i ca̱re ¿nepi i̱ote paja̱'cohua'i a'ni? cajë yo'ohuë, sa̱'ñe i̱ohua'ija̱'a. Ja̱je yo'ojëna, tsoe aquë Maija'quëre quëacaiquë toyase'e ñeje caye ti̱'api: “Yë'ë ju'i ca̱re pa̱i ñape huahuehuë, i̱ohua'ija̱'a ¿nepi paja̱'cohua'i a'ni?” cajë yo'ohuë.
40027036	Ja̱je yo'o tëjini yecohua'ipi dani sama'cohua'ini cajë ja'runi ñahuë.
40027037	Cui'ne i̱ si̱opë sa̱'nihuëna ja̱ do'ire ju̱'iji caco quëacore toyani sëohuë. Toyasico cato paji'i, ñeje: IQUË API, JESÚS, JUDÍO PA̲I ËJAË .
40027038	Cui'ne caya co'amaña yahue i̱macohua'ire que̱sicohua'i paë'ë, i̱ ja̱'re co̱ni, yequëni i̱ ëja te̱'tena cui'ne yequëni i̱ ari te̱'tena.
40027039	Cui'ne i̱ti macasa'a da saicohua'ipi cue'cuejë tea ju̱'ijë si̱opë api së̱'cuijë saë'ë, i̱te ñajë.
40027040	Cui'ne cahuë: “Më'ë a'ë, Maija'quë huë'e peo hue̱'ña nejoni cui'ne toaso̱ mu'seña pa'i maca cui'naoni huëoja̱'quë a'ë, caquë pa'isiquë. Ja̱je pa'i sëte yure co'ye huasojë̱'ë. Më'ëpi Maija'quë mamaquë pani cruzupi caje nëcajë̱'ë.”
40027041	Ja̱je cui'ne Maija'quë huë'e ñacaicohua'i ëjaohua'ije̱ cui'ne cua̱ñese'e ye'yacohua'ije̱, fariseohua'ije̱ cui'ne cue'cuehuë, i̱te. Ja̱je cue'cuejë sa̱'ñe i̱ohua'ija̱'a cahuë:
40027042	“Yecohua'ita'are huasopi. Ja̱je pa'iquëta'a i̱ja'a co'ye huasoyere pa̱ji. Ja̱je pa'ina, i̱pi Israel pa̱i ëjaërepa pani yurepi cruzu dequëpi caje nëcaëna, sehuoye patira'pi, maire.
40027043	Iquë cato Maija'quëna i̱re papi cuasaquë quëcoquë paji'i. Ja̱je pa'isiquëre sëte yure Maija'quëpi i̱te huasoja̱quë, i̱te oiquërepa pani. I̱ta'a maire ‘yë'ë cato Diusu mamaquëre pa'ë’ caquë pa'isiquë api.”
40027044	Cui'ne co'amaña ñaohua'ije̱ i̱ ja̱'re co̱ni que̱sicohua'ique tea ju̱'ijë sa̱ñope cahuë.
40027045	Ja̱ maca yureta'a si'a yeja ñamije pa'iorepa de'o nëji'i, mu'se jopore papi na'i maca tres pa'i macaja̱'a.
40027046	Cui'ne ja̱re ja̱ hora pa'i maca Jesús ai tutu cuipi: “Eli, Eli, lama sabactani”. Ja̱ caye cato caji: Yë'ë Diusu, Yë'ë Diusu, ¿me nesi'quë yë'ëre je̱oco huesou'ni?
40027047	Yecohua'i i̱ti maca pa'icohua'ipi asani cahuë: “Tsoe aquë Maija'quëre quëacaiquë Elías pa'isiquëni soiji.”
40027048	Ja̱re i̱ti macapi te'i huë'huëpi, oco sa̱ësi pë quërëja̱si'i caquë. Quërëja̱ni dani o'sa cuiya'i co̱nore sa̱ë tëjini so̱quë tarapëna hue̱ sëoni u̱cuja̱quë caquë ja'ye maca sapi.
40027049	Ja̱je yo'oquëna, yecohua'ipi cahuë: “Yo'oma'ë. Ñañu'u, Elíaspi dani i̱te huasoquë pa'ito.”
40027050	Ti̱jupë Jesús tutu cui'ne cui co̱pi. Ja̱ maca ju̱ni huesëpi.
40027051	Ja̱re i̱ti macapi Maija'quë huë'e ta̱'tëpo tëhuosico cayaye ë̱mëje'epi huë'ehuëre pana yete saji'i. Yejaje̱ ñu'cuequë cui'ne quë̱na yejañaje tsate saji'i.
40027052	Cui'ne ju̱'isicohua'ire ta̱se'eje̱ hui'ye sapi. Cui'ne Maija'quëre asani ju̱'isicohua'ije̱ huëisicohua'i paë'ë.
40027053	Ta̱si daripë̱api huëisicohua'i paë'ë, Jesús huëisi jeteyo'je. Huëni de'o Jerusalén daripëna cacahuë. Cacajëna, jai pa̱i ñahuë, ja̱ohua'ire.
40027054	Ja̱ maca Capitán cui'ne i̱ ja̱'re co̱ni Jesure ñacohua'ipi yeja ñu'cueye ñani cui'ne yeque jaiye yo'oyere ñajë ai ca'rajë cahuë: “Nuñerepa iquë Maija'quë mamaquërepa paji'i.”
40027055	Ja̱rote jai pa̱i nomiohua'ije̱ paë'ë, so'opi de ñajë, Jesure Galileapi co̱caijë tuisicohua'i.
40027056	Ja̱ohua'i ja̱'re co̱ni paë'ë, María Magdalena, María Jacobo cui'ne José pëca ja'co cui'ne Zebedeo mamajë pëca ja'co co̱ni paë'ë.
40027057	Ñami de'o huëo maca jaiye co'amaña paquë José hue'equë Arimatea daripë aquëpi daji'i. Ja̱ë cato Jesure tuiquë de'osiquë paji'i.
40027058	Ja̱je pa'ipi ja̱ëpi Pilato quë'rona sani Jesús ca̱përe se̱ji'i. Se̱ina, ja̱ maca Pilatopi cua̱ñepi, i̱sijë̱'ë caquë i̱ti ñacaicohua'ire.
40027059	Josépi i̱ ca̱pë si'si peo ca̱pi peo hue̱'ña deapi.
40027060	Yo'oni huajëcore pana i̱ tse̱cona o̱api, quë̱na yeja perepëna coje nesicona. I̱te ta̱ni jai quë̱na pëpi daripë se si̱oni saji'i.
40027061	Cui'ne ja̱rote paë'ë, María Magdalena, cui'ne yequë María co̱ni, daripë ti̱ñare pare ja'rusicohua'ipi.
40027062	Se ñatasi mu'se cato huajë mu'se de'hua tëjisi maca paji'i. Pa'ina, Maija'quë huë'e ñacaicohua'i ëjaohua'ipi cui'ne fariseohua'i co̱ni Pilato quë'rona saë'ë.
40027063	Ti̱'ani cahuë: “Ëjaë, yëquë ja̱ë cosou ja̱ yë'ta'a huajëquë pa'inë ñeje caquë pa'ise'ere cuasayë, ‘Toaso̱ mu'seña pa'i maca ju̱'isiquëpi cui'naëpi huëija̱'quë a'ë case'ere.’
40027064	Ja̱je pa'ina, jëjo saojë̱'ë, ta̱si daripë ñaja'cohua'ire toaso̱ mu'seña pa'i macaja̱'a, i̱ ye'yaquë pa'isicohua'ipi dani i̱ ca̱pë ñani sani, ja̱ maca pa̱ire ‘Tsoe huëji'i, ju̱ni huesësiquë pa'isiquëpi’ cama'cohua'ini. Ja̱je yo'ose'e cato ai jerepa du'ru cosose'e jerepa coa cosose'e pa'ima'coni tëjiyerepa cosoyepi.”
40027065	Cajëna, Pilatopi capi, ja̱ohua'ire: “Ja̱ohua'i pa'iyë, i̱ti ñacohua'i soldado pa̱i. Ja̱je pa'ito sani de'oyerepa ñajë'ë.”
40027066	Ja̱je caëna, sani ta̱si daripëre de'oyerepa de'huani i̱ti coje si̱o quë̱na pë ë̱mëje'ena toyani sëohuë. Sëoni i̱ti macana soldado pa̱ire ñaja'cohua'ire je̱oni saë'ë.
40028001	Huajë mu'se tëto sani du'ru macarepa semana mu'se ñata maca María Magdalena, cui'ne yeco María co̱ni ta̱si daripë ñañu'u cajë saë'ë.
40028002	Saijëna, cuasama'tore papi tutu yeja ñu'cueye paji'i, Ja̱ cato Ëjaë hui̱ñaëpi ma'tëmopi ta̱si daripë quë'rona ti̱tani yo'opi, quë̱na pë coje si̱osiconi ne ta̱oni i̱o ë̱mëje'ena ja'rupi.
40028003	Mujuë ye'hueye miañe ñañeje pa'irepa paji'i. Cui'ne i̱ ju'i ca̱pi po yëioje̱ pa'iorepa paji'i.
40028004	Ja̱re ñani soldado pa̱ipi quëquë huesëni tsasijë ju̱'ise'eje̱ pa'iohua'i de'ohuë.
40028005	Ja̱ maca ëjaë jo'yaëpi capi, nomiohua'ire: “Ca'rama'pë pa'ijë̱'ë. Tsoe yë'ëpi asayë, Jesure que̱ni huani je̱osiquëre mësaru co'eye.
40028006	I̱ño peoji. Tsoe huëji'i, i̱ case'eje̱ pa'ye. Dani ñajë'ë, i̱te o̱a sitore.
40028007	Sani esa cajë̱'ë, i̱ ye'yacohua'ire: ‘I̱ cato ju̱'isiquë pa'isiquëpi huëji'i. Yure ja̱je pa'ipi mësaru Galilea ja̱ yë'ta'a ti̱'ama'pëna du'ru saija̱'quë api. Ja̱rona i̱te ñaja'cohua'i a'ë, mësaru.’ Iyese'e pa'iji, yë'ë mësarute casi'i cuasase'e.”
40028008	Ja̱ maca nomiohua'ipi esa ta̱si daripë quë'ropi ca'rajë cui'ne ai sihuacohua'ipi huë'huëjë saë'ë, huajë cocare i̱ ye'yacohua'i pa'isicohua'ire quëañu'u cajë.
40028009	Ja̱ huë'huëjëna, Jesupi ja̱ohua'ina ñaini pëpapi. Pëpaquëna, ja̱ maca Jesure i̱re papi cajë i̱ quë̱ona su'cuajë de'oquëre pani cahuë.
40028010	Yo'ojëna, i̱pi capi, ja̱ohua'ire: “Ca'rama'pë pa'ijë̱'ë. Sani quëajë̱'ë, yë'ë yo'je tsi̱re. Galileana sani yë'ëre ñañe pa'iji.”
40028011	Ja̱ yë'ta'a nomiohua'i saijëna, yecohua'i soldado pa̱i i̱ti ñasicohua'ipi pa̱i pa'i hue̱'ñana sani si'aye i̱ohua'i yo'oquëna, ñase'ere quëahuë, Maija'quë huë'e ñacaicohua'i ëjaohua'ire.
40028012	Ëjaohua'ipi sani aiohua'i ja̱'re co̱ni cahuë, si'a yë'quë maca cuasaye pa'ija̱quë cajë. Ja̱je cajë ja̱ maca soldado pa̱ire jaiye curiquë i̱sihuë.
40028013	I̱sijë cahuë, ja̱ohua'ire: “Mësarupi cajë̱'ë: ‘ñami yëquë ca̱ni huesësi maca Jesús ye'yaquë pa'isicohua'ipi dani i̱ ca̱pë ñani sahuë.’
40028014	Ja̱re pa̱i ëjaëpi asa ti̱'ani, mësarute sa̱ñope yo'oye pa'ito yëquëpi i̱te ca de'huacañu'u. Cui'ne ai yo'oye pa'itoje̱ co̱caija̱'cohua'i a'ë, mësarute.”
40028015	Ja̱ maca soldado pa̱ipi curiquë i̱mani, sani ja̱re i̱ohua'i yëhuojë case'eje̱ pa'ye quëahuë. Ja̱je pa'ina, yure iye mu'señaje judío pa̱i cui'ne quëajë pa'icohua'i a'ë.
40028016	Ja̱je du'ru ca nëose'e sëte i̱ ye'yacohua'i once pa'iohua'i Galileana saë'ë, Jesús quëa nëosi cu̱tihuëna.
40028017	Ja̱rona Jesure ñani i̱te do're ja'runi de'oquëre pa'ni cajë yo'ohuë, ja̱ yë'ta'a yecohua'i jëa coejëta'a.
40028018	Ja̱ maca Jesús ja̱ohua'ire tsioja̱ni capi: “Yë'ëna si'aye tutu i̱sise'e pa'iji, ma'tëmo cui'ne yeja cua̱ñequërepa pa'ija̱'quëre.
40028019	Ja̱je pa'ina, saijë̱'ë, coa si'a yejaña pa̱i pa'i hue̱'ñana. Sani yë'ëre ye'yecohua'ire necaijë̱'ë. Ja̱ohua'ire Maija'quë mamipi, i̱ mamaquë mamipi, cui'ne de'o joyo mamipi oco docaijë̱'ë.
40028020	Ja̱je yo'ojë cui'ne ye'yajë̱'ë, yë'ë mësarute cua̱ñese'ere si'aye sehuoja̱jë cajë. Cui'ne cuasajë̱'ë, yë'ëpi mësaru ja̱'re si'a mu'seña pa'iji, yeja caraja̱isi macaja̱'a.” De'oji. Ja̱je pa'ija̱quë.
41001001	De'o coca ñeje huëopi. Ñeje yo'opi, Ëjaë Jesucristo Maija'quë mamaquë.
41001002	Maija'quëre quëacaiquë Isaíaspi Maija'quë quëaquëna, toyapi, ñeje: “Yë'ëre quëacaiquëre du'ru jëjo saosi'i, saija̱'a ma'a ne de'huacaija̱'quëre.
41001003	Airopi i̱ yë'ose'e jutaja̱'coa. Ne de'huajë̱'ë, Mai Ëjaë daija̱'a ma'a, nui ma'a hui'yocaijë̱'ë.”
41001004	Ja̱je pa'ina, Juan cue̱ne yejaja̱'a dai pa̱ire doquë daji'i. Ja̱je dai capi: Mësaru ja̱'rë cuasase'ere je̱oni po̱nëto oco doye pa'iji, mësaru co'aye yo'ose'e sa̱i de'huacaise'e pa'ija̱'core.
41001005	Judea quë'ro pa̱i cui'ne Jerusalén daripë pa̱i si'aohua'i i̱ pa'i hue̱'ñana sani i̱ohua'i co'aye yo'ose'e oijë quëajëna, Juanpi Jordán tsiayana dopi.
41001006	Juan ca̱ña cato camello nañapi nese'e paji'i. Cui'ne i̱ të̱i ca̱ cato ca̱'nipi nesico paji'i. I̱ a̱iñe cato pu̱'su cui'ne mejaë paya paji'i.
41001007	Ñeje caquë pa̱ire quëaëña: “Yë'ë jeteyo'je jerepa pa'ipi daiji. I̱ jo'yaë në meni zapato joyecaiquëje̱ pa'i yë'ë peoyë, ai teaye pa'i a'ë.
41001008	Ocopi dohuë, mësarute. Jesuta'a Maija'quë joyore i̱sija̱'quë api.”
41001009	Ja̱ mu'seña Jesupi Nazaret daripëpi de daquëña. Nazaret daripë cato Galilea quë'ro paji'i. Daquëna, Juanpi Jordán ñana dopi, Jesure.
41001010	Do tëjina, Jesús tsiayapi tu̱maquëna, ma'tëmo ja̱ca sacona, ñaëña. Ñaquëna, Maija'quë joyo i̱re pana nëca mequëña, su'teje̱ pa'ipi.
41001011	Nëca meina, ma'tëmopi yë'ose'e jutaëña: “Më'ë yë'ë mamaquë a'ë. Më'ëre ai yëyë. Ai sihuaquë pa'iyë, më'ëre.”
41001012	Ja̱ maca je̱'nërepa Maija'quë joyopi saëña, Jesure, yequë hue̱'ñana, pa̱i peo hue̱'ñana.
41001013	Saëna, airo acohua'i quë'rona cuarenta mu'seña pa'ina, mënapi co'aye yo'oja̱quë caquë dani neñaëña. Mënapi ja̱je yo'o tëji maca hui̱ñaohua'ipi dani Jesure necateña.
41001014	Juanre tsoe tse̱ani cosi maca Jesús jeteyo'je saji'i, Galileana, de'o cocare quëaquë Diusu te̱'te ayere.
41001015	Ñeje caquë quëapi: “Tsoe ti̱'api, Maija'quë cua̱ñe te̱'te. Ja'yere pa'iji. Mësaru ja̱'rë cuasase'e je̱oni yeque cuasayena po̱nëjë'ë. Huaso cocare asajë̱'ë.”
41001016	Jesupi Galilea jaira të̱'tëpaja̱'a saina, Simón i̱ yo'jei Andrés co̱ni hua'i hua̱terë je̱o dëojëna, ñaëña, i̱ti hua'i yo'ecohua'i sëte.
41001017	Ñani ja̱ohua'ire capi: “Yë'ë ja̱'re daijë̱'ë. Yureta'a pa̱ire yo'ecohua'i pa'ija̱'cohua'ire nesi'i, yë'ëpi.”
41001018	Ca tëjina, hua̱terë je̱oni sateña, i̱ ja̱'re.
41001019	Satena, se̱ña maca saina, Zebedeo mamajëpi Jacobopi i̱ yo'jei Juanpi co̱ni yohuëre ñu'ijë hua̱terëre que̱'que do'sejëna, ñaëña.
41001020	Ñani i̱ohua'ire soiña. Soina, ja̱ohua'ije̱ pëca ja'quëre je̱oni Jesús ja̱'re sateña, i̱ saina co̱caicohua'i ja̱'re co̱ni yohuëre pa'ina.
41001021	Je̱o saisicohua'ipi capernaum daripëna sa ti̱'ani, du'ru huajë mu'se Judea pa̱i tsi'si huë'ena cacarena, ye'yaëña, Jesupi.
41001022	Ye'yaquëna, me nesiquëpi de'oyerepa ta̱'ñerepa ye'yaquë'ni, ja̱ë, cua̱ñequëje̱ pa'irepa ye'yaquë'ni. Maire ye'yacohua'i yo'oyeje̱ yo'oye pa̱ji, cuasareña.
41001023	Cui'ne pa̱i tsi'si huë'ere huati quë'i paquëña.
41001024	Pa'ipi caëña: “¿Jesús Nazaret daripëpi daiquë me nesi'quë yëquëre yo'oquë'ni? ¿Yëquëre huasi'quë daiquë? Ti cua̱ñequërepa de'oquëni ñahuë, më'ëre.”
41001025	Caquëna, Jesupi huatire caëña: “Cama'ë pa'ijë̱'ë. Ja̱ëte je̱oni etajë̱'ë.”
41001026	Caquëna, asani hue'hue dahuëje̱ pa'ye ju̱'iquëte yo'oni cuini etaëña, huati.
41001027	Ja̱je yo'ouna, ñani si'aohua'i quëquë huesëni sa̱'ñe se̱teña: “¿I̱que a'ni, iye? ¿I̱querepa huajë ye'yaye a'ni, iye? ¿Huatiohua'ire eto sao tuture paque paji. Ja̱je paquëni i̱ cua̱ñeñe sehuojë etayë?”
41001028	Ja̱je Jesús yo'oyese'e esa Galilea yeja pa'icohua'i asa ti̱'areña.
41001029	Ye'ya tëjini pa̱i tsi'si huë'epi etani Simón cui'ne Andrés huë'ena cacaëña. Jacobo cui'ne Juan co̱ni cacareña, Jesús ja̱'re.
41001030	Cacarena, Simón huao su̱ña dahuëre ju̱'io u̱ico pacoña. Pa'iona, i̱o ju̱'iñe quëareña, Jesure.
41001031	Quëarena, asani dani i̱o jë̱tëna tse̱ani naë huëouña. Naë huëouna, su̱ña dahuë je̱ouña. Je̱ouna, huëni si'aohua'ire a̱oña.
41001032	Na'iquëna, ë̱së caje huesëquëna, ja̱ daripë si'a ju̱'icohua'ire cui'ne huati quë'iohua'ire Jesús quë'rona dareña.
41001033	Si'a pa̱i ja̱ daripë acohua'i tsi'sireña, eta sa'ro quë'rona.
41001034	Tsi'sirena, jai pa̱ire jujuquëna, co'yareña, si'aohua'i. Si'aye ju̱'iñe pa'itoje̱ de'oye jujuña. Cui'ne huati quë'iohua'i pa'ijëna, eto saouña, huatiohua'ire. Huatiohua'ipi tsoe Jesure ñareña. Jesupi huatiohua'i cayete ë̱sequë, cama'pë pa'ijë̱'ë, cani eto saouña.
41001035	Ja̱ yo'o tëjini pëani ca̱ni nea hue̱'ñarepa huëni saquëña, pa̱i peo hue̱'ñana Maija'quëni casi'i caquë.
41001036	Ja̱ caquëna, Simón cui'ne yecohua'i co̱ni tuteña.
41001037	Tuni ti̱'ani i̱te careña: “Si'aohua'i më'ëni co'eyë.”
41001038	Cajëna, Jesupi i̱ohua'ire caëña: “Je darina sañu'u. Je darije̱ cui'ne Maija'quë coca quëasi'quë daë'ë.”
41001039	Cani saquëña. Si'a hue̱'ña Galilea quë'roja̱'a sai si'a Judea tsi'si huë'ena cacani Maija'quë coca quëaroja̱quëña. Cui'ne huatiohua'ire eta saouña.
41001040	Jesús pa'i hue̱'ñana te'i ju̱'iquëpi daquëña. Ja̱'ju dahuë ju̱'iñe hue'equëpi dani do're ja'runi oi se̱quëña: “Më'ëpi yëni ne co'yajë̱'ë, yë'ëre.”
41001041	Ju̱'iquëte oi ñaquë jë̱tëpi se patoquë caëña: “Yëyë. Më'ëre jujusi'i.”
41001042	Cani patoquëna, ti ju̱'iñe peoquëre pare ne co'yaëña, i̱te.
41001043	Ne co'yani Jesupi yëhuouña, yë'ë ne co'yase'e quëama'ë pa'ijë:
41001044	“Yecohua'ire quëama'ë pa'ijë̱'ë, coa Maija'quë huë'e ñacaicohua'i ëjaëse'ere i̱ñojë'ë, Moisés cua̱ñequë pa'ise'ere i̱siquë më'ë si'sire tsoa to̱siquë pa'iyere i̱ñoquë. Ja̱je yo'oquëna, yecohua'i ñajajë caëña. Cani jëjo saouña.”
41001045	Ti jujusiquëpi etani sani Jesús yo'ose'ere si'a hue̱'ña quëaëña. Quëaëna, Jesupi pa̱i daripë̱a ti̱ñarepa cacaye peouña. Peoquëna, hue'sere pa̱i peo hue̱'ñare paquëña. Pa'iquëta'are pa̱ipi i̱ quë'rona si'a hue̱'ña acohua'ipi dateña.
41002001	Yequë huë̱'ñare paniroja̱ni tëjini, ti̱jupë Capernaum yejana co'i co̱pi. Co'ina, huë'ere pa'iji asareña, yecohua'i.
41002002	Asani esa tsi'sireña. Si'a huë'e ti̱më huesëoña, so'o sa'ro peoyerepa. Ja̱je tsi'sirena, i̱ cato Maija'quë cocare quëaëña.
41002003	Quëaquëna, cajese'e ë̱mëohua'ipi ju̱'iquëre hue'ejë dareña. I̱ ju̱'iñe cato quë'quë dahuë paji'i.
41002004	Dani jai pa̱i pa'ijëna, Jesús pa'i hue̱'ñana caca ti̱'añe peoquëna, ña jujani huë'e ë̱mëje'eja'a coje neni ju̱'iquëre ca̱i saihuëre u̱ina, Jesús nëca hue̱'ñana casareña.
41002005	Jujucaija̱'quë api cuasajë yo'oyere ñani Jesús ju̱'iquëre capi: “Tsihua'ë, më'ë co'aye yo'ose'ere sa̱i de'huacaise'e a'ë.”
41002006	Ja̱je caquëna, i̱ti maca ñu'icohua'ipi cua̱ñese'e ye'yacohua'i acohua'ipi asani cuasahuë.
41002007	¿Me yo'oquë ja̱je caquë'ni, iquë? Coa Maija'quëni cue'cuequë caji. Iye yeja acohua'i pa̱i co'aye yo'ose'ere sa̱i de'huaye peoji. Coa Diususe'e yo'oye a'ë, ja̱ cato.
41002008	Cuasajëna, Jesús i̱ joyopi i̱ohua'i cuasase'e asani caëña: “¿Me neñu'ju ja̱je cuasaye'ni, mësaru?
41002009	I̱que a'ni, ju̱'iquëre ai de'oye ca'ñe pa'ye: ‘Më'ë co'aye yo'ose'e sa̱i de'huacaise'e a'ë.’ Pa̱nita'a caye, ‘Huëni më'ë ca̱i saihuë i̱ni saijë̱'ë.’
41002010	Ja̱je pa'ito mësarute i̱ñosi'i, yë'ë Pa̱i Mamaquë iye yeja pa'i pa̱i co'aye yo'ose'ere sa̱i de'hua tutu paquë pa'iyere.” Ja̱je cani ju̱'iquëre caëña:
41002011	“Më'ëni cayë, huëijë̱'ë. Më ca̱icore i̱ni hue'equë më huë'ena saijë̱'ë.”
41002012	Ja̱re caëna, ju̱'iquëpi i̱ ca̱i sëohuë i̱ni hue'equë saquëña. Saquëna, ñani Maija'quë ai de'oji cajë sihuareña, mai ña ma'ñere ñañë, cajë.
41002013	Jesupi sani co̱uña, jaira të̱'tëpana. Sani co̱una, si'a pa̱i i̱ quë'rona tsi'sirena, ye'yaëña.
41002014	Ye'ya tëjini jerepa saina, Leví, Alfeo mamaquëpi pa'i do'i sa̱i huë'ere ñu'ina, Jesupi ñani caëña: “Yë'ë ja̱'re daijë̱'ë.” Caëna, asani i̱ ja̱'re saquëña.
41002015	Jesupi Leví huë'ena sani ñu'i a̱ina, jai pa̱i pa'i do'i se̱cohua'i cui'ne yecohua'i co'aye yo'ocohua'i cui'ne i̱ ye'yacohua'i co̱ni te'e ñu'ijë a̱teña.
41002016	Jesupi ja̱je ja̱ohua'i ja̱'re co̱ni ñu'i a̱ina, ñaquë ñani cua̱ñese'e ye'yacohua'ipi cui'ne fariseohua'ipi i̱ ye'yacohua'ire se̱teña: “¿Me neni mësarute ye'yaquë pa'i do'i se̱cohua'i ja̱'re co̱ni cui'ne co'acohua'i ja̱'re co̱ni u̱cuquë cui'ne a̱iquë'ni?”
41002017	Se̱jëna, Jesupi asani sehuouña, ja̱ohua'ire: “Huajëcohua'i cui'ne de'oye pa'icohua'i jujuquëre co'ema'cohua'i a'ë. Ju̱'icohua'ipi co'ecohua'i a'ë. Yë'ë cato de'ocohua'ini soisi'i caquë daiye pa̱huë. Co'acohua'ini caquë daisiquë a'ë.”
41002018	Fariseo pa̱i ye'yacohua'ipi cui'ne Juanre ye'yacohua'ipi a̱ima'pë Maija'quëre se̱jëna, yecohua'ipi ñani Jesús quë'rona dani se̱teña: “¿Me yo'ojë më ye'yacohua'i a̱ima'pë se̱ñe pa̱ñe'ni, Juan ye'yacohua'i cui'ne fariseo pa̱i ye'yacohua'ise'e a̱ima'pë se̱jëna?”
41002019	Se̱jëna, Jesupi sehuouña: “¿Hueja a̱o a̱ija'cohua'ire soisicohua'i je̱'quë a̱ima'cohua'ini i̱ti hueja po̱sëpi i̱ohua'i ja̱'re co̱ni pa'ito? I̱pi pa'ito a̱iñe pa'iji.
41002020	Ja̱je pa'iquëta'are hueja po̱sëje̱ pa'ini yequë mu'se sio cua̱ñoni ja̱ macata'a a̱ima'pë se̱ja'cohua'i a'ë.
41002021	Ai ju'i ca̱re huajë ca̱pi jaoma'cohua'i a'ë. Ja̱je yo'osicohua'i pa'ito jo̱jajëna, huajë ca̱pi quërësi̱o ai ju'i ca̱re jerepa jai coje neñe pa'iji.
41002022	Cui'ne huajë cuiya'i co̱nore ai ca̱'ni topëna ayama'cohua'i a'ë. Ayasicohua'i pa'ito huajë cuiya'i co̱nopi o'saquë qui̱'co joiye pa'iji. Ja̱ maca yureta'a si'aye nejoñe pa'iji, co̱no cui'ne topëje̱ co̱ni. Ja̱ do'ire huajë cuiya'i co̱no ja̱'re huajë ca̱'ni topëna ayaye pa'iji.”
41002023	Te'e mu'se Jesús huajë mu'se pa'ina, trigo tsioja̱'a saina, i̱ ye'yacohua'ipi sa tëto saijë tëahuë.
41002024	Tëajëna, ñani fariseo pa̱ipi careña, Jesure: “Ñajë'ë, ja̱ohua'i yo'oyere huajë mu'se yo'oye peoji, huajëye pa'i mu'sere.”
41002025	Cajëna, i̱pi i̱ohua'ire caëña: “¿Maija'quë toyapë mësaru ñama'cohua'i a'ni? Toyase'e cato caji: Abiatar Maija'quë huë'ere ñacaicohua'i ëjaërepa pa'i maca, Davidpi cui'ne i̱ co̱cohua'ipi a̱iñe peoquëna, a̱i ëa ju̱'ijë.
41002026	David cui'ne i̱ co̱cohua'i co̱ni cacani a̱ore Maija'quë ña hue̱'ñana tëose'ere a̱ë'ë. Iye a̱o cato Maija'quë huë'e ñacaicohua'ise'e a̱i ja̱'ñe pa'iji. Yecohua'ire ë̱sese'e paji'i.”
41002027	Cui'ne ja̱ohua'ire Jesupi caëña: “Pa̱ini caquë Maija'quë huajë mu'se nepi. Pa̱ni pa̱ipi huajë mu'se do'ire ai yo'oja̱jë caquë neñe.
41002028	Yë'ë Pa̱i Mamaquë cato huajë mu'se ëjaëpi yo'oyë.”
41003001	Pa̱i tsi'si huë'ena Jesupi ti̱jupë cacapi. Cacaëna, ja̱rote jë̱të sëyë huesësiquë paji'i.
41003002	Pa'ina, huajë mu'sere Jesupi jujuquëna, ñañu'u cuasajë cama'pë ñahuë, jujuquëna, sa̱ñope i̱te cañu'u cajë.
41003003	Ja̱ maca Jesús jë̱të sëyësiquëre ñani caëña: “Huëni nëcani iye maca jopore pana dani nëcajë̱'ë.”
41003004	Ja̱je se cani yecohua'ire se̱ji'i: “¿Huajë mu'se i̱que yo'oyepi de'oquë'ni? ¿De'oye, pa̱nita'a co'ayere yo'oye, pa̱ire huasoye, pa̱nita'a pa̱ire huani je̱oñe?” Ja̱je caquëna, ti sehuoye pa̱reña.
41003005	Ja̱je Jesús se̱ni jujani pë̱i i̱ohua'ire ñapi, i̱ cayere asaye coejëna, ñani. Ja̱je oi ña jujani ju̱'iquëre capi: “Më'ë jë̱tëre pi̱'najë'ë.” Caquëna, pi̱'napi. Pi̱'naquëna, i̱ jë̱tëpi tsoe de'oco paji'i.
41003006	Ja̱re ñani fariseo pa̱i etasicohua'ipi Jesure huani je̱o ja̱'ñere ca de'huajë paë'ë, Herodes pa̱i ja̱'re co̱ni.
41003007	Jesupi i̱ ye'yacohua'i ja̱'re co̱ni saji'i. Saina, jai pa̱i tuteña, Galilea pa̱ipi.
41003008	Jaiye yo'oquëna, asa ti̱'ani Judea, Jerusalén, Idumea, Jordán je te̱'te quë'ro acohua'i, Tiro yeja acohua'i, cui'ne Sidón yeja acohua'i i̱ quë'rona ñañu'u cajë dateña.
41003009	Ja̱je pa'ina, Jesupi i̱ ye'yacohua'ire caëña. Yohuë ja'yena dajë̱'ë, pa̱ipi qui'ima'cohua'ini.
41003010	Iye cato capi jai pa̱ire jujuquëna, ñani ju̱'icohua'ipi i̱ni patoni co'yañu'u cajë yo'ojëna.
41003011	Cui'ne huatiohua'ipi i̱ni ñani do're ja'rujë cuijë cahuë: “Më'ë cato Maija'quë mamaquë a'ë.”
41003012	Ja̱je cajëna, Jesús ai ë̱sepi cama'pë caquë. Ja̱ë api, quëaye coepi.
41003013	Ja̱ jeteyo'je ai cu̱tihuëna tu̱mani ja̱rona i̱ yë sahua nëosicohua'ire soina, dateña.
41003014	Datena, soipi, si'a jëña cayañoa pa'iohua'ire tsi'soni sahua nëosicohua'ire yë'ë ja̱'re pa'ija̱jë caquë ja̱ohua'ire mësarute jëjo saosi'i yë'ë coca quëaja̱'cohua'ire.
41003015	Cui'ne ju̱'icohua'ire juju tutu cui'ne huatiohua'ire eto sao tutu i̱siña.
41003016	Icohua'i a'ë, doce i̱ soisicohua'i: Simón ja̱re i̱ni Pedrore hue'yopi.
41003017	Jacobo cui'ne i̱ yo'jei Juan, Zebedeo mamajë paë'ë, cui'ne ja̱ohua'ini hue'yopi Boanerges ja̱je cani cayë mujuë mamajë.
41003018	Andrés, Felipe, Bartolomé, Mateo, Tomás, Jacobo cato Alfeo mamaquë Tadeo, Simón paji'i. Ja̱ë cato judío pa̱i de'oye pa'iyere caquë yo'o tsëcapë aquë paji'i.
41003019	Cui'ne Judas Iscariote paji'i, Jesure cosoquë yehuoja̱'quëje̱.
41003020	Ja̱je quëa tëjini i̱ ye'yacohua'i ja̱'re huë'ena cacaëña. Cacaëna, ti̱jupë pa̱ipi tsi'si dateña. Tsi'si huesëjëna, ai yo'oye pa'ina, ai yo'ojë a̱iñeque pa̱reña.
41003021	Ja̱je pa'ina, i̱ cajeohua'ipi asani Jesure quërëja̱ñu'u cajë dateña, coa cuepei neni yo'oji, caye pa'ina.
41003022	Cua̱ñese'e ye'yacohua'ipi Jerusalénpi daisicohua'ipi careña: “Huati ëjaë Beelzebúre hue'equëpi yo'oji. Ja̱je pa'ina, ja̱ë tutupi co'a joñoare eto saoquë yo'oji.”
41003023	Ja̱je cajëna, ja̱ maca Jesupi soiña, ti̱ña asaja̱jë caquë quëapi, pa̱i yo'oyeje̱ pa'ye ñeje caquë: “¿Huati ëjaë pani me i̱ja'a co'ye eto saoquë'ni?
41003024	Pa̱ipi yeja ëjaëpi huasiquë pani, yecohua'ipi i̱ni sa̱ñope yo'ojëna, uihuaquë coa caraja̱iñe pa'iji.
41003025	Cui'ne te'e huë'e acohua'ipi uihuajë huasicohua'i pani coa sa̱'ñe yo'ojë caraja̱iñe pa'iji.
41003026	Ja̱je huatipi i̱ja'a sa̱'ñe uihuaquë pani quëcoye peoji. Ja̱je yo'oquë pani tsoe caraja̱isi'quë yo'oye pa'iji.
41003027	Ai tutu quë'i huë'e pa'ito cacaye peoji, i̱ co'amaña sioñu'u cajë. I̱ni du'ru hue̱nita'a i̱ co'amaña jioye pa'iji.
41003028	Nuñerepa cayë, mësarute: si'aye pa̱i co'aye yo'ose'e sa̱i de'huacaiye pa'iji. Cui'ne Maija'quëre co'a coca cayeje̱ sa̱i de'huacaiye pa'iji.
41003029	Ja̱je pa'iquëta'are Maija'quë joyore sa̱ñope co'a coca casiquëre cato sa̱i de'huacaiye ti peosipi. Si'anë do'i pasipi.”
41003030	Huatire hue'equë api casi do'ire, ja̱je Jesús quëaëña.
41003031	Jesús pëca ja'co cui'ne i̱ yo'je tsi̱ co̱ni dani hue'sere pa'ijë Jesure quëacaija̱'quëre jëjo saoreña, daija̱quë cajë.
41003032	Ja̱re asani Jesús quë'ro jai pa̱i ñu'ijë asacohua'ipi Jesure careña: “Më'ë ja'co cui'ne më yo'je tsi̱ më'ëni soiyë, hue'sepi.”
41003033	Cajëna, sehuouña: “¿Ne a'ni, yë'ë ja'co, cui'ne yë'ë yo'je tsi̱?”
41003034	Ja̱je cani i̱ quë'ro ducohua'ire se̱ña tëjija̱ni caëña: “I̱ñore pa'iyë, ja'coje̱ pa'iohua'i cui'ne yë'ë yo'je tsi̱je pa'iohua'i.
41003035	Si'aye Maija'quë yëyete yo'ocohua'ipi yë'ë yo'jei cui'ne yë'ë yo'jeo cui'ne yë'ë ja'cohua'i pa'iyë.”
41004001	Ti̱jupë Jesús jaira të̱'tëpapi ye'ya huëouna, jai pa̱i i̱ quë'rona tsi'si dateña. Jai pa̱irepa tsi'si daijëna, Jesús ña jujani i̱ti maca jaira huahua yona aya mëni ja'ruña, pa̱ise'e mejahuëre pa'ijëna.
41004002	Ja̱ maca yureta'a jaiye ye'yaëña, pa̱i yo'oyeje̱ pa'ye ñeje caquë.
41004003	“Asajë̱'ë, iyere, ta̱quë sani ta̱se'ere.
41004004	Ja̱je sani ta̱quëna, yequë ca̱pi ma'ana to̱mepi. To̱meina, pi̱'api dani peo hue̱'ña o̱cue saopi.
41004005	Yequë ca̱pi quë̱na yejana to̱meo. To̱meni esa mëapi, pe̱a yeja do'ire.
41004006	Ja̱je mëacota'are ë̱sëpi ëo hue̱api, tsita mema'coni.
41004007	Yequepi to̱mepi, miu pi̱si quë'rona. Ja̱je pa'ina, miu pi̱sipi te'e ai de'oni hue̱ hue̱api. Ja̱je yo'oni quë̱ima'o paco'ë, ta̱se'e.
41004008	Yequë ca̱pi de'o yejana to̱mepi. To̱meni mëani jaiye de'oye quë̱ji'i. I̱ti ca̱ yequë ñëapi quë̱ji'i, treinta ca̱, yequepi sesenta ca̱ cui'ne yequepi cien ca̱ quë̱ji'i.”
41004009	Casi jeteyo'je caëña, ja̱ohua'ire: “Ca̱joro hue'ecohua'i pani, asajë̱'ë.”
41004010	Quëa tëjisi jeteyo'je Jesús te'i pëaëña. Pëaëna, ñani i̱ quë̱no maca i̱ ye'yacohua'i ja̱'re co̱ni pa'icohua'ipi se̱teña: ¿I̱ohua'i ñañena co̱ni i̱que yo'oyere quëaë'ni, ja̱je?
41004011	Cajëna, i̱pi sehuouña. Se̱jëna, Jesupi caëña: “Mësarute Maija'quëpi ta̱'ñe asaye i̱sipi, yahuese'ere ma'tëmo te̱'te ayere. Ja̱je pa'iquëta'are ja̱ro ti̱ro pa'icohua'ire cato i̱ohua'i ñañe ayepi co̱ni caquë quëaye pa'iji.
41004012	Ja̱ohua'ipi ñajëta'a ñañe pa̱jajë caquë. Cui'ne asajëta'a ti ja̱re caji cuasama'cohua'ipi pa'ija̱jë caquë, cui'ne asani po̱nëma'pëna i̱ohua'i co'aye yo'ose'e sa̱i de'huacaiye peoja̱quë caquë quëayë.”
41004013	Caëña, yequeje̱: “¿Mësaru iye quëase'e asa ti̱'añe pa̱ñe? ¿Ja̱je pani me yeque cui'ne pa'ye quëato asa ti̱'aja'cohua'i a'ni?
41004014	Maija'quë coca quëaquë api, i̱ti ca̱ ta̱ñeje pa'i. Maija'quë coca'ë, i̱ti ca̱.
41004015	Ma'ana i̱ti to̱mese'eje̱ pa'iohua'i pa'iyë, yecohua'i. Ja̱je pa'iohua'ipi Maija'quë coca asayë. Asarena, huatipi dani, peo hue̱'ña i̱ohua'i asase'ere nejoñere quëaji.
41004016	Quë̱na yejana ta̱se'eje̱ pa'iohua'i a'ë, yecohua'i. Ja̱je pa'iohua'ipi ai yëjë asani sihuajë de'huayë, Maija'quë coca.
41004017	Ja̱je asasicohua'ita'a quëcoma'pë ai yo'oyepi pa'ina, pa̱nita'a de'o coca do'ire pa̱ipi sa̱ñope yo'ojëna, yo'o jujani je̱oñere quëaji.
41004018	Yecohua'ipi miu pi̱si quë'rona ta̱ëna mëañeje pa'iohua'ipi de'o coca asayë.
41004019	Asasicohua'ita'a iye yeja co'amañare ai cuasajë jaiye co'amaña pa ëayepi cosoquëna, coa si'a co'amaña yë huesëni yo'ojë Maija'quë cocare nejoñe a'ë. Ja̱je yo'ocohua'i quë̱iñeje pa'ye de'oye pa'iyere i̱ño ti̱'añe peoji.
41004020	Yecohua'ipi de'o coca asani ti de'huacohua'i pa'iyë. Ja̱ohua'ipi jaiye quë̱iñeje pa'iohua'i pa'iyë, de'o yejaje̱ pa'iohua'i. Yecohua'ipi treinta ca̱ quë̱ise'eje̱ pa'iohua'i pa'iyë. Yecohua'ipi sesenta ca̱ quë̱ise'eje̱ pa'iohua'i pa'iyë. Cui'ne yecohua'ipi cien ca̱ quë̱ise'eje̱ pa'iohua'i pa'iyë.”
41004021	Caëña, cui'ne: “¿Toa tsë̱o përe dani mahuë huë'ehuëna nëcocohua'i a'ni pa̱nita'a ca̱i saihuë huë'ehuëna nëcocohua'i a'ni? Pa̱ni, toa tsë̱o pë cato si'a hue̱'ña miaja'coni ti̱ñare pana nëcoye pa'iji.
41004022	Yahuese'e pa'ise'epi si'aye ti̱'a ja̱'ñese'e a'ë cui'ne pa̱i ñama'pë pa'ija̱jë cajë yo'ose'ere si'aohua'i, asase'e pa'ija̱'coa.
41004023	Mësarupi ca̱joro hue'ecohua'i sëte asa ti̱'ajë'ë.”
41004024	Caëna, cui'ne: “De'hua mësaru asase'ere yo'ojë̱'ë. Mësaru yecohua'ire cue̱cueni i̱siyeje̱ pa'ye mësaruteje̱ Diusupi cue̱cueni i̱sija̱'quë api. Mësaruni jerepa i̱sija̱'quë api, i̱ti asacohua'ini.
41004025	Ja̱je pa'ina, paquëni jerepa i̱siye pa'iji. Cui'ne peoquëni jerepa a'ri maña i̱ payeque jioye pa'iji.”
41004026	Jesupi capi, cui'ne: “Maija'quë cua̱ñe te̱'te cato yejana i̱ti ca̱re ta̱ëna, i̱ose'e mëañeje pa'ye a'ë.
41004027	Ja̱je pa'ina, ta̱ tëjisi jeteyo'je sani i̱ti ta̱siquë ca̱iji. Ca̱ni tëjini na'iquëna, huëiji. Ja̱je cui'ne mu'seña cui'ne ñamije tëto saiji. Yo'oquëna, ta̱si ca̱ cato tsatani mëa huëoji. Ja̱je yo'oquëna, i̱ti ta̱siquë cato huesëquë pa'iji, i̱o yo'oye.
41004028	Yejase'e ai de'oye necaina, mëaji. Du'ru macarepa i̱ti ñë macapi mëaji. Jeteyo'je i̱ti tsa̱'ña neji. Jeteyo'je i̱ti ca̱ yureta'a neji, i̱ti tsa̱'ñana ti̱më ja̱'ñe.
41004029	I̱ti ca̱ ya'ji tëjisi maca i̱ti ca̱ tëasi'i caquë etaquë api. Ja̱je yo'oyeje̱ pa'ye a'ë, Maija'quë te̱'te aye.”
41004030	Yequeje̱ caëña, Jesús: “¿I̱queje̱ pa'ye a'ni, Maija'quë te̱'te aye, pa̱nita'a i̱quena co̱ni caquë quëara'ye i̱ohua'i asa ja̱'ñe?
41004031	Mostaza ca̱re yejana ta̱ñeje pa'ye a'ë. Ja̱ ca̱ cato si'a so̱quë ca̱ maña se̱ña maca ai a'ri ca̱'ë.
41004032	Ja̱je pa'iquëta'are ta̱sicopi ai de'osico pani si'a so̱quë ñëa maña jerepa jaico ai de'ocoa. Ja̱je pa'iopi jai so̱quë capë̱a pa'iona, pi̱'aje i̱ona daijë pëa huajëjë pa'icohua'i a'ë, ja'o huë'ehuëna.”
41004033	Ja̱je Jesús ye'yapi, Maija'quë coca. Jaiye i̱ohua'i ñañe ayepi caquë i̱ohua'i a̱'jiñe asa ti̱'añeque quëapi.
41004034	I̱ohua'i ñañe ayepi caquë si'anë quëaëña. Coa peoye quëaye pa̱ëña. Ja̱je pa'iquëta'are i̱ ye'yacohua'ise'ere si'aye i̱ quëase'ere ja̱re cayë caquë nuñerepa quëaëña, te'ohua'ire.
41004035	I̱ti mu'se na'iquëna, i̱re ye'yecohua'ire caëña: “Je të'huina je̱ñu'u.”
41004036	Caëna, ja̱ maca Jesús yohuëre pa'ina, pa̱ire je̱oni sateña, Jesús ja̱'re. Saijëna, cui'ne yequë yohuëja̱'a co̱ni sateña.
41004037	Saijëna, ai tutu huëouña. Jairapi ai to̱'aquë yohuëna ocopi ti̱mëoña.
41004038	Ti̱mëquëna, Jesuta'a sëtipë quë'rore coa u̱i ca̱quëña, i̱ si̱opë tëo pacona tëo paquë. Ca̱ina, ja̱ohua'ipi dani sëtoni careña: “Ye'yaquë, mai ne huesëyë.”
41004039	Cajëna, huëni tuture cua̱ñeiña. Cui'ne jairare caëña. “Yo'oma'o pa'ijë̱'ë.” Caquëna, tutupi jo'cua je̱o nëquëña. Cui'ne jairaje̱ tsi̱ña de'huaje̱ pa'io de'oña.
41004040	Ja̱ maca ja̱ohua'ire caëña: “¿Me yo'ojë ca'raye'ni? ¿Maija'quëpi ñacaiji, cuasa ma'ñe?”
41004041	Caquëna, i̱re ye'yecohua'ipi ña quëquëni careña: “¿I̱queire papi, iquë ja̱ jerepa tuture cui'ne jairate cua̱ñequë'ni, cui'ne sehuoco?”
41005001	Jaira je të'huina ti̱'areña, Gadara quë'rona.
41005002	Yohuëpi Jesús ja̱'a tu̱maquëna, ju̱'isicohua'ire ta̱ hue̱'ñapi te'i ë̱më huati quë'ipi sa̱ñope daquëña.
41005003	Huati quë'i cato, ju̱'icohua'ire ta̱ hue̱'ñare pa'iquë paquëña, quë̱na meapi hue̱ñu'u cajëta'a hue̱ñe peoquëpi.
41005004	Jë̱ña nëcañoa co̱ni jaiye hue̱toje̱ i̱pi naë tëte je̱aëña. I̱ jerepa tutu neñe peouña.
41005005	Ñami, mu'se ju̱'isicohua'ire ta̱ hue̱'ñare ai cu̱tihuëre pa'i cuiquë quë̱na pë̱api co'ye huai yo'oquë paquëña.
41005006	So'opi Jesure ñani huë'huëni Jesús nëca macana ti̱'ani Jesús më'ëpi jerepa tutu paquë cani do're ja'ruña.
41005007	-
41005008	Do're ja'runa Jesupi caëña, huatire: “Iye ë̱mëre etajë̱'ë.” Caquëna, ai tutu caquë se̱quëña: “Jesús, Diusu ti ëjaërepa mamaquë ai yo'oyete yë'ëre i̱sima'ë pa'ijë̱'ë.”
41005009	Se̱ina, Jesupi ja̱ëte caëña: “¿I̱que mami a'ni?” Caquëna, sehuouña: “Yë'ë mami cato jai pa̱i a'ë.”
41005010	Cani Jesure ai se̱quëña: “Iye huatiohua'ire yequë hue̱'ñana jëjo saoma'ë, i̱ñore pa'ija̱jë.”
41005011	Caquëna, ja'yere jai se̱se dohuë cu̱ti perepëre a̱ijë pa'ijëna,
41005012	Huatiohua'ipi asani se̱teña: “Se̱se quë'rona jëjo saojë̱'ë. Yëquëre ja̱ohua'ina cacañu'u.”
41005013	Careña, de'oji saijë̱'ë caëna, etani sani se̱sena cacareña. Cacarena, si'a dos mil se̱se huë'huëjë jai hua'que të̱'tëpapi to̱mejë jairana dutu ju̱teña.
41005014	Ju̱tena, se̱sere ñacaicohua'ipi ñani huë'huëni pa̱i daripëna si'aye quëareña, i̱ti yo'ose'e. Quëarena, pa̱ipi asani dateña.
41005015	Jesús pa'i hue̱'ñana ti̱'ani ñajëna, huati quë'i pa'isiquëpi ca̱ña su̱ñasiquëpi de'o cocare caquë ñuquëña. Ñu'ina, i̱te ñani si'aohua'i ca'rareña.
41005016	Ca'rajëna, se̱se ñacaicohua'ipi Jesús yo'ose'ere quëareña, huati quë'ire yo'ose'e cui'ne se̱sere yo'ose'e co̱ni.
41005017	Ja̱je quëajëna, asani Jesure saijë̱'ë, i̱ño pa'ima'ë cajë, se̱ huëoreña.
41005018	Carena, Jesupi yohuëna aya mëni sai huëoquëna, huati quë'i pa'isiquëpi ai se̱quëña, Jesure më'ë ja̱'re co̱ni sani pasi'i caquë.
41005019	Caquëna, Jesupi pa̱ni sehuouña: “Më'ë huë'ena saijë̱'ë. Sani më'ë cajeohua'ire quëajë̱'ë, më'ë ëjaëpi oi ñani necaise'ere.”
41005020	Caëna, saquëña. Sani si'a jë̱ña daripë̱a quëa huëouña. I̱re Jesús necaise'ere quëaquëna, asani ai de'oye yo'ose'e pa'iji, careña.
41005021	Jesupi yohuëja̱'a cui'naëpi yequë te̱'tena je̱'esi maca jai pa̱i tsi'si dateña. Ja̱je yo'ojëna, jaira të̱'tëpare pa'ina.
41005022	Ja̱ maca pa̱i tsi'si hue̱'ña cua̱ñequëpi Jesús pa'i hue̱'ñana Jairo hue'equëpi i̱te ñani do're ja'runi,
41005023	caëña: “Yë'ë mamacopi ju̱ni huesëco. Sani më'ë jë̱tëpi pato co'yacaijë̱'ë.”
41005024	Se̱ina, Jesupi i̱ ja̱'re co̱ni saquëña. Saina, jai pa̱i cui'ne sateña. Ja̱je pa'ijë i̱te qui'i huesoreña.
41005025	Ja̱je jai pa̱i pa'i hue̱'ñare te'o nomio doce o̱metëca ju̱'ico pacoña. Si'anë tsie cajequëna, ai yo'oco pacoña.
41005026	I̱ote si'a jujucohua'i yo'o jujajëna, ai yo'oco pa'ico pacoña. Si'aye i̱o paye juju do'ina sa̱i saosico pacoña. Si'aye ja̱ co̱ñe pa̱ëña, i̱ote. Coa ai jerepa ai yo'oco pacoña, co'yaye peoyerepa.
41005027	Ja̱je pa'iopi Jesús cayere cajëna, asani dani jeteyo'jeja̱'a i̱ ju'i ca̱na patoña.
41005028	Coa i̱ ju'i ca̱na patoni co'yasico pa'ija̱'coa'ë, caco.
41005029	Pato macarepa tsie cajeye je̱ouña. Ja̱ maca asaoña, tsoe i̱o ca̱pë co'yasico pa'iye.
41005030	Ja̱je yo'osi maca Jesupi asaëña, i̱ tutupi ju̱'icore jujuse'e. Ja̱je pa'ina, co'ye po̱nëni pa̱ire ñani caëña: “¿Nepi yë'ë ju'i ca̱na patore'ni?”
41005031	Caquëna, i̱ ye'yacohua'ipi careña: “Tsoe më'ëpi pa̱i qui'iyerepa pa'iye ñaquëta'a, ¿nepi patore'ni se̱quë'ni?”
41005032	Ja̱je catoje̱ Jesús cato si'a hue̱'ña po̱nëquë ñaëña, nepi patore'ni caquë.
41005033	Ñaquëna, ti co'yasicopi asani ca'raco tsasico dani i̱ nëca hue̱'ñana ta̱ni i̱o yo'ose'e nuñerepa quëaoña.
41005034	Quëacona, Jesús ja̱ore caëña: “Huau maca yë'ëre cuasase'epi ne co'yahuë. Se̱ñaco saijë̱'ë. Iye ju̱'iñe ti ne co'yahuë, më'ëre.”
41005035	Ja̱ caquëna, yecohua'ipi dateña, pa̱i tsi'si huë'e cua̱ñequë huë'epi. Dani Jairore careña: “Më'ë mamaco tsoe ju̱'isico paco'ë. Ye'yaquëre jerepa jo̱sa cama'ë pa'ijë̱'ë.”
41005036	Caquëna, Jesupi asasiquëta'a asa ma'ñeje pa'ipi tsi'si huë'e cua̱ñequëre caëña: “Ca'rama'pë pa'ijë̱'ë. Maija'quëpi necaiquë api cuasajë̱'ë.”
41005037	Jesupi saina, Pedro co̱ni Jacobo co̱ni cui'ne Jacobo yo'jei Juan co̱ni sateña. Yecohua'i co̱ni saiye ë̱seiña.
41005038	Tsi'si huë'e cua̱ñequë huë'ena ti̱'ani ai yo'oye ñaëña, pa̱ipi ai cuijë oijëna.
41005039	Ja̱je oijëna, huë'e cacani ja̱ohua'ire caëña: “¿Me neni mësaru ai yo'ojë cajë cui'ne ai oiye'ni? I̱ mamaco ju̱'ima'o paco'ë. Coa ca̱ico.”
41005040	Caquëna, ja̱ohua'ipi i̱re soreña. Sojëna, Jesús si'aohua'ire hue'sena eto saouña. Coa pëca ja'quëpi cui'ne pëca ja'copi co̱ni ju̱'isico pa'i hue̱'ñana cacareña.
41005041	Cacani ju̱'isico jë̱tëna tse̱ani i̱ote caëña: “Talita cumi.” Mai coca cato “tsihua'o huëijë̱'ë” caye a'ë.
41005042	Ja̱je ca macarepa doce o̱metëca pacopi tsihua'o huëni cucoña. Ja̱je cu'iona, ñani de'oquëre papi yo'oji cuasareña.
41005043	Ja̱je jujusiquëta'a ai ë̱seiña, yecohua'ire quëaye pa̱jë'ë caquë. Tsihua'ore sani a̱ore a̱ojë'ë, caëña.
41006001	Ja̱ropi etani i̱ quë'rona co'iña, i̱re ye'yecohua'i ja̱'re co̱ni.
41006002	Huajë mu'se ti̱'asi maca pa̱i tsi'si huë'ena ye'ya huëouña. Ye'yaquëna, i̱ pa̱ipi ai de'oyerepa ye'yaquë'ni cuasareña. Ja̱je cuasajë careña: “¿Jerona iquë jerepa si'aye ye'yei'ni? ¿I̱querepa ta̱'ñe ye'yaye a'ni, cui'ne nepi i̱te pa̱i yo'o ti̱'a ma'ñe yo'o ja̱'ñe i̱sire'ni?
41006003	Iquë cato mai ñaquë api, María mamaquë api, huë̱'ña de'huaquë api, Jacobo, José, Judas cui'ne Simón maja'yë api, cui'ne i̱ yo'jeohua'ije̱ mai ja̱'re co̱ni pa'iyë, i̱ñore.” Ja̱je cajë i̱ caye asaye coereña.
41006004	Ja̱je cajëna, Jesupi ja̱ohua'ire caëña: “Si'a hue̱'ña yecohua'i cato Maija'quëre quëacaiquëre yëcohua'i a'ë. Ja̱je pa'iquëta'are i̱ yeja acohua'ipi cui'ne i̱ cajeohua'ipi cui'ne i̱ huë'e acohua'ipi coeyë.”
41006005	Ja̱rona airepa pa̱i yo'o ti̱'a ma'ñe yo'oye pa̱ëña, pa̱ipi i̱te asaye coe do'ire. Ja̱je pa'ina, coa ju̱'icohua'i mañase'ere pato co'yaquë a'ri pa̱i mañare jujuña.
41006006	Ja̱je pa'ina, nequë api cuasama'pëna, ñani me yo'ojë ja̱je pa'iye'ni cuasaëña. Ja̱ jeteyo'je yeque huë̱'ñana sani cu'i ye'yaroja̱quëña.
41006007	I̱ ye'yacohua'ire doce pa'iohua'ire soini, huatire eto saoja̱'a tutu i̱sini cayaohua'ise'ere jëjo saouña.
41006008	Jëjo saoquë cua̱ñeiña: “Sama'pë pa'ijë̱'ë, a̱o tupë, curiquëje̱. Coa topë macase'e sajë̱'ë.
41006009	Cui'ne zapato cui'ne camisa sajë̱'ë, yeque su̱ña ja̱'ñe sama'pë.”
41006010	Cui'ne caëña, ja̱ohua'ire: “Huë'ena cacasicohua'i pani i̱ti macana pëajë̱'ë, ja̱ daripë quëa tëjini sai macaja̱'a.
41006011	Cui'ne yequë hue̱'ñapi mësarute coecohua'i pa'ito, pa̱nita'a asaye coecohua'i pa'ito mësaru quë̱o ya'o tsa'cuse'ere ti̱'to to̱ni eta saijë̱'ë. Ja̱je yo'ojë i̱ñoñe pa'iji, i̱ohua'ire sa̱ñope yo'oye. Nuñerepa cayë, pa̱i ñape yo'ose'e ña mu'se ti̱'aëna, ja̱ohua'ire ai co'ayerepa sa̱iñe pa'iji, mësarute ë̱sesicohua'ire. Sodoma cui'ne Gomorra yeja pa̱ire cato a'ri ja'ye sa̱iñe paji'i.”
41006012	Ja̱je jëjo saosicohua'ipi huajëye pa'iyena po̱nëñe pa'iji cajë quëareña, pa̱ire.
41006013	Cui'ne huatiohua'ireje̱ eto saoreña. Ju̱'icohua'ire hui'yapepi nejëna, co'yareña, jai pa̱i.
41006014	Ja̱ maca romano pa̱i ëjaë Herodesje̱ asaëña, si'a pa̱i Jesús yo'oye asajëna. Ja̱je asani Herodespi caëña: “Juan oco doquëpi huëji'i. Ja̱je pa'ina, tutu paquë yo'oji.”
41006015	Yecohua'ipi careña: “Tsoe aquë Maija'quëre quëacaiquë Elíaspi.” Cui'ne yecohua'ipi careña: “Tsoe hue̱'ña Maija'quëre quëacaicohua'i pa'ise'eje̱ pa'i api.”
41006016	Ja̱re Herodespi asani caëña: “Ja̱ë cato Juanpi yë'ë cua̱ñeina, si̱opë tëto tëasiquë api. Ja̱ëpi ju̱'isiquëpi huëni yo'oji.”
41006017	Herodes cato Juanre tse̱ani quë̱na meapi hue̱ni co'acohua'ire co hue̱'ñana co'a̱ji'i, Herodías do'ire. Herodías cato yo'jei Felipe nëjo paco'ë. Ja̱je pa'ioni Herodespi yo'jei nëjore jioni i̱ nëjore nepi.
41006018	Ja̱je yo'oquëna, Juanpi caëña, Herodesre: “Më'ë yo'jei nëjoni jioni paye co'aji.”
41006019	Ja̱je caquëna, Herodíaspi Juanre ai coeco pacoña. Ja̱je pa'ina, huani je̱osi'i cacota'a huani je̱oñe ti̱'añe pa̱oña.
41006020	Herodespi i̱te Juanre nuñerepa de'oquë api caquë ca'raëña. Ja̱je pa'ina, i̱pi huani je̱oñe ë̱sequëna, pa̱oña. I̱ caye si'aye asama'quëta'a Herodes cato i̱ caye yë asaquë paquëña.
41006021	Ja̱je pa'iquëta'are Herodías ti̱'aoña, i̱o huani je̱oñe oise'e. Herodespi i̱te co̱asi mu'se ti̱'aëna, pa̱i ëjaohua'ire, soldado ëjaohua'ire, cui'ne Galilea ëjaohua'ire soini a̱o a̱i maca.
41006022	Herodías mamacopi cacani de'oyerepa pairacona, ñani ai sihuareña, si'aohua'i i̱ti ñacohua'i. Ja̱je pa'ina, Herodes sihuaquë caëña, nomi tsi̱ore: “Më'ë yëyere se̱jë'ë. I̱sisi'i, më'ëre.”
41006023	Cui'ne caëña, care payë. Coa caye pa̱ñë. Si'a co'amaña më'ë se̱se'e i̱siye pa'iji. Yë'ë cua̱ñeñe jopore paja̱'a i̱sinije i̱siyë, caëña.
41006024	Ja̱je caëna, asani sani pëca ja'core se̱coña: “¿I̱quere se̱ja'coa'ni, i̱te?” Cacona, i̱opi caoña: “Se̱jë'ë, Juan oco doquë si̱opëre.”
41006025	Ja̱je quëaona, asani pa̱i ëjaë pa'i hue̱'ñana sani caoña: “Yurepi Juan oco doquë si̱opëre quë̱na de'huana ayasiconi i̱sijë̱'ë.”
41006026	Ja̱re pa̱i ëjaëpi asani ai co'a ju̱quëña. Ja̱je pa'iquëta'are tsoe ca huesosiquë sëte pa̱ñë caye peouña, cui'ne i̱ soisicohua'ije̱ asasi do'ire.
41006027	Ja̱ do'ire ja̱re i̱ti macapi te'e soldadore jëjo saouña, Juan si̱opë quërëja̱ija'quëre.
41006028	Caëna, soldadopi sani Juanre huani je̱oni si̱opë yëto tëani quë̱na de'huana ayani dani i̱siña. I̱sina, Herodespi nomi tsi̱ona i̱sina, ja̱opi pëca ja'core i̱sio.
41006029	Ja̱ yo'ose'ere asani Juanre ye'yecohua'ipi dani Juan ca̱pë maca sani ta̱ je̱oreña.
41006030	Ja̱ jeteyo'je doce pa̱ire jëjo saosicohua'ipi co'ini tsi'sini Jesure quëareña, i̱ohua'i yo'ose'ere, cui'ne i̱ohua'i ye'yase'ere.
41006031	Quëajëna, Jesupi caëña, ja̱ohua'ire: “Daijë̱'ë. Sani pa̱i peo hue̱'ñana pëa huajëñu'u.” A̲o a̱iñeque peoyerepa pa̱i tsi'si ja̱'ñere asaquë capi.
41006032	Ja̱je caëna, saë'ë, yohuëja̱'a i̱ohua'ise'e pa̱i peo hue̱'ñana.
41006033	Ja̱je saijëta'are jai pa̱i ñareña, i̱ saiye. Ja̱je ñani Jesupi saiji cani huë'huëjë, i̱ sai hue̱'ñana si'a daripë̱a pa'icohua'i sateña. Ja̱ ti̱'ama'në du'ru ti̱'areña, pa̱ipi.
41006034	Ja̱je yo'ojëna, Jesupi yohuëpi tu̱mani pa̱i mañare teaye oi ñaëña, yëi ñama ñacaiquëre peocohua'ije̱ pa'iohua'i mañapi. Pa'ijë yo'ojëna, ñani jaiye i̱ohua'ire ye'ya huëouña.
41006035	Ai na'i huesëquëna, ñani i̱ ye'yacohua'ipi i̱te careña: “Tsoe na'iji, i̱ño pa̱i peo hue̱'ña'ë.
41006036	Jëjo saojë̱'ë, sani pa̱i pa'i hue̱'ñana a̱o maña hueroni a̱ijajë. I̱ño cato peoyë, i̱ohua'ire a̱oñe.”
41006037	Cajëna, Jesupi sehuouña i̱ohua'ire: “Mësarupi a̱ojë'ë.” Caquëna, i̱ohua'ipi careña: “¿Ja̱je pa'ito yëquëpi sani veinte mil të̱'ña do'ire papi pan hueroni a̱oñe?”
41006038	Cajëna, Jesupi caëña: “¿Je so̱ pan paye'ni, i̱ño? Sani ñajë'ë.” Caquëna, careña: “Pa'iji, cinco pan cui'ne caya tsiaya hua'i.”
41006039	Cajëna, Jesupi cua̱ñeiña, pa̱ire. Ja̱je pa'ito si'aohua'i tayahuëna ja'rujë̱'ë, caëña.
41006040	Caëna, cien pa̱ise'e cui'ne cincuenta pa̱i de'o tsëcapë̱a ja'rureña.
41006041	Ja̱ maca Jesupi cinco pan cui'ne caya tsiaya hua'ire i̱ni ma'tëmona ñaquë de'oji caquë Maija'quëre pëpani, panre i̱ ye'yacohua'ina i̱siña. I̱siquëna, ja̱ohua'ipi pa̱ire se i̱sicateña.
41006042	Ja̱ maca si'aohua'i a̱ni sihuacohua'i pateña.
41006043	A̲ni tëjisi jeteyo'je a̱ni jujase'ere tsi'soreña, doce do'rohuë̱a hua'ina co̱jë.
41006044	Ja̱ pan a̱isicohua'i cato cinco mil ë̱mëohua'i pateña.
41006045	Ja̱ jeteyo'je Jesús i̱ ye'yacohua'ire capi, du'ru saijë̱'ë, yohuëja̱'a Betsaidana. Yë'ëse'e pa̱ire saiyë caquë pëpa tëjini sasi'i, caëña.
41006046	Saiyë, caquë pëpa tëjini ai cu̱tihuëna Maija'quëre casi'i caquë saquëña.
41006047	Ñami de'osi maca Jesús te'i yejare pa'ina, yohuë saisicohua'i cato jaira jopore pateña.
41006048	Ja̱ropi pa'i i̱ ye'yacohua'i ai yo'ojë co̱'mejëna, ñaëña, tutupi sa̱ñope tutuquëna. Je̱'në ñata to̱me maca Jesupi oco da'ca ë̱mëje'eja'a nëcaquë saquëña, i̱ ye'yacohua'i quë'rona. Coa sa tëto sasi'quë saiyeje̱ pa'ye saquëña.
41006049	Oco da'ca ë̱mëje'eja'a nëcaquë saina, ñani huati pa'ima'co cuasajë quëquëni cuihuë.
41006050	Si'aohua'i ñani quëquëni cuijëna, i̱pi capi, ja̱ohua'ire: “Ai yo'ojë cama'pë yë'ë a'ë. Ca'rama'pë pa'ijë̱'ë.”
41006051	Ja̱je cani i̱ohua'i pa'i yohuëna aya mëina, tutupi je̱ouna, ja̱ maca merepa ja̱je yo'oquë'ni cuasajë ñareña, i̱ yo'ose'e.
41006052	A'ri maña pan pa'ise'ere jaiye neni pa̱ire a̱ose'ere cuasaye pa̱reña, i̱ohua'i joyo jëa do'ire. Ja̱je pa'ina, ai cuasareña.
41006053	Je̱ni ti̱'areña, Genesaret yejana. Ja̱rona i̱ohua'i yohuë sëa huahuoreña.
41006054	Yohuëpi sa tu̱masi maca Jesu api cajë ñareña.
41006055	Ñani ja̱ maca si'a hue̱'ña cu'ijë ju̱'icohua'ire da huëoreña, ca̱i saihuëre u̱ijëna, Jesús quë'rona.
41006056	A'ri dari mañana saina, pa̱i daripë̱ana saina, tsio huë̱'ñana saina, ju̱'icohua'ire i̱ sai ma'añana o̱ereña, jujucaija̱quë cajë. Jesure ai se̱teña, më'ë ju'i ca̱na patoni ju̱'icohua'i co'yaja̱jë cajë. Si'aohua'i i̱ ju'i ca̱ patocohua'i co'yareña.
41007001	Jesús quë'rona Fariseo pa̱i cui'ne cua̱ñese'e ye'yacohua'i tsio dateña, Jerusalénpi daisicohua'ipi.
41007002	Ja̱je daisicohua'ipi ñajëna, Jesús ye'yacohua'ipi jë̱ña tsoama'pë a̱ë'ë. Ja̱je tsoama'cohua'ipi a̱ijëna, ñani cue'cuehuë, si'si jë̱ñapi a̱iñë cajë.
41007003	Ja̱ohua'i cato ja̱ yë'ta'a a̱o a̱ima'në jë̱ña tsoajë̱'ë. Aipë case'ere yo'ocohua'i paë'ë.
41007004	Ja̱je pa'iohua'ipi a̱o huero hue̱'ñapi co'ini ai jë̱ña tsoacohua'i pateña. Cui'ne jaiye yeque yo'ocohua'i pateña, i̱ohua'i aipë yo'oye, u̱cu duruhuë̱a tsoaye, quë̱na ne'ña tsoaye, ca̱isi saihuë tsoaye, yo'ocohua'i pateña.
41007005	Ja̱je yo'ocohua'ipi fariseo pa̱i cui'ne cua̱ñese'e ye'yacohua'ipi se̱teña, Jesure ñeje: “¿Me yo'ojë më'ë ye'yacohua'i jë̱ña tsoajë̱'ë ja̱ yë'ta'a a̱ima'në case'e yo'oma'pë, si'si jë̱ñapi a̱iñe'ni?”
41007006	Ja̱je cajëna, Jesupi capi, ja̱ohua'ire: “Nuñerepa ja̱je mësaru coa cacohua'i pa'ijëna, asaquë co'aji Maija'quëre quëacaiquë Isaías ñeje caquë toyapi: Icohua'i cato yë'ëre coa yë'opose'e oiyë cayë. Ja̱je pa'iquëta'are i̱ohua'i joñoapi yë'ëre oiye pa̱ñë.
41007007	I̱ohua'i yë'ëre se̱ñë cajë yo'oye do'i peoye a'ë. Coa pa̱ise'e cua̱ñese'ere ye'yajë yo'o do'ire.
41007008	¿Me yo'ojë mësaru Maija'quë cua̱ñese'ere yo'oma'pë yequere coa pa̱i cua̱ñese'ere yo'oye'ni? ¿U̲cu duruhuë̱are tsoaye, quë̱na ne'ña tsoayere cui'ne jaiye ja̱je pa'ye yequeje̱ yo'oye'ni?”
41007009	Caëña, Jesús yequeje̱: “Mësaru aiohua'i case'ere yo'oñu'u cajë Maija'quë cua̱ñese'ere ti̱rona je̱oni yo'oyë, mësaru.
41007010	Moisés cato capi: ‘Më'ë ja'core cui'ne më ja'quëre de'oye oi sa̱ñope cama'ë pa'ijë̱'ë. Pëca ja'core cui'ne pëca ja'quëre sa̱ñope co'aye caquëre cato huani je̱oñe pa'iji.’
41007011	Ja̱je case'e pa'iquëta'are mësaru caye pa'iji: ‘Ja'quëre cui'ne ja'core co̱caiye pa̱ñë. Si'aye yë'ë paye Maija'quëna i̱sihuë.’
41007012	Ja̱je mësaru cani cayë, ja'core cui'ne ja'quëre co̱caiye peoji, cajë.
41007013	Ja̱je mësaru yo'ojë Maija'quë cua̱ñese'ere pare je̱ocoyë, pa̱i case'ere yecohua'ina se ye'yajë. Ja̱je pa'ye yequeje̱ jaiye yo'oyë, mësaru.”
41007014	Ti̱jupë Jesús soini capi, pa̱ire: “Asajë̱'ë, si'a pa̱i. Coa tayo asama'pë de'huajë̱'ë.
41007015	Si'aye ë̱mëje'epi se cacaye cato pa̱ire co'aye ne ma'ñe a'ë. Sa̱'nahuë joyopi co'aye etaye a'ë, pa̱ire co'aye si'si neñe.
41007016	Ca̱joro pacohua'i sëte asajë̱'ë.”
41007017	Ja̱je casi jeteyo'je pa̱ire je̱oni huë'ena Jesús cacasi maca i̱ ye'yacohua'ipi ja̱ case'ere quëajë̱'ë cajë se̱teña.
41007018	Se̱jëna, caëña: “¿Ja̱je pa'ito mësaruje̱ asa ti̱'añe pa̱re? Mësarupi asahuë, si'aye ë̱mëje'epi cacase'e cato pa̱ire co'aye neñe peoji.
41007019	A̲o cato joyona saiye pa̱ji. Coa a̱i ë̱tatu'una saise'epi jeteyo'je eta saiji.
41007020	Cui'ne pa̱i joyopi etaye a'ë, co'aye neñe.
41007021	Sa̱'nahuë joyore cayë ja̱ropi etaji, si'aye co'aye cuasaye: yecohua'ini nomiohua'ire, ë̱mëre yo'oye, pa̱ire huani je̱oñe,
41007022	co'amaña i̱mañe, yecohua'i co'amañare pa ëaye ñañe, si'aye co'ayere yëye, cosojë yo'oye co'ayena sëo measicohua'i pa'iye, yecohua'i payere ëa ñajë pë̱iñe, yequëna co'a coca ca ma'ñere se quëaye, jerepa pa'i a'ë cuasaye, cui'ne yecohua'i pa'iyere cuasacaima'pë coa jo̱sa yo'oroja̱iñe.
41007023	Si'aye iye joyo sa̱'nahuëpi etaji. Ja̱pi pa̱ire si'si neñe a'ë.”
41007024	Ja̱ropi Jesús Tiro cui'ne Sidón yejana saji'i, huë'ena cacani pa̱ije huesëja̱jë yë'ëre caquë. Yo'oquëta'are catiye peopi.
41007025	Ja̱ do'ire tsoe Jesu api asaco, huati quë'io pëca ja'copi i̱ quë'rona dani do're ja'runi se̱co'ë, huatire eto saocaijë̱'ë, yë'ë mamacore pa'icore.
41007026	Ja̱o cato Sirofenicia pa̱io paco'ë, yequë yeja aco.
41007027	Ja̱je cacona, Jesupi capi, i̱ote: “Mamajëpi du'ru a̱ijajë, co'aji, mamajë a̱iñere sioni jo'ya yaina i̱siye.”
41007028	Caquëna, i̱opi sehuoña: “Ja̱je pa'ijë̱'ë, Ëjaë. Ja̱je pa'iquëta'are jo'ya yaije̱ a̱icohua'i a'ë, mamajë a̱ijë ne to̱ ne'ña mañaje.”
41007029	Cacona, Jesupi caëña: “De'oyerepa më'ë cayë, tsoe më'ë mamacore huati eta saji'i, se̱ñaco saijë̱'ë, de'oji.”
41007030	Caëna, huë'e ti̱'ani ñacona, ca̱i saihuë u̱icopi mamaco tsoe huatire peocopi de'oye pacoña.
41007031	Jesús Tiro yejapi etani Sidón yeja sa tëto sani cui'ne Decápolis daripë̱aje tëto sani Galilea jaira ti̱'aëña.
41007032	Ja̱rote pa'ina, asama'quëpi cui'ne hua̱'hua̱ coca caquëni dareña. Dani pato co'yacaijë̱'ë, cajë se̱teña.
41007033	Se̱jëna, Jesupi pa̱i peo te̱'tena sani moñopi ca̱jorona sa̱quëña. Sa̱'i copi i̱ moñona tse'seni tse̱meñoje papiña.
41007034	Papiquë ma'tëmona ñaquë ai yë'eni caëña: “¡Efata!” Ja̱je cani capi, Hui'yojë̱'ë.
41007035	Ja̱ maca tsoe ca̱joro hui'yopi. Ja̱ maca de'oye coca caquë paquëña.
41007036	Ja̱je yo'oni capi, ja̱ohua'ire, yecohua'ire quëama'pë. Ja̱je caëna, coa jerepa quëareña.
41007037	Quëarena, de'oyerepa yo'oquë'ni cuasajë careña: “Si'aye de'oye yo'oji. Yo'oquëna, asama'cohua'ije̱ asacohua'i de'oyë, cama'cohua'ije̱ cayë.”
41008001	Ja̱re ja̱ mu'se jai pa̱i tsi'sireña, tsi'sisicohua'ipi a̱iñe peoreña. Peojëna, Jesupi i̱ ye'yacohua'ire soini caëña:
41008002	“Teaye pa̱i mañare ñañë, yë'ë ja̱'re tsoe tres mu'seña a̱iñe peocohua'ipi pa'ijëna.
41008003	Ja̱je a̱ima'cohua'ini jëjo saoquë pa'ito jopo ma'ana dahuëra ju̱'ija'cohua'i pa'ini, yecohua'ipi so'opi daisicohua'ipi pa'iyë.”
41008004	Caquëna, i̱ ye'yacohua'ipi careña: “¿Me i̱ño cato hueroni a̱oñe'ni, pa̱ije peo hue̱'ña?”
41008005	Cajëna, Jesupi se̱quëña: “¿Je so̱ pan paye'ni, mësaru?” Se̱ina, careña: “Siete pan payë.”
41008006	Cajëna, asani pa̱ire cua̱ñeiña, tayahuëna ja'rujë̱'ë caquë. Ja̱ maca siete pan i̱ni Maija'quëre de'oji caquë pëpani. Ja̱ jeteyo'je i̱ ye'yacohua'ina huahueni i̱sipi. I̱sina, ja̱ohua'ipi pa̱ire se a̱ohuë.
41008007	Tsiaya hua'ireje̱ pahuë. Pajëna, Jesupi cui'ne ja̱ohua'ireje̱ yo'oni huahueni i̱ ye'yacohua'ina i̱sina, se a̱ohuë.
41008008	Si'a pa̱i a̱ni sihuacohua'i paë'ë, siete do'rohuë̱a nëapi, a̱ni jujase'e.
41008009	Ja̱ a̱isicohua'i cato cuatro mil paë'ë. Ja̱ maca Jesupi i̱ohua'ire saiyë cani
41008010	saji'i, i̱ ye'yacohua'i ja̱'re co̱ni yohuëja̱'a Dalmanuta yejana.
41008011	Fariseo pa̱ipi dani Jesure sa̱ñope careña. I̱te neñañu'u cajë se̱teña, pa̱i yo'o ti̱'a ma'ñere ma'tëmo ayere ne i̱ñojë'ë cajë.
41008012	Se̱jëna, ai ëja yë'eni caëña: “¿Me neñu'ju iye pa̱i ja̱je se̱ñe'ni pa̱i yo'o ti̱'a ma'ñere yo'o i̱ñojë'ë cajë? Care payë, mësarute i̱ñoñeje peoji, te'oreje̱.”
41008013	Ja̱je cani je̱oni, cui'naëpi yohuëna aya mëni jaira je te̱'tena saquëña.
41008014	Pan hua̱nëyeni saë'ë, a̱i ja̱'ñe peocohua'i, coa te'e panpë maca sahuë. Ja̱ose'e yohuë paquëña.
41008015	Pa'ina, Jesupi i̱ohua'ire cua̱ñeiña. De'hua ñajë'ë, fariseo pa̱i o'sa cui'ne Herodes pa̱i o'sana co̱'me huesëye caquë.
41008016	Ja̱je caquëna, i̱ ye'yacohua'ipi sa̱'ñe careña: pan peocohua'i datena caji.
41008017	Ja̱je cajëna, Jesupi asani caëña, ja̱ohua'ire: “¿Me yo'ojë pan peoyë, caye'ni? ¿Ja̱ yë'ta'a huesëjë ja̱je caye? ¿Ai jëa joyore hue'eye, mësaru?
41008018	¿Cui'ne ti ñama'pë pa'iye, cui'ne asama'pë pa'iye, mësaru ca̱joropi? ¿Yë'ë ja̱'rë jaiye pan nese'e cuasaye pa̱ñe?
41008019	Mësarupi ñasicohua'ita'a cinco panpi cinco mil pa̱ire a̱ose'e: ¿a̱ojëna, cui'ne je ja'ye nëaë'ni?” Caquëna, i̱ohua'ipi sehuoreña: “Doce do'rohuë̱a nëapi.”
41008020	“¿Cui'ne cuatro mil pa̱ire siete pan pa'ise'epi a̱oto je ja'ye nëaë'ni?” Caquëna, i̱ohua'ipi careña: “Siete do'rohuë̱a nëapi.”
41008021	Ja̱je cajëna, i̱pi caëña: “¿Ja̱ yë'ta'a ja̱je ñasicohua'ita'a cui'ne huesëcohua'i pa'ijë ja̱je cuasaye'ni?”
41008022	Ja̱ jeteyo'je Betsaidana ti̱'areña. Ti̱'asi maca Jesús quë'rona dareña, ñama'quëni jujucaijë̱'ë cajë.
41008023	Ja̱je cajëna, asani ñama'quë jë̱tëna tse̱ani ca̱jiquë pa̱i daripëpi hue'sena etouña. Copi ñaco ca̱na neni i̱na patoquë, se̱quëña, ¡De'hue ña cua̱ñoquë!
41008024	Caquëna, ñama'quëpi caëña: “Ñañë, pa̱ire. Ñaquëta'are so̱quë ñëaje pa'yepi cu'iji.”
41008025	Ja̱je caquëna, Jesupi ti̱jupë ñaco ca̱na patoquëna, yureta'a de'oyerepa ñaquë po̱nëni co'yasiquë paquëña.
41008026	Ja̱ maca Jesús huë'ena i̱te jëjo saoquë caëña: “Pa̱i daripë cacama'ë cui'ne yecohua'ireje̱ quëama'ë pa'ijë̱'ë.”
41008027	Ja̱ jeteyo'je Jesús cui'ne i̱ ye'yacohua'i co̱ni Cesarea cui'ne Filipo yeja pa̱i a'ri darina sateña. Saijëna, ma'ana Jesupi se̱quëña, i̱ ye'yacohua'ire: “¿I̱queipi yë'ëre caye'ni, pa̱i?”
41008028	Caquëna, i̱ohua'ipi careña: “Yecohua'ipi më'ëre cayë, Juan oco doquë api. Yecohua'ipi cayë, Elíaspi. Cui'ne yecohua'ipi Maija'quë jëjo daoquë api cayë.”
41008029	Ja̱ maca i̱pi se̱quëña, i̱ohua'ire: “¿Mësaruta'a i̱queipi caye'ni, yë'ëre?” Caquëna, Pedropi caëña: “Më'ë cato huasoquë Cristore pa'ë.”
41008030	Ja̱je caëna, Jesupi caëña, ja̱ohua'ire: “Yecohua'ire quëama'pë pa'ijë̱'ë.”
41008031	Ja̱ maca ye'ya huëoni ye'yaquë caëña. Pa̱i Mamaquë yë'ë ai yo'oye pa'iji. Aiohua'ipi yë'ëre coeja̱'cohua'i a'ë. Pa̱i ëjaohua'ije̱ coeja̱'cohua'i a'ë. Cui'ne cua̱ñese'e ye'yacohua'ije̱ yë'ëre coeja̱'cohua'i a'ë. Ja̱je coejë yë'ëre huani je̱oja'cohua'i a'ë. Ja̱je huani je̱osicohua'ita'are toaso̱ mu'seña pa'i maca huëija̱'quë a'ë.
41008032	Iye ti̱ñarepa quëaëña. Quëaquëna, Pedro i̱te ti̱rona sani caëña. Ja̱je yo'oto co'aji. Iye cama'ë pa'ijë̱'ë, ca huëoëña.
41008033	Ja̱je caquëna, Jesús co'ye po̱nëni i̱ ye'yacohua'ire ñaëña. Ñani Pedrore tutu caëña: “Huati ëjaë saijë̱'ë. I̱ño pa'ima'ë. Më'ë cato Diusu cuasayeje̱ cuasama'quë a'ë. Coa pa̱i cuasayere cuasaquë a'ë.”
41008034	Ja̱ maca Jesús i̱ ye'yacohua'ire cui'ne pa̱ire soini caëña: “Yë'ëni tuñu'u cani co'ye de'oye pa'iyere hua̱nëyejë̱'ë. Ja̱je yo'oni më'ëre que̱ja'core hue'oni tuijë̱'ë, yë'ëre.
41008035	Ja̱je pa'ina, i̱ pa'iye jëasi'i caquë yo'oquëpi coa ne huesoja̱'quë api. Ja̱je pa'iquëta'are yë'ë do'ire cui'ne yë'ë coca do'ire i̱ pa'iye nejosiquëpi pa'iye ti̱'aja'quë api.
41008036	¿Ja̱je pa'ina, i̱quere co̱caiquë'ni, pa̱ipi si'aye iye yeja co'amaña ti̱'asicohua'ipi i̱ohua'i joyore coa nejoto?
41008037	Joyore nejosiquë pani yecore ti̱'añe peoji.
41008038	Yë'ëni cui'ne yë'ë cocare huajëya'ye quëama'quëpi cajë pa̱ini ca'rajë pa̱sicohua'ire, yë'ë Pa̱i Mamaquëpi cui'ne huajëya'ye quëama'quëpi caquë coeja̱'quë a'ë, yë'ë ja'quë de'o tuture papi cui'ne i̱ hui̱ñaohua'i ja̱'re dai maca.”
41009001	Cui'ne Jesús ca'quëña: “Nuñerepa cayë, mësarute. Mësaru acohua'i iye maca pa'icohua'i ju̱'ima'pë pa'ija̱'cohua'i a'ë, ma'tëmo te̱'te ñama'pë pani.”
41009002	Seis mu'seña tëto saisi maca Jesupi Pedrore, Jacobore cui'ne Juanre sai saëña, ai cu̱tihuëna. Ja̱rona i̱ ju'i ca̱ cui'ne i̱ tsia ti̱ñe pa'i po̱nëña.
41009003	Miacorepa iye yeja ca̱ña jo̱ja ti̱'añe peoji, ja̱re coa sësë pe̱, poja'iyeje̱ poja'ico po̱nëoña, i̱ ju'i ca̱ ye'hue pa'iorepa.
41009004	Ja̱ maca ñareña, Elíasre cui'ne Moisésre Jesús ja̱'re nëcajë cocare cajëna.
41009005	Ja̱ maca Pedropi Jesure caëña: “Ye'yaquë, ¿de'oyerepa i̱ño pa'iye'ni, mai? Toaso̱ a'ri huë̱'ña neñu'u. Më'ë huë'e, Moisés huë'e, cui'ne Elías huë'e neñu'u.”
41009006	Ja̱je Pedro cani ti cuasama'ë capi, tsoe quëquë huesë sitopi. Si'ahua'i i̱ ye'yacohua'i cato quëquë huesësicohua'i pateña.
41009007	Ja̱ maca ma'tëmopi sirio i̱ohua'i quë'rona nëca mequëna, asajëna, yë'ose'e pi̱siña: “Iquë cato yë'ë mamaquë api. I̱ni ai sihuaquë pa'iyë. I̱ cayere asajë̱'ë.”
41009008	Ja̱ jeteyo'je coa Jesuse'e te'i paquëña.
41009009	Ai cu̱tihuëpi cajequë Jesús i̱ ye'yacohua'ire caëña, yecohua'ire mësaru ñase'e quëama'pë, yë'ë ju̱'isiquëpi huëisi maca quëajë̱'ë, caëña.
41009010	Ja̱je caëna, i̱ohua'ise'e yahue de'huase'ere pareña. Ja̱je pajë coa sa̱'ñe se̱teña, i̱quere caë'ni, ju̱'isiquëpi huëisi maca quëajë̱'ë caquë.
41009011	Ja̱je pa'ina, Jesure se̱teña: “¿Me yo'ojë cua̱ñese'e ye'yacohua'i Elíaspi du'ru daiye pa'iji, caye'ni?”
41009012	Cajëna, i̱pi sehuouña: “Nuñerepa du'ru daija̱'quë api. Dani si'aye ne de'huaja̱'quë api. Cui'ne ¿me caquë'ni, toyase'e yë'ë Pa̱i Mamaquë aye? Ai yo'oja̱'quë api. Cui'ne pa̱ije i̱te coeja̱'cohua'i a'ë, caji.
41009013	Ja̱je pa'iquëta'are yë'ë cayë tsoe Elías daji'i. I̱ni pa̱i i̱ohua'i yëyeje̱ yo'ohuë, toyase'e cayeje̱ pa'ye.”
41009014	Jeteyo'je co'ireña, i̱ ye'yacohua'i pa'i hue̱'ñana. Dani jai pa̱i pa'ijëna, ñareña. Ñajëna, cui'ne i̱ ye'yacohua'i ja̱'re co̱ni sa̱ñope cajë pateña, cua̱ñese'e ye'yacohua'ipi.
41009015	Ja̱je cacohua'ipi Jesure ñani se je̱oni huë'huëni pëpareña, de'oquëre pa'ni cuasajë.
41009016	Ja̱ maca Jesupi i̱ohua'ire se̱quëña: “¿I̱quere sa̱'ñe yo'ojë care'ni, ja̱ohua'i ja̱'re?”
41009017	Se̱ina, i̱ohua'i ja̱'re pa'isiquëpi sehuouña: “Ye'yaquë yë'ëpi dahuë, huati quë'ini, yë'ë mamaquëre cama'quëni më'ëni ña cua̱ñosi'i caquë.
41009018	Huatipi i̱te de'oye pa'ina, ne ta̱oquë yo'oji. Yo'oquëna, siri yë'opoja̱'a mëaquë cui'ne cu̱ji qui̱'coquë yo'oji. Ja̱je yo'oquë tutu peoquë de'o huesëji. Më'ë ye'yacohua'ire eto saocaijë̱'ë, caquë se̱ni jujahuë, ne ti̱'añe peojëna.”
41009019	Caquëna, Jesupi caëña: “¡Maija'quëpi necaiquë api cuasama'cohua'i! ¿Mësaru ja̱'re yë'ë tsoe aquëpi pa'iyë? ¿Je ja'ye tsoerepa mësarute quëcoquë co̱cai pa'ija̱'quë a'ni, ja̱je huesëto? Dajë̱'ë, tsihua'ëre.” 2
41009020	Caëna, darena, huatipi Jesure ñani, hue'hue dahuë nequëna, sa ta̱ni tearoja̱ni siri yë'opoja̱'a etoquë yo'ouña.
41009021	Ja̱je yo'oquëna, ñani Jesús caëña, pëca ja'quëre: “¿Je ja'ye tsoe ja̱je yo'oquë pa'iquë'ni?” Caquëna, pëca ja'quëpi caëña: “Tsihua'ë pa'inë aquë api.
41009022	Yequere toana, tsiayana huani je̱osi'i, caquë yo'oquë api, jaiye. Ja̱je pa'ina, më'ëpi yëquëre oi co̱caijë̱'ë, de'hue.”
41009023	Caquëna, Jesupi caëña: “Më'ëpi neñe pa'iji, cuasaquë pa'ito neñe pa'iji, si'aye.”
41009024	Caquëna, tsihua'ë pëca ja'quëpi cuiña: “Neñe pa'iji, cuasayë. Co̱caijë̱'ë, ai jerepa ja̱je cuasa ja̱'ñere.”
41009025	Ai jerepa jai pa̱i tsi'si daijëna, ñani huatire caëña: “Huati asama'quë cui'ne cama'quë, yë'ëpi më'ëre cayë, etajë̱'ë. Iquë tsihua'ëre je̱oni sani cui'naëni cacaye pa̱jë'ë.”
41009026	Caquëna, huatipi cuini yeque hue'hue dahuë se ne co̱uña. Neni ju̱'ise'eje̱ pa'ire je̱oni saquëña. Ja̱re ñani yecohua'i ju̱'isiquë pa'iji, careña.
41009027	Ja̱je cajëna, Jesupi i̱te jë̱tëna tse̱ani naë huëo nëcouña.
41009028	Ja̱ maca Jesús huë'ena cacaëna, i̱ ye'yacohua'ipi se̱teña: “¿Me yo'ojë yëquë huatire eto saoye pa̱re'ni?”
41009029	Cajëna, Jesupi caëña: “Ñeje pa'i huatire cato coa a̱ima'pë cui'ne Maija'quëre se̱ñepi eto saoye pa'iji.”
41009030	Ja̱ropi saijë Galileaja̱'a tëto sateña. Pa̱ije huesëjëna, sasi'i cuasaëña, Jesús.
41009031	Ja̱ mu'se cato Jesús i̱ ye'yacohua'ini quëaquë cuquëña. Yë'ë Pa̱i Mamaquë cato tse̱a cua̱ñosiquë pa'ija̱'quë a'ë. Ja̱ohua'ipi huani je̱oja'cohua'i a'ë caëña. Cui'ne caëña, toaso̱ mu'seña pa'i maca ju̱'isiquëpi huëija̱'quë a'ë.
41009032	Ja̱je quëaquëna, i̱ ye'yacohua'i asa ti̱'añe pa̱reña. Pa̱jëta'a se̱ni asaye pa̱reña, ca'rajë.
41009033	Capernaum daripëna ti̱'ani huë'ere pa'i maca Jesupi se̱quëña: “¿I̱quere mësaru ma'a daini sa̱'ñe yo'ojë care'ni?”
41009034	Caquëna, sehuoma'pë pateña. Nepi jerepa pa'i pa'ija̱'quë a'ni, cajë sa̱'ñe yo'ojë casicohua'ipi ma'a dai maca.
41009035	Pa̱jëna, ja'runi ñu'i doce i̱ ye'yacohua'ire caëña: “Si'aohua'ire tëto saisiquë pasi'i, cani si'aye yecohua'ire necaiquë jo'yaë pa'iye pa'iji.”
41009036	Ja̱je ca tëjini tsihua'ëre jopore pana nëconi, su'cuani caëña, ja̱ohua'ire:
41009037	“Yë'ëje̱ pa'ire cuasajë tsihuaëre de'oye yo'ocaini yë'ëni yo'oye pa'iji. Yë'ëre de'oye yo'oquë cato yë'ëse'ere de'oye yo'oye peoji, cui'ne yë'ëre jëjo daosiquëreje̱ de'oye yo'ocaiye pa'iji.”
41009038	Ja̱ maca Juanpi caëña: “Ye'yaquë, yëquë ñahuë, më'ë mamipi caquë huatire eto saoquëre. Ñani yo'oma'ë cajë ë̱sehuë, mai ja̱'re co̱ni cu'ima'quëpi yo'oquëna.”
41009039	Caquëna, Jesupi caëña: “Ë̲sema'pë pa'ijë̱'ë, yë'ë mamipi cajë pa̱i yo'o ti̱'a ma'ñe yo'ocohua'ire. Ja̱ohua'i cato yë'ëre sa̱ñope cama'cohua'i a'ë.
41009040	Maire sa̱ñope yo'oma'quë cato mai te̱'tere pa'iji.
41009041	Mësaruni yecohua'ipi yë'ë do'ipi cajë oco mañare o̱cuacohua'i pani de'huacaisi co'amaña paja̱'cohua'i a'ë, mësaru Cristo acohua'ini de'oye yo'osi do'ire.
41009042	Tayo yo'oyena ne ta̱oquëre cato, quë̱na pëpi ñaje tëcana sëani jai tsiayana je̱o dëo'ñe pa'i api, a'ricohua'ipi yë'ëre cuasacohua'ire co'a de'huaquëre.
41009043	Ja̱je pa'ina, cayë më'ë jë̱tëpi tayo yo'oyena saco pa'ito tëto tëajë̱'ë. Ai jerepa de'oji, pa'i hue̱'ñana peo tupëpi cacato toa yejana saiye peoye,
41009044	pecoje̱ ju̱'ima'tona cui'ne toaje̱ yayama'tona.
41009045	Më'ë nëcayopi tayo yo'oyena saco pa'ito tëto tëajë̱'ë. Ai jerepa de'oji, pa'i hue̱'ñana peo tupëpi cacato. Ai jerepa co'aji, caya nëcañoa hue'equëpi toa yejana saito.
41009046	Ja̱ro pecoje̱ ju̱'ima'tona cui'ne toaje̱ yayama'tona.
41009047	Panita'a më'ë ñacoapi tayo yo'oyena saco pa'ito dutani je̱ocojë̱'ë. Ai jerepa de'oji, Diusu cua̱ñe te̱'tena te'e ñacoa hue'equëpi cacato. Ai jerepa co'aji, caya ñacoa hue'equëpi toa yejana saito.
41009048	Ja̱ro pecoje̱ ju̱'ima'tona cui'ne toaje̱ yayama'tona.
41009049	Si'ahua'i toapi ne de'huasicohua'i pa'ija̱'cohua'i a'ë, cui'ne si'aye Maija'quë coa i̱siye cato a̱sipi, ne de'huase'e pasipi.
41009050	A̲sipi i̱o së̱ñere caraja̱isico pani co'aji, hua'i saraye. Ja̱je pa'ina, cayë: Mësaru sa̱i ja̱'ñere ne huesoma'pë pa'ijë̱'ë, pa̱i ja̱'re sa̱ñope yo'oma'pë jo'cua de'oye pa'ijë̱'ë.”
41010001	Ye'ya tëjini Capernaum sani Jordán ña oca te̱'tena saquëña, Judea yejana. Ja̱rona jai pa̱i tsi'sireña, i̱ pa'i hue̱'ñana. Tsi'sirena, ye'yaëña, i̱ ye'yaye sëte.
41010002	Fariseo pa̱ipi neñañu'u cajë se̱teña, ñeje: “¿Nëjore je̱oñe deoquë?”
41010003	Cajëna, i̱pi sehuouña: “¿Moisés me cua̱ñei'ni, mësarute?”
41010004	Caquëna, careña: “Moiséspi cua̱ñepi pa̱i ëjaëpi nëjore je̱oco toya ja'o necaquëna, je̱ocoye pa'iji.”
41010005	Cajëna, Jesupi caëña: “Ja̱ cato Moisés cua̱ñepi mësaru joyopi de'oye cuasama' do'ire.
41010006	Ja̱'a Maija'quë si'aye yeja pa'iye de'hua maca ë̱mëre cui'ne nomiore de'huapi.
41010007	Ja̱ do'ire huejani pëca ja'quëre cui'ne pëca ja'core je̱oni nëjona tsioni pa'iye pa'iji.
41010008	Ja̱ maca caya hua'i pa'iye pa̱ñë. Coa te'ije̱ pa'iohua'i pa'iyë.
41010009	Ja̱ do'ire nëjore je̱oñe co'aji, Maija'quë de'oye ñacai tsiose'ere.”
41010010	Huë'ena co'isi maca i̱ ye'yacohua'ipi Jesure cui'nare se̱ni co̱reña, nuñerepa asañu'u cajë.
41010011	Cajëna, Jesupi caëña: “Nëjore je̱oconi yecore huejaquë pani yeconi nomiore yo'oji, co'aye nëjore paquëta'a.
41010012	Nomiopi ë̱jëre je̱ocosicopi yequëre huejaco pani ë̱mëre yo'oco, ë̱jëre pacota'a, ja̱oje co'aye yo'oco.”
41010013	Jesús quë'rona tsi̱re dareña, i̱pi papicaija̱'quë cajë. Ja̱je yo'ojëna, i̱ ye'yacohua'ipi tsi̱re dacohua'ire dama'pë Jesús quë'ro cajë ë̱sereña.
41010014	Ja̱je ë̱sejëna, Jesupi ñani pë̱i caëña, ja̱ohua'ire: “Coa ñajë'ë, tsi̱re i̱ohua'ise'e daija̱jë, ë̱sema'pë. Ma'tëmo cato ja̱ohua'ije̱ pa'iohua'i tse̱coa.
41010015	Nuñerepa cayë, mësarute. Maija'quë cua̱ñe te̱'te cacaye peoji, tsi̱je pa'iohua'i pa'iye pa̱ni.”
41010016	Cani tsi̱re su'cuani si̱opëna jëñapi patoquë de'oye pa'ijë̱'ë, cacaquëña.
41010017	Ja̱je yo'o tëjini Jesús saina, te'i huë'huë to̱me dani do're ja'runi caëña: “De'o ye'yaquë, ¿me neja'quë a'ni, ti pa'iyere ti̱'asi'i cani?”
41010018	Caquëna, Jesupi caëña: “¿Me yo'oquë yë'ëre de'oquë caquë'ni? Peoji, de'oquë. Coa Maija'quëse'e de'oquë pa'iji.
41010019	Maija'quë cua̱ñese'e më'ëpi asayë, pa̱ire huani je̱oma'ë pa'ijë̱'ë. Yequë paconi yo'oma'ë pa'ijë̱'ë. Co'amaña ñama'ë pa'ijë̱'ë. Cosoma'ë pa'ijë̱'ë, yecohua'ire. Më'ë ja'quëre cui'ne më'ë ja'core de'oye oi necaijë̱'ë, co'aye cama'ë.”
41010020	Caquëna, Jesure i̱pi caëña: “Ye'yaquë, yë'ë cato tsihua'ë pa'inëna, iye cua̱ñese'e asani si'a mu'seña de'oye sehuohuë.”
41010021	Caquëna, Jesupi i̱te oi ñani caëña: “Ja̱ yë'ta'a te'o carapi. Sani si'aye më'ë co'amaña i̱sijë̱'ë. I̱sini ja̱ curire peocohua'ina coa i̱sijë̱'ë. Ja̱je yo'oni ma'tëmona jaiye paja̱'quë, i̱si tëjini daijë̱'ë, yë'ë ja̱'re co̱ni.”
41010022	Ja̱je caquëna, po̱sëpi oi saquëña, jaiye co'amaña paquë sëte.
41010023	Saquëna, Jesús ñani i̱te ye'yacohua'ire caëña: “Jaiye co'amaña pacohua'ire ma'tëmo ma'a cacaye ai jëaji.”
41010024	Caquëna, i̱te ye'yacohua'ipi ai cuasareña. Cuasajëna, Jesupi ca co̱uña: “Huau dohuë, curiquëpi si'aye ti̱'añë cuasacohua'i ma'tëmo ma'a cacaye peoji.
41010025	Ti̱'añe pa̱ji, camellore miu ñaca cojeja̱'a jua etoja̱iñe. Ja̱je pa'ina, jaiye co'amaña paquëre cato ai jerepa jëaji.”
41010026	Ja̱je caquëna, asani ai cuasa co̱'me huesësicohua'i pa'ijë se̱teña: “Ja̱je pa'ito ¿nepi huaso cua̱ñosicohua'i pa'ija̱'cohua'i a'ni?”
41010027	Se̱jëna, Jesupi ja̱ohua'ire ñani caëña: “Pa̱i cato ne ti̱'añe peoji. Ja̱je pa'iquëta'are Maija'quë cato ne ti̱'añe pa'iji. Maija'quëre cato si'aye ne ti̱'añese'e pa'iji.”
41010028	Caquëna, Pedropi caëña: “Ëjaë, yëquë co'amaña si'aye je̱oni më'ëre tuë'ë.”
41010029	Cajëna, Jesupi caëña: “Nuñerepa cayë, mësarute. Huë'ere, a'yëohua'ire, yo'jeohua'ire, ja'quëre, ja'core, nëjore, mamajëre, yejaña yë'ë do'ire cui'ne huaso coca do'ire je̱osicohua'i pani,
41010030	iye yejana cien jerepa paja̱'cohua'i, huë'e, a'yëohua'ire, yo'jeohua'ire, ja'core, mamajëre, yejaña paja̱'cohua'i a'ë, cui'ne yecohua'ipi jo̱sa yo'oye cui'ne ma'tëmona ti pa'iyere ti̱'aja'cohua'i a'ë.
41010031	Ja̱je pa'iquëta'are yure jerepa pa'iohua'i pa'isicohua'ipi jeteyo'jere, pa'ija̱'cohua'i a'ë, cui'ne yure jeteyo'jere pa'isicohua'ipi jerepa pa'iohua'i pa'ija̱'cohua'i a'ë.”
41010032	Jesupi du'ru saina, i̱ ye'yacohua'ipi jeteyo'je saë'ë, Jerusalénna tu̱maquëna. Saijëta'a merepa yo'oye pa'ija̱'coa'ni cuasajë quëquë huesësicohua'ipi saë'ë. Saijëna, ja̱ maca Jesupi i̱ohua'ise'ere soini i̱te yo'o ja̱'ñere,
41010033	ñeje caëña: “Ñañë, mai Jerusalénna saiye. Ja̱rona Pa̱i Mamaquëre Maija'quë huë'e ñacaicohua'i ëjaohua'ina cui'ne cua̱ñese'e ye'yacohua'ina tse̱ani i̱sija̱'cohua'i a'ë. I̱sirena, ja̱ohua'ipi yequë pa̱ina se i̱sija̱'cohua'i a'ë, huani je̱oja'quëre.
41010034	I̱sirena, ja̱ohua'ipi yë'ëre cue'cuejë copi tse'seja̱'cohua'i a'ë. Jeteyo'je yë'ëre huani je̱oja'cohua'i a'ë. Huani je̱orena, toaso̱ mu'seña ta̱siquëpi huajëquë huëija̱'quë a'ë, yë'ë.”
41010035	Ja̱ maca Zebedeo mamajëpi Jacobo cui'ne Juan Jesús quë̱no macana dani se̱teña: “Ye'yaquë, yëquëre necaijë̱'ë.”
41010036	Cajëna caëña: “¿I̱quere necaiye'ni?”
41010037	Caquëna, ja̱ohua'ipi careña: “Më'ë cua̱ñe te̱'te de'o hue̱'ñare pana ëjaërepa de'oni ja'ru maca yëquëre më'ë ëja te̱'tena te'ire cui'ne më'ë ari te̱'tena te'ire ñojë'ë.”
41010038	Se̱jëna, Jesupi caëña: “Mësaru huesëjë coa se̱ñë. ¿De'hue mësaru yë'ë së̱je co̱no u̱cu ti̱'añe panita'a de'hue mësaru yë'ë do cua̱ñoñeje pa'ye pa'ito tëto sani ti̱'añe? Yë'ë cato ai yo'oja̱'quë a'ë.”
41010039	Caquëna, sehuoreña, i̱te: “Yëquëje̱ yo'o ti̱'aja'cohua'i a'ë.” Cajëna, Jesús ja̱ohua'ire caëña: “Ja̱je pa'ire paji. Yë'ë ai yo'ose'eje̱ mësaruje̱ ai yo'oja̱'cohua'i a'ë. Cui'ne yë'ë do cua̱ñose'eje̱ pa'ye mësaruje̱ do cua̱ñoja'cohua'i a'ë.
41010040	Yë'ë ëja të'huina cui'ne yë'ë ari të'huina ñu'iñe i̱siye peoji. Ja̱ cato Maija'quëpi i̱si ja̱'ñe a'ë, i̱ caquë ne de'huasicohua'ina.”
41010041	Ja̱re asani diez, i̱ ye'yacohua'ipi Juanre cui'ne Jacobore sa̱ñope pë̱ti huëoreña.
41010042	Ja̱je sa̱'ñe pë̱ijëna, Jesupi ja̱ohua'ire soini caëña: “Iye yeja cua̱ñe ëjaohua'i cato si'aye ëjaohua'irepa de'ocohua'i a'ë. Cui'ne i̱ohua'i meñe acohua'ipi ëjaohua'ire pa'ë, cuasajë i̱ohua'ini ca'rajëna, pa'icohua'i a'ë.
41010043	Mësaru cato yeque yo'oye pa'iji. Pa̱i ëjaë pasi'i, cani yecohua'ini necaiquë pa'iye pa'iji.
41010044	Cui'ne ai jerepa du'ru aquë pasi'i cani si'aohua'ire necaiquëpi jo'yaë pa'ijë̱'ë.
41010045	Yë'ë Pa̱i Mamaquë daima'ë paë'ë, pa̱ipi necaija̱jë caquë. Yë'ëpi pa̱ini necasi'i caquë daë'ë. Yë'ë ju̱'i do'ipi si'aohua'ire huasoyere caquë daë'ë.”
41010046	Jericó daripëna ti̱'asicohua'ipi i̱ti daripëpi etareña, Jesús cui'ne i̱ ye'yacohua'i cui'ne jai pa̱i co̱ni. Ja̱ro eta hue̱'ñare Bartimeo ñama'quëpi da saicohua'ini curiquë se̱i ñuquëña, Timeo mamaquëpi.
41010047	Ñu'iquëpi Jesús Nazaret aquëpi daiji asani cui huëouña: “¡Jesús David mamaquë, yë'ë macare co̱caijë̱'ë! ¡Ai yo'oyë!”
41010048	Caquëna, pa̱ipi pë̱ijë i̱te careña: “Cama'ë pa'ijë̱'ë.” Cajëna, ai jerepa tutu ca co̱uña: “¡David mamaquë yë'ëre oi necaijë̱'ë! ¡Ai yo'oyë!”
41010049	Caquëna, asani Jesupi caëña: “Daijë̱'ë cajë̱'ë, i̱te.” Caëna, ñama'quëre careña: “Ai pequë maca huëni saijë̱'ë, i̱ quë'rona. Më'ëre soiji, i̱pi.”
41010050	Carena, esa i̱ ë̱mëje'e ju'icore se dutani Jesús quë'rona saquëña, tsoe nëiñe peoyerepa.
41010051	Jesús quë'rona saquëna, caëña, i̱te: “¿Me necaiyete yëquë'ni, më'ë?” Caquëna, ñama'quëpi caëña, i̱te: “Ëjaë, yë'ë de'oye ñañere yëyë.”
41010052	Caquëna, Jesupi i̱te caëña: “De'oji, de'hue jujuquë api cuasato jujucasi'i, më'ëre.” Ca macarepa sëtani ñaëña. Ñani Jesús ja̱'re saquëña.
41011001	Jerusalén ja'ye macana ti̱'ani Olivos cu̱tihuë je̱'ñerepa daripë̱a Betfagé cui'ne Betania daripë̱are pa'i Jesupi cayaohua'ire i̱ ye'yacohua'ire jëjo saouña.
41011002	Ñeje caquë: “Je te̱'te a'ri daripëna sani ti̱'a maca mësaru ñaja'cohua'i a'ë, burro po̱sëre papi pa̱ireje̱ hue'ema'quëni, sëasiquëni. Nëina, joyeni dajë̱'ë.
41011003	¿Yecohua'ipi me neñu'ju saye'ni? cacohua'i pa'ito cajë̱'ë: ‘Ëjaëpi cusi'i caquëna, sayë. Cuni tëjini je̱o daija̱'cohua'i a'ë,’ cajë̱'ë.”
41011004	Caëna, sani burrore ti̱'areña, ma'are sëasiquëpi hue'sere nëina, caca sa'ro yë'quë macare. Ñani i̱te joyereña.
41011005	Joyejëna, i̱ti maca pa'icohua'ipi careña: “¿Me neja'quëni burrore saye'ni?”
41011006	Cajëna, Jesús case'eje̱ careña. Cajëna, de'oji. Sajë̱'ë, careña.
41011007	Carena, Jesús quë'rona burrore dareña. Dani i̱ohua'i ca̱ñapi burro jetena jajereña.
41011008	Mëni ja'runa jai pa̱i i̱ohua'i ca̱ñapi, i̱ sai ma'ana jaje o̱ereña. Yecohua'ipi jaiye ja'o tëteni da o̱ereña, i̱ sai ma'ana.
41011009	Du'ru saicohua'ipi cui'ne jeteyo'je saicohua'ipi sihuajë cuireña: “De'oquërepa daiji, Maija'quë jëjo daoquë.
41011010	I̱ cua̱ñe maca jerepa de'oye pasio. Mai ñecuë David maca cua̱ñe maca pa'ise'eje̱ Maija'quë ai de'oji.”
41011011	Jerusalénna cacani Maija'quë huë'ena sani cacani si'a huë'e ñani na'i huesëquëna, Betania quë'rona i̱ doce ye'yacohua'i ja̱'re co̱ni saquëña.
41011012	Ñatasi mu'se Betaniapi saijëna, Jesure a̱i ëaëña.
41011013	A̲i ëaquëna, so'opi se̱ñaquë, higuera so̱quë yëpi ja'o quë̱i ñëpi nëcaoña. Nëcacona, i̱ti ca̱ pa'ima'quë caquë saquëña. Sani ñaquëna, coa ja'ose'e paquëña, i̱ti quë̱ima'a tëcahuë sëte.
41011014	Pa'ina, Jesús i̱ti ñëre caëña: “Yureta'a pa̱i o̱cueye peosipi, më'ë quë̱ise'e.” Ja̱je caquëna, i̱ ye'yacohua'ipi asareña.
41011015	Ja̱ jeteyo'je Jerusalén ti̱'ani, Jesús Maija'quë huë'ena cacani co'amaña huerojë cui'ne co'amaña i̱sicohua'ire eto saoña. Curiquë cambia mesaña jë'je ta̱ño sauña. Cui'ne su'tere i̱sicohua'i ñu'i sai jë'je ta̱ño sauña.
41011016	Maija'quë huë'ena co'amañare saye ë̱seiña.
41011017	Ë̲seni ye'yaquë caëña: “Toya pëpë caji: ‘Yë'ë huë'e cato si'a pa̱i Maija'quëre se̱ huë'e hue'yoye pa'iji.’ Ja̱je pa'iquëta'are mësaru cato co'amaña ñacohua'i tu'aro neni yo'oyë.”
41011018	Ja̱je caquëna, asani Maija'quë huë'e ñacaicohua'i ëjaohua'ipi cui'ne cua̱ñese'e ye'yacohua'ipi Jesure huani je̱oñere careña: ¿Me huani je̱oja'cohua'i a'ni? cajë. Yecohua'i cato airepa de'oye ye'yaquë'ni cuasareña. Ja̱ do'ire ëjaohua'ipi Jesure ca'rajë huani je̱oñere careña.
41011019	Ñami de'oquëna, Jesús pa̱i daripëpi ti̱rona saquëña.
41011020	Ñatasi mu'se nea hue̱'ña saijë ñajëna, higuera so̱quë yë tsoe sucua mañaque cue̱ne huesësicopi pa'iona, ñareña.
41011021	Ñani ja̱ maca Pedro, Jesús case'ere cuasa ñajani caëña, i̱te: “Ye'yaquë ñajë'ë, më'ë casi ñëre, tsoe cue̱ne huesësico pa'ico.”
41011022	Caquëna, Jesupi i̱ ye'yacohua'ire caëña: “Nequëre papi cuasajë̱'ë, Maija'quëre.
41011023	Nuñerepa cayë, mësarute. Iye cu̱tihuëre tsiayana jëjo saoye yëni Maija'quëre nequë api cuasani se̱to neñe pa'iji.
41011024	Nuñerepa cayë, Maija'quëre se̱ni i̱sija̱'quë api cuasato i̱siye pa'iji.
41011025	Maija'quëre se̱ maca yequere sa̱ñope yo'oye pacohua'i pa'ini sa̱i de'huacaijë̱'ë, Maija'quë ma'tëmo aquëpi mësaru co'aye tayo yo'ose'e sa̱i de'huacaija̱'quëre.
41011026	Ja̱je pa'iquëta'are mësarupi sa̱i de'huacaima'cohua'i pa'ito mësaru ja'quë ma'tëmo pa'iquëje̱ mësaru tayose'e sa̱i de'huacaiye pa̱sipi.”
41011027	Ja̱ maca Jerusalénna co'ireña. Co'ini Jesús Maija'quë huë'eja̱'a cu'ina, Maija'quë huë'e ñacaicohua'i ëjaohua'ipi cui'ne cua̱ñese'e ye'yacohua'ipi cui'ne aiohua'ipi Jesús quë'rona dani
41011028	i̱te se̱teña: “¿I̱que cua̱ñeñepi iye më'ë yo'oquë'ni? ¿Nepi më'ëre cua̱ñequë ëjaëre carena, yo'oquëni?”
41011029	Cajëna, Jesupi caëña: “Yë'ëje̱ mësarute se̱si'i te'ore. Mësarupi yë'ë se̱ñere sehuorena, yë'ëje̱ quëasi'i, yë'ëre cua̱ñequëre jëjo daoquëre.
41011030	¿Nepi Juan i̱ti doquëre jëjo daore'ni, Maija'quë pa̱nita'a pa̱i? Mësarupi sehuojë̱'ë.”
41011031	Ja̱je caëna, sa̱'ñe careña, ñeje: “Maipi Diusu jëjo daosiquë pa'iji cato i̱pi sehuosipi ‘¿Ja̱je pa'iquëta'are mësaru me yo'ojë i̱te care paji cajë asaye pa̱re'ni?’
41011032	Cui'ne pa̱ipi cua̱ñesiquë pa'iji cayeje̱ pa̱ñu'u.” Si'a pa̱i Juanre Maija'quë cocare quëaquë paji'i, cuasa do'ire ca'rajë.
41011033	Ja̱je cani Jesure careña: “Huesëyë.” Cajëna, Jesupi caëña: “Cui'ne yë'ëje̱, yë'ë cua̱ñe tutu quëaye pa̱ñë.”
41012001	Ja̱ maca Jesús pa̱i yo'oyeje̱ pa'ye caquë quëaëña, ñeje: “Paji'i, te'i pa̱i yeja paquë. Ja̱je pa'ipi ta̱pi, cuiya'i. Ta̱ni tu'rihuë tëhuopi. Cui'ne cuiya'i suni de'huaja̱'toje̱ nepi. Cui'ne cuiya'i tsio ë̱më huë'epi tuijë si'a tsio ñaja'core nepi. Ja̱je si'aye ne tëjini co'amaña necaicohua'ini i̱si nëoni saji'i.
41012002	Tëaye ti̱'asi maca i̱ jo'yare jëjo daopi, co'amaña necaicohua'i quë'rona i̱te cajë necaise'e pa'iji, caquë.
41012003	Ja̱je jëjo daosiquëta'are co'amaña necohua'ipi tse̱ani si'seni i̱sima'pë jëjo saohuë.
41012004	Ja̱je yo'orena, i̱ti tse̱ aquëpi yequëre jëjo saopi. Jëjo saouna, ja̱ëreje̱ quë̱na pë̱api je̱ahuë. Cui'ne si̱opëje̱ a'si quë'ire tea ju̱'ijë yo'oni jëjo saohuë.
41012005	Ja̱je yo'oruje̱ i̱ti tse̱ aquë ja̱ yë'ta'api yequëre jëjo sao co̱pi. Jëjo saosiquëni ja̱ëni coa huani je̱ohuë.
41012006	Jëjo saoquë pequë yureta'a i̱ mamaquëre pani jëjo saopi, yë'ë mamaquëre cato yo'oye peoji caquë.
41012007	Ja̱je caquë jëjo saosiquëta'are co'amaña necohua'ipi ñani ‘iquëpi si'a co'amaña paja̱'quë api huani je̱oni maipi i̱ti tse̱ acohua'i neñu'u,’ cani huani je̱ohuë.
41012008	Ja̱je yo'oni tse̱ani huani je̱oni i̱ ca̱pë hue'sena je̱ocohuë.”
41012009	Ja̱je quëa tëjini Jesús se̱quëña: “¿Me yo'oja̱'quë a'ni, i̱ti yeja aquë?” Cani caëña, i̱ti yeja aquë cato dani, huani je̱aja'quë api, co'amaña necohua'ire. Huani je̱oni yecohua'ina i̱sija̱'quë api.
41012010	¿Ñama'cohua'i a'ni toya pëpë caye? Ñeje caji: Quë̱na pë̱a huë'e necohua'i yo'o jujani je̱ocosi quë̱na pëpi yure cato huë'ehuërepa u̱i quë̱na pë de'oye i̱ti quëco pacorepa.
41012011	Iye cato ëjaëpi ja̱je yo'opi. Ja̱je yo'ose'ere de'oyerepa yo'o u'ni cajë ñañë, mai.
41012012	Casi maca Jesure tse̱añu'u cajë yo'oreña. Jesupi yo'ose'eje̱ pa'ye caquë i̱ohua'i yo'oyere caëna, asani pë̱ijë yo'oreña. Ja̱je yo'ojëta'a tse̱añe pa̱reña, pa̱ini ca'rajë. Ja̱je pa'ina, yo'oma'pë pateña.
41012013	Ja̱ jeteyo'je Jesús quë'rona fariseo acohua'ire cui'ne Herodes acohua'ire jëjo daoreña, ja̱ohua'ipi i̱te neñajajë cajë.
41012014	Ja̱je daisicohua'ipi Jesure careña: “Ye'yaquë, yëquë asayë, më'ë nuñerepa caquëpi pa'iye, pa̱i cayere asama'quëpi nuñerepa Maija'quë cocare caquëpi pa̱ire si'aohua'ire si'a yë'quë maca caquëpi pa'iye. Ja̱je pa'ina, ¿de'oquë pa'i do'ire romano pa̱i ëjaëna sa̱iñe, pa̱nita'a pa̱ñe?”
41012015	Cajëna, Jesupi tsoe i̱ohua'i coa caye asani caëña: “¿Me neñu'ju yë'ëre cosojë neñañu'u cajë caye'ni? Dajë̱'ë, curiquë të'quire ñaja'core.”
41012016	Darena, Jesús ñani se̱quëña: “¿Ne tsia'ni ico? ¿Cui'ne, ne mamire toyasicoa'ni?” Caquëna, sehuoreña: “Romano pa̱i ëjaë mamipi toyasicoa.”
41012017	Cajëna, Jesupi caëña: “I̱ tse̱co pa'ito i̱na i̱sijë̱'ë. Maija'quë tse̱co pa'ito Maija'quëna i̱sijë̱'ë.” Ja̱je sehuouna, airepa de'oyerepa caë'ni, cuasareña.
41012018	Jesure ñañu'u cajë dateña, saduceo pa̱i acohua'ipi. Ja̱ohua'i cato ju̱'isicohua'i huëiye peoji cacohua'i pateña. Ja̱ohua'ipi careña, ñeje:
41012019	“Ye'yaquë, Moiséspi yëquëre toyani je̱oca'a̱ji'i, maja'yëpi huejani mamajëre peoquë ju̱'isiquë pa'ito yo'jeipi huejani mamajëre pacaiye pa'iji, maja'yë do'ire.
41012020	Te'ipi siete mamajë ë̱mëohua'ire paëña. Paquëna, ja̱ohua'i aquë maja'yëpi huejani mamajëre peoquë ju̱ji'i.
41012021	Ju̱quëna, yo'jeipi hua'jeore huejapi. Ja̱ëje mamajëre peoquë ju̱ji'i. Ju̱quëna, yo'jeipi huejani cui'ne yo'opi.
41012022	Ja̱re ja̱jese'e si'a tsëcapë hua'jeore huejajë ju̱ju sahuë, si'aohua'i mamajëre peocohua'i. Ja̱ jeteyo'je i̱oje ju̱co'ë.
41012023	¿Ja̱je pa'ito ju̱'isicohua'i huëi maca ne nëjo pa'ija̱'coa'ni, te'oni siete pa̱irepa huejasico?”
41012024	Cajëna, Jesupi sehuouña: “Mësaru coa tayo huesëjë cayë, Maija'quë tuturepa cui'ne Maija'quë toya pëpë ñama' do'ire.
41012025	Ju̱'isicohua'ipi huëisicohua'i cato huejaye peoji. Mamajëre i̱siye peoji. Ma'tëmo hui̱ñaohua'ije̱ pa'iohua'i pa'ija̱'cohua'i a'ë.
41012026	¿Ju̱'isicohua'i huëiye ayere, toyase'e mësaru ñama'cohua'i a'ni, Moisés toyase'e ja̱ropi caji, Maija'quë a'ri so̱quë yëpi toaje̱ pa'io tsë̱'isicopi case'ere? ‘Yë'ë cato Abraham Diusu a'ë, Isaac Diusu a'ë, cui'ne Jacobo Diusu a'ë.’
41012027	Diusu cato ju̱'isicohua'i Diusu peoji, huajëcohua'i Diusupi. Ja̱je pa'iquëta'are mësaru coa tayo huesëni yo'ojë cayë.”
41012028	Sa̱'ñe yo'ojë cajëna, Jesupi si'aye tayoma'ë sehuoquëna, asasiquëpi cua̱ñese'e ye'yaquëpi ti̱tani se̱quëña: “¿Jeco a'ni, du'ru macarepa huëo maca cua̱ñesico jerepa pa'io?”
41012029	Caquëna, Jesupi caëña: “Du'ru macarepa cua̱ñese'e si'aye jerepa pa'io cato caji: Israel pa̱i asajë̱'ë, mai Ëjaë Diusure. Ja̱ëse'e te'i pa'iji.
41012030	Oijë̱'ë, Ëjaë Diusure si'a më'ë yëyepi, si'a më'ë joyopi, si'a më'ë cuasayepi cui'ne si'a më'ë tutupi. Ja̱je caji, cua̱ñese'e du'ru macarepa aye si'aye jerepa pa'ye.
41012031	Cayaye acoje̱ ja̱re cui'ne pa'io. Ja̱opi caji ñeje: ‘Oijë̱'ë, më'ë quë̱no maca pa'iquëre më'ëja'a co'ye oiyeje̱ pa'ye.’ Yeque jerepa pa'ye peoji.”
41012032	Ja̱je sehuouna, cua̱ñese'e ye'yaquëpi caëña: “De'oyerepa cahuë, më'ë ye'yaquë. Peore paji, yequë Diusu. Te'i pa'iji, Diusu. Nuñerepa cahuë, më'ë.
41012033	Ja̱je pa'ina, Maija'quëre si'a më yëye oiyepi si'aye më asaye oiyepi cui'ne si'a joyo oiyepi cui'ne si'a tutu oiyepi, cui'ne mai quë̱no maca pa'iquëre co'ye oiyeje̱ pa'yepi, ja̱ oiyepi jerepa pa'ye a'ë, Maija'quëre i̱siye, cui'ne ëojë se̱ñe jerepa.”
41012034	Si'aye nuñerepa caquëna, Jesupi ñani caëña: “Më'ëre Maija'quë cua̱ñe te̱'te so'ore pa'iye pa̱ji.” Ja̱je caëna, asani yecohua'ije̱ i̱te se̱ni co̱ñe pa̱reña, si'aye asaquë api cajë.
41012035	Maija'quë huë'ena ye'yaquë Jesús caëña: “¿Me yo'ojë cua̱ñese'e ye'yacohua'i Cristo cato David mamaquë api caye'ni?
41012036	David ja̱re i̱pi capi. Maija'quë joyopi quëaquëna, ñeje capi: Ëjaëpi capi, yë'ë Ëjaëre: ‘Yë'ë ëja te̱'tena ja'rujë̱'ë, yë'ëpi më'ëre sa̱ñope yo'ocohua'ire më'ë quë̱o huë'ehuëna të'ya me macaja̱'a.’
41012037	¿Ja̱je pa'ito me Cristo David mamaquë pa'iquë'ni, Davidpi Cristore yë'ë ëjaë hue'yoto?” Ja̱je caquëna, jai pa̱i tsi'sisicohua'ipi ai yëjë asareña.
41012038	Jesupi caëña, i̱ ye'ya maca: “De'hua ñajë'ë, cua̱ñese'e ye'yacohua'i yo'oye ye'yema'pë. Ja̱ohua'i cato tsoa ca̱ña su̱ñani cui'ne pa̱ipi de'oye pëpaja̱jë cajë yo'ocohua'i a'ë.
41012039	Ja̱ohua'i cato de'o ñu'i saire pa̱i tsi'si hue̱'ñana co'eni ja'rucohua'i a'ë, cui'ne de'o hue̱'ñana a̱oje a̱icohua'i a'ë.
41012040	Hua'jeohua'i huë̱'ña jiojë yo'ocohua'i a'ë. Pa̱ipi de'ocohua'ire pa'ë caja̱jë cajë tsoaye Maija'quëre se̱ñë cajë yo'ocohua'i a'ë. Ja̱ohua'i a'ë, i̱ti jerepa si'se cua̱ñoja'cohua'i, ja̱je yo'osi do'ire.”
41012041	Jesús Maija'quë huë'ere paquëña, Maija'quëna curi i̱si mahuë je̱'ñere pare. Ja̱rote ñu'i ñaquëna, jaiye curi pacohua'i daijë i̱ti mahuëna ayareña.
41012042	Ayajëna, ñaquë ñu'ina, hua'jeo maca curiquë peocopi dani caya cobre të̱'ñare ayaoña, jai do'i peoyere.
41012043	Ja̱je ñani i̱ ye'yacohua'ire soini caëña: “Nuñerepa cayë, mësarute. Ja̱o hua'jeo co'amaña peocopi si'aohua'i curi ayaye jerepa ayao do'i quë'yerepa.
41012044	Yecohua'i cato i̱ohua'i huero jujase'ere i̱siyë. Ja̱je pa'iquëta'are ico cato peocopi si'a mañare i̱si sao.”
41013001	Maija'quë huë'epi Jesús eta maca i̱ ye'yaquëpi caëña: “¡Ye'yaquë, iye quë̱na pë̱are ñajë'ë, cui'ne jai huë̱'ñare!”
41013002	Ja̱je caquëna, Jesupi sehuouña: “¿Jai huë̱'ñare ñaquë caquë? Ja̱ më'ë ñase'e yequë mu'se, peo ja̱'ñe a'ë. Quë̱na pë̱api tu̱ñajë nese'e si'aye nejo ja̱'ñe a'ë.”
41013003	Ja̱ maca Maija'quë huë'e je̱'ñere pare Olivos cu̱tihuë pa'icona sani Jesús ja'rusiquëpi ñu'ina, Pedro, Jacobo, Juan cui'ne Andrés co̱ni pa̱i asama'tona se̱teña:
41013004	“Je yëhua ja̱je yo'o ja̱'ñere më'ë caë'ni, yëquëre quëajë̱'ë. ¿Me pa'ija̱'coa'ni, i̱ti yo'o i̱ño ja̱'ñe ja̱ yo'oye ti̱'a maca?”
41013005	Cajëna, Jesupi sehuouña: “De'huarepa ñajë pa'ijë̱'ë, mësarute coa cosojëna, sehuoye.
41013006	Jai pa̱i yë'ë mamire cajë ‘yë'ë a'ë, Cristo’ caja̱'cohua'i a'ë. Ja̱je cajë coa cosojëna, sehuoja̱'cohua'i a'ë, jai pa̱i.
41013007	Ja̱je pa'iquëta'are mësarupi huajo coca cui'ne uihuaye asacohua'i pani quëquëma'pë pa'ijë̱'ë. Ja̱ cato ja̱re ja̱je yo'oye pa'ina, yo'oji. Ja̱je yo'onije ja̱ yë'ta'a caraja̱iñe peosipi.
41013008	Yequë pa̱i tsëcapëpi yequë tsëcapëre se uihuaja̱'cohua'i a'ë. Cui'ne yequë yeja pa̱ipi se uihuaja̱'cohua'i a'ë. Si'a hue̱'ña yeja ñu'cueye pa'ija̱'coa. Cui'ne a̱opi peoquëna, a̱i ëa ju̱'ija'cohua'i a'ë. Cui'ne ai yo'oyepi pasipi. Iye pasipi, du'ru macarepa ai yo'oye.
41013009	De'hua mësaruja̱'a co'ye de'oye ñajë'ë. Mësarute cato pa̱ipi tse̱ani pa̱i ëjaohua'ina i̱sija̱'cohua'i a'ë. Ja̱ohua'ipi cua̱ñejëna, mësarute pa̱i tsi'si hue̱'ñana si'sejë yo'oja̱'cohua'i a'ë. Ja̱je yo'ojëna, mësarupi yë'ë do'ire i̱ñoja'cohua'i a'ë cua̱ñecohua'i cui'ne si'a pa̱i ëjaohua'i ña hue̱'ñana.
41013010	Ja̱ yë'ta'a caraja̱ima'në de'o cocare quëaye pa'iji, si'a hue̱'ña.
41013011	Mësaruni ëjaohua'i quë'rona sasicohua'i pa'ito ¿me caja̱'cohua'i a'ni? cuasama'pë pa'ijë̱'ë. Cajë̱'ë, Maija'quë i̱si cocapi, ja̱ maca cato. Ja̱je pa'ina, mësarupi caye pa̱ja'cohua'i a'ë, Maija'quë joyopi caja̱'quë api.
41013012	Te'e tsëcapë acohua'ipi yo'jeire pa̱nita'a maja'yëre quëa yehuoja̱'cohua'i a'ë huani je̱ojë'ë, cajë. Pëca ja'quëohua'ipi mamajëre quëa yehuoja̱'cohua'i a'ë, cui'ne mamajëpi pëca ja'quëohua'ire sa̱ñope yo'ojë huani je̱oja'cohua'i a'ë.
41013013	Si'a pa̱i mësarute coeja̱'cohua'i a'ë, yë'ë do'ire. Ja̱je pa'iquëta'are yo'o jujama'quëpi huaso cua̱ñoja'quë api nuñerepa yo'oquëpi.
41013014	Maija'quëre quëacaiquë Daniel toyaquë pa'a̱ji'i, si'si nequëpi cui'ne coa nejoquëpi si'si pa'ima'tore pa'ina, ñani Maija'quë toya ja'o ñaquëpi asa ti̱'añe pa'iji. Ja̱ maca Judea pa'icohua'ipi ai cu̱tihuë̱ana catiye pa'iji.
41013015	Ja̱ mu'se huë'e ë̱mëje'e totore pa'iquë pani cajeni cacani co'amañare sasi'i caquë yo'oma'ë.
41013016	Tsiore pa'iquë pani co'ini ca̱ña sasi'i caquë yo'oma'ë pa'ijë̱'ë.
41013017	Ja̱ mu'seña nomiohua'i tsi̱ ë̱tapë̱a pa'icohua'i cui'ne tsi̱ mañare pacohua'i ai yo'oja̱'cohua'i a'ë, teaye.
41013018	Mësaru cato Maija'quëni se̱jë'ë, sësë mu'seña catiye peoja̱'core.
41013019	Si'aye ai yo'oye tëto saise'erepa pa'ija̱'coa. Ja̱ mu'seña cato ai co'a mu'seña pasipi, yeja de'hua maca peopi. Cui'ne jeteyo'je peosipi, ja̱ jerepa ai yo'oye.
41013020	Ja̱ mu'seña Ëjaëpi ja̱ yo'oye tëama'quë pa'ito te'ije̱ jëaye peo'ñe pa'io. Ja̱je pa'iquëta'are i̱ sahuasicohua'ini i̱ pa̱ini caquë ja̱ ai yo'oyere tëaquëna, yecohua'ije̱ co̱ni jëaja̱'cohua'i a'ë.
41013021	Mësarute yecohua'ipi ‘i̱ñore pa'iji, Cristo ñajë'ë,’ cacohua'i pa'ito asama'pë pa'ijë̱'ë, pa̱nita'a ‘Jetore pa'iji.’ Catoje̱ sehuoma'pë pa'ijë̱'ë, i̱ohua'i caye.
41013022	Coa cacohua'i daija̱'cohua'i a'ë. Yë'ë a'ë, Cristo cacohua'i, cui'ne Maija'quë cocare quëacohua'i a'ë cacohua'ije̱ daija̱'cohua'i a'ë. Ja̱ohua'ipi pa̱i yo'o ti̱'a ma'ñere yo'o i̱ñoja'cohua'i a'ë, coa cosoñu'u cajë. Ja̱je yo'ojëna, Maija'quërepa sahuasicohua'ique ja̱ohua'ire sehuoye ja'i maca yo'oja̱'cohua'i a'ë.
41013023	Ja̱je pa'ina, mësarute du'ru quëa nëohuë de'oye ñajë pa'ijë̱'ë, caquë.
41013024	Ja̱je ai yo'o mu'seña tëto saisi maca yureta'a, ë̱sëpi yaya huesëja̱'quë api. Ñañëje miañe pa̱ja'quë api.
41013025	Ma'ñocoje̱ ma'tëmopi to̱meja'cohua'i a'ë. Ja̱je yo'o maca ma'tëmo tuture paque tsasija̱'coa.
41013026	Ja̱ maca sirija̱'a tutu quë'ire papi cui'ne de'oquëre papi Pa̱i Mamaquë daija̱'quë api.
41013027	Ja̱ jeteyo'je i̱ hui̱ñaohua'ire cua̱ñesipi, i̱ sahuasicohua'ire cajese'e tutu jupë̱api i̱ pa̱ire tsi'sojë̱'ë, caquë si'a hue̱'ña pa'icohua'ire.
41013028	Higuera so̱quë yë yo'oye ayere ye'yejë̱'ë. Ja̱ so̱quë yë cato hui̱ña capë̱a pa'i maca je̱'nërepa ja'o eta huëocoa. Eta maca ñani cacohua'i a'ë, utëcahuë ti̱'aji.
41013029	Ja̱ yo'oyeje̱ pa'ye mësarupi ñajëna, yë'ë case'epi ti̱'aquë tëto saina, ñajë je̱'në ja'yere eta sa'rore pa'iji cayë.
41013030	Nuñerepa cayë, ja̱ yë'ta'a iye maca pa'icohua'i ju̱'ima'në tëto saija̱'coa, iye.
41013031	Ma'tëmo cui'ne yeja pani jujani caraja̱i ja̱'ñe a'ë. Ja̱je pa'iquëta'are yë'ë coca cato yë'ë case'eje̱ ti pa'i ja̱'ñe a'ë.
41013032	I̱ti mu'se cui'ne hora pa̱i huesëyë. Hui̱ñaohua'ije̱ cui'ne Maija'quë mamaquëje̱ huesëji. Si'aohua'i huesëyë. Coa ja'quëse'e asaji, i̱ti mu'se.
41013033	Ja̱je pa'i do'ire, mësaru cato si'anë sëtasicohua'ije̱ pa'iohua'ipi ñajë se̱jë pa'ijë̱'ë, i̱ dai hora huesëye sëte.
41013034	Yë'ë dai maca cato te'i so'ona sai huëoni ja̱ yë'ta'a huë'epi saima'në i̱ jo'yare pa̱i ñapere co'amaña yo'o ja̱'ñe i̱sini cui'ne eta sa'ro ñacaiquëre cua̱ñeni ñajë'ë cani saise'eje̱ pa'iye a'ë.
41013035	Ja̱je pa'ina, mësaru cato sëtasicohua'ipi pa'ijë̱'ë, coa si'anëpi, i̱ti huë'e aquë ti̱tayere huesëye sëte. Na'i maca, ñami jopo, mu'se, cura yë'i maca, pa̱nita'a nea hue̱'ña daima'quëni cajë.
41013036	Yo'ojëna, cuasama'topi ca̱isicohua'ini ti̱tama'quëni de'hua ñajë'ë.
41013037	Iye mësarute caye cato si'a pa̱ire cayë: ‘Sëtasicohua'ipi pa'ijë̱'ë,’ caquë.”
41014001	Israel pa̱i Egíptopi etajë pa'ise'ere cuasajë yo'oye, cui'ne o'sa peo pan a̱iñe caya mu'seña cara maca, Maija'quë huë'e ñacaicohua'i ëjaohua'ipi cui'ne cua̱ñese'e ye'yacohua'ipi merepa Jesure coa cosojë tse̱ani huani je̱ora'ye cajë. I̱ti yo'o ja̱'ñere co'ehuë.
41014002	Careña, cui'ne pa̱i tsi'sini sihuajë yo'o maca huaiye pa̱ñu'u, co'aye pa̱ipi cuasa co̱'me huesëni sa̱ñope ai yo'ojë cama'cohua'ini, careña.
41014003	Jesús Betania daripëre paquëña, Simón ja̱'ju dahuë hue'equë pa'isiquë huë'ere, mesare ñuquëña, Jesús. Ñu'ina, te'o nomio jai do'i huëo së̱ da'care quë̱na huëna ti̱mësiconi dani Jesús si̱opëna i̱ti da'capi dooña. Nardo da'case'e nesicopi, yequeje̱ co̱'mema'copi.
41014004	I̱ti maca ñu'icohua'ipi pë̱ti huëoreña. Ja̱je pë̱ti huëojë careña: “¿Me yo'oco huëo së̱ da'ca coa nejoco'ni?
41014005	I̱opi yecohua'ina se i̱sico pani trecientos romano curiquë të̱'ña nera'o. Ja̱je yo'oni co'amaña peocohua'ire co̱catira'o.” Ja̱je cajë i̱ote coejë pë̱ijë ñareña.
41014006	Ja̱je ñajëna, Jesupi caëña: “Coa ñajë'ë, i̱ose'e yo'oja̱'co. ¿Me yo'ojë jo̱sa caye'ni? Iye i̱o yë'ëre necaise'e cato de'o co'amaña'ë.
41014007	Co'amaña peocohua'ire si'anë mësaru ñajë paja̱'cohua'i a'ë. Ja̱je pa'iquëta'are yë'ë cato mësaru ña hue̱'ñare si'anë pa'iye pa̱ja'quë a'ë.
41014008	I̱o cuasaye ja'i maña ico cato de'hue yë'ë si̱opë huëo së̱ñe necaco'ë, du'runa yë'ëre ta̱ ja̱'ñere caco.
41014009	Nuñerepa cayë, coa si'a hue̱'ña ico yo'ose'e quëaye pa'ija̱'coa, i̱o yo'ose'e hua̱nëyema'pë cuasa ja̱'ñere cajë, huaso coca quëa maca.”
41014010	Judas Iscariotepi sani Maija'quë huë'e ñacaicohua'i ëjaohua'i ja̱'re co̱ni coca caëña, Jesure tse̱ani i̱ohua'ina i̱si ja̱'ñere. Ja̱ë cato doce ye'yacohua'i aquë paji'i.
41014011	Ja̱je caquëna, asani ai sihuareña. Ja̱je sihuajë curiquë i̱sireña. I̱sirena, Judaspi ¿Jesure merepa tse̱ani i̱sija̱'quë a'ni? caquë i̱ yo'o ja̱'ñere co'eiña.
41014012	Egíptopi Israel pa̱i etajë pa'ise'ere cuasajë sihuajë pa̱i tsi'sini, tsoe yo'ojë pa'ise'eje̱ yo'o mu'se ti̱'aëña, o'sa co̱'me ma'a a̱o a̱i mu'se. Du'ru mu'serepa, cui'ne yëi ñamare huai mu'serepa ti̱'aëña. Ja̱je ti̱'aëna, Jesús ye'yacohua'ipi se̱teña: “¿Egíptopi Israel pa̱i etajë pa'ise'ere cuasajë, a̱iñe jerona sani ne de'huarena a̱iñe yëquë'ni?”
41014013	Cajëna, Jesupi cayaohua'ire i̱ ye'yacohua'ire jëjo saoquë caëña: “Jai pa̱i daripëna sani oco yurupë saquëni ti̱'ani i̱ ja̱'re saijë̱'ë.
41014014	Sani ja̱'re sa cacajë cajë̱'ë i̱te huë'e aquëre: ‘Ye'yaquëpi capi: ¿Jerore pa'ico'ni, tu'rihuë yë'ë ye'yacohua'i ja̱'re na'iquëna a̱ija'co, Egíptopi Israel pa̱i etase'ere cuasajë? cajë̱'ë.’
41014015	I̱pi mësarute i̱ñoja'quë api, jai tu'rihuëpi tsoe ne de'huasiconi. Ja̱rona yureta'a ñani ne de'huajë̱'ë, mai tse̱.”
41014016	I̱ ye'yacohua'ipi sani ti̱'areña, jai daripë. Ti̱'ani ja̱re Jesús quëase'eje̱ si'aye ti̱'areña. Ti̱'ani na'iquëna, a̱i ja̱'ñe ne de'huareña, Egíptopi Israel pa̱i etase'ere cuasajë yo'oyere.
41014017	Ñami de'osi maca Jesús i̱ doce ye'yacohua'i ja̱'re ti̱'aëña, i̱ti hue̱'ña.
41014018	Ti̱'ani mesare ñu'i a̱iquëpi caëña, Jesús: “Nuñerepa mësarute cayë. Mësaru aquëpi yë'ë ja̱'re te'ona a̱iquëpi i̱si yehuoja̱'quë api.”
41014019	Ja̱je ca maca i̱ohua'ipi sa̱'ñe i̱ohua'ija̱'a se̱teña: “¿Yë'ë pa'ija̱'quë a'ni?”
41014020	Cajëna, Jesupi caëña: “Doce aquëpi yo'oja̱'quë api, yë'ë ja̱'re te'e quë̱na de'huana a̱iquëpi.
41014021	Ja̱je pa'itoje̱ de'oji. Pa̱i Mamaquë cato ja̱re i̱ti toyase'e pa'iyeje̱ saiji. Ja̱je pa'iquëta'are ¡Teayerepa yo'oja̱'quë api, i̱te i̱si yehuoquëta'a! I̱pi ai de'oye pa̱siquë pa'ito de'ora'pi, ja̱ëte.”
41014022	Ja̱ yë'ta'a a̱ore a̱ijëna, Jesupi panpë i̱ni Maija'quëre de'oji caquë se̱ni i̱ ye'yacohua'ire a̱oquë caëña: “A̲ijë'ë. Iye cato yë'ë ca̱pë a'ë.”
41014023	Jeteyo'je u̱cu duruhuë i̱ni Maija'quëre de'oji, caquë se̱ni, i̱ ye'yacohua'ina i̱siña. I̱sina, si'aohua'i u̱cureña, i̱ote.
41014024	U̲curena, caëña: “Iye cato yë'ë tsie a'ë. Jai pa̱i de'oye pa'i ja̱'ñere caquë huajëye Maija'quë pa̱ire cayere quëaye a'ë.
41014025	Ja̱je pa'ina, mësarute nuñerepa cayë cui'naëpi iye, cuiya'i o'sa co̱no u̱cuye pa̱ja'quë a'ë. Yequë mu'se Maija'quë cua̱ñe te̱'tena cuiya'i o'sa u̱cuñu'u.”
41014026	Jë̱jë tëjini Olivos cu̱tina sateña.
41014027	Jesupi caëña, ja̱ohua'ire: “Si'aohua'i mësaru yë'ëre je̱ocoja̱'cohua'i a'ë, iye ñami. Ja̱je pa'ina, toyase'e caji: ‘Huani je̱oja'quë a'ë, yëi ñamare ñacaiquëre. Ja̱ maca yëi ñamapi tiya huesëja̱'cohua'i a'ë.’
41014028	Ja̱je pa'iquëta'are ju̱'isiquëpi huëisi maca yë'ëpi du'ru saija̱'quë a'ë, Galileana, mësaru ja̱ yë'ta'a saima'pëna.”
41014029	Ja̱je caquëna, Pedropi caëña: “Ja̱je yecohua'i më'ëre je̱ocotoje̱ yë'ë cato më'ëre je̱oñe pa̱ñë.”
41014030	Caquëna, Jesupi caëña: “Nuñerepa më'ëre cayë. Iye ñami ja̱ yë'ta'a cura cayaye yë'ima'në më'ëpi toaso̱ñe cosoja̱'quë a'ë, i̱te ñama'quë a'ë caquë.”
41014031	Ja̱je Jesús caquëna, i̱pi caëña: “Yë'ë cato pa̱ñë, cosoye. Ju̱'iñe pa'itoje̱ më'ë ja̱'re ju̱'ija'quë a'ë.” Caquëna, yecohua'ije̱ cui'ne careña.
41014032	Getsemaní hue'e hue̱'ñana ti̱'ani Jesús caëña, i̱ ye'yacohua'ire: “I̱ñore dujë pa'ijë̱'ë, yë'ëse'e Maija'quëre sani se̱si'i.”
41014033	Cani coa Pedrore, Jacobore, cui'ne Juanre saëña. Ja̱ maca ai cuasaquë cui'ne ai yo'o huëouña.
41014034	Ja̱je yo'oquë caëña, ja̱ohua'ire: “Ai oi ëaye nëiji, yë'ë joyore papi ju̱ni huesëye pa'ina. I̱ñona mësaru cato pëani sëtasicohua'ipi pa'ijë̱'ë, ca̱ima'pë.”
41014035	Cani Jesús i̱se'e se̱ña maca sani yejana do're ja'runi Maija'quëre de'hue neñe pa'ito, necaijë̱'ë, ai yo'oye pa̱si'i, i̱ti yo'o maca ti̱'aëna, caquë se̱quëña.
41014036	Ja̱je se̱i caëña: “Yë'ë ja'quë, më'ëre cato si'aye neñese'e pa'iji. Nejocaijë̱'ë, yë'ëre ai yo'oye ne ja̱'ñere. Yë'ë yëye peoja̱'quë, coa më'ë yëyepi yo'oye pa'ija̱'quë.”
41014037	Ja̱je se̱ni tëjini i̱ ye'yacohua'i quë'rona sani ñaquëna, ca̱isicohua'ipi pateña. Pa'ijëna, Pedrore caëña: “¿Simón ca̱iquë, më'ë? ¿Te'e hora macaje̱ sëtasiquëpi ña ti̱'añe pa̱ë, më'ë?
41014038	Sëtasicohua'ipi pa'ijë Maija'quëre se̱jë'ë, co'ayena ta̱iñe pa̱ja'cohua'i. Nuñerepa joyo cato yo'oye yëji. Ja̱je pa'iquëta'are më'ë ca̱pëpi tutu peoji.”
41014039	Ja̱je cani ti̱jupë sani ja̱'rë case'eje̱ pa'ye caquë se̱quëña.
41014040	Ja̱ro cui'naëpi co'iquë cui'ne ca̱isicohua'ini ti̱'api i̱, ye'yacohua'ire. Airepa huëo ca̱'quëna ñaco naimopi jameina ca̱ë'ë, quëcoñu'u cajëta'a. Ja̱je pa'ina, i̱te sa̱ñope sehuo ti̱'añe peohuë.
41014041	Toaso̱ñe acore saisiquëpi ti̱taquë caëña, ja̱ohua'ire: “Yureta'a ca̱ni huajëjë̱'ë. Tsoe de'oji. Ja̱ ja'ye ca̱ijë'ë. Ti̱'api Pa̱i Mamaquëre co'aye yo'ocohua'i jë̱ñana i̱si maca.
41014042	Huëijë̱'ë. Sañu'u. Yë'ëre i̱si yehuoja̱'quëpi daiji.”
41014043	Ja̱ yë'ta'a Jesús cocare i̱ ye'yacohua'i ja̱'re caquëna, Judaspi tsoe ti̱taëña. Ja̱ë cato doce acohua'i aquë paji'i. I̱ ja̱'re co̱ni jai pa̱i hua'ti ca̱jicohua'ipi cui'ne tara ca̱jicohua'ipi dateña. Maija'quë huë'e ñacaicohua'i ëjaohua'ipi, cua̱ñese'e ye'yacohua'ipi cui'ne aiohua'ipi jëjo daocohua'ipi co̱ni daisicohua'i pateña.
41014044	Judas i̱ti i̱si yehuoja̱'quëpi caëña, ja̱ohua'ire: “Yë'ëpi i̱ni ti̱'ani sihuaja̱'quë a'ë. Sihuaquëna, ñani ja̱ëni tse̱ajë'ë. Tse̱ani de'oye sëani sajë̱'ë.”
41014045	Ja̱je casiquëpi ti̱'ani Jesure tsioja̱ni caëña: “Ye'yaquë, Ye'yaquë.” Ja̱je caquë tsu̱'supi.
41014046	Tsu̱'suquëna, ja̱ maca Jesure to̱me dani tse̱ani sareña, sëasiquëni.
41014047	Ja̱je yo'o maca i̱ti maca pa'iquëpi hua'ti dutani Maija'quë huë'e ñacaicohua'i necaiquëni ca̱jorose'e tëto tëaëña.
41014048	Ja̱ maca Jesuje̱ caëña, i̱te tse̱a pa̱ire: “¿Tarapi hua̱'ñapi co̱ni date, yë'ëre tse̱añu'u cajë co'amaña yahue i̱maquëre yo'oyeje̱ pa'ye?
41014049	Yë'ë si'a mu'seña Maija'quë huë'epi pa'i mësarute ye'yaquëna, mësarupi yë'ëre tse̱añe pa̱huë. Ja̱je pa'iquëta'are iye cato toyase'epi ti̱'aquëna, ja̱je yo'oye pa'iji.”
41014050	Ja̱ maca i̱ ye'yacohua'ipi Jesuse'ere te'ire je̱oni cati sateña.
41014051	Ja̱je pa'iquëta'are te'i tsi̱ po̱së macapi jai ca̱pi deasiquëpi tuquëña, Jesure. Tuina, tse̱areña.
41014052	Tse̱arena, jai ca̱se'e je̱oni peoyo catiña.
41014053	Jesure ja̱ maca sareña, Maija'quë huë'e ñacaicohua'i ëjaërepa quë'rona. Ja̱rona Maija'quë huë'e ñacaicohua'i ëjaohua'i tsi'sireña, aiohua'i, cui'ne cua̱ñese'e ye'yacohua'i co̱ni.
41014054	Ja̱je sajëna, Pedroje̱ so'o maca se ñaquë tuquëña, Maija'quë huë'e ñacaicohua'i ëjaërepa huë'e hue'se daripëre pana. Ja̱rona soldado pa̱i ja̱'re co̱ni pëani toare cu̱i ñuquëña.
41014055	Maija'quë huë'e ñacaicohua'i ëjaohua'i cui'ne pa̱i yo'oye ca tëji ëjaohua'ire papi Jesure ja̱je yo'oquëre papi cayere co'ereña, asani huani je̱oñere cajë. Ja̱je co'ejëta'a ti̱'añe pa̱reña.
41014056	Cui'ne jai pa̱i coa huëojë ti yo'o ma'ñere sa̱ñope Jesure careña, cosojë. Cui'ne i̱ohua'ija̱'a sa̱'ñe yo'ojë careña, te'e cayepi peoquëna.
41014057	Yecohua'ipi co'arepa huëojë careña.
41014058	Yëquëpi i̱ caye asasicohua'i a'ë, cajë yo'ojë careña: “Ñeje caquë api, ‘yë'ëpi Maija'quë huë'e nejoja'quë a'ë, pa̱i de'huasi huë'e. Ja̱je yo'oni jeteyo'je tres mu'seña pa'i maca huajëcore neja'quë a'ë, pa̱ipi nema'core.’ Ja̱re asahuë.”
41014059	Ja̱je canije nuñerepa te'eje̱ pa'ye caye pa̱reña.
41014060	Ja̱ maca Maija'quë huë'e ñacaicohua'i ëjaëpi i̱ohua'i ca jopoja̱'a huëni nëcayepi Jesure se̱quëña: “¿Asaquë më'ë, më'ëre sa̱ñope caye? ¿Me yo'oquë sa̱ñope sehuoye pa̱quë'ni?”
41014061	Caquëna, Jesupi ai jerepa ti sehuoye pa̱ëña, i̱ caye. Ja̱je pa̱quëna, Maija'quë huë'e ñacaicohua'i ëjaëpi ti̱jupë Jesure se̱quëña, ñeje: “¿Më'ë Cristo, Maija'quë de'oquërepa mamaquë a'ë?”
41014062	Caquëna, ja̱ maca Jesupi sehuouña: “Ja̱je pa'ijë̱'ë. Yë'ë a'ë. Cui'ne mësarupi Pa̱i Mamaquëre yë'ëre ñaja'cohua'i a'ë, Diusu tutu quë'irepa ëja te̱'tere ñu'ina. Cui'ne Ma'tëmopi sirija̱'a nëca meina, ñaja'cohua'i a'ë.”
41014063	Ja̱je caquëna, asani Maija'quë huë'e ñacaicohua'i ëjaëpi i̱ ju'i ca̱re co'ye naë yeto saoquë caëña: “¿I̱quere cajë jerepa pa̱ire quëaja̱'cohua'ire co'eye'ni, tsoe ti̱'api?
41014064	Ja̱re mësarupi asahuë, i̱ yë'opopi Maija'quëre cue'cuequë caye. Ja̱je pa'ito ¿me caye'ni, mësaru?” Ja̱je caëna, yureta'a si'a pa̱i careña: “Huani je̱oñe pa'iji.”
41014065	Casi maca je̱'nërepa yecohua'ipi copi tse'se huëoreña. Cui'ne yecohua'ipi tsiana ca̱ñapi tëto que̱oni të'cajë yo'ojë careña: “¿Nepi të'care'ni? Se ca ñajë'ë.” Cajëna, soldado pa̱ije yo'oreña, i̱te.
41014066	Pedro cato huë'ehuëre paquëña, hue'se daripëre. Ja̱rote pa'ina, Maija'quë huë'e ñacaicohua'i ëjaëre necaicopi
41014067	toare cu̱i ñu'ina, ñani i̱te caoña: “I̱na, më'ëje Jesús Nazaret aquë ja̱'re pa'isiquë a'ë.”
41014068	Cacona, Pedropi caquë cosouña: “Ñama'quë a'ë, i̱te. ¿I̱quere ja̱je caco'ni? Huesëyë.” Ja̱je cani eta sa'ro quë'rona etaëña. Eta maca curapi yëquëña.
41014069	Maija'quë huë'e ñacaicohua'i ëjaëre necaicopi ñani cui'naopi ca huëo co̱ña, i̱ti maca pa'icohua'ina: “Iquë cato Jesús ye'yacohua'i aquë api.”
41014070	Ja̱je catoje̱ i̱je cui'naëpi coso co̱uña, ñama'quë a'ë caquë. A'ri maña tsoe maca pa'i maca Pedrore i̱ti maca pa'icohua'ipi careña: “Më'ë Jesús ye'yacohua'i aquëre pa'ë. Më'ë cato Galilea aquë a'ë. Cui'ne më'ë coca cayeje̱ Jesús ye'yacohua'i caye a'ë.”
41014071	Ja̱je caquëna, Pedropi yureta'a sa̱ñope co'aye caquë, cui'ne ñama'quë a'ë care payë caquë capi: “¿I̱quere mësaru yo'ojë caye'ni? Ñama'quë a'ë, ja̱ëte.”
41014072	Caquëna, cui'naëpi cura yëni co̱pi. Ja̱je cura yë'i maca yureta'a Pedro cuasa ñajaji'i, Jesús i̱te case'e. Jesús cato ca'a̱ji'i: “Ja̱ yë'ta'a cura cayaye yë'ima'ëna më'ëpi toaso̱ñe ñama'quë a'ë caquë cosoja̱'quë a'ë.” Ja̱je i̱ case'eje̱ ti̱'aëna, i̱tire cuasa ñajani ota huëoni ai oji'i.
41015001	Ñata to̱me maca Maija'quë huë'e ñacaicohua'i ëjaohua'ipi tsi'sireña, judío i̱ohua'i ja̱'re, cui'ne cua̱ñese'e ye'yacohua'i ja̱'re, cui'ne pa̱i yo'oye ñani ca tëjicohua'i ja̱'re co̱ni. Tsi'sini ca tëjini Jesure sëasiquëni Pilato quë'rona sareña.
41015002	Ja̱ maca Pilatopi i̱te ñani se̱quëña: “¿Më'ë a'ë, judío pa̱i ëjaërepa?” Caquëna, Jesupi sehuouña: “Ja̱je pa'ijë̱'ë, më'ë cayeje̱.”
41015003	Maija'quë huë'e ñacaicohua'i ëjaohua'i cato jaiye sa̱ñope careña.
41015004	Ja̱je cajëna, Pilatopi ti̱jupë se̱ni co̱uña, Jesure: “¿Me yo'oquë sehuoma'quë'ni? Ñaquë më'ë i̱ohua'i më'ëre sa̱ñope caye.”
41015005	Ja̱je catoje̱ Jesús cato ti sa̱ñope sehuoye pa̱ëña. Ja̱je pa̱quëna, Pilato ai cuasaëña: ¿Me yo'oquë pa̱quë'ni? caquë.
41015006	Pilato cato judío pa̱i tsi'si mu'seña ti̱'aëna, tse̱asiquëre eto saoquë yo'oquë paquëña, pa̱ipi yëjë se̱quëni.
41015007	Ja̱ro co sitore paquëña, Barrabás hue'equëpi yecohua'i pa̱ire huaisicohua'i ja̱'re co̱ni.
41015008	Pa̱ipi Pilatore dani se̱teña: Ja̱re më'ë yo'oyeje̱ pa'ye yo'ojë̱'ë, cajë.
41015009	Ja̱je cajëna, Pilatopi sehuouña: “¿Yëye judío pa̱i ëjaëni eto saoye?”
41015010	Ja̱ cato caëña, coa i̱ de'oye yo'oyere ëa ñajë pë̱ijë Maija'quë huë'e ñacaicohua'i ëjaohua'ipi tse̱ani yo'oyë cuasaquë.
41015011	Ja̱je pa'iquëta'are Maija'quë huë'e ñacaicohua'i ëjaohua'ipi pa̱ire ca co̱'me huesojë cui'ne yëhuoreña, Barrabásni eto saoja̱'quëre se̱jë'ë, cajë.
41015012	Ja̱ maca Pilatopi pa̱ire se̱quëña: “¿Me nejaquë caye'ni, mësaru judío pa̱i ëjaë hue'yoquëre?”
41015013	Caquëna, ja̱ohua'ipi careña, cuijë: “Que̱ja'quë pa'ija̱quë.”
41015014	Cajëna, Pilatopi caëña: “¿I̱quere i̱ co'aye yo'o u'ni?” Ja̱je catoje̱ i̱ohua'i jero sa'na ai cuireña: “Que̱ja'quë api.”
41015015	Ja̱je asani Pilato Judea pa̱ini de'o cajei pasi'i caquë Barrabásni joye sauña. Jesuni si'seni que̱ja'quëre jëjo saoquë.
41015016	Ja̱ maca soldado pa̱ipi jai pa̱i tsi'sini Jesure pa̱i ëjaë huë'ere pana sareña.
41015017	Sani nea maja'i ca̱re su̱ñani cui'ne miu maro pu̱ani sareña.
41015018	Ja̱ jeteyo'je cue'cuejë cuireña: “¡Pa'ijë̱'ë. Yure judío pa̱i Ëjaërepa!”
41015019	Ja̱je cajë si̱opëna të'careña, tarapi. Copi tse'sejë, cui'ne do're ja'rujë ëjaëre pa'ë më'ë cajë yo'oreña.
41015020	Ja̱je i̱te cue'cue tëjini maja'i ju'i ca̱ dutani i̱ ju'i ca̱re pare su̱ñacateña. Ja̱ jeteyo'je i̱ ju'i ca̱ dutareña, que̱ja'quëre.
41015021	Cirene aquëpi tsiopi daina, ñani Jesure que̱ja'coni hue'ejë̱'ë, cajë soldado pa̱ipi cua̱ñereña. Ja̱ë cato Simón hue'equë paji'i, Alejandro cui'ne Rufo pëca ja'quë.
41015022	Ja̱ maca Jesure Gólgotana sareña, pa̱i si̱opë tara hue'e hue̱'ñana pa̱i coca cato.
41015023	Ja̱rona Jesure que̱reña.
41015024	Que̱ni soldado pa̱ipi Jesús ju'i ca̱re nepi saja̱'cohua'i a'ni cajë neñareña, de'hue nesiquëpi saye pa'iji cajë.
41015025	Ja̱ yo'o maca cato nea hue̱'ña nueve paji'i, i̱te que̱si maca.
41015026	Toyasicore i̱ si̱o sa̱'nihuëna sëoreña, ja̱ do'ire que̱ñë cajë. Toyasicopi capi: JUDÍO PA̲I ËJAËREPA.
41015027	I̱ ja̱'re co̱ni caya co'amaña yahue i̱macohua'ire que̱huë. Te'ire ëja te̱'tena cui'ne yequëni ari te̱'tena nëconi que̱huë.
41015028	Ja̱je yo'o maca toyase'e ñeje caye ti̱'api: “Co'acohua'i ja̱'re co̱ni que̱ cua̱ñopi.”
41015029	Cui'ne coa da saicohua'ije̱ i̱te ñajë cue'cuejë ñeje cajë sateña: “¡Asajë̱'ë. Yure më'ëpi Maija'quë huë'e nejoni toaso̱ mu'seña pa'i maca huajë huë'e nesi'i caquë maca!
41015030	Yure co'ye huasoni da caje ñajë'ë, que̱si sarahuapi.”
41015031	Ja̱je cui'ne Maija'quë huë'e ñacaicohua'i ëjaohua'ije̱, cui'ne cua̱ñese'e ye'yacohua'ije̱ i̱te cue'cuejë careña: “Yecohua'ita'are huasopi. Ja̱je pa'iquëta'are i̱ja'a co'ye huaso ti̱'añe pa̱ji.”
41015032	Israel pa̱i ëjaëpi Cristore papi caja̱'cohua'i a'ë cruzupi caje nëcaquëna, ñanita'a careña. I̱ ja̱'re co̱ni te'e que̱sicohua'ique i̱te pë̱teña.
41015033	Je̱'nërepa mu'se jopo ti̱'a maca si'a yeja ñamije pa'io ne huesëoña. Toaso̱ hora ja̱je paquëña.
41015034	Ja̱re ja̱ maca Jesús tuturepa cuiña ñeje: “Eloi, Eloi ¿lama sabactani?” Ja̱je cani caye a'ë, ¡Yë'ë Diusu maca, yë'ë Diusu maca! ¿Me yo'oquë yë'ëre je̱ocou'ni, te'ire?
41015035	Ja̱je cuiquëna, i̱ti maca pa'icohua'ipi asani careña: “Asajë̱'ë. Tsoe aquë Maija'quëre quëacaiquë Elíasni cuiji.”
41015036	Ja̱je cajëna, i̱ohua'i aquëpi huë'huëni o'sa co̱nore yëi sëohuëna sa̱quëni u̱cuja̱quë caquë sani nëoquë caëña: “Coa ñajë'ë. Ñañu'u, Elíaspi i̱te cruzu dequëre casa nëcoquëna.”
41015037	Ja̱ maca Jesús ai tutu cuini ju̱ni huesëña.
41015038	I̱ ju̱'i maca Maija'quë huë'e joporepa tëhuocopi jopore paja̱'a cayayese'e meñe yete saquëña.
41015039	Romano Capitánpi Jesús je̱'ñerepa nëcasiquëpi ja̱je Jesús cuiquë ju̱ni huesëquëna, ñasiquëpi caëña: “Nuñerepa iquë Maija'quë mamaquërepa paji'i.”
41015040	Cui'ne nomiohua'i so'opi de ñajë nëcareña. Ja̱ohua'i cato paë'ë, María Magdalena. Cui'ne yeco paco'ë, María, Jacobo po̱sërepa, José cui'ne Salomé, pëca ja'co.
41015041	Iye nomiohua'i cato Jesure co̱caicohua'i pateña. I̱ Galilea cu'i maca cui'ne ja̱rote jai pa̱i yecohua'ije̱ pateña, Jesús ja̱'re Jerusalénna saisicohua'ije̱.
41015042	Ñamina'a huajë mu'se pa'ija̱'coa cajë fiesta yo'o ja̱'ñe ne de'hua mu'se na'iquëna,
41015043	José Arimatea aquëpi pa̱i yo'oye ñani ca tëjicohua'i ëjaohua'irepa aquë paquëña. Ja̱ë cato Maija'quë cua̱ñe te̱'te yo'oyere utequë paquëña. Ja̱je pa'ipi Pilato quë'rona si'a tuturepa cacani ca'rama'ë Jesús ca̱përe ta̱si'i caquë se̱quëña.
41015044	Ja̱je se̱ina, Pilatopi ai cuasaëña, i̱ ju̱ni huesëre pa'ë caquë. Ja̱je cuasa do'ire Capitánre soini i̱ ju̱ni huesë caquë se̱ni asaquëna, ju̱'ire papi, caëña.
41015045	Ja̱je caëna, asani Pilatopi Jesús ca̱përe saye de'oji caëña, Josére.
41015046	Caëna, Josépi sani Jesús ca̱pë casani jai do'i sabanare hueroni deani quë̱na yejana coje nesicona ta̱ni quë̱na pëpi si̱ouña.
41015047	Ta̱jëna, ñareña, María Magdalena cui'ne María José pëca ja'co co̱ni.
41016001	Huajë mu'se tëto sai maca María Magdalena cui'ne Jacobo, Salomé pëca ja'copi María co̱ni huëo së̱ ma'ñare hueroni sateña, Jesús ca̱përe huëo së̱ñepi neñu'u cajë.
41016002	Semana huëo mu'serepa ai nea hue̱'ñarepa tsoe ë̱së pa'ina, sani ti̱'areña, ta̱si daripë quë'ro.
41016003	I̱ohua'ija̱'a sa̱'ñe careña: “¿Nepi jai quë̱na pë hui'yoja̱'cohua'i a'ni?”
41016004	Ja̱je cajë ñajëna, ta̱si daripëpi tsoe hui'yosico pacoña.
41016005	Pa'iona, ñani ta̱si daripëna cacareña: Cacajë ñajëna, ëja te̱'tere poja'i ju'i ca̱re po̱sëpi ju'i ñuquëña. Ja̱ëni ñani ai quëquëreña.
41016006	Quëquëjëna, i̱pi caëña: “Quëquëma'pë pa'ijë̱'ë. Mësaru cato Jesús Nazaret aquëni co'eyë, que̱ sarahuana que̱siquëni. Ja̱je pa'iquëta'are i̱ cato tsoe huëji'i. Peoji, i̱ño. Ñajë'ë. I̱te o̱a sitore peoji.
41016007	Mësarupi sani i̱ ye'yacohua'ire cui'ne Pedrore quëajë̱'ë. Galileana du'ru saija̱'quë api. Ja̱rona i̱te ñaja'cohua'i a'ë, i̱ ja̱'rë mësarute quëase'eje̱.”
41016008	Ja̱ maca nomiohua'ipi quëquë huesëni tsasijë etani ta̱si daripëpi sateña. Co'ini yecohua'ire quëaye pa̱reña, quëquë huesësicohua'i pa'ijë.
41016009	Semana huëo mu'se huëisiquëpi du'ru macarepa María Magdalenana ñaiña. Ja̱o cato siete huatiohua'ire eto sao cua̱ñosico paco'ë.
41016010	Ja̱opi yureta'a ñani sani quëaoña, i̱ ja̱'re cu'ijë pa'isicohua'ire oijë co'a ju̱'ijë pa'icohua'ire.
41016011	Ja̱ohua'ipi quëacona, asani care paco cuasaye pa̱reña, i̱o case'e.
41016012	Ja̱ jeteyo'je Jesús ñaiña, cayaohua'i tsiona ma'aja'a saicohua'ina.
41016013	Ja̱ohua'ipi sani yecohua'ire quëareña. Quëajëna, ja̱ohua'ije̱ coa cayë cuasajë asaye pa̱reña.
41016014	Ai tsoe maca yureta'a once i̱ ye'yacohua'ina ñaiña, mesare ñu'ijëna. Ñaini ja̱ohua'ire yëhuo nu'ñeiña, ju̱'isiquëpi huëisiquëre ñani quëacohua'ire asacaiye pa̱si do'ire, i̱ohua'i jëa joñoa hue'e do'ire.
41016015	Yëhuoquë caëña: “Si'a hue̱'ña sani cu'ijë iye huaso cocare quëajë̱'ë, si'a pa̱ire.
41016016	Quëajëna, asani quëare payë caquë asaquëni oco dosiquëpi huasosiquë pasipi. Ja̱je quëajëna, coa cayë caquë asama'quë cato nejosiquë api.
41016017	Iye tuture paja̱'cohua'i a'ë yë'ëre asacohua'i cato: Yë'ë mamipi cajë huatire eto saoja̱'cohua'i a'ë. Huajë cocapi caja̱'cohua'i a'ë.
41016018	A̲ñare tse̱aja'cohua'i a'ë. Tsi̱mare u̱cusicohua'i panije ai yo'oye pa̱ja'cohua'i a'ë. Cui'ne yequeje̱, ju̱'icohua'ire patojëna, co'yaja̱'cohua'i a'ë, ju̱'icohua'ipi.”
41016019	Ja̱je ca tëjini Ëjaë Jesús ma'tëmona sa cua̱ñopi. Ja̱rona Diusu ëja te̱'te ñu'i saihuëna ja'ruña.
41016020	Ja̱ maca ja̱ohua'ipi si'a hue̱'ña cu'ijë quëareña, huaso cocare. Ja̱re Ëjaëpi co̱cai cui'ne i̱pi pa̱i yo'o ti̱'a ma'ñere yo'o i̱ñoquëna, quëareña, huaso coca. I̱ cocare pa'ë caquë yo'oquëna, ja̱ yo'oyepi i̱ñojë huaso cocare quëareña. Ca tëjihuë.
42001001	-
42001002	I̱ti du'ru huëose'e ñasicohua'ipi de'o coca quëajëna, asajë jai pa̱i toyahuë, mai quë'ro yo'ose'ere.
42001003	Ja̱je pa'ina, yë'ëje̱ asare paquë i̱ti yo'ose'eje̱ pa'ye du'ru huëose'ere papi toyayë, më'ëna, Teofilo, yë'ë cajei.
42001004	Më'ëpi më'ëre ye'yase'ere ti̱ñarepa asa ti̱'aja'quë caquë.
42001005	Herodes Judea pa̱i ëjaë pa'i maca, te'i Maija'quë huë'e ñacaiquë Zacarías hue'equë paji'i, Abías tsëcapë aquëpi. I̱ paco Elisabet hue'ecopi, Maija'quë huë'e ñacaiquë Aarón tsëcapë aco paco'ë.
42001006	Cayahua'i de'oye nuñerepa pa'icohua'i paë'ë, Maija'quë ña hue̱'ña pa'iohua'ipi i̱ cua̱ñese'e cui'ne i̱ case'ere de'oye sehuocohua'i paë'ë. Ja̱je pa'icohua'ini yecohua'ije̱ co'aye pa'iyë caye ti peocohua'irepa paë'ë.
42001007	Ja̱je pa'iquëta'are mamajëre peocohua'i paë'ë. Elisabetpi mamajëre pama'co paco'ë, carao. Cui'ne ja̱je pa'iohua'ipi si'a jupë aiohua'i maña paë'ë.
42001008	Te'e mu'se Zacarías ja̱'re Maija'quë huë'e ñacaicohua'i pa'icohua'ipi yequë yo'o tëjina ja̱re ja̱jese'e si'a i̱ohua'i tsëcapë yo'oye paji'i, Maija'quë pa'i hue̱'ñana.
42001009	Ja̱je pa'iohua'ija̱'a nepi ma'ñare ëojë yo'oye pa'iquë'ni cajë neñajëna, Zacaríasna to̱mepi, i̱ti yo'oye. To̱meina, Maija'quë huë'ena cacapi.
42001010	Cacani huëo së̱ñere ëoquëna, hue'seja̱'a jai pa̱i Maija'quëre se̱jë paë'ë.
42001011	Ja̱ maca Ëjaë jo'yaëpi hui̱ñaëpi Zacarías huëo së̱ñe ëo saihuë ëja te̱'tena ñai nëcapi.
42001012	Nëcaquëna, Zacaríaspi ñani me neja'quë a'ni caquë quëquë huesëquëna.
42001013	Ëjaë jo'yaëpi capi, i̱te: “Zacarías ca'rama'ë pa'ijë̱'ë. Maija'quëpi më'ë se̱ñe asapi. Ja̱je pa'ina, më'ë paco Elisabetpi tsihua'ëre pasio. Pacona, më'ëpi i̱ mami hue'yojë̱'ë, Juanre.
42001014	Më'ë i̱te sihuaja̱'quë a'ë, cui'ne yecohua'ije̱ jai pa̱i i̱te co̱asi maca sihuaja̱'cohua'i a'ë.
42001015	Më'ë mamaquë cato de'oyerepa yo'oquë pa'ija̱'quë api, Maija'quë jo'yaëpi. Ja̱je pa'ipi ja̱ yë'ta'a i̱te co̱ama'në Maija'quë joyopi i̱ni pa'ija̱'quë api. Pa'ina, cuepe ëaye neñe co̱no u̱cuma'quë pasipi.
42001016	Ja̱ëpi jai pa̱i Israel pa̱ire cui'naohua'ipi i̱ohua'i mai Ëjaë Diusuna co'ye asa co̱ñe necasipi.
42001017	Maija'quë ñacaina, iquë Juan de'oye yo'oquë pa'ija̱'quë api, mai Ëjaë pa̱i deoja̱jë. Ja̱je pa'ipi, tsoe hue̱'ña Maija'quë jëjo daoquë Elías yo'oquë pa'isi tuture hue'equë pasipi. Ja̱ëpi pëca ja'quëohua'i ja̱'re mamajë de'oye pa'iye necasipi. Ja̱je sehuoma'cohua'ire po̱naja'quë api, Ëjaëre de'oye asaja̱'cohua'ire, mai Ëjaë pa̱i deoja̱jë.”
42001018	Zacaríaspi Maija'quë hui̱ñaë se̱ji'i, ñeje: “¿Yë'ëje̱ ai maca pa'ina, cui'ne yë'ë pacoje̱ aio maca pa'ito me yë'ë nuñere pa'ë caquë asaye'ni?”
42001019	Caquëna, Maija'quë hui̱ñaë i̱te sehuouña: “Yë'ë Gabriel a'ë, Maija'quëre necai pa'iquë. Ja̱je pa'ina, yë'ëre i̱pi jëjo daouna, iye huajë coca quëasi'i, më'ëre caquë daë'ë.
42001020	Ja̱je pa'iquëta'are yure më'ë yë'ë nuñerepa quëayere asama'ë pa'isi do'ire cama'quë de'oni cama'ë pa'ija̱'quë a'ë, më'ë mamaquëre co̱a macaja̱'a iye case'e ti̱'a ja̱'ñe a'ë, i̱ti mu'se ti̱'aëna.”
42001021	Ja̱je yo'oquë Maija'quë huë'e ëo hue̱'ñana cacasiquëpi tsoe nëina, yecohua'i hue'se pa'icohua'i i̱quere yo'oquë Zacarías etama'quëpi nëi pa'ini cajë utehuë.
42001022	Utejëna, ja̱ropi Zacarías etani ja̱ohua'ire cama'ë paji'i. Ja̱je cama'ëna, ñani cani ñañeje pa'ye Maija'quëre se̱ hue̱'ñana cacani ñapi, cuasahuë. Ja̱je pa'ipi coa jë̱të a̱'uñese'epi capi, cama'quë po̱nëse'e sëte.
42001023	Zacarías Maija'quë huë'e co̱cai mu'seña caraja̱isi maca, saji'i, i̱ huë'ena.
42001024	Ja̱ jeteyo'je i̱ paco Elisabet tsi̱ ë̱tapë de'o. De'oni cinco ñañëohua'ire i̱o huë'epi yequë hue̱'ña saima'o ai cuasaco paco'ë, ñeje:
42001025	Ëjaëpi yure yë'ëre ja̱je ñacai yo'opi, pa̱ipi tsi̱ pama'coa cajë cue'cuema'pë pa'ija̱jë caquë.
42001026	Seis ñañëohua'i pa'i maca Maija'quëpi i̱ hui̱ñaë Gabrielre Galilea yejana Nazaret hue'e daripëna jëjo saopi.
42001027	Nomi tsi̱o María hue'ecopi ë̱mëohua'ire yo'oma'core do'i ñaja'quëni caquë. Ja̱o cato José hue'equëna, huejaja̱'coa. Ca nëosicopi paco'ë, ëjaë David tsëcapë aquëna.
42001028	Maija'quë jëjo daoquëpi i̱o pa'i hue̱'ñana cacani capi: “Pëpayë, më'ëre. Sihuajë̱'ë. Mai Ëjaëpi më'ë ja̱'re pa'iji. Diusupi si'a nomiohua'i sihuaye jerepa i̱sipi, më'ëre.”
42001029	Ja̱je caquëna, i̱opi Maija'quë jëjo daoquëre ñani quëquëo i̱ cocare asaco cui'ne ja̱ maca co'ye se̱co'ë: “¿Me yo'oquë ja̱je pëpaquë'ni?”
42001030	Ja̱je cacona, Maija'quë hui̱ñaëpi capi, i̱ote: “María ca'rama'o pa'ijë̱'ë, Maija'quë më'ëre sihuaquë api.
42001031	Yurepi pa̱i quë'io de'oni më'ë tsihua'ëre paja̱'coa'ë. Paco i̱ mami hue'yojë̱'ë, Jesure.
42001032	Ja̱ë cato jerepa pa'i pa'ija̱'quë api, ja̱je pa'ipi Maija'quërepa mamaquë pa̱ipi hue'yoquëni. Ja̱je pa'ina, Maija'quëpi pa̱i ëjaë David ñu'i saihuëre i̱sija̱'quë api, pa̱i ëjaëre de'huani.
42001033	Israel pa̱ire ti cua̱ñequërepa pa'ija̱'quëpi, i̱ cua̱ñeñe cato caraja̱iñe peoja̱'coa.”
42001034	Ja̱ maca Maríapi Maija'quë hui̱ñaëre se̱co'ë: “¿Me iye ja̱je yo'o ja̱'ñe a'ni, yë'ë ë̱mëohua'i ja̱'re co̱ni pa'ima'core?”
42001035	Cacona, Maija'quë hui̱ñaëpi sehuouña: “Maija'quë joyopi më'ëna necaina, cui'ne Maija'quërepa tutupi më'ëna sirio tsiocaiyeje̱ tsio daija̱'coa. Ja̱ do'ire më'ë mamaquëre Maija'quë mamaquë hue'yoja̱'cohua'i a'ë.
42001036	Ja̱je cui'ne më'ë cajeo tsëcapë aco Elisabetje̱ tsihua'ëre paja̱'coa, aio macata'a. Tsi̱ pama'coa pa̱i cajë pa'isicota'a seis ñañëohua'ire pa̱i quë'io pa'ico, yure.
42001037	Maija'quëre cato neñese'e pa'iji. Peoji, i̱ ja'ruja̱iñe.”
42001038	Ja̱ maca Maríapi cao: “Yë'ë cato Ëjaë jo'yao maca'ë. Maija'quëpi më'ë case'eje̱ yo'oja̱'quë yë'ëre sihuayë.” Ja̱je Maija'quë hui̱ñaë iyese'e quëani saji'i.
42001039	Ja̱ mu'seña María esa saco'ë, Judea cu̱ti quë'rore pa̱i daripë pa'i hue̱'ñana.
42001040	Sani Zacarías cui'ne Elisabet pa'i huë'ena cacani pëpao.
42001041	Pëpacona, Elisabetpi i̱o pëpaye asa maca tsihua'ë ë̱tapë pa'iquëpi ti̱'topi Maija'quë joyopi i̱oni pa'ina, paco'ë, Elisabetpi.
42001042	Ja̱je pa'iopi tutu cao: “Maija'quëpi më'ëre yequë nomiohua'ire sihuaye necaiye jerepa de'oye necaji'i. Cui'ne më'ë mamaquë ai de'oquërepa pa'ija̱'quë api.
42001043	¿I̱que o'ni, yë'ë ja̱je yë'ë Ëjaë pëca ja'copi do'i dani ña ja̱'ñe?
42001044	Më'ë yë'ëre pëpacona, asa maca tsihua'ë yë'ë ë̱tapëpi sihuaquë teapi.
42001045	Ai sihuayë, më'ë case'ere care paji caco asa do'ire.”
42001046	Ja̱ maca María cao: Yë'ë ai sihuayë, Maija'quëre.
42001047	Cui'ne yë'ë joyopi sihuayë, Maija'quë yë'ëre huasoquëna.
42001048	Maija'quëpi i̱ jo'yao ai cuasaye peocore de'oye cuasapi. Yureta'a ja̱je yo'oquëna, si'a pa̱ipi ai sihuaco si'anë caja̱'cohua'i a'ë.
42001049	Maija'quë ai jerepa tutu quë'ipi yë'ëna de'oye necaë'ë. Yë'ë Ëjaë i̱ mami cato ai de'oyerepa.
42001050	Si'anë oiquë api, i̱te ca'racohua'ire.
42001051	Tutu quë'i co'amaña yo'oquë nepi, i̱ jë̱ñapi. Jerepa pa'iohua'i a'ë cuasa joñoa hue'ecohua'ini meñe quëconi huahue huesopi.
42001052	Ñajë'ë, i̱ yo'ose'ere: Ëjaohua'i pa'isicohua'ini meñe peocohua'ire nequë Cui'ne i̱ti jerepa pa'iohua'i a'ë cuasama'cohua'ini ñese mëose'ere.
42001053	A̲o ëa ju̱'icohua'i pa'isicohua'ini de'oye a̱o ti̱mëpi. Cui'ne jaiye co'amaña pasicohua'ini coa peo jëña ne saopi.
42001054	De'hue co̱caji'i, Israel pa̱ire. I̱ jo'yare hua̱nëyema'ë oji'i.
42001055	Abrahamre ca nëose'ere de'oyerepa yo'opi, mai aiohua'ire. Cui'ne ja̱je Abraham tsëcapë Israel pa̱ire de'oye yo'oja̱'quë api, si'anë ja̱jese'e.
42001056	Ca tëjini pëpao, Elisabet huë'ena, toaso̱ ñañëohua'ire. Pëasicopi pani tëjini jeteyo'je i̱o huë'ena co'io.
42001057	Ja̱ jeteyo'je Elisabet tsihua'ëre co̱a mu'seña ti̱'aëna, mamaquëre pao.
42001058	I̱o cajeohua'i cui'ne do'icohua'i ja'ye pa'icohua'i sani pëpahuë, i̱ote, Maija'quë de'oye yo'ose'ere asani sihuajë.
42001059	Ocho mu'seña pa'i maca sahuë, cuiri ca̱'nihuë tëañu'u cajë Israel pa̱i deoja̱jë cajë, cui'ne pëca ja'quë Zacarías mamire sëoñu'u cajë yo'ohuë.
42001060	Ja̱je cajëna, pëca ja'copi cao: “Pa̱ni, i̱ cato Juan hue'eye pa'iji.”
42001061	Ja̱je cacona, i̱ote cahuë: “¿Me yo'oquë ja̱je hue'equë'ni, më'ë pa̱irepa ja̱ mamire hue'ecohua'i peoyë. Ja̱je pa'i mami hue'ecohua'i peoto?”
42001062	Ja̱ maca tsihua'ë pëca ja'quëre moñopi i̱ñojë se̱i'ë: “¿I̱que mamire hue'yoye yëquë'ni?”
42001063	Se̱jëna, pëca ja'quëpi so̱quë totore dajë̱'ë caquëna, i̱sirena, i̱ona toyapi: “I̱ mami cato Juanpi.” Ja̱je toyaëna, si'a hua'i ai cuasajë ñahuë.
42001064	Ja̱ macapi Zacaríasje̱ cui'naëpi coca caquë de'oni Maija'quëre sihuaquë ca huëopi.
42001065	Ja̱je iye yo'ose'ere ñani i̱ quë̱no maca pa'icohua'i ai cuasahuë. Cui'ne iye yo'ose'ere si'a Judea ai cu̱ti pa'icohua'ire quëajëna, asahuë.
42001066	Si'ahua'i i̱ti quëaye asacohua'i i̱tire cuasahuëni asa'ñe nëina, se̱niroja̱ë'ë: “¿Me yo'oquërepa ai de'oja̱'quë a'ni, ja̱ë tsihua'ë?” Maipi ñahuë, Maija'quëre papi i̱te ñacaise'e.
42001067	Zacarías Maija'quë joyo ti̱mësiquëpi Maija'quë i̱si yë'opi capi:
42001068	Sihuañu'u, mai Ëjaëre Israel pa̱i Diusure. Ja̱ë cato maina dani huasopi.
42001069	Maina Maija'quëpi i̱sipi tutu quë'ire, pa̱ire huasoquëre. Ja̱ë cato i̱ jo'yaë David tsëcapë aquëpi.
42001070	Maija'quëpi ñeje ca nëoa'ji'i, i̱ case'ere quëacaicohua'i tsoe hue̱'ña acohua'i ja̱'re:
42001071	Maire huasosi'i, si'aohua'i maire coejë sa̱ñope yo'ojëna, pa'icohua'ire.
42001072	Mai aipëre teaye ñaquë I̱ ca nëose'e hua̱nëñema'ë de'oye necaji'i.
42001073	-
42001075	Yë'ëna i̱sisicohua'ipi nuñe pa'icohua'ipi ca'rama'pë Yë'ëre necaicohua'i ti pa'ija̱'cohua'i a'ë caquë Mësarute sa̱ñope yo'oyere huasosi'i ca nëopi, mai ai ñecuë Abrahamre.
42001076	Maija'quërepa quëacaiquë hue'yoja̱'cohua'i a'ë, pa̱ipi, Më'ëpi mai Ëjaë saija̱'a ma'are nui ma'arepa sani ne de'huaja̱'quëni.
42001077	I̱ pa̱ire de'hue i̱ohua'i co'aye yo'o do'ire sa̱i de'huacaiye pa'iji, quëaja̱'quë a'ë, më'ëpi. Ja̱ do'ipi huasosicohua'i pa'ija̱'cohua'i a'ë.
42001078	Maija'quë oi cui'ne teaye ña do'ipi, Ë̲së ñata maca mëi miañeje pa'ye maire huasoquë ma'tëmopi daija̱'quë api, maire miaja'quë.
42001079	Huesëcohua'ire ju̱ni tëjicohua'ire miacai Cui'ne de'oye i̱ maire huasoye asaja̱jë caquë pa'iyere ye'yaja̱'quë api.
42001080	Juan ai de'opi. Cui'ne i̱ joyoje̱ ai de'opi. Ai de'oquëpi pa̱i peo hue̱'ña cue̱ne yejare paji'i, Israel pa̱ire quëa huëo macaja̱'a.
42002001	Ja̱ mu'seña pa̱i ëjaë César Augustopi si'a yeja pa'icohua'ire cue̱cueye pa'iji caquë cua̱ñepi.
42002002	Iye du'ru macarepa pa̱ire cue̱cueye cato yo'ohuë, Cirenio Siria cua̱ñequë pa'i maca.
42002003	Ja̱je pa'ina, si'ahua'i saiye paji'i, pa̱i ñape i̱ohua'i daripëre pana ja̱rona cue̱cue cua̱ñoja'cohua'ipi.
42002004	José cato David tsëcapë aquë paji'i. Ja̱ do'ire Galilea yeja daripë Nazaretpi sani Judea yeja daripë Belénna saji'i, Davidre co̱a sitona.
42002005	Toya cua̱ñoja'quëpi Belénna saji'i, María i̱ huejaja̱'coa ca nëosicopi co̱añe ti̱'a huesësico ja̱'re.
42002006	Ja̱je sani Belénre pa'ijëna, María co̱añe ti̱'aëna,
42002007	ja̱rona pao, i̱o du'ru mamaquëre. Pani ca̱ña ca̱tipëpi tu̱nani hue̱quë a̱i de'huana o̱ao, pa̱i pëa hue̱'ña peo do'ire.
42002008	Belén quë̱no macare yëi ñamare ñacohua'ipi ñamique tsiore i̱ohua'ini ñajë paë'ë.
42002009	Pa'ijëna, cuasama'tore papi Ëjaë hui̱ñaë ñai nëcaquëna, Maija'quë miañepi i̱ohua'ire mia huesoquëna, ai quëquë huesëhuë.
42002010	Ja̱je ña quëquëjëna, Maija'quë hui̱ñaëpi capi: “Ca'rama'pë pa'ijë̱'ë, mësarute huajë coca quëasi'quë daiyë, mësaru si'ahua'i asani ai sihua ja̱'ñere.
42002011	Yure David daripëna tsi̱tu'ure co̱ao, mësarute huasoja̱'quëpi. Ja̱ë cato Cristo Ëjaëre papi.
42002012	Mësaru ñani i̱ api cuasa ja̱'ñere ca̱ña ca̱tipëpi tu̱nani hue̱quë ai de'huana o̱asiquëpi u̱ina ti̱'aja'cohua'i a'ë.”
42002013	Te'i Maija'quë jo'yaë hui̱ñaë ñai macapi yecohua'i ma'tëmo acohua'ije̱ ñaihuë. Ñeje cajë Maija'quëre sihuajë:
42002014	Sihuajë de'oyerepa cañu'u, Maija'quëre ma'tëmo aquëre, De'oye pa'iyere pa'ijë̱'ë, i̱pi sihuaquëna pa'icohua'ipi.
42002015	Maija'quë jëjo daosicohua'i ma'tëmona co'isi maca yëi ñamare ñacohua'ipi i̱ohua'ija̱'a sa̱'ñe ca huëohuë. “Ja̱je pa'ito esa Belénna sani ñañu'u, ëjaë maire quëase'ere.”
42002016	Sani ti̱'ahuë, Maríare, Josére cui'ne tsihua'ëpi hue̱quë a̱ocona o̱asiquëpi u̱ina.
42002017	Ja̱je i̱te ñani Maija'quë jo'yaë i̱ohua'ire quëase'ere quëareña.
42002018	Quëajëna, asacohua'ipi ai cuasareña.
42002019	Ja̱je yecohua'i yo'ojëta'are María cato i̱o joyona de'huao, si'aye iye, ti yo'ose'ere cuasaco.
42002020	Yëi ñamare ñacohua'i si'aye i̱ohua'ire case'eje̱ paye pa'ina, ñani Maija'quëna sihuajë jë̱jëjë co'ihuë.
42002021	Ocho mu'seña pa'i maca tsihua'ë ca̱'ni maña tëajë cui'ne i̱ mamije hue'yohuë, Jesús, hui̱ñaë Maríare ja̱ peoco pa'i maca quëase'ere.
42002022	Tsi̱tu'ure pasi jeteyo'je si'sire tsoa to̱ mu'seña ti̱'aëna, Jerusalén daripëna saijë tsi̱tu'ureje̱ sahuë, Maija'quëna i̱siñu'u cajë, Moisés cua̱ñese'epi ja̱je caye sëte.
42002023	Ja̱je yo'ohuë, ëjaë cua̱ñese'epi ñeje toyase'e pa'i do'ire: “Si'a ë̱më tsi̱ du'ru co̱acohua'i Maija'quëna i̱sisicohua'i pa'ija̱'cohua'i a'ë.”
42002024	Ëjaë cua̱ñeñepi caji: “Caya pi̱'are pa̱nita'a caya su'tere i̱sijë̱'ë.” Ja̱ yo'oyere cajë saë'ë.
42002025	Ja̱ mu'seña Jerusalén pa'iquëpi Simeón hue'equëpi paji'i. Nuiñerepa pa'iquëpi Maija'quëre se̱i pa'iquëpi, Israel pa̱ire huasoyere utequë paji'i. Ja̱je pa'ina, Maija'quë joyopi Simeón ja̱'re pa'i
42002026	quëapi, më'ë ju̱'iñe pa̱ja'quë a'ë, ëjaë jëjo daoquë Cristore ñama'ë pani.
42002027	Maija'quë joyopi quëaquëna, Maija'quëre se̱ huë'ena sani pa'ina, Jesús pëca ja'quëohua'i tsihua'ëre cua̱ñese'e cayeje̱ neñu'u cajë Maija'quëre se̱ huë'ena dahuë.
42002028	Dajëna, Simeónpi tsihua'ëre co̱ani Maija'quëna sihuaquë capi:
42002029	Ëjaë, yë'ë yureta'a sihuaquë ju̱'iñe pa'iji. Më'ë ca nëose'ere ñasiquëpi.
42002030	Yë'ë ñaco ca̱pi huasoquëre ñahuë,
42002031	Si'a pa̱i ña hue̱'ñana më'ë necaisiquëre.
42002032	Ja̱ë api, Israel peocohua'ire miacaija̱'quë Cui'ne i̱ do'ire yecohua'ipi Israel pa̱i ai de'ocohua'i a'ë, caja̱'cohua'i a'ë.
42002033	Simeón tsihua'ëre ñaquë cayere ai cuasareña, pëca ja'quëohua'i.
42002034	Ja̱ maca Simeón Maija'quëpi de'oye ñacaija̱'quë icohua'ire caquë Maija'quëre se̱ji'i. Se̱ni tëjini Maríare capi, Jesús pëca ja'core: “Asajë̱'ë. Iquë tsihua'ë jai pa̱ire Israel pa̱ire ne ta̱ñojaquë api. Cui'ne jai pa̱ire Israel pa̱ire Maija'quëre tuiye huëoquë yo'oja̱'quë api. Ja̱je pa'ina, jai pa̱i i̱te sa̱ñope caja̱'cohua'i a'ë.
42002035	Cui'ne, iquë do'ire jai pa̱i pa̱i ñape i̱ohua'i joñoa cuasaye ñañe pa'ija̱'coa. Ja̱je pa'iquëta'are më'ëreta'a si'aye iye yo'oyete cuasani hua'tipi më joyoja̱'a tota etoja̱iñeje pa'ye pa'ija̱'coa, oi do'ire.”
42002036	Cui'ne ja̱rote te'o nomio yequë mu'se pa'i ja̱'ñere asaco quëaco. Ana hue'eco, Fanuel mamaco paco'ë. Aser tsëcapë aco, aio maca paco'ë. Nomi tsi̱opi huejani siete o̱metëca ë̱jëre pani hua'jesicopi paco'ë.
42002037	Yure cato hua'jeopi ochenta y cuatro o̱metëca paco'ë. Maija'quëre se̱ huë'epi etama'copi ñamiña cui'ne mu'seña Maija'quëre sihuaco a̱o a̱ima'o se̱o paco'ë.
42002038	Ja̱o Anapi i̱ti ja̱je yo'ojë ca maca dani Maija'quëre du'ru se de'oji caco pëpa to̱ni Jerusalén pa̱ire huaso ja̱'ñere utecohua'ini quëao, tsihua'ë Jesús yo'o ja̱'ñe ayere.
42002039	Ja̱ maca si'aye ëjaë cua̱ñese'e yo'o tëjini co'ihuë, Galileana i̱ohua'i pa'i daripë Nazaretna.
42002040	Tsihua'ë i̱ ai de'oyeje̱ ai tutu quë'i cui'ne ai ta̱'ñe pa'i de'opi, Maija'quëpi i̱te de'oyerepa ñacaina.
42002041	I̱ pëca ja'quëohua'i coa si'a o̱metëcaña Jerusalénna saë'ë, Israel pa̱i Egíptopi etasi mu'sere cuasajë tsi'siyena.
42002042	Jesús doce o̱metëca ti̱'ani pa'i maca si'ahua'i Jerusalénna ja̱ fiesta yo'oyena tsi'siñu'u cajë saë'ë, noni ja̱je yo'ojë pa'icohua'i sëte.
42002043	Ja̱ fiesta caraja̱quëna, co'i maca tsihua'ë Jesús Jerusalénna pëapi, pëca ja'co cui'ne José huesëjëna.
42002044	Te'e mu'serepa ma'aja'a Jesuje̱ daiji jai pa̱i co̱ni cuasajë saë'ë. Saijëta'a do'ijë quë'ro cui'ne i̱ohua'i ñacohua'i quë'ro co'ejëna, peopi.
42002045	Peoquëna, ñani ja̱ maca yureta'a co'ihuë, Jerusalénna co'eñu'u cajë.
42002046	Toaso̱ mu'seña pa'i maca ti̱'ahuë, Maija'quë huë'ere pa'ina, cua̱ñese'e ye'yacohua'i ja̱'re co̱ni ja'rusiquëpi ñu'i i̱ohua'i cayere asaquë cui'ne i̱ohua'ireje̱ sa̱ñope se̱i yo'oquëna.
42002047	Si'a pa'icohua'i Jesús si'aye ta̱'ñe asaquëpi sa̱ñope de'oyerepa sehuoyere asajë quëquëhuë. Merepa ai asaquë'ni, ja̱ë cajë ai cuasareña.
42002048	Pëca ja'quëohua'ipi i̱te ti̱'ajë ai cuasajëna, pëca ja'copi cao: “Tsihua'ë, më'ëni më ja'quë cui'ne yë'ë co'a ju̱'ijë co'eroja̱iñë. ¿Me nesi'quë ja̱je yëquëre, huesë ëaye yo'ou'ni?”
42002049	Ja̱je cacona, Jesupi i̱ote capi: “¿Me yo'ojë yë'ëre co'eye'ni? Huesëma'pë yë'ë cato ja'quë co'amañare yo'oja̱'quë a'ë.”
42002050	Ja̱je caquëna, i̱ohua'ipi cuasaquë cayere asa ti̱'ama'pë paë'ë.
42002051	Ja̱ maca i̱ohua'i ja̱'re co̱ni co'ipi, Nazaretna. Si'anë de'oye sehuoquë paji'i, pëca ja'quëohua'ire. Pëca ja'copi iyere si'aye i̱o joyona de'huao.
42002052	Ja̱je yo'oquë Jesús ai de'opi, i̱ ca̱pë cui'ne i̱ cuasayeje̱. Maija'quëpi cui'ne pa̱ipi co̱ni i̱ de'oye pa'iyere ñajë de'oquë api cuasahuë, tayoye peoquëna.
42003001	Tiberio César pa̱i ëjaë paji'i. I̱pi quince o̱metëca cua̱ñequë pa'i maca Poncio Pilatopi paji'i, Judea cua̱ñequë ëjaë. Herodespi Galilea cua̱ñequë paji'i. I̱ yo'jei Felipepi Iturea cui'ne Tranconite cua̱ñequë paji'i. Cui'ne Lisaniaspi Abilinia cua̱ñequë paji'i.
42003002	Maija'quë huë'e ñacaicohua'i ëjaohua'i cato Anás cui'ne Caifás paë'ë. Ja̱ohua'i pa'i mu'seña Maija'quëpi Zacarías mamaquë Juanna capi, cue̱ne yejare pa'ina.
42003003	Juan cato Jordán tsiaya quë'roja̱'a sai si'a hue̱'ña pa̱i pa'icohua'ire capi: Ja̱'në co'aye cuasase'ere je̱oni po̱nëñe pa'iji. Po̱nëni oco dosicohua'ini Maija'quëpi mësaru co'aye yo'ose'ere sa̱i de'huaja̱'quë api. Ja̱je yëhuopi.
42003004	Tsoe ja̱'rë Maija'quë caye quëacaiquë Isaíaspi toyaquë pa'ise'eje̱ cui'ne ja̱pi ti̱'api, i̱ toyase'e caji: Cue̱ne yejapi pa̱i cui'neje asa cua̱ñoji, Ne de'huajë̱'ë, mai Ëjaë ma'are. Nuñerepa ma'a necaijë̱'ë, i̱ cu'i hue̱'ña.
42003005	Yo'cohuë pa'ise'ere ne ti̱më ja̱'ñe a'ë. Jai cu̱ti cui'ne a'ri cu̱ti pa'ise'ere nui yejarepa ne ja̱'ñe a'ë. Nui ma'aña peose'ere nui ma'aña de'huaye a'ë. Dea pë̱a quë'i ma'aña pa'ise'ere nui yeja ne ja̱'ñe a'ë.
42003006	Ja̱ maca Maija'quë pa̱ire huasoye si'a pa̱i ñaja'cohua'i a'ë.
42003007	I̱te oco do cua̱ñoñu'u cajë pa̱ipi i̱ quë'rona daicohua'ire Juanpi capi: “¡A̲ña tsëcapë acohua'i! ¿Nepi mësarute quëare'ni, Maija'quë pë̱i nejoquëna, jëa ja̱'ñere?
42003008	Po̱nësicohua'i pani, po̱nësicohua'i yo'oyere yo'ojë̱'ë. Ja̱je yo'ojëna, ñani dosi'i. Abraham tsëcapë a'ë cama'pë pa'ijë̱'ë. Ja̱ caye ti̱'a ma'ñe a'ë. Maija'quëpi yëni iye quë̱na pë̱aje Abraham tsëcapëre neñe pa'iji.
42003009	Tsu̱'upo tsoe ne de'huasicoa, so̱quë ñëa cue̱ja'core. Si'a so̱quë ñëa de'oye quë̱i ma'ñe cato cu̱eni toana ëocoa. Maija'quë tsu̱'upoje̱ pa'i.”
42003010	Ja̱ maca pa̱ipi i̱te se̱teña: “¿Ja̱je pa'ito i̱quere neja'cohua'i a'ni?”
42003011	Se̱jëna, Juanpi sehuopi: “Caya ju'i ca̱ña paquë pani te'ore i̱siye pa'iji, ti peoquëna. A̲iñe paquë pani peoquë ja̱'re co̱ni a̱iñe pa'iji, te'e.”
42003012	Pa'i do'i curiquë se̱cohua'ije̱ oco do cua̱ñoñu'u cajë daisicohua'ipi pa'ijë Juanre se̱i'ë: “¿Ye'yaquë, i̱quere yëquë neja'cohua'i a'ni?”
42003013	Se̱jëna, Juanpi capi: “Cua̱ñese'e caye pa'ina, jerepa curiquë se̱ma'pë pa'ijë̱'ë.”
42003014	Soldado pa'icohua'ipi i̱te se̱teña: “Cui'ne yëquë, ¿i̱quere neja'cohua'i a'ni?” Cajëna, sehuopi: “Tutu yo'ojë sioma'pë pa'ijë̱'ë, yecohua'i payere. Coa coso do'ire tsioma'pë. Cui'ne mësarute sa̱iñere ti̱'api cuasajë pa'ijë̱'ë, sihuani.”
42003015	Juanni Cristo pa'ima'quë cuasajë pa̱i utehuë. I̱ a'ë caquëna, asañu'u cajë.
42003016	Cuasajëna, Juanpi capi: “Ocopi doyë, mësarute. Ja̱ yë'ta'a yë'ë jeteyo'je daija̱'quë api, yë'ë jerepa de'oquëpi. I̱ jo'yaë i̱ zapato joyecaiquë yë'ëre tëto saisiquë api. Yë'ë jerepa teaye pa'i a'ë. Ja̱ë cato doja̱'quë api, Maija'quë joyopi cui'ne toapi.
42003017	Tsoe pala ca̱jiji, trigo jëoquë i̱ti ca̱se'e de'huaquë ja'ose'e huahueja̱'core. I̱ti ca̱re pase'e i̱ de'hua hue̱'ñana de'huaquë ja'ose'e toa ti yayama'cona ëoja̱'quë api.”
42003018	Ñeje caquë pa̱ire de'o coca yëhuoquë cui'ne jaiye yequeje̱ Juan quëapi.
42003019	Cui'ne Herodes pa̱i ëjaëpi yo'jei Felipe nëjo Herodíasni jioni paquëña. Ja̱je yo'o ma'ñe a'ë caquë cui'ne i̱ yeque co'aye yo'ose'ena co̱ni yëhuopi, Juan.
42003020	Ja̱je quëaquëta'are Herodespi i̱ caye asama'ë. Ja̱ yë'ta'api yeque co'aye yo'o co̱quë Juanre co'a pa̱ire co hue̱'ñana copi.
42003021	Ja̱ yë'ta'a co cua̱ñoma'quëpi Juan oco doquë pa'ina, Jesuje̱ do cua̱ñosiquë paji'i, cui'ne i̱pi Maija'quëre se̱ maca ma'tëmopi ja̱ca saiona.
42003022	Maija'quë joyopi su'teje̱ pa'ipi i̱na nëca meni pa̱ije ñajëna, ja̱ maca yë'ose'e ma'tëmopi jutapi, ñeje: “Më'ë a'ë, yë'ë mamaquërepa. Më'ëni ai sihuaquë pa'iyë.”
42003023	Jesús treinta o̱metëca paquëpi Maija'quë co'amañarepa ne huëopi. Pa̱i caye cato José mamaquë paji'i.
42003024	José paji'i, Elí mamaquë. Elí paji'i, Matat mamaquë. Matat paji'i, Leví mamaquë. Leví paji'i, Melqui mamaquë. Melqui paji'i, Jana mamaquë. Jana paji'i, José mamaquë.
42003025	José paji'i, Matatías mamaquë. Matatías paji'i, Amós mamaquë. Amós paji'i, Nahúm mamaquë. Nahúm paji'i, Esli mamaquë. Esli paji'i, Nagai mamaquë.
42003026	Nagai paji'i, Maat mamaquë. Maat paji'i, Matatías mamaquë. Matatías paji'i, Semei mamaquë. Semei paji'i, José mamaquë. José paji'i, Judá mamaquë.
42003027	Judá paji'i, Joana mamaquë. Joana paji'i, Resa mamaquë. Resa paji'i, Zorababel mamaquë. Zorobabel paji'i, Salatiel mamaquë. Salatiel paji'i, Neri mamaquë.
42003028	Neri paji'i, Malqui mamaquë. Melqui paji'i, Adi mamaquë. Adi paji'i, Cosam mamaquë. Cosam paji'i, Elmodam mamaquë. Elmodam paji'i, Er mamaquë.
42003029	Er paji'i, Josué mamaquë. Josué paji'i, Elizer mamaquë. Elizer paji'i, Jorim mamaquë. Jorim paji'i, Matat mamaquë.
42003030	Matat paji'i, Leví mamaquë. Leví paji'i, Simeón mamaquë. Simeón paji'i, Judá mamaquë. Judá paji'i, José mamaquë. José paji'i, Jonán mamaquë. Jonán paji'i, Eliaquim mamaquë.
42003031	Eliaquim paji'i, Melea mamaquë. Melea paji'i, Mainán mamaquë. Mainán paji'i, Matata mamaquë. Matata paji'i, Natán mamaquë.
42003032	Natán paji'i, David mamaquë. David paji'i, Isaí mamaquë. Isaí paji'i, Obed mamaquë. Obed paji'i, Booz mamaquë. Booz paji'i, Salmón mamaquë. Salmón paji'i, Naasón mamaquë.
42003033	Naasón paji'i, Aminabab mamaquë. Aminabab paji'i, Aram mamaquë. Aram paji'i, Esrom mamaquë. Esrom paji'i, Fares mamaquë. Fares paji'i, Judá mamaquë.
42003034	Judá paji'i, Jacob mamaquë. Jacob paji'i, Isaac mamaquë. Isaac paji'i, Abraham mamaquë. Abraham paji'i, Taré mamaquë. Taré paji'i, Nacor mamaquë.
42003035	Nacor paji'i, Serug mamaquë. Serug paji'i, Ragau mamaquë. Ragau paji'i, Peleg mamaquë. Peleg paji'i, Heber mamaquë. Heber paji'i, Sala mamaquë.
42003036	Sala paji'i, Cainán mamaquë. Cainán paji'i, Arfaxad mamaquë. Arfaxad paji'i, Sem mamaquë. Sem paji'i, Noé mamaquë. Noé paji'i, Lamec mamaquë.
42003037	Lamec paji'i, Matusalén mamaquë. Matusalén paji'i, Enoc mamaquë. Enoc paji'i, Jared mamaquë. Jared paji'i, Mahalaleel mamaquë. Mahalaleel paji'i, Cainán mamaquë.
42003038	Cainán paji'i, Enós mamaquë. Enós paji'i, Set mamaquë. Set paji'i, Adán mamaquë, cui'ne Adán paji'i, Diusu mamaquë.
42004001	Maija'quë joyo i̱ni pa'ina, Jordán tsiayapi co'iquëna, Maija'quë joyopi sapi, cue̱ne huesësi yejana.
42004002	Ja̱rote cuarenta mu'seña a̱o ti a̱ima'ë pa'ina, jeteyo'je a̱o ëaye nëi maca
42004003	huatipi i̱te neñasi'i, caquë capi: “Maija'quë mamaquë sëte iye quë̱na përe cua̱ñejë'ë, pan pë de'oja̱co.”
42004004	Caquëna, Jesupi i̱te capi: “Toyase'e caji, Coa a̱ose'e a̱i pa'iye peoji, pa̱i. Peoquëna, ai jerepa si'aye Maija'quë ca cocare de'oye sehuocaiye pa'iye pa'iji.”
42004005	Ja̱ jeteyo'je huatipi sapi, ai cu̱tihuëna. Sani iye yeja pa'iyere te'epi esa i̱ñopi si'aye, pa̱ire cui'ne i̱ote pa'iyeje̱.
42004006	I̱ñoni huatipi i̱te capi: “Yë'ëpi më'ëre si'a iye tutu, cui'ne iye jai yejaña de'o co'amaña i̱sisi'i. Yë'ëna i̱sise'e a'ë, si'aye iye. Ja̱je pa'ina, yë'ë yëyeje̱ i̱siye pa'iji, yë'ë i̱siye yëquëna.
42004007	Më'ëpi do're ja'runi yë'ëni se̱quë pa'ito më'ë tse̱ pasipi.”
42004008	Jesupi i̱te sehuopi: “Yë'ë quë̱no maca pa'ima'ë pa'ijë̱'ë, Satanás. Saijë̱'ë. Toyase'e caji: Se̱jë'ë, më Ëjaë Diusuni cui'ne i̱se'ere necaijë̱'ë.”
42004009	Ja̱ jeteyo'je huatipi Jerusalén daripëna sani Maija'quë huë'e jetena mëani capi: “Maija'quë mamaquërepa pani ti̱to sa to̱mejë'ë, iye macapi yejana.
42004010	Toyase'e caji: Maija'quëpi i̱ hui̱ñaohua'ire cua̱ñeina, më'ëre ñacaija̱'cohua'ire.
42004011	Më'ëpi to̱mequëna, i̱ohua'i jë̱ñapi tse̱aja'cohua'i a'ë, Quë̱na pë̱ana më nëcañoa a'si nema'quëni cajë.”
42004012	Caquëna, Jesupi i̱te sehuopi: “Yequeje̱ toyase'e caji: Më'ë Ëjaë Diusure neñama'ë pa'ijë̱'ë.”
42004013	Caquëna, huati Jesure si'aye neñani yo'o jujani, tsoe maca je̱oni saji'i.
42004014	Je̱o saquëna, Jesupi Galileana co'ipi, Maija'quë joyo tutu ti̱mësiquëpi. Ja̱je pa'ina, pa̱i i̱ pa'iyere quëajëna, ja̱ yejaña pa'icohua'i asahuë.
42004015	Pa̱i dari ñape tsi'si huë̱'ña pa'iyena ye'yaquë pa'ina, si'ahua'i i̱te de'oquëre papi cajë sihuahuë.
42004016	Ja̱ maca Jesús Nazaretna saji'i, i̱ ai de'osi daripëna. Huajë mu'se ti̱'aëna, pa̱i tsi'si huë'ena cacani ja'rupi. Ja̱je i̱ si'anë yo'oye sëte. Ja'rusipi Maija'quë coca pëpë ñasi'i caquë huëni nëcapi.
42004017	Nëcaquëna, Isaías Maija'quëre quëacaiquë toyaquë pa'ise'ere i̱siëña. I̱ti maca aquëpi i̱siquëna, hui'yoquë ti̱'api, ñeje toyase'e pa'i hue̱'ñare:
42004018	Mai Ëjaë joyopi yë'ëni pa'iji. Ja̱je pa'ina, yë'ëna de'o cocare i̱sipi, caraja̱icohua'ina quëa ja̱'ñere. Cui'ne ai oicohua'ire yëhuo huasoja̱'quë a'ë. Tse̱a cua̱ñosicohua'i pa'icohua'ire quëa huasoja̱'quë a'ë. Cui'ne ñama'cohua'ini ñacohua'ire neja'quë a'ë. Co'aye yo'ojëna, ai yo'ojë pa'icohua'ini de'o pa'iye i̱sija̱'quë a'ë.
42004019	Mai Ëjaë oi necai tëcahuëre pa̱ipi asaja̱'cohua'i a'ë caquë yë'ëre jëjo daopi.
42004020	Ja̱je Jesús ña tëjini tëoni pa̱i tsi'si huë'e co̱caiquëna, i̱sini ja'rupi. Ja̱ maca si'ahua'i ai ñahuë, i̱se'ere, pa̱i tsi'si huë'ere tsi'sicohua'i.
42004021	Ñajëna, i̱ohua'ire je̱'nërepa ca huëopi: “Yure iye mu'se ti̱'api, iye toyase'e caye mësaru asa maca.”
42004022	Si'ahua'i Jesús de'oquë api cajë i̱ case'ere merepa de'oye caëna, cajë ai cuasajë sa̱'ñe cahuë: “¿Iquë coa José mamaquë api, pa'ima'quë?”
42004023	Jesupi capi, ja̱ohua'ire: “Jujuquë sëte co'ye jujujë̱'ë, caja̱'cohua'i a'ë. Casicohua'ipi yequeje̱ caja̱'cohua'i a'ë. Capernaum yejana yo'ose'eje̱ yure i̱ño më'ë yejare pana yo'ojë̱'ë, yëquë asase'eje̱.”
42004024	Ja̱ maca ai se̱ña maca ca saoquë cui'ne capi: “Nuñerepa cayë. I̱ ai de'o sito pa'icohua'i caye Maija'quëre quëacaiquëre te'ije̱ de'oyerepa sihua cua̱ñosiquë peopi.
42004025	Maija'quëre quëacaiquë Elías pa'i mu'señare Israel pa̱i hua'jeohua'i jai pa̱i paë'ë. Ja̱ mu'seña tres o̱metëca jerepa ocoma'ëna, si'a yeja pa'icohua'i a̱o ëa ju̱'ijë ai yo'ohuë.
42004026	Ja̱je ai yo'ojëta'are Maija'quëpi Elíasre Israel pa̱i hua'jeohua'ire jëjo saoye pa̱pi. Paquë Sareptare hua'jeo pa'ico quë'rona jëjo saopi, Sidón yejana.
42004027	Cui'ne Maija'quëre quëacaiquë Eliseo pa'i mu'señaje jai pa̱i Israel pa̱i ja̱'ju dahuë ju̱'icohua'i paë'ë. Pa'ijëta'are te'ireje̱ jujucaiye pa̱pi. Paquë Siria yeja aquë Naamánni jujucaji'i.”
42004028	Ja̱je caquëna, asani tsi'sisicohua'ipi ai pë̱ti huëohuë.
42004029	Ja̱ maca huëni nëcani Jesure tse̱ani pa̱i daripë peo hue̱'ña hue'sena etoni sahuë, cu̱ti sa̱'nihuëre pana. Ja̱ropi jëjo to̱ñu'u cajë. I̱ti cu̱tihuëre pa̱i pa'i daripë paji'i.
42004030	Ja̱je jëjo to̱ñu'u cajë sasicohua'ita'are Jesús i̱ohua'i jopoja̱'a etani saji'i.
42004031	Ja̱ maca Jesús saji'i, Capernaumna Galilea yeja daripëna. Ja̱rona sani huajë mu'seña pa̱ire ye'ya huëopi.
42004032	I̱ohua'ire ye'yayere asajë ai ñahuë. ¿Merepa ja̱je cua̱ñequë quëayeje̱ pa'yerepa quëaquë'ni? cuasajë.
42004033	Ja̱ro tsi'si hue̱'ñare paji'i, te'i ë̱më huati joyo hue'equë. Ja̱ëpi cuipi.
42004034	“Yëquëre yo'oma'ë. ¿Me nesi'quë yëquëre yo'oquë'ni, Jesús Nazaret aquë? ¿Nejosi'quë daiquë? Më'ëre yë'ë ñañë. Më'ë cato Maija'quë mamaquë, de'oquëre pa'ë.”
42004035	Ja̱ maca Jesús co'a joyore capi: “Cama'ë. Ja̱ëte je̱oni saijë̱'ë.” Ja̱je ca maca co'a joyopi pa̱i ña hue̱'ñana co'aye neñe peoyerepa yejana ne ta̱oni eta saji'i.
42004036	Si'aohua'i ña quëquëni sa̱'ñe i̱ohua'ija̱'a cahuë: “¿I̱que yë'o a'ni, ja̱ jerepa pa'ye iye? Cua̱ñequëna, huatiohua'ije̱ i̱te sehuojë etayë.”
42004037	Ja̱je yo'oquëna, pa̱ipi Jesús yo'oye ayere ja̱ yeja si'a hue̱'ña quëaroja̱teña.
42004038	Ja̱ maca Jesús tsi'si huë'epi etani Simón huë'ena cacapi. Ja̱rote paco'ë, Simón huao su̱ña dahuë ai ju̱'icopi. Ja̱je pa'iona, Jesure jujucaijë̱'ë, cajë se̱i'ë.
42004039	Ja̱ maca Jesús su̱ña dahuë ju̱'iconi ñaquë su̱ña dahuëre pi'ra saouna, su̱ña dahuë peocopi huëni a̱ore neni a̱o.
42004040	Ë̲së cara mesi maca jai pa̱ire ju̱'icohua'ire dahuë, coa si'a ju̱'i dahuë quë'iohua'ire Jesuna. Dajëna, ju̱'icohua'ire i̱ jë̱tëpi pa̱i ñapere patoquëna, co'yahuë, si'aohua'i.
42004041	Ju̱'icohua'ire pa'isicohua'ipi huatiohua'i etajë Maija'quë mamaquëre papi cuijëna. Jesupi ja̱ cayere ë̱sepi, tsoe i̱ohua'ipi Maija'quë jëjo daoquë Cristo api asa do'ire.
42004042	Jesús nea hue̱'ñarepa pa̱i peo hue̱'ñana saquëna, saima'quëni cajë co'ejë ti̱'ahuë.
42004043	Ti̱'asi maca Jesupi capi, ja̱ohua'ire: “Quëaye pa'iji, de'o coca Maija'quë pa'i te̱'te ayere yequë pa̱i daripë̱aje. Ja̱re caquë jëjo daosiquë a'ë.”
42004044	Ja̱je Jesús cu'i quëaroja̱ji'i, Galilea tsi'si huë̱'ñana.
42005001	Jesús Genesaret Jaira të̱'tëpare pa'i quëaquëna, jai pa̱i qui'iyerepa Maija'quë coca asañu'u cajë dateña.
42005002	Daijëna, Jesupi caya yohuë, peo huë̱api huahuaquëna, ñapi. I̱ti yohuë acohua'ipi yo'e nëare tsoa to̱ñu'u cajë tu̱mareña.
42005003	Ñani ja̱ maca Jesús yohuëna aya mëji'i. I̱ aya mëisi yohuë Simón tse̱ paco'ë. Ja̱ maca capi, a'ri maña so'ona jëjo sao huahuojë̱'ë, yohuë. Huahuojëna, ja'runi ñu'i Jesús pa̱ire ye'ya huëopi.
42005004	Ye'ya tëjini Simónre capi: “Hua'i pa'i hue̱'ñana yohuëja̱'a sani mësaru yo'e nëapi hua'ire neñu'u.”
42005005	Simónpi sehuopi: “Ye'yaquë, si'a ñami te'e hua'ireje̱ neñe peoyerepa ai yo'ohuë, nema'pë. Ja̱je pa̱sicohua'ita'a më'ëpi cua̱ñeñe sëte hua'i yo'erë je̱o dëosi'i.”
42005006	Cani je̱o dëosi maca hua'ipi airepa ti̱mërena, hua'i yo'erëpi tëi huëo.
42005007	Ja̱ maca yequë yohuëre cajeohua'i pa'icohua'ire jë̱ñapi soihuë. Soina, dani si'ahua'i caya yohuë̱a ea tete macarepa aya ti̱mëhuë.
42005008	Ja̱ maca Simón Pedro iyere ñani do're ja'runi Jesure capi: “Saijë̱'ë, Ëjaë, yë'ë quë̱no maca pa'ima'ë. Yë'ë co'aye yo'oquë a'ë.”
42005009	Coa quëquë huesëni ja̱je caquëna, i̱ ja̱'re co̱ni pa'icohua'ije̱ hua'ire nese'ere cuasajë ai quëquëhuë.
42005010	Cui'ne, Zebedeo mamajë Jacobo cui'ne Juan, Simón cajeohua'ije̱ quëquë huesësicohua'i paë'ë. Ja̱je quëquëjëta'are Jesús capi, Simónre: “Ca'rama'ë pa'ijë̱'ë. Më'ë yurepi pa̱ire yo'ecaiquë pa'ija̱'quë a'ë.”
42005011	Ja̱ maca yohuë̱are të̱'tëpana sani je̱oni Jesús ja̱'re saë'ë.
42005012	Jesús pa̱i daripëre pa'ina, te'i pa̱i ja̱'ju dahuë ju̱'iquëpi ti̱tani Jesure ñani i̱ tsiapi yejare pana se̱meni se̱ji'i. Ñeje caquë: “Ejaë, më'ëpi yë'ëre jujuye yëni jujujë̱'ë. Yë'ë ju̱'i dahuë.”
42005013	Ja̱ maca Jesús i̱ jë̱tëpi patoquë capi: “Yë'ë jujucaiyë.” Caquëna, ja̱re i̱ti macapi ja̱'ju dahuë peoquë de'opi.
42005014	Ja̱ maca Jesús i̱te capi: “Quëama'ë pa'ijë̱'ë, pa̱ire. Coa Maija'quë huë'e ñacaicohua'ise'ere sani i̱ñojë'ë. I̱ñoni më'ë co'ayere tsoa to̱quë yo'o do'ire i̱sijë̱'ë, Moisés cua̱ñequë pa'ise'ere. Ja̱je yo'oquëna, si'a hua'i më'ë ju̱'iquë pa'isiquëpi de'oquë po̱nëni yo'oye ñaja'cohua'i a'ë.”
42005015	Ja̱je pa'iquëta'are Jesús yo'oyepi jero sa'ana jai saji'i. Ja̱je pa'ina, jai pa̱i i̱ caye asañu'u cajë daijëna, ju̱'icohua'ije̱ daë'ë, juju cua̱ñoñu'u cajë.
42005016	Ja̱je yo'ojëna, Jesús pa̱i peo hue̱'ñana sai Maija'quëre se̱ji'i.
42005017	Jesupi ye'yaquëna, ja̱rote ja'rusicohua'ipi ñuë'ë. Fariseo acohua'i cui'ne cua̱ñese'e ye'yacohua'i co̱ni, Galilea yejare si'a hue̱'ña pa'icohua'ipi daisicohua'i paë'ë. Pa'ijëna, yecohua'ipi Judeapi cui'ne Jerusalénpi daisicohua'ije̱ paë'ë. Pa'ijëna, Jesupi paji'i, Maija'quë tutu ju̱'icohua'ire jujucaiye.
42005018	Paquëna, yo'oye peoquëpi ju̱'iquëni ca̱i saihuëna o̱asiquëni cua̱ijë Jesús pa'i hue̱'ña co̱areña, ñajaquë cajë.
42005019	Dajëta'are caca hue̱'ñapi jai pa̱i ti̱mësico pa'i do'ire cacaye pa̱jë ña jujani huë'e jeteja̱'a mëni peo coje tëteni ju̱'iquëre pa̱i jopoja̱'a meñe casahuë, Jesús ña hue̱'ña ca̱i saihuëna o̱asiquëni.
42005020	Ja̱ maca Jesús i̱ohua'ipi i̱te jujuquë api cuasayere ñani ju̱'iquëre capi: “Më'ë co'aye yo'ose'ere sa̱i de'huacaiyë.”
42005021	Ja̱je caquëna, asani cua̱ñese'e ye'yacohua'i cui'ne fariseohua'i cuasa huëoreña: “Pa̱ipi yequë co'aye yo'ose'ere sa̱i de'huacaiye peoji. Ja̱re Maija'quëse'e sa̱i de'huacaiye pa'iji. ¿I̱quei'ni, iquë ja̱ jerepa Maija'quëre cue'cuequë caquë?”
42005022	Jesupi ja̱je cuasajëna, ñani capi: “¿Me yo'ojë ja̱je cuasaye'ni?
42005023	Co'aye yo'ose'ere sa̱i de'huaye cui'ne iquëre jujucaiye pa̱i cato yo'o ti̱'a ma'ñe a'ë. A̲'jiñe yo'oye peoji.
42005024	Ja̱je pa'ito de'oji. I̱ñosi'i, mësarute. Yë'ë Pa̱i Mamaquëpi te'ipi iye yeja cua̱ñequëre papi co'aye yo'ose'ere sa̱i de'huacaiquë pa'iyë.” Ja̱je se cani ju̱'iquëre capi: “Më'ëni cayë, huëijë̱'ë. Më u̱icore i̱ni më'ë huë'ena saijë̱'ë.”
42005025	Caquëna, ja̱ macarepa i̱ti ju̱'iquë pa'isiquëpi ja̱ohua'i ñajëna, huëni nëcani i̱ u̱isicore se de'huani Maija'quëre sihuaquë caquë saji'i, i̱ huë'ena.
42005026	Saina, si'ahua'i ña quëquëni Maija'quëre sihuajë careña. “Yurena ñahuë, pa̱ije yo'o ma'ñere yo'oye.”
42005027	Iye yo'osi jeteyo'je Jesús etaquë Leví hue'equëre ñapi, pa'i do'i sa̱i hue̱'ñare ñu'i curire se̱ina, ñani capi: “Tuijë̱'ë, yë'ëni.”
42005028	Ja̱ maca Leví i̱ yo'oye si'aye se je̱oni Jesús ja̱'re co̱ni saji'i.
42005029	Ja̱ jeteyo'je Leví jai fiesta nepi, i̱ huë'ena, Jesuni sihuaquë. Ja̱rote cui'ne jai pa̱i pa'i do'i se̱cohua'i cui'ne yecohua'i co̱ni a̱i saihuëna ja'rusicohua'ipi paë'ë.
42005030	Pa'ijëna, ñani fariseohua'i cui'ne cua̱ñese'e ye'yacohua'i Jesure ye'yecohua'ipi de'oye yo'oma'cohua'i a'ë, cuasajë sa̱ñope ca huëojë careña: “¿Me yo'ojë mësaru pa'i do'i se̱cohua'i ja̱'re cui'ne co'aye yo'ocohua'i ja̱'re co̱ni a̱ijë cui'ne u̱cuye'ni?”
42005031	Cajëna, asani Jesupi sehuopi: “De'oye pa'icohua'i cui'ne huajëcohua'i jujuquëre co'eye pa̱ñë. Ja̱je pa'ina, ju̱'icohua'ipi co'ecohua'i a'ë, jujuquëre.
42005032	Ja̱ do'ire de'ocohua'ini soisi'i caquë, daisiquë peoyë. Co'acohua'ini soisi'i caquë daisiquë a'ë, ja̱ohua'ipi ja̱'rë yo'ose'e je̱oni po̱nëjajë caquë.”
42005033	Caquëna, i̱ohua'ipi Jesure se̱teña: “Juanre ye'yecohua'i yo'oye sëte a̱ima'pë Maija'quëre ai se̱jë yo'oyë, cui'ne fariseo ye'yecohua'ije̱. ¿Me yo'ojë më'ë ye'yacohua'ise'e si'anë a̱ijë cui'ne u̱cujë pa'iye'ni?”
42005034	Cajëna, Jesupi sehuopi: “¿Hueja a̱o a̱ija'cohua'ire soisicohua'ire a̱ima'pë pa'ijë̱'ë cacohua'i a'ni, mësaru, huejaquëpi i̱ti macare co̱ni pa'ito?
42005035	Ja̱je pa'iquëta'are yequë mu'se huejaquëre yë'ëre sioye pa'iji. Ja̱ maca huejaquëpi peoëna, a̱o a̱ima'pë pa'ija̱'cohua'i a'ë.”
42005036	Cui'ne quëa i̱ñopi, i̱ohua'i ñañena co̱ni ñeje: “Yecohua'ije̱ huajë ju'i ca̱re tëani ai ju'i ca̱re sëoma'cohua'i a'ë. Ja̱je yo'ocohua'i pani coa huajë ju'i ca̱re nejoñë. Cui'ne huajë ca̱ ca̱tipëpi ai ju'i ca̱na sëosicohua'i pa'ito te'oje̱ pa'io ña cua̱ñoñe pa̱ji.
42005037	Ja̱re cui'ne pa'iji. Cuiya'i co̱no doye peoji, ai ca̱'nihuë de'huasicona. Ja̱je ai ca̱'nihuëna huajë cuiya'i co̱no doto yete saiye pa'iji. Ja̱je yete saina, si'aye nejoñe pa'iji, cuiya'i co̱no cui'ne ca̱'nihuë de'huasi topëje̱ nejoñe pa'iji.
42005038	Ja̱je pa'ina, huajë cuiya'i co̱no doye pa'iji, ja̱re cui'ne huajë ca̱'ni topëna. Ja̱je huajëyese'e pa'i de'oye quëcoja̱'coa.
42005039	Ja̱je pa'ina, o'sasi co̱no u̱cucohua'ije̱ huajë co̱no u̱cuye pa̱ñë, o'sasi co̱no ai de'oye a'ë, cajë.”
42006001	Te'e huajë mu'se Jesús ta̱ sitoja̱'a saina, i̱re ye'yecohua'ipi trigo tsa̱'ña tëajë saë'ë. Yo'oni jeteyo'je jë̱ñapi i̱ti ca̱se'e po'tejë a̱ë'ë.
42006002	Ja̱je yo'ojëna, fariseo acohua'ipi ñani se̱i'ë: “¿Moisés cua̱ñese'e caji huajë mu'se yo'oye peoji. Ja̱je pa'iquëta'are me neñu'ju yo'oye'ni?”
42006003	Cajëna, Jesupi sehuopi: “¿Ñama'cohua'ini David cui'ne i̱ cajeohua'i co̱ni a̱o ëa ju̱'ijë yo'ose'e?
42006004	Maija'quë huë'e ñacaicohua'ise'e Maija'quëna i̱sise'ere a̱o a̱iñere a̱o ëa ju̱'i Maija'quë huë'ena cacani a̱ore i̱mani a̱i cui'ne i̱ ja̱'re pa'icohua'ireje̱ a̱opi.”
42006005	Cui'ne capi, ja̱ohua'ire: “Pa̱i Mamaquëre papi tutu payë, huajë mu'se pa'itoje̱ cua̱ñeñe.”
42006006	Yëquë huajë mu'se Jesús pa̱i tsi'si huë'ena cacani, ye'ya huëoquëna, ja̱rote paji'i, te'i ë̱më ëja të'hui jë̱tëre cue̱nesicore hue'equë.
42006007	Pa'ina, cua̱ñese'e ye'yacohua'i cui'ne fariseohua'i co̱ni cuasahuë. Jesupi huajë mu'sere jujuquëna, ñani i̱te sa̱ñope cañu'u cajë utejë ñahuë.
42006008	Ja̱je cuasaye ñaquëta'a cue̱nesi jë̱të hue'equëre capi: “Huëijë̱'ë. Huëni ja̱ maca jopore pare nëcajë̱'ë.” Caquëna, huëni nëcapi.
42006009	Ja̱ maca Jesús yecohua'ire capi: “Se̱si'i, mësarute te'ore. ¿I̱quepi de'oquë'ni, huajë mu'se yo'oye, de'oye panita'a co'aye? ¿Pa̱ire huasoye panita'a pa̱ire coa nejoñe?”
42006010	Ja̱ maca si'ahua'ire se̱ña të'ija̱ni Jesús capi, ju̱'iquëre: “Më jë̱tëre mëajë'ë.” Caquëna, i̱ case'eje̱ yo'opi. Yo'oquëna, i̱ jë̱të cue̱nesico pa'isico de'oco paco'ë.
42006011	Ja̱je yo'oquëna, ñani yecohua'i ai pë̱ti ëaye ñajë ca huëohuë, sa̱'ñe i̱quepi Jesure sa̱ñope ne'ñe pa'ioni cajë.
42006012	Ja̱ mu'seña Jesús Maija'quëre se̱si'i caquë saji'i, ai cu̱tihuë. Ja̱ropi si'a ñami Maija'quëre se̱ji'i.
42006013	Ñata to̱mesi maca i̱ ye'yacohua'ire soini doce pa'iohua'i i̱ ja̱'re pa'icohua'ire hue'yopi, jëjo daocohua'ire.
42006014	Ja̱ohua'i cato paë'ë: Simón, ja̱re ja̱ëni se hue'yo co̱siquë paji'i, Pedro. Cui'ne i̱ yo'jei, Andrés paji'i. Jacobo, Juan, Felipe, Bartolomé,
42006015	Mateo, Tomás, cui'ne Alfeo mamaquë Jacobo paji'i. Simón Cananista tsëcapë aquë paji'i.
42006016	Judas Jacobo yo'jei paji'i. Cui'ne yequë Judas Iscariote Jesure yehuoja̱'quëje̱.
42006017	Jesús ai cu̱tihuëpi i̱ ye'yacohua'i ja̱'re co̱ni cajequëpi perepë yejana pëapi. Ja̱rote jai pa̱i paë'ë. Si'a hue̱'ña acohua'i, yecohua'ipi Judea cui'ne Jerusalén cui'ne jai tsiaya të̱'tëpa Tiro cui'ne Sidón quë'ro acohua'i daisicohua'i paë'ë, Jesús cayere asañu'u cajë cui'ne i̱ohua'i ju̱'i dahuëre jujucaija̱quë cajë daisicohuaipi.
42006018	Huati yo'oquëna, ai yo'ojë pa'icohua'ipi juju cua̱ñosicohua'i de'ohuë.
42006019	Si'a pa̱i Jesure patosicohua'ipi i̱ tutupi si'ahua'i co'yasicohua'i paë'ë. Jujusicohua'ire ñani pato do'ire si'ahua'i yëhuë, patoye.
42006020	Ja̱ maca Jesús i̱ ye'yacohua'ire ñani capi: “Sihuacohua'i pa'ijë̱'ë, mësaru teaye pa'iohua'i, Maija'quë te̱'tena de'oye cacani paja̱'cohua'i a'ë.
42006021	Sihuacohua'i pa'ijë̱'ë, mësaru a̱o a̱i ëa ju̱'icohua'ipi jeteyo'je si'aye ti̱'aja'cohua'ipi. Sihuacohua'i pa'ijë̱'ë, oicohua'i pa'isicohua'ipi jeteyo'je soja̱'cohua'ipi.
42006022	Pa̱i Mamaquëre tui do'ire pa̱ipi mësarute pë̱ijë coejë i̱ohua'i quë'rore etojë cue'cueye pa'iji. Ja̱je yo'oto sihuajë̱'ë, yë'ëre tui do'ire.
42006023	Ja̱je yo'ojëna, ai sihuajë̱'ë, ma'tëmona mësarute caquë de'huacaisi co'amañare jerepa paja̱'cohua'ipi. Mësarute co'aye yo'oyeje̱ pa'ye yo'oa̱'huë'ë, Maija'quë tsoe hue̱'ña quëacaicohua'ire.
42006024	Ja̱je pa'iquëta'are jaiye yure co'amaña pajë sihua to̱sicohua'ireta'a, sihuaye peoja̱'coa.
42006025	Teayerepa mësarureta'a yure a̱o a̱ni ti̱mëni sihuajë pa'isicohua'ire jeteyo'je a̱o ëa ju̱'iñe pasipi. Teayerepa mësaru yure so huajëjë pa'isicohua'ireta'a jeteyo'je oiye pasipi.
42006026	Teayerepa mësaru pa'iye'ni si'a pa̱i de'o pa̱ire pa'ë cajëna, pa'icohua'i maña. Tsoe acohua'ije̱ ja̱je cui'ne de'ocohua'i a'ë ca'a̱huë'ë, Maija'quë jëjo daocohua'ije̱ pa'icohua'ita'a coa cosocohua'ini.
42006027	Ja̱je pa'iquëta'are mësaru yë'ëre asacohua'ire cayë: Oijë̱'ë, mësarute sa̱ñope cacohua'ire. De'oye yo'ocaijë̱'ë, mësarute coecohua'ire.
42006028	De'oye pa'i ja̱'ñere cacaijë̱'ë, mësaruni sa̱ñope ai yo'o ja̱'ñere de cacohua'ini. Se̱cacaijë̱'ë, mësarute tea ju̱'icohua'ireje̱.
42006029	Yecohua'ipi tsiana te'e te̱'te tëtoru yequë te̱'te tsiaje̱ nëocaijë̱'ë. Cui'ne yecohua'ipi më sësëquëna ju'iconi jioni sato huë'ehuë ju'icoreje̱ se i̱si saojë̱'ë.
42006030	Se̱cohua'i pa'ito i̱sijë̱'ë. Yeque më tse̱coni jiosicohua'i pa'ito, coa ñajë'ë, cui'naoni se̱ñe pa̱jë'ë.
42006031	Yecohua'ipi mësaruni de'oye yo'oja̱jë cuasayeje̱ pa'ye yecohua'ini se de'oye yo'ojë̱'ë, mësarupi.
42006032	¿Ja̱je pa'iquëta'are mësarupi mësarute oicohua'ise'ere oicohua'i pani, i̱quere de'oye yo'oye'ni? Co'ahua'ije̱ cui'ne sa̱'ñe oiyere yo'ocohua'i pani.
42006033	¿Ja̱je pa'ina, mësarupi mësarute de'oye yo'ocohua'ise'ere de'oye yo'oni i̱quere de'oye yo'oye'ni? Co'acohua'ije̱ cui'ne yo'oyere yo'oni.
42006034	¿Ja̱je mësarupi de'oye co'yocohua'ise'ere co'yoja̱'cohua'i a'ë cuasajë i̱sicohua'i pani i̱quere de'oye yo'oye'ni? Co'acohua'ije̱ co'yoja̱'cohua'i a'ë cuasajë yo'oyere yo'oni.
42006035	Ja̱je pa'iquëta'are mësaru cato oiye pa'iji, mësarute sa̱ñope yo'ocohua'ire. Ja̱ohua'ire de'oye yo'ojë i̱siye pa'iji, co'yoja̱'cohua'i a'ë cuasaye peoyerepa. Ja̱je yo'osicohua'ini ma'tëmo jaiye de'o co'amaña i̱siye pa'iji. Cui'ne mësaru pa'ija̱'cohua'i a'ë, Maija'quë Ëjaërepa mamajë, cui'ne i̱je oiquë api, co'acohua'ire cui'ne i̱ i̱siyere de'oji cama'cohua'ireje̱.
42006036	Ja̱je cui'ne mësaruje̱ oijë̱'ë, yecohua'ire, Maija'quë oiyeje̱.
42006037	Ja̱je pa'ina, co'acohua'i a'ë cama'pë pa'ijë̱'ë, yecohua'ire. Ja̱je pa̱jëna, Maija'quëje̱ mësarute co'acohua'i a'ë caye pa̱ja'quë api. Yecohua'ire nejoñe pa̱jë'ë. Ja̱je pa̱jëna, Maija'quëje̱ mësarute nejoñe pa̱sipi. Yecohua'i tayo yo'oyere sa̱i de'huacaijëna, Maija'quëje̱ mësaru tayo yo'oye sa̱i de'huacaija̱'quë api.
42006038	Yecohua'ire i̱sicohua'i pa'ijëna, Maija'quëje̱ mësarute i̱sisipi. I̱sija̱'quë api, i̱ topëna de'oye cuasa ti̱'acore pani. Dëso quiosiconi, ña'co quiosiconi, ti̱mësicore pani, mësaru yecohua'ire i̱siyeje̱ pa'ye Maija'quëje̱ i̱sija̱'quë api, mësarute.”
42006039	Jesupi ñeje yo'oyeje̱ pa'ye a'ë capi: “Ñama'quëpi yequë ñama'quëni sai saquë pa'ito cojena to̱meja'cohua'i a'ë, si'a jupë.
42006040	Ye'yecohua'ipi i̱ohua'ire ye'yaquëre tëto saisicohua'i peoyë. Ye'ye tëjinita'a ti̱'añe pa'iji, i̱ohua'ire ye'yaquëje̱ pa'iohua'i.
42006041	¿Me ja̱je pa'ito, më'ë yo'jei ñacoare ne'cua pa'icore se ñaquë casi'ni? ¿Më'ë ñacoare so̱quë tiro ja'iore papi ju'icore du'ru ñama'ë pa'ini?
42006042	Më'ë ñacoare pare so̱quë tiropi ju'iona ti ñama'ë pa'iquëpi me më'ë yo'jeire casi'ni: ‘Huau, më'ë ñacoare ne'cua ju'icore dutasi'i, nëocaijë̱'ë.’ De'oquëre pa'ë coa caquë yo'oquë maca. Më'ëpi du'ru macarepa më'ë ñacoare so̱quë tiro ju'iconi duta je̱ojë'ë. Jeteyo'je de'oye ñaquëpi më'ë yo'jeire ne'cua ju'icore dutacaiye pa'iji.
42006043	De'o so̱quë yëpi co'a ca̱ quë̱iñe peoji. Ja̱je cui'ne co'a so̱quë yëje̱ de'o ca̱ quë̱iñe peoji.
42006044	Ja̱je pa'ina, so̱quë ñëa ñape ñañe pa'iji, i̱ti quë̱iñena. Miu so̱quë yë pani quë̱iñe pa̱ji, co̱sa ca̱re. Ja̱je cui'ne miu pi̱si pani quë̱iñe pa̱ji, cuiya'i ca̱re.
42006045	Ja̱je pa'ina, de'o pa̱i pani caji, de'oyere, i̱ joyo de'oyepi pa'iyere. Cui'ne co'aquë pani co'ayere caji, i̱ joyo co'ayepi pa'iyere. Yë'opopi caji, joyo pa'iyepi etaquëna.
42006046	¿Me yo'ojë mësaru yë'ëre Ëjaë, Ëjaë cajëta'a yë'ë cayeje̱ ne ma'ñe'ni?
42006047	Quëasi'i, yë'ëna dani asacohua'ipi cui'ne yë'ë cayeje̱ yo'ocohua'i pa'iyere. Iyeje̱ pa'ye pa'iji.
42006048	Ja̱ohua'i cato ë̱më cu̱tihuëna nëconi huë'e nesiquëje̱ pa'i pa'iji. Tsiayapi co'jenije ti̱'ama'ëna ta̱iñe pa̱ja'quë api. De'o yejana nesi do'ire.
42006049	Ja̱je pa'iquëta'are asaquëta'a yë'ë case'eje̱ yo'oma'quëpi mejahuëna nëconi huë'e nesiquëje̱ pa'i pa'iji. Tsiaya co'jeni ai tutu tsa̱'ina ta̱iñe pa'iji.”
42007001	Jesús coca ca tëjini saji'i, Capernaum yejana.
42007002	Ja̱rote romano soldado pa̱i capitán i̱ jo'yaë i̱ oiquëre papi ju̱ni huesë tëjiquëre paquëpi paji'i.
42007003	Ja̱je pa'ina, capitánpi Jesure asani jëjo saopi, judío aiohua'i acohua'ini, dani i̱ jo'yaëre jujucaija̱'quëre se̱ni daja̱'cohua'ire caquë.
42007004	Ja̱ohua'i Jesure tsioja̱ni ai se̱ huëohuë, ñeje cajë: “Iye capitán de'oquë api, më'ëpi i̱te co̱cati'ñe pa'i a'ë.
42007005	Cui'ne judío pa̱ire oiquë api. Ja̱je yo'oquëpi pa̱i tsi'si huë'e sa̱icaina, mai se̱core nehuë.”
42007006	Ja̱je cajëna, Jesús asani i̱ohua'i ja̱'re co̱ni saji'i. Saijë i̱ huë'e ti̱'añe ja'i macare pa'ijëna, capitánpi jëjo daopi i̱ cajeohua'ire Jesure ñeje quëaja̱'cohua'ire: “Ëjaë, ai yo'oma'ë pa'ijë̱'ë. Ja̱je pa'ina, cayë yë'ë co'aquë huë'ena daima'ë pa'ijë̱'ë.
42007007	-
42007008	Yë'ë ëjaohua'i cua̱ñeñere yo'oquë pa'iquëpi yë'ë soldado pa̱ire meñe cua̱ñequëna, sehuocohua'ire payë. Ja̱je paquëpi yë'ëpi cayë, ja̱ohua'i aquëni: ‘Saijë̱'ë,’ caëna, saiji. Cui'ne yequëni ‘daijë̱'ë’ caru, daiji. Cui'ne yë'ë jo'yaëni: ‘ja̱re nejë'ë’ cua̱ñeru neji. Ja̱je më'ëpi co'yajë̱'ë cua̱ñeru, yë'ë jo'yaëpi co'yasipi asayë, yë'ë. Ja̱je pa'ina, daima'ë cua̱ñejë'ë, yë'ë jo'yaë co'yaja̱quë.”
42007009	Ja̱je case'ere asani Jesús ai sihuapi, ta̱'ñe caquëre papi pa'iquë'ni caquë. Ja̱je cuasani i̱te tuicohua'ire capi: “Ti ñama'ë paë'ë, Israel pa̱ipi ja̱je yë'ëre necaija̱'quë api cuasacohua'ire iquë yo'ose'eje̱ care paye.”
42007010	Ja̱ maca i̱ jëjo daosicohua'i huë'ena co'ini capitán jo'yaë tsoe co'yasiquëni ti̱'ahuë.
42007011	Iye yo'osi jeteyo'je Jesús saji'i, Naín hue'e daripëna. Saina, cui'ne i̱ ye'yacohua'i cui'ne jai pa̱i co̱ni saë'ë.
42007012	Pa̱i daripë eta sa'rona ja'ye ti̱'asi maca ju̱'isiquëni ta̱ñu'u cajë sacohua'ire ñapi. Jai pa̱i co̱ni saë'ë, i̱ti daripë acohua'ije̱. Pëca ja'quë ju̱quëna, hua'jeopi te'ire nëcoquëpi ju̱'isiquë paji'i.
42007013	Ja̱je saijëna, Ëjaëpi ja̱ote teaye ñani oi capi: “Oima'o.”
42007014	Ja̱ maca Jesús tsioja̱ni mahuëna patopi. Patoquëna, i̱ti sacohua'i nëcaja̱ë'ë. Ja̱ maca Jesús ju̱'isiquëni capi: “Po̱së, yë'ëpi cayë më'ëre, huëijë̱'ë.”
42007015	Caquëna, i̱ti ju̱'isiquëpi huëni ja'runi coca ca huëopi. Pëca ja'cona huëoni i̱sipi, Jesús.
42007016	Ja̱ maca iyere ñani si'ahua'i quëquëni Maija'quëre de'oquëre pa'ni sihuajë ca huëohuë ñeje: “Mai aquëpi Maija'quë quëacaiquë pa'iji, jerepa pa'ipi.” Cui'ne cahuë: “Maija'quëpi i̱ pa̱ire co̱casi'i caquë daji'i.”
42007017	Ja̱je Jesús yo'ose'ere Judea pa'icohua'i cui'ne Judea yeja niamoa pa'icohua'ije̱ asahuë.
42007018	-
42007019	Juanpi si'aye iye yo'ose'ere asapi, i̱te ye'yecohua'ipi quëajëna. Ja̱je asani daija̱'quë api ca nëosiquë ¿Cristorepa pa'ima'quë, panita'a ja̱ yë'ta'a yequëre uteye pa'iquë? cuasaquë i̱ ye'yacohua'ire cayahua'ire soini Jesús quë'rona jëjo saopi, se̱ni asaja̱'cohua'ire.
42007020	Jëjo saosicohua'ipi Jesús quë'rona ti̱'ani cahuë: “¿Cristo i̱ti daija̱'quë api ca nëosiquë pa'ima'quë më'ë? Pa̱nita'a ja̱ yë'ta'a ¿yequëre uteye pa'iquë? caquë Juan oco doquëpi yëquëre jëjo daopi.”
42007021	Sa ti̱'ajëna, Jesupi jai pa̱ire ju̱'icohua'ire cui'ne ai yo'ocohua'ire huati quë'iohua'ire eto saoquë, cui'ne ñama'cohua'ire jujuquë yo'opi.
42007022	Yo'oquëni se̱jëna, Jesupi sehuopi, ja̱ohua'ire: “Sani Juanre cajë̱'ë: Mësaru ñajë cui'ne asase'ere quëajë̱'ë, ñama'cohua'i pa'isicohua'i ñañere, cu'ima'cohua'i pa'isicohua'ipi cu'iyere, ja̱'ju dahuë hue'ecohua'ipi peocohua'i to̱meñere, asama'cohua'ipi asayere, ju̱'isicohua'ipi huëiyere, cui'ne teaye ai yo'ocohua'ini huaso coca quëayere.
42007023	Coa asani yë'ëre i̱re papi caquë jëa coeye pa̱quëpi sihuaquë de'oye pasipi.”
42007024	Juan jëjo daosicohua'ipi co'isi maca Jesupi pa̱ire ca huëopi, Juan ayere ñeje: “¿I̱quere sani ñare'ni, cue̱ne yeja saisicohua'i? ¿Tutupi ca̱tëna ju'aquëna, huahuëyere ñare? Pa̱ni.
42007025	Ja̱je pa'ina, ¿i̱quere sani ñare'ni? ¿Ëja de'oni jai do'i ca̱ñare ju'iquëni ñare? Pa̱ni. Ja̱je pa'ina, mësarupi ñacohua'i a'ë, pa̱i ëjaohua'i huë̱'ña pa'icohua'ipi jai do'i ca̱ñare ju'ijë pa'icohua'ire.
42007026	Ti̱jupë cayë, ja̱je pa'ito: ¿I̱queini sani ñare'ni, Maija'quë jëjo daoquë? Ja̱je pa'ijë̱'ë. Nuñerepa cayë, Maija'quë quëacaiquë jerepa pa'i api.
42007027	Toyase'e cato caji: Jëjo saosi'i, yë'ëre quëacaiquëre më'ë sai hue̱'ñana Më'ëre ma'a ne de'huacaija̱'quëre.
42007028	Ja̱je pa'ina, cayë, mësarute. Pa̱i pa'i hue̱'ñana iquë Juan oco doquëje̱ pa'i ti peopi, Maija'quë quëacaiquë jerepa pa'i. Ja̱je pa'iquëta'are ai a'riquë macapi Maija'quë pa'i te̱'te jerepa pa'i pa'ija̱'quë api.”
42007029	Ja̱je caquëna, asani si'aohua'i Juanre oco do cua̱ñosicohua'i co'a pa̱i cui'ne pa'i do'i curi se̱cohua'i Maija'quë de'oyerepa yo'ose'ere sihuajë nuñerepa pa'i api, Maija'quë.
42007030	Ja̱je pa'iquëta'are Juan oco do cua̱ñoma'cohua'ipi fariseo pa̱ipi cui'ne cua̱ñese'e ye'yacohua'ipi Maija'quë i̱ohua'ire caquë yo'oyere asacaiye coereña, co'aye a'ë cajë.
42007031	Ëjaëpi yequeje̱ capi: “¿I̱quena co̱ni iye'në pa̱ire ja̱ yo'oyeje̱ pa'iohua'i a'ë caquë quëara'ye? ¿I̱que yo'oyeje̱ pa'iohua'i ña cua̱ñoñe'ni?
42007032	De'oji, ja̱je pa'ito tsi̱pi jai pa̱i pa'i hue̱'ñana ca̱'a yo'oñu'u cajë ja'rusicohua'ipi caje tsi̱ni pi̱'cohuëre jucacaitoje̱ bailaye pa̱huë. Cui'ne oiyeje̱ pa'iohua'ita'a jë̱jëñere jë̱jëcaitoje̱ oire paye pa̱huë. Yure pa'icohua'i cui'neje pa'iyë.
42007033	Juan oco doquëpi ai a̱ima'quëpi cui'ne o'sa u̱cuma'quëpi pa'ina, mësarupi i̱te huati quë'i api cayë.
42007034	Ja̱ jeteyo'je Pa̱i Mamaquë daji'i, a̱o a̱iquëpi cui'ne o'sa u̱cuquëpi. Ja̱je pa'ina, mësarupi jaiye a̱iquë api cui'ne jaiye o'sa u̱cuquë api, co'aye yo'ocohua'i cajeipi cui'ne pa'i do'ire curi se̱cohua'i cajeipi cayë.
42007035	Ja̱je pa'iquëta'are Maija'quë mamajëpi i̱ i̱ñoñere cayahua'i yo'oye de'oji, asayë.”
42007036	Fariseo aquëpi Jesure soipi, i̱ huë'ena sani a̱o a̱ijë'ë caquë. Soina, Jesús sani a̱o a̱i saihuëna ja'rupi.
42007037	Ja'runi ñu'ina, i̱ti daripë, te'o nomio co'aye pa'isicopi asani i̱ pa'i hue̱'ña daco'ë, ai huëo së̱ ma'ña da'care quë̱na huëna daco.
42007038	Dani i̱opi Jesús quë̱no macana do're ja'runi oio i̱o oi copi i̱ quë̱o tsoani jeteyo'je i̱o nañapi të̱no cue̱nani tsu̱'suco sihuaco huëo së̱ ma'ñapi i̱ quë̱oje doco.
42007039	Ja̱je yo'ocona, fariseo Jesure soisiquëpi ñani cuasapi: “Iquë Maija'quë coca quëacaiquërepa pani i̱te co'a nomiopi papico yo'oye asara'pi, co'a nomiopi yo'oco caquë.”
42007040	Cuasaquëna, Jesupi fariseore capi: “Simón, më'ëre yeque maña caye payë.” Caquëna, fariseopi sehuopi: “Cajë̱'ë, ye'yaquë.”
42007041	Jesupi capi: “Curiquë prestaquëni caya ë̱mëohua'i curire co'yoye pa̱huë. Quinientos denario te'ipi do'i pa̱pi, yequëpi cincuenta denario do'i pa̱pi.
42007042	Ja̱je do'i pacohua'ipi sa̱i ti̱'añe pa̱jëna, ñani curiquë prestasiquëpi ja̱ohua'ire oi i̱pi sa̱i de'huapi. Ja̱je pa'ito yure quëajë̱'ë. ¿Nepi ja̱ohua'i aquë ai jerepa oiye'ni, i̱te?”
42007043	Caquëna, Simónpi sehuopi: “I̱ti ai jaiye do'i pasiquëpi i̱te sa̱i de'huacaisiquëre ai oji'i, cuasayë.” Ja̱je caquëna, Jesupi sehuopi: “Nuñerepa cayë, më'ë.”
42007044	Ja̱ maca Jesús nomiore ñani capi, Simónre: “¿Ñaquë i̱o yo'oye? Më'ë huë'ena yë'ë caca maca më'ëpi oco dacaima'ë paë'ë, yë'ë nëcañoa tsoa ja̱'ñere. Ja̱je pa'iquëta'are icopi i̱o oisi ocopi tsoacaco'ë, nëcañoare cui'ne nañapi të̱no cue̱nao.
42007045	Më'ëpi sihuaquë pëpama'ë. Ja̱je pa'iquëta'are i̱o cato caca macapi sihuao de'oyerepa pëpao, ja̱ yë'ta'a yo'oco.
42007046	Më'ëpi yë'ëre si̱opë hui'yape pe̱'nama'ë paë'ë. Ja̱je pa'iquëta'are i̱o cato yë'ëre huëo së̱ ma'ñapi nëcañoana doo.
42007047	Ja̱je pa'ina, më'ëre cayë, i̱o ai oio yo'oyepi i̱o jaiye co'aye yo'ose'ere sa̱i de'hua cua̱ñosico pa'io, i̱ñoco. Ja̱je pa'iquëta'are a'ri mañare sa̱i de'hua cua̱ñoquëpi a'ri maña oiyere i̱ñoji.”
42007048	Ja̱je se cani capi, i̱ote: “Më'ë co'aye yo'oco pa'ise'e sa̱i de'huacaë'ë.”
42007049	Ja̱je caquëna, soisicohua'i ñu'icohua'ipi sa̱'ñe i̱ohua'ija̱'a ca huëohuë: “¿I̱quei'ni, iquë ja̱je co'aye yo'ose'ere sa̱i de'huacaiquë?”
42007050	Ja̱je cajëta'are Jesupi capi, i̱ote: “Maija'quëpi huasoja̱'quë api cuasani yo'o do'ire huasosico pa'iyë, më'ë. Se̱ñaco de'oye saijë̱'ë.”
42008001	Ja̱ jeteyo'je Jesús jai daripë̱ana cui'ne a'ri daripë̱ana si'a hue̱'ña cu'i quëaroja̱i, cui'ne Maija'quë cua̱ñe te̱'tena cacani de'oye pa'iyere quëapi. I̱te co̱huë, doce i̱ ye'yacohua'ipi.
42008002	Cui'ne nomiohua'ipi huati quë'iohua'i pa'isicohua'i cui'ne i̱pi ju̱'i dahuëje̱ jujucaisicohua'ipi i̱te co̱ni cuahuë. Ja̱ohua'i ja̱'re co̱ni María Magdalena hue'ecoje̱ saco'ë, i̱ti siete huatiohua'ire eto cua̱ñosicopi.
42008003	Cui'ne Herodes yëyere i̱se'e cuasaquë huë'e de'oye necaiquë Chuza i̱ nëjo Juana cui'ne Susana, cui'ne jai pa̱i yequë nomiohua'ije̱ i̱ohua'i co'amañapi co̱caë'ë, i̱te.
42008004	Pa̱i daripë̱a ñape etani daë'ë, Jesure ñañu'u cajë. Ja̱je jai pa̱i datena, ñani quëapi, i̱ohua'i ñañe ayena. Caquë i̱ñoquë ñeje capi:
42008005	“Ta̱quëpi ta̱si'i caquë tsiona sani i̱ti ca̱re je̱aquëna, ma'ana to̱mepi. To̱meina, cu'icohua'ipi tsacu huesohuë, cui'ne yequë ca̱re pi̱'api o̱cue huesohuë.
42008006	Yequë ca̱pi to̱mepi, quë̱na yejana. To̱meni ai de'oquëta'a ocopi peoquëna, cue̱ne ju̱ji'i.
42008007	Yequë ca̱pi to̱mepi miu pi̱si quë'rona. To̱meni ai de'oquëna, pi̱sije̱ te'e ai de'oni hue̱ hue̱api.
42008008	Cui'ne yequë ca̱pi to̱mepi de'o yejana. To̱meni ai de'oni cien ca̱ jaiye i̱ti ñëa ñape quë̱ji'i.” Ja̱je iyere Jesús ca tëjiquë ai tutu capi: “Mësarupi ca̱joro quë'iohua'i pani asajë̱'ë.”
42008009	Ja̱ maca i̱ ye'yacohua'ipi se̱i'ë: ¿I̱quere ja̱ më'ë ja̱je quëaë'ni, i̱ohua'i ñañena co̱ni?
42008010	Cajëna, i̱pi ja̱ohua'ire sehuopi: “Maija'quë i̱ te̱'te ayere pa̱ije asa ti̱'a ma'ñere i̱ñoquëna, de'hue asayë, mësaru. Ja̱je pa'iquëta'are yecohua'ini cayë iye yo'oyeje̱ pa'ye a'ë caquë i̱ohua'i ñañe ayepi i̱ti ñajëta'a ña ma'ñeje pa'iohua'i pa'iyere caquë. Cui'ne i̱tire asajë coa noni asa huesojë ti asa ti̱'añe pa̱jajë caquë.
42008011	Iye a'ë. Iye quëase'e caye: I̱ti ca̱ cato Maija'quë cocaje̱ pa'ye.
42008012	Ma'a cato quëaji, Maija'quë coca asacohua'ini. Ja̱je asacohua'ini huatipi dani i̱ohua'i joñoana de'huase'ere peo hue̱'ña jioni asama'cohua'ire neni ne huesoyere quëaji.
42008013	Quë̱na yejana i̱ti ca̱ to̱mese'e cato Maija'quë cocare du'ru macarepa sihuajë asasicohua'ipi pa'ijëna, jeteyo'je ai yo'oyepi ti̱'asi maca yo'o jujani je̱ocohua'ini quëaji.
42008014	Miu pi̱si quë'rona i̱ti ca̱ to̱mese'e cato quëaji. Asajëta'a ja̱ yë'ta'a i̱ohua'i ai cuasayere yo'ojë pa'icohua'ini ja̱je yo'ojë co'amaña jaiye payena cuasajë cui'ne yeja sihuayere yëjë co'a ju̱'ijëna, pi̱si meapi hue̱ hue̱añeje pa'ye yo'oquëna, i̱ti ca̱ quë̱ima'pë pa'iyere.
42008015	Cui'ne yequë ca̱ de'o yejana to̱mese'e cato quëaji, de'o joyopi ja̱je yo'oñu'u cajë asacohua'ini cui'ne yëhuose'ere asani cui'ne yo'ocohua'ipi cui'ne yo'o jujama'cohua'ipi nuñerepa i̱tire pa'ijë i̱ti ca̱ quë̱icohua'ije̱ pa'icohua'i pa'iyere.
42008016	Toa tsë̱oma'cohua'i a'ë, tsë̱oni jeteyo'je yequë co'amañapi si̱oja'coni panita'a ca̱i saihuë huë'ehuëna nëcoja̱'coni. Ja̱je yo'oye pa̱jë coa ai jerepa ë̱mëje'na nëcojë yecohua'i cacajëna, miacaija̱'core.
42008017	Yahuese'epi ti yahue huesose'e pani huesoye peoji. Cui'ne pa̱i asa ma'ñepi ti asama'pëna, pa'iye peoji. Si'aye asa ja̱'ñe a'ë, ti̱ñarepa.
42008018	Ja̱je pa'ito de'oye asajë̱'ë. Ja̱je pa'ina, paquëna ai jerepa se i̱si co̱ñe pa'iji. Ja̱je pa'iquëta'a peoquëni ai jerepa se si̱o co̱ñe pa'iji, i̱ payë, cuasase'e mañaque si'aye.”
42008019	Ja̱ maca Jesús pëca ja'co cui'ne i̱ yo'je tsi̱ co̱ni ti̱tahuë, i̱ pa'i hue̱'ñana. Ti̱tasicohua'ita'a jai pa̱i pa'i do'ire i̱ pa'i hue̱'ña ti̱'añe pa̱huë.
42008020	Ja̱je pa'ina, yecohua'ipi Jesure quëahuë: “Më ja'co cui'ne më'ë yo'je tsi̱ co̱ni hue'sere pa'iyë, më'ëni ñañu'u cajë dani.”
42008021	Cajëna, i̱pi capi: “Maija'quë coca asani cui'ne i̱ti cayeje̱ yo'ocohua'ipi yë'ë ja'co cui'ne yë'ë yo'je tsi̱ pa'iyë.”
42008022	Te'e mu'se Jesús jai yohuëna i̱ ye'yacohua'i ja̱'re co̱ni tu̱mëni capi: “Jaira je te̱'tena je̱ñu'u.”
42008023	Caëna, ja̱ je̱'ejëna, Jesús ca̱ji'i. Ca̱ina, ai tutu dapi. Jairare pa'ijëna, tutu dani co'poyepi yohuëna oco ti̱më huëopi, ea du'iye ja'i macarepa.
42008024	Ña quëquëni ca̱iquëre sëtoni cahuë: “Ye'yaquë, Ye'yaquë, ea du'iyë, mai.” Cajëna, Jesús huëni nëcani tuture cui'ne co'poyere yo'oma'o capi. Ca macarepa tsi̱ña de'huaje̱ pa'iorepa de'opi, ti co'poma'co.
42008025	Co'poma'co de'ona, i̱ ye'yacohua'ire capi: “¿Je ja'ye tsoe Maija'quëpi necaija̱'quë api cuasaye je̱ore?” Ja̱je caquëna, ja̱ohua'i cato quëquë huesësicohua'ipi ai ñahuë. Ñajë i̱ohua'ija̱'a sa̱'ñe cahuë: “¿I̱queire pani, iquë, tutu cui'ne oco asani sehuocaiquërepa?”
42008026	Ai yo'osi jeteyo'jere papi Gadara yejana ti̱'ahuë, Galilea je̱'ñerepa pa'icona.
42008027	Ti̱'ajëna, Jesús tu̱maquëna, te'i ë̱më i̱ti daripë aquëpi tsio daji'i. Ai tsoe iquë huatire hue'equëpi, ju'i ca̱ñaje ju'ima'quëpi cui'ne huë'eje̱ pa'ima'quë paji'i. Ja̱je pa'ipi coa pa̱i ju̱'isicohua'ire ta̱ hue̱'ñare pare iquë paji'i.
42008028	Ja̱je pa'ipi Jesure ñani ta̱ni do're ja'runi ai cuipi: “¿Me yo'oquë Jesús yë'ëre jo̱sa yo'osi'quë daiquë'ni, Maija'quërepa mamaquëpi? Se̱ñë, më'ëre. Yë'ëre jo̱sa yo'oma'ë pa'ijë̱'ë.”
42008029	Iye cato Jesupi huatire etani saijë̱'ë, cua̱ñequëna, ja̱ do'ire ja̱je capi. Iquë cato huatipi i̱te jo'ya nesiquëre papi ai tsoe. Ja̱je pa'ina, pa̱ipi i̱te quë̱na meapi sëahuë, saima'ë pa'ija̱'quë cajë. Ja̱je yo'ojëta'are huatipi tutu i̱siquëna, ne tëte saoquë saiquëpi pa̱i peo yejana huatipi saquëna.
42008030	Jesupi capi, i̱te: “¿I̱que mami a'ni, më'ë?” Se̱ina, i̱pi sehuopi: “Yë'ë Legión hue'equë a'ë.” Ja̱je cani capi, huatiohua'ipi i̱na jai pa̱i cacani pa'i do'ire.
42008031	Ja̱je pa'ijë huatiohua'ipi Jesure se̱i'ë. Jëjo saoma'ë pa'ijë̱'ë, nejo hue̱'ñare pana cajë.
42008032	Coa se̱se quë'rona jëjo saojë̱'ë, yëquëre cahuë, ai cu̱tihuëre jai pa̱i se̱se nëijë a̱icohua'ina. Cajëna, Jesupi de'oji, sehuouna.
42008033	Pa̱ite pa'isicohua'ipi etani se̱sena cacahuë. Cacajëna, se̱se jai hua'que të̱'tëpapi to̱mejë jairana dutu ju̱juhuë.
42008034	Ja̱ maca i̱ti se̱sere ñacaicohua'ipi ña quëquëjë huë'huëni pa̱i darina cui'ne yequë hue̱'ñana i̱ti yo'ose'ere quëahuë.
42008035	Quëarena, pa̱ipi ñañu'u cajë saë'ë. Saijë Jesús pa'i hue̱'ñana ti̱'ajë ñajëna, huati quë'i pa'isiquëpi i̱ quë̱no macare ju'i ca̱ su̱ñasiquëpi dahuëre pa'ipi yo'oma'quëpi ñuji'i. Ñu'ina, ñani ai ca'rahuë.
42008036	Ja̱ maca i̱ti ñasicohua'ipi daripëpi daisicohua'ire quëahuë, huati quë'i pa'isiquëni Jesupi jujuse'ere, nuiñere cuasaquëre.
42008037	Ja̱re asani Gadara yeja pa̱ipi si'ahua'i i̱ni ai ca'ra do'ire se̱i'ë. Saijë̱'ë. I̱ño pa'ima'ë pa'ijë̱'ë cajë. Ja̱je cajëna, asani Jesupi jai yohuëna aya mëni saji'i.
42008038	Saina, i̱ti huatire eto sao cua̱ñosiquëpi sajë̱'ë yë'ëreje̱ caquë se̱ji'i. Se̱ina, Jesupi i̱te pëajë̱'ë, cani capi:
42008039	“Co'ijë̱'ë, më'ë huë'ena. Co'ini si'aye më'ëre Maija'quë ne de'huase'ere quëajë̱'ë.” Ja̱je caëna, sani si'a daripë cu'i quëapi, Jesús i̱te ne de'huase'ere.
42008040	Ja̱je Jesús jaira je te̱'tepi co'ina, si'ahua'i i̱te utejë pa'isicohua'ipi sihuajë pëpahuë.
42008041	Pëpa maca Jairo hue'equëpi pa̱i tsi'si huë'ere ñacaicohua'i ëjaëpi ti̱tapi. Ti̱tani Jesús quë̱o yë'quë maca do're ja'runi yë'ë huë'ena daijë̱'ë, caquë se̱ji'i.
42008042	Te'o macare mamacore paquëni, doce o̱metëca pacopi, ju̱ni huesë tëjicona. Se̱quëna, jujucaija̱'quë Jesupi ja̱rona saji'i. Saina, jai pa̱i co̱ni qui'iyerepa saë'ë.
42008043	Saquëna, saru dahuë ju̱'icopi ai yo'oco paco'ë, tsieje̱ tëcama'ona doce o̱metëca. Ja̱je pa'iopi jujucohua'ini juju cua̱ñosi'i caco si'aye i̱o curi sa̱io sao. Ja̱je yo'otoje̱ jujuye peopi.
42008044	Ja̱je ai yo'ocopi Jesure tsioja̱ni tuni i̱ ju'i ca̱na patocona, ja̱re i̱ti macapi tsie tëcapi.
42008045	Ja̱je patocona, Jesupi se̱ji'i: “¿Nepi yë'ëre patore'ni?” Caquëna, si'ahua'i cahuë: “Pa̱huë, patoye.” Cajëna, Pedro cui'ne i̱ cajeohua'i co̱ni cahuë: “Ye'yaquë, jai pa̱i si'a te̱'ñapi jë'jejëna, ñaquëta'a se̱quë'ni, ¿nepi yë'ëre patore'ni?”
42008046	Cajëna, Jesupi capi: “Asayë, yë'ë tutupi yë'ëre patosicore jujuse'ere.”
42008047	Ja̱ maca tsoe co'yasico pa'io yahue yo'ose'e peoquëna, tsoe asapi caco ca'raco tsa'sico dani do're ja'runi Jesús quë̱o yë'quë macapi quëao, si'ahua'i ñajëna, i̱o cuasani yo'ose'ere cui'ne i̱o pato macapi esa co'yase'ere.
42008048	Quëa maca Jesupi capi: “Huau, më'ëpi jujuja̱'quë api cuasani yo'osi do'ipi jujusico pa'iyë, më'ë. Se̱ñaco de'oye saijë̱'ë.”
42008049	Ja̱ yë'ta'a Jesús cocare caquëna, Jairo huë'epi dani ti̱taquë Jairore capi: “Më'ë mamaco tsoe ju̱co'ë. Ye'yaquëre ai jerepa jo̱sa yo'oma'ë.”
42008050	Caquëna, Jesupi asani capi, Jairore: “Quëquëma'ë pa'ijë̱'ë. Yë'ëpi jujuja̱'quë api caquë utejë̱'ë. Ja̱je cuasaquë utequëna, më'ë mamaco co'yasico pasio.”
42008051	Huë'ena ti̱'asi maca te'ireje̱ co̱ñe pa̱pi, i̱ caca hue̱'ña. Coa Pedro, Jacobo, Juan cui'ne tsihua'o pëca ja'quë cui'ne pëca ja'co ja̱ohua'ise'e cacahuë, i̱ ja̱'re co̱ni.
42008052	Si'ahua'i oë'ë, co'a ju̱ë'ë, i̱oni cuasajë. Ja̱je oijëna, Jesupi capi, ja̱ohua'ire: “Oima'pë pa'ijë̱'ë. Tsihua'o ju̱'ima'o paco'ë. Coa ca̱ico.”
42008053	Caquëna, tsoe ju̱'isiconi caji cajë i̱ cayere cue'cuejë sohuë.
42008054	Ja̱ maca Jesupi ju̱'isico jë̱tëna tse̱ani capi: “Tsihua'o huëijë̱'ë.”
42008055	Ja̱je caquëna, i̱ti macapi pa'i huëo cui'naopi, nëcaco. Nëcacona, ja̱ maca Jesús a̱ore a̱ojë'ë cua̱ñepi.
42008056	Pëca ja'quëohua'ipi ai cuasahuë, i̱ti yo'ose'ere. Ja̱ maca Jesupi cua̱ñepi, iye yo'ose'e yecohua'ire ti quëama'pë pa'ijë̱'ë, caquë.
42009001	Jesupi i̱ doce ye'yacohua'ire tsi'soni i̱sipi, i̱ tuture cua̱ñecohua'i pa'ija̱jë coa si'aye ti̱ñe pa'i co'a joñoare eto saojë cui'ne ju̱'icohua'ire jujujë yo'o ja̱'ñere.
42009002	Maija'quë cua̱ñe te̱'tena cacani pa'iyere quëaja̱'cohua'ini cui'ne si'a ju̱'iñere jujucaija̱'cohua'ini jëjo saopi.
42009003	Ja̱je jëjo saoquë capi: “Tupë, turupë a̱o, curiquë sama'pë pa'ijë̱'ë. Ma'a sajë te'e ju'i ca̱ sajë̱'ë, cayaye sama'pë, peojë saijë̱'ë.
42009004	Te'e daripë yo'oye pa'ina, te'e huë'ena pëajë̱'ë, mësarute sihuacohua'i pa'ito.
42009005	Yeque mësaruni coecohua'i pa'ito etani saijë ya'o si'si pa'iyere ti̱'to to̱jë'ë. Ja̱je yo'ojë ja̱pi i̱ñoñe pa'iji, i̱ohua'ire sa̱ñope Maija'quë yo'o ja̱'ñere.”
42009006	Ja̱je caëna, etani sateña, si'a hue̱'ña pa̱i pa'i hue̱'ñana, huaso cocare quëajë cui'ne ju̱'icohua'ini jujujë.
42009007	-
42009008	Ja̱je Jesús yo'oquëna, yecohua'ipi Juan huëisiquëpi huëni yo'oji, cajëna, cui'ne yecohua'ipi Maija'quë jëjo daoquë Elíaspi ñaipi cahuë. Cajëna, yecohua'ipi ai tsoe Maija'quë jëjo daoquë pa'isiquëpi huëni yo'oji, cahuë. Ja̱je cajëna, Galilea ëjaë Herodespi asaquë cui'na ja'yese'e cuasa huesëpi.
42009009	Ja̱je pa'iquëta'a Herodespi capi: “Yë'ëpi Juan si̱opëre yëto tëajë̱'ë caquë cua̱ñehuë. Ja̱je pa'ito ¿i̱queipi jaiye co'amaña yo'oquërepa pa'ina, cajëna, asaye'ni?” Ja̱je pa'ina, Jerodespi i̱te ñasi'i caquë yo'opi.
42009010	I̱ jëjo saosicohua'ipi co'ini Jesure quëahuë, i̱ohua'i yo'oroja̱ise'ere. Quëa tëjijëna, ja̱ jeteyo'je sai sapi, ja̱ohua'ire, pa̱i peo hue̱'ñana, Betsaida daripë quë'rona.
42009011	Ja̱je saicohua'ita'are pa̱ipi asani tuë'ë. Tuijëna, Jesús sihuaquë pëpani Maija'quë te̱'te ayere quëani cui'ne ju̱'icohua'ire jujupi.
42009012	Neato de'o huëoquëna, i̱ doce ye'yacohua'ipi tsio dani Jesure cahuë: “Ja'ye huë̱'ña pa'i hue̱'ña i̱ño ti peoji. Pa̱ire quëajë̱'ë, saija̱jë, sani huajëja̱jë, cui'ne pa̱i daripëna sani a̱o hueroni a̱ijajë.”
42009013	Ja̱je cajëna, Jesupi capi: “Mësarupi a̱ojë'ë, ja̱ohua'ire.” Caquëna, i̱ohua'ipi sehuohuë: “Coa cinco pan pë̱a cui'ne caya tsiaya hua'ire pare payë. Ja̱je pa'ina, si'ahua'ire a̱oñe cani sani hueroyese'e pa'iji.”
42009014	Cinco mil ë̱mëohua'i paë'ë. Ja̱je pa'ijëta'are Jesupi i̱ ye'yacohua'ire capi: “Cincuenta pa̱ise'ere te'e macana ño'e saojë̱'ë. Ja̱re ja̱ so̱cohua'ise'ere si'ahua'ire huahuejë̱'ë.”
42009015	I̱ case'eje̱ yo'ojëna, si'ahua'i ja'ru sahuë.
42009016	Ja̱ maca Jesús cinco pan cui'ne caya tsiaya hua'ire i̱mani ma'tëmona ñaquë de'oji iye më'ë i̱sise'e payë caquë Maija'quëre pëpapi. Pëpani jë'yeni i̱ ye'yacohua'ina i̱sipi, pa̱ire a̱ojë'ë caquë. Ja̱ maca ja̱ohua'ipi pa̱ire a̱ohuë.
42009017	Si'ahua'i i̱ohua'i yëse'ere ti̱'asicohua'i paë'ë. A̲ni tëjisi jeteyo'je i̱ti nëase'ere doce do'rohuë̱a aya ti̱mëhuë.
42009018	Yequë mu'se Jesús te'ipi Maija'quëre se̱ji'i, pa̱i peo hue̱'ñana. Se̱ina, i̱ ye'yacohua'i datena, se̱ji'i, ja̱ohua'ire: “¿I̱queipi caye'ni, pa̱i yë'ëre?”
42009019	Caquëna, i̱ohua'ipi sehuohuë: “Yecohua'ipi cayë, më'ëre Juan oco doquë api. Yecohua'ipi Elíaspi cayë. Yecohua'ipi më'ëre cayë, ai tsoe Maija'quë jëjo daoquë pa'isiquëpi huëji'i.”
42009020	Ja̱je cajëna, se̱ji'i, i̱ohua'ini: “¿Cui'ne mësaruta'a yë'ëre i̱queipi caye'ni?” Caquëna, Pedropi capi: “Më'ë cato Cristo, maire huasoquë, Maija'quë tse̱quëre pa'ë.”
42009021	Ja̱je asajëna, Jesupi ja̱ohua'ire ai cua̱ñepi: Quëama'pë pa'ijë̱'ë, yecohua'ire caquë,
42009022	cani capi, ja̱ohua'ire: “Pa̱i Mamaquë ai yo'oja̱'quë api, aiohua'i, Maija'quë huë'e ñacaicohua'i ëjaohua'ije̱, cua̱ñese'e ye'yacohua'ije̱ yë'ëre coejë huani je̱oja'cohua'i a'ë. Ja̱je yo'osiquëta'a toaso̱ mu'seña pa'i maca huëija̱'quë api.”
42009023	Ja̱ jeteyo'je si'ahua'ire capi: “Pa̱ipi yë'ëre tuiye yëni je̱oñe pa'iji, i̱ohua'i yë'ë tse̱ a'ë cuasase'ere, yë'ëse'e cuasase'ere. Je̱oni yë'ëre tuiye pa'iji, si'a mu'seña ai yo'oye pa'itoje̱.
42009024	Ja̱je pa'ina, i̱ pa'iyere de'oye pasi'i cuasaquë pani, coa ne huesoye pa'iji. Ja̱je pa'ina, yë'ë do'ire i̱ pa'iye ne huesosiquëpi ja̱ëpi huasosiquë pasipi.
42009025	¿Te'ipi yo'oni si'aye iye yeja co'amañare hueroni paquëpi ja̱ yë'ta'a i̱ joyo i̱se'e ne huesëquëna, pa'ito de'oquë?
42009026	Ja̱je pa'ina, yë'ë mamire cui'ne yë'ë cocare asaquëta'a pa̱ini ca'raquë yë'ë yo'oye ayere quëama'ë pa'isiquëre cui'ne i̱teje̱ yë'ë Pa̱i Mamaquëpi ëjaë de'oni, ja'quë pa'iyepi cui'ne hui̱ñaohua'i co̱ni dai maca ca'raja̱'quë a'ë, ja'quëna quëayere.
42009027	Ja̱je nuñerepa cayë. Iye maca pa'icohua'ipi Maija'quë te̱'te ayere ñama'pë pa̱ja'cohua'i a'ë. Maija'quë te̱'te ayepi daina, ñajëna, jeteyo'je ju̱'iñe pa'iji.”
42009028	Iye case'e pa'i maca ocho mu'se jeteyo'je Jesupi saji'i, ai cu̱tihuëna Maija'quëre se̱si'i caquë. Saina, co̱ni saë'ë, Pedro, Jacobo cui'ne Juan.
42009029	Ja̱ maca sani Jesupi Maija'quëre ja̱ se̱i ti̱ñe pa'i tsiarepa po̱nëpi, cui'ne i̱ ju'i ca̱je ai miacore papi ña ti̱'añe peocorepa po̱nëpi.
42009030	Po̱në maca Jesuje̱ pa'iohua'ipi ñaini caya hua'i so'oja̱'a miañerepa nëcajë Jesús ja̱'re cocare cahuë. Ja̱ohua'i cato Moisés cui'ne Elías paë'ë.
42009031	Jesús Jerusalénna sani ai yo'oquë ju̱'i ja̱'ñere cahuë.
42009032	Ja̱ maca ai huëo ca̱'añe Pedrore cui'ne i̱ cajeohua'ire nëise'epi peo hue̱'ñarepa to̱meina, sëtasicohua'ipi ñahuë, Jesús i̱repa pa'iyere, cui'ne cayahua'i i̱ ja̱'re nëcajëna.
42009033	Ja̱ maca Jesús quë̱no maca pa'isicohua'i je̱o saijëna, Pedropi capi: “Ye'yaquë, i̱ño pëato de'oji. Toaso̱ huë̱'ña ne'ñe pa'io; më'ë huë'e, Moisés huë'e, cui'ne Elías huë'e.” Ja̱je caquëta'a Pedro coa huesë capi, cuasama'ë.
42009034	Ja̱je ja̱ yë'ta'a caquëna, siriopi nëca meni si̱o huesopi. Si̱o huesoquëna, ai quëquëhuë, sirio sa̱'nahuëre pa'ijë.
42009035	Ja̱je pa'ijëna, siriopi yë'ose'e caye asahuë: “Iquë yë'ë mamaquë yë'ë oiquëre papi i̱ cayere asajë̱'ë.”
42009036	Ja̱je casi jeteyo'je ñajëna, te'i Jesuse'e paji'i. Pa'ina, ñani ja̱ohua'i ti cama'cohua'i jo'cua paë'ë. Cui'ne yecohua'ireje̱ i̱ohua'i ñase'e ti quëama'pë paë'ë.
42009037	Se ñatasi mu'se ai cu̱tihuëpi cajejëna, jai pa̱i Jesure sa̱ñope ti̱'ahuë.
42009038	Ja̱ maca pa̱i jopo aquëpi te'i tutu capi: “Ye'yaquë, ñacaijë̱'ë, care payë yë'ë mamaquë te'i macapi.
42009039	Huatire hue'equëna, ja̱ëpi jo̱sa yo'oquëna, cui'ne cuiquë yo'oji, cui'ne hue'hue nequëna, yë'opoja̱'a siri etoquë yo'oji, co'aye yo'oquë ti je̱oñe coeji, i̱te.
42009040	Tsoe më'ë ye'yacohua'ire se̱i'ë, huatire eto saojë̱'ë caquë. Ja̱je caëna, coa yo'o jujahuë.”
42009041	Caquëna, Jesupi asani i̱ ye'yacohua'ire capi: “Maija'quë necaiquë api cuasama'cohua'ipi ti̱ñere cuasacohua'i. ¿Je yëhuarepa tsoe mësaru ja̱'re co̱ni pa'i yo'oquëna, ñani Maija'quëpi nequë api cuasaja̱'cohua'i a'ni, mësaru? Ja̱je cani dajë̱'ë, më'ë mamaquëre i̱ñona.”
42009042	Ja̱je caëna, tsihua'ëpi i̱ quë'rona ja'ye tsioja̱ina, huatipi yeque hue'hue ne co̱quëna, ta̱ji'i, yejana. Ja̱je yo'oquëna, Jesupi huatire yo'oma'ë cani eto saoni tsihua'ëre jujuni pëca ja'quëna i̱sipi.
42009043	Ja̱ maca si'a pa̱i ai cuasahuë, Maija'quë jaiye yo'oyere ñani. Cui'ne si'ahua'i Jesús yo'ose'ere ñani ai cuasajëna, Jesupi i̱ ye'yacohua'ire capi:
42009044	“De'oye asajë̱'ë, iyere. Hua̱nëyema'pë pa'ijë̱'ë. Yë'ëre Pa̱i Mamaquëre pa̱i jë̱ñana i̱siye pa'iji. Ja̱je pa'ina, i̱ohua'i yëyeje̱ yo'oja̱'cohua'i a'ë, yë'ëre.”
42009045	Ja̱je caquëna, i̱ ye'yacohua'i ti asa ti̱'añe pa̱huë, i̱ caye. Ja̱re ja̱je asaye paja̱jë i̱pi cuasaye sëte. Ja̱je pa'ina, i̱ohua'i ca'racohua'ipi se̱ni asaye pa̱huë, i̱ case'ere.
42009046	Ja̱ maca i̱ ye'yacohua'i sa̱'ñe cahuë, i̱ohua'ija̱'a nepi airepa pa'iohua'i pa'iohua'i a'ni, cajë.
42009047	Ja̱je cuasajëna, Jesupi i̱ohua'i cuasaye asani ja̱ maca tsihua'ëre i̱ quë'rona dani nëcopi.
42009048	Dani ja̱ohua'ire capi: “Iquë tsihua'ëre yë'ë mamipi cuasajë ñacaini yë'ëni ñacaiyë. Cui'ne yë'ëre ñacaicohua'i pani yë'ëre jëjo daosiquëreje̱ cui'ne ñacaiyë. Ja̱je pa'ina, i̱ti mësaru aquëpi yecohua'ire ai jerepa ñacaiquë pani ai jerepa pa'i pa'ija̱'quë api.”
42009049	Caquëna, Juan capi, i̱te: “Ye'yaquë, yëquë te'i ë̱më më'ë mamipi caquë huatire eto saoquëre yo'oma'ë pa'ijë̱'ë cajë ë̱sehuë, yëquë ja̱'re co̱ni cu'ima' do'ire.”
42009050	Caquëna, Jesupi capi: “¿Me neñu'ju ë̱sere'ni? Maire sa̱ñope cama'quë pani mai yo'oye yo'o co̱cohua'i a'ë.”
42009051	Jesús ma'tëmo mëiñe ti̱'añe ja'i maca pa'ina, Jerusalénna sai huëoni saji'i, i̱ cuasa nëose'ere yo'osi'i caquë.
42009052	Saija̱'quëpi jëjo saopi, i̱ du'ru sani i̱ pëaja̱to co'eja̱'cohua'ire, Samaria pa̱i quë'rona.
42009053	Ja̱je pa'iquëta'are Jerusalénna saiye nëina, Samaria pa̱i coehuë, pëa hue̱'ña i̱siye.
42009054	Ja̱ maca ja̱je ë̱sejëna, asani i̱ ye'yacohua'i Juan cui'ne Jacobo cahuë: “Ëjaë, yëquë më'ë ja̱ohua'ire toapi cua̱ñerena, ma'tëmopi to̱meni peo hue̱'ñarepa ëo huesoye. Tsoe Maija'quë jëjo daoquë Elías yo'oquë pa'ise'eje̱ yo'oñu'u.”
42009055	Ja̱je cajëna, Jesús ñani ja̱ohua'i case'ere coequë sa̱ñope capi: “¿I̱que joyore hue'eye'ni, mësaru?
42009056	Yë'ë Pa̱i Mamaquë cato daima'ë paji'i, pa̱i joñoare nejosi'i caquë. Coa ai jerepa pa̱ini huasosi'i caquë daë'ë.” Ja̱je cani je̱oni yequë pa̱i pa'i hue̱'ñana saë'ë.
42009057	Ma'aja'a ja̱ohua'i saijëna, te'i ë̱më Jesure capi: “Ëjaë, më'ë ja̱'re co̱ni saiye yëyë. Coa si'a hue̱'ña më'ë saitoje̱.”
42009058	Jesupi sehuopi: “Airo jo'ya mañaje co̱ña pacohua'i a'ë cui'ne pi̱'a mañaje tsiaro pacohua'i a'ë. Pa̱i Mamaquë cato ti peoquë api, i̱ si̱opë tëo paquë u̱i mañaque.”
42009059	Jesupi yequëre capi: “Yë'ëre tuijë̱'ë.” Ja̱je caquëna, i̱pi capi: “Ëjaë, utejë̱'ë. Yë'ëta'a du'ru ja'quëre ta̱jasi'i.”
42009060	Jesupi sehuopi: “Yë'ëre cuasama'cohua'i ju̱'isicohua'ije̱ pa'iohua'i pa'iyë. Ja̱ohua'ipi cui'neje ju̱'isicohua'ini ta̱jajë. Më'ë cato daijë̱'ë, Maija'quë pa'iyere yecohua'ire quëaja̱'quëpi.”
42009061	Ja̱ maca yequëpi capi: “Ëjaë, tuiye yëyë. Utejë̱'ë. Du'ru macarepa yë'ëta'a huë'e pa'icohua'ire pëpa tëjisi'i.”
42009062	Jesupi i̱te capi: “Yë'ë co'amañare ne huëosiquëpi, jaiye yeque yo'oyere cuasaquë yo'oquë pani yë'ë co'amaña ne ti̱'añe peoji.”
42010001	Ja̱je iye yo'osi jeteyo'je setenta pa'iohua'ini i̱ saija̱'a daripë̱ana du'ru jëjo saopi, cayaohua'ise'ere, i̱pi ñaquë sahuasicohua'ini.
42010002	Jëjo saoquë capi, ja̱ohua'ire: “Nuñerepa cayë. Tëa ja̱'ñe cato jaiye a'ë. Ja̱je pa'iquëta'are i̱ti necohua'ipi a'ri maña pa'iyë. Ja̱je pa'ina, se̱jë'ë, i̱ti tse̱ aquëni jai pa̱ire jëjo saoja̱quë neja'cohua'ire.
42010003	Ñajë saijë̱'ë. Mësarute jëjo saoyë, yëi ñamaje pa'iohua'ini yaije̱ pa'iohua'i jopona.
42010004	Sama'pë pa'ijë̱'ë, curi topëje̱, ca̱i topëje̱, cui'ne curiquëje̱, cui'ne zapatoje̱, cui'ne ma'aja'a saijë pa̱i pa'icohua'i pa'ito coa sa pëpajë saijë̱'ë, tsoe nëcaja̱ni caye peoye.
42010005	Huë'ena cacacohua'i pani du'ru macarepa ñeje cajë̱'ë: ‘Iye huë'e pa'icohua'ire de'oye pa'iyepi pa'ijë̱'ë.’
42010006	Ja̱je pëpajëna, ja̱ohua'ipi de'oye pa'iyere oicohua'i pa'ito mësaru pëpase'epi i̱ohua'ini pa'ija̱'coa. De'oye pa'iyere oima'cohua'i pa'ito ja̱ pëpase'epi mësaruna co'i co̱sipi.
42010007	Du'ru pëpasi huë'ena cacani pëani i̱ohua'i a̱oñere a̱ijë cui'ne u̱cujë pa'ijë̱'ë. Co'amaña necohua'ire sëte i̱ohua'ipi sa̱iñeje pa'ye co̱caiyepi pa'ijë̱'ë. Ja̱je pa'ina, huë̱'ña ñape cu'ima'pë pa'ijë̱'ë.
42010008	Pa̱i daripëna ti̱'arena, ja̱ro aquëpi i̱ huë'ena pëpasiquëpi a̱ore a̱oto a̱ijë'ë.
42010009	Ja̱rore ju̱'icohua'i pa'ito jujucaijë̱'ë. Cui'ne quëajë̱'ë, Maija'quë cua̱ñe te̱'tena mësarupi po̱nëñe ja'yere pa'iji cajë.
42010010	Ja̱je pa'iquëta'are yequë hue̱'ña daripë pa'icohua'ipi mësarute coeto i̱ti daripë ma'añana etani cajë̱'ë:
42010011	‘Mësaru daripë ya'opi yëquë quë̱ona së'ase'ere ti̱'to to̱ñë, mësaru asaye yëma'pë pa'i do'ire i̱ñojë.’ De'hua cuasajë̱'ë, iyere, Maija'quë pa'i te̱'tena ja'yere pa'iji, mësarute.
42010012	Mësarute cayë, pa̱i ñape yo'ose'e ne de'hua mu'se ti̱'asi maca ja̱ohua'i co'aye yo'ose'e sa̱iñe pasipi. Sodoma daripë acohua'ire yo'ose'e jerepa co'ayepi.
42010013	Teayerepa më'ë Corazín daripë maca cui'ne Betsaida daripë. Jaiye pa̱i yo'o ti̱'a ma'ñere yo'otoje̱ coa ñahuë, më'ë. Ja̱ro yo'ose'eje̱ pa'ye Tirona cui'ne Sidón daripëna yo'oquëna, ñasicohua'i pani tsoe otira'huë. I̱ohua'i co'ayere cuasajë ai ju'i ca̱re su̱ñani hua̱tapi jorëjë ai oiyere i̱ñora'huë.
42010014	Ja̱je pa'iquëta'are pa̱i ñape yo'ose'e mu'se ti̱'asi maca mësarupi ai jerepa co'aye yo'osi do'ire sa̱i cua̱ñoñe pa'iji. Tiro cui'ne Sidón daripë̱a pa'icohua'i se̱ña maca.
42010015	Cui'ne mësaru Capernaum daripë pa'icohua'i yëquëpi ai jerepa tëto saisicohua'i a'ë ma'tëmo quë'rore pana cuasayë, mësaru. Pa̱ni mësaru cato coa ai jerepa huë'ehuëre pana caje huesëja̱'cohua'i a'ë, toa yejana.
42010016	Mësaru cayere asacohua'i pani yë'ëni asaja̱'cohua'i a'ë, cui'ne mësaruni coecohua'i pani yë'ëni coeja̱'cohua'i a'ë, cui'ne yë'ëni coecohua'i pani yë'ëre jëjo daosiquëni coeyë.”
42010017	Ja̱ohua'i setenta pa'iohua'i ai sihuayë. Co'ini cahuë: “Ëjaë, huatiohua'ique yëquë më'ë mamire cajëna, asajë ca'rajë etahuë.”
42010018	Jesupi capi, ja̱ohua'ire: “Ja̱je pa'ijë̱'ë. Yë'ëje̱ ñahuë, huati ëjaëpi ma'tëmopi mujuë ye'hueyeje̱ pa'yerepa to̱mequëna.
42010019	Yë'ëpi mësarute tutu i̱sihuë, a̱ñare, pu̱nire tsa'cujëna, ti a'si neñe peo ja̱'ñere. Cui'ne maire sa̱ñope yo'oquë tutu jerepa i̱sihuë, quëcoja̱'cohua'ire caquë.
42010020	Ja̱je pa'iquëta'are sihuama'pë pa'ijë̱'ë, huatiohua'i mësarute sehuoyere. Coa ai jerepa mësaru mami ma'tëmore toyase'e pa'iyere sihuajë̱'ë.”
42010021	Ja̱ maca Jesús Maija'quë joyopi i̱ ja̱'re pa'iye sëte ai sihuaquë capi: “Sihuayë, Ja'quë më'ëre ma'tëmo cui'ne yeja Ëjaëre. Më'ëpi iyere i̱ñohuë, tsi̱je pa'iohua'ina më'ëpi ta̱'ñe cuasajë pa'icohua'ire cui'ne ai asacohua'ire yahuese'ere. Ja̱je ti̱'api, më'ë yëyeje̱.”
42010022	Yë'ë ja'quëpi si'a co'amaña yë'ëna i̱sipi. Maija'quë mamaquë api cajë pa̱i ñañe pa̱ñë. Coa ja'quëse'e asaji, i̱ mamaquëre. Ja'quëreje̱ pa̱i ñañe pa̱ñë. Coa mamaquëse'e asaji, i̱te. Ja̱je asaquë i̱ mamaquëpi i̱ yëcohua'ina i̱ñocohua'ise'e asayë, i̱ pa'iye.
42010023	Ja̱ maca i̱ ye'yacohua'ise'ere capi: “Mësaru ñañeje ñacohua'ipi sihuacohua'i a'ë.
42010024	Ja̱je pa'ina, cayë, mësarute. Jai pa̱i Maija'quë yo'o ja̱'ñere quëacaicohua'i cui'ne pa̱i ëjaohua'i mësaru ñañeje pa'ye ñañe yëhuë. Ja̱je yëjëta'a ñama'pë paë'ë. Cui'ne asaye yëhuë, mësaru asayeje̱ pa'yere. Ja̱je yëjëta'a asaye pa̱huë.”
42010025	Ja̱ maca cua̱ñese'e ye'yaquëpi huëni Jesús quë'rona i̱ ja̱'re coca caquë, neñasi'i cuasaquë sani se̱ji'i: “¿Ye'yaquë, me neja'quë a'ni, ti pa'iye ti̱'añe cani?”
42010026	Jesupi sehuopi: “¿I̱ti cua̱ñese'ere ñato me pa'iquë'ni, më'ëpi asato?”
42010027	Caquëna, cua̱ñese'e ye'yaquëpi sehuopi: “Oijë̱'ë, më'ë Ëjaë Diusure si'a më'ë yëyepi, si'a më'ë joyo, si'a më'ë tutu, cui'ne si'a më'ë cuasaye. Cui'ne oijë̱'ë, më'ë quë̱no maca aquëre më'ëja'a co'ye oiyeje̱ pa'ye.”
42010028	Caquëna, ja̱ maca Jesupi capi: “I̱te de'oyerepa sehuohuë, më'ë. Ja̱je më'ë yo'oquë pani, ti pa'iye ti̱'aja'quë a'ë.”
42010029	Ja̱je caquëna, cua̱ñese'e ye'yaquëpi de'oye yo'oquë a'ë caquë Jesure i̱ñosi'i caquë sa̱ñope se̱ji'i: “¿Ja̱je pa'ito ne a'ni, yë'ë quë̱no maca pa'iquë?”
42010030	Caquëna, Jesupi sehuopi i̱te: “Te'i pa̱i Jerusalénpi ma'aja'a Jericóna meji'i. Meina, co'amaña ñacohua'ipi tse̱ani si'aye i̱ paye cui'ne i̱ ju'i ca̱je jiohuë. Ai të'carena, ju̱'ise'eje̱ pa'i u̱ina, je̱oni saë'ë.
42010031	Cui'na ma'aja'a judío Maija'quë huë'ere ñacaiquë saiquëpi ma'are u̱ina, ñani coa ñaquë sa saji'i.
42010032	Cui'ne i̱ti ma'aja'a levita sai coa ñani saji'i.
42010033	Ja̱je sai sitore Samaria pa̱i coecohua'i aquëpi cui'ne ma'aja'a sai teaye ñani.
42010034	Ja̱ maca tsioja̱ni a'sire hui'yape ocopi cui'ne o'sayepi tsoani ca̱ñapi hue̱ni jujupi. Jeteyo'je i̱ caballona tëoni sapi, saicohua'i pëa huë'ena.
42010035	Se ñatasi mu'se Samaria aquëpi sai huëoni caya curiquë të̱'ña i̱sipi, i̱ti huë'e aquëre. I̱siquë capi: ‘De'hua ñacaijë̱'ë, iquëre. Më'ëpi ai jerepa i̱ do'ire necaisiquë pa'itoje̱ yë'ëpi sa̱isi'i cui'naëpi co'i co̱si maca.’
42010036	De'oji. Ja̱je pa'ito: ¿Toaso̱cohua'i aquë jequë paquë'ni, ñaohua'i huani o̱ani saisiquë quë̱no maca aquë i̱te oisiquë, më'ëpi cuasato?”
42010037	Caquëna, cua̱ñese'e ye'yaquëpi capi: “I̱te ñani oi necaisiquë api cuasayë.” Caquëna, ja̱ maca Jesupi capi, i̱te: “Më'ëje cui'ne sani yo'oquë pa'ijë̱'ë.”
42010038	Jesús ma'aja'a saiquëpi ti̱'api, a'ri daripëna. Ja̱rote cui'ne paco'ë, Marta hue'ecopi. Ja̱opi i̱o huë'ena pëpao, i̱te, cui'ne i̱ ye'yacohua'ije̱.
42010039	Cui'ne paco'ë, Marta yo'jeo María hue'ecoje̱. Ja̱opi Jesús quë̱o yë'quë macana ja'runi ñu'io asao, i̱ cayere.
42010040	Asacona, Martapi jaiye huë'e co'amaña neñe pa'ina, ñani ai cuasa huesëco Jesús quë'rona tsio dani cao: “¿Ëjaë, yë'ëse'e necona, yë'ë yo'jeo coa ñu'ico ñaquë, më'ë? Ja̱je pa'ina, cayë i̱ote cajë̱'ë, yë'ëre sani co̱caija̱'co.”
42010041	Ja̱je cacona, Jesupi sehuopi: “Marta, Marta më'ë jaiye neñere co'a ju̱'io, cui'ne ai cuasaco.
42010042	Ja̱je pa'iquëta'are te'o pa'iji nuñerepa co̱caiye. Ja̱re María ti̱'ao, yecohua'ije̱ jioye ti peoyere.”
42011001	Ti̱jupë Jesús Maija'quëre se̱ni tëjisi maca i̱ ye'yacohua'i aquëpi capi, i̱te. Ëjaë, ye'yajë̱'ë, Maija'quëre se̱ñe, Juan i̱ ye'yacohua'ire ye'yaquë pa'ise'eje̱.
42011002	Caquëna, Jesupi sehuopi: “Se̱cohua'i pani ñeje cajë̱'ë: Yëquë Ja'quë ma'tëmo pa'iquë, Më'ë mami de'oyere pa'ë. Më'ë cua̱ñeñe daija̱quë yëquëna, Më'ë yëyepi yo'oye pa'ija̱'quë, iye yejaje̱, ma'tëmo yo'oyeje̱ pa'ye.
42011003	Iye mu'se a̱i ja̱'ñere i̱sijë̱'ë, caraye peoye.
42011004	Yecohua'ipi yëquëni do'i pajëna, sa̱i de'huacaiyeje̱ pa'ye më'ëpi yëquë do'ire sa̱i de'huacaijë̱'ë. Neñañe pa'ito më'ëpi co'ayere nejocaijë̱'ë.”
42011005	Jesupi capi, ja̱ohua'ire: “Mësaru aquëpi te'ire i̱ cajeire paquëni ja̱ëpi ñami jopo i̱ huë'ena dani caji, i̱te: ‘Cajei, toaso̱ a̱o i̱sijë̱'ë, co'yoja̱'quë a'ë.’
42011006	Yë'ë cajeipi yure ti̱taëna, a̱oñepi peoquëna, cayë, caji.
42011007	Caquëna, tu'rihuëpi de sehuoquë casipi: ‘Jo̱sa da cayë. Eta sa'ro si̱osicoa. Jere më'ëre i̱sisi'quë coa huëiye'ni, tsi̱ ja̱'re u̱ini.’
42011008	Ja̱je casiquëta'a cajei pa'isi do'ire huëni i̱siye pa̱pi, coa jo̱sa jerepa se̱ma'quëni caquë huëni i̱sipi, si'aye i̱te carase'ere.
42011009	Ja̱je pa'ina, yë'ëpi cayë, mësarute: Se̱jë'ë. Maija'quëpi i̱sija̱'quë api. Co'ejë ti̱'aja'cohua'i a'ë. Eta sa'rona të'cajëna, hui'yosipi.
42011010	Ja̱je pa'ina, se̱quëpi i̱si cua̱ñoñe pa'iji. Cui'ne co'equëpi ti̱'añe pa'iji. Cui'ne eta sa'rona të'caquëni hui'yocaiye pa'iji.
42011011	Mamaquëpi panre se̱ina, quë̱na përe i̱si'ñe pa'i a'ë mësaru aquë je̱'quë mamaquëre ¿panita'a hua'ire se̱ina, a̱ñani a̱o'ñe pa'i a'ë?
42011012	¿Pa̱nita'a tsiapëre se̱ina, pu̱nini a̱o'ñe pa'i a'ë? Pa̱ni.
42011013	Ñajë'ë. Mësaru co'acohua'ita'a mamajëre oijë de'oyere i̱sicohua'i a'ë. Ja̱je pa'iye sëte mësaru Ja'quë ai jerepa oiquë sëte i̱ de'o joyore pañu'u cajë se̱cohua'ire i̱sija̱'quë api.”
42011014	Yequë mu'seña huatipi coca cama'quëre nesiquëni Jesupi huatire eto sauna, coca capi, cama'quë pa'isiquëpi caquëna, ñajë jai pa̱i ai cuasahuë, merepa yo'o u'ni iye cajë.
42011015	Yecohua'ipi cahuë: “Huatiohua'i ëjaë Beelzebú tutupi yo'oji, iquë, huatire eto saoquëna, ñajë.”
42011016	Yecohua'ipi pa̱i yo'o ti̱'a ma'ñe ma'tëmo ayere yo'o i̱ñojë'ë cajë se̱i'ë.
42011017	Ja̱ se̱cohua'i cuasayere asaquëpi ja̱ohua'ire capi: “Te'e yeja ëjaohua'ipi jopoja̱'a huasicohua'i pani sa̱'ñe uihuani co'ye i̱ohua'i yejare nejoñë. Cui'ne te'e caje tsëcapë pa'isicohua'ipi hua saisicohua'i pani sa̱ñope yo'ojë i̱ohua'ija̱'a peo hue̱'ña ne huesëyë.
42011018	Satanáspi i̱ tsëcapëni sa̱ñope yo'oquë pani ¿me si'aohua'i cua̱ñe ti̱'añe pa'iquë'ni? Iye cayë, mësarupi yë'ëni Beelzebú tutupi huatire eto saoji cajëna.
42011019	Ja̱je yë'ëpi Beelzebú tutupi yo'oquë pa'ito, ¿nepi mësarute tuicohua'ire tutu i̱siye'ni, huatiohua'ire eto sao ja̱'ñe? Ja̱je pa'ina, i̱ohua'ini mësarupi se̱ni asajë̱'ë, quëaja̱jë.
42011020	Ja̱je pa'iquëta'are yë'ë cato Maija'quë tuture papi huatire eto saoquë yo'oyë. Ja̱je pa'ina, yë'ë yo'oye cato Maija'quë cua̱ñe te̱'tepi tsoe ti̱tapi caquë i̱ñoñe a'ë.
42011021	Ai tutu quë'ipi cui'ñasiquë i̱ co'amañare de'oye ñaquë pa'ito, yecohua'ije̱ jioye peoji.
42011022	Ja̱je pa'iquëta'are yequë ai jerepa tutu quë'ipi cacani i̱te quëco saoye pa'iji. Ja̱ maca si'aye i̱ quëcoquë uihua ja̱'ñere pase'e jioni i̱ tse̱ de'huaye pa'iji, i̱ pase'ere.
42011023	Ja̱je pa'ina, yë'ë yo'oyere de'oji cacaima'quë cato yë'ëre sa̱ñope yo'oquë api, cui'ne yë'ë ja̱'re te'e tsi'soma'quë pani, coa ne tiya saoquë api.
42011024	Huatipi pa̱ini pa'isiquëpi eta saisiquë pani coa cue̱ne yejañare cu'iji, pëa hue̱'ñare co'equë. Ja̱je co'equë ti̱'ama'ë co'isi'i yë'ë etani daisi huë'ena cuasaji.
42011025	Cani co'iquë ñaquëna, de'oyerepa yuani ne de'huase'eje̱ pa'ipi pa'iji.
42011026	Pa'ina, ñani sani siete huatiohua'i i̱ jerepa co'acohua'i ja̱'re co̱ni cacani cui'naëna, pëasi maca yureta'a ja̱'në pa'ise'e se̱ña maca co'aquë pa'ija̱'quë api.”
42011027	Jesús ja̱ yë'ta'a i̱tire caquëna, pa̱i jopopi nomiopi cuio: “Më'ëre co̱ani ai de'huasico ai sihuaco pa'ico.”
42011028	Ja̱je cacona, i̱pi capi: “Ai jerepa sihuacohua'i pa'iyë, Maija'quë caye asacohua'ipi cui'ne sehuocohua'ipi.”
42011029	Pa̱ipi Jesús quë̱no macana tsi'sini saijëna, i̱pi coca ca huëopi: “Iye'në pa̱i co'acohua'i a'ë. Ja̱je pa'iohua'ipi se̱ñë, pa̱i yo'o ti̱'a ma'ñere yo'o i̱ñojë'ë cajë. Ja̱re se̱toje̱ Maija'quë yo'o ja̱'ñere quëacaiquë Jonás yo'oquë pa'ise'eje̱ pa'ye de'oye yo'o i̱ñoñe pa'iji. Mësaru yëyere i̱ñoñe peosipi.
42011030	Jonás Nínive daripë pa̱ire Maija'quë case'ere i̱ñocaiquë paji'i. Cui'neje pa'isiquëpi yure Pa̱i Mamaquëpi yure pa'icohua'ire i̱ñoja'quëpi pa'iji.
42011031	-
42011032	Nínive daripë pa'icohua'ipi pa̱i ñape yo'ose'e ña mu'se huëni iye'në pa̱ire sa̱ñope caja̱'cohua'i a'ë. Jonáspi Maija'quë cocare quëaquëna, asani ja̱'rë pa'ise'e je̱oni po̱nësi do'ipi. I̱ñore yure Jonásre tëto saisiquëpi pa'iji. Pa̱i ñape yo'ose'e ña mu'se pa'i maca iye pa̱ire i̱ohua'i yo'ose'eje̱ pa'ye sa̱i maca ti̱'aëna, huë'ehuë te̱'te pa̱i ëjaopi huëni nejoñe pa'iji caja̱'coa. I̱o so'o yejapi Salomón ta̱'ñe yo'oye asasi'i caco daisi do'ire. I̱ñore Salomón jerepa pa'ipi pa'iji, yure.
42011033	Toa tsë̱oni yahueye peoji, pa̱nita'a mahuë sa̱'nahuëna ayaye peoji. Ja̱je yo'oye pa̱jë coa ai jerepa ë̱mëje'ena nëcoyë, daicohua'ire miacaija̱'coni.
42011034	Ca̱përe ñaco ca̱ miacaiye pa'iji. Ja̱je pa'ina, më'ë ñaco ca̱pi de'oyere ñañe pa'ito më ca̱pëje̱ de'oye miacaisico pa'iji. Ja̱je pa'iquëta'are më'ë ñaco ca̱pi co'ato si'a më'ë ca̱pëje̱ ai yo'oyere pa'iji.
42011035	De'hua ñajë'ë, më'ë miañe pa'iyere, neañena po̱nëma'coni caquë.
42011036	Ja̱je pa'ina, më'ë ca̱pëpi miañe jopore pa'ito si'aye ti̱ñarepa ñañe pa'iji, neañe peoto. Toa tsë̱ocopi miacaina, ñañeje pa'ye.”
42011037	Jesús coca ca tëji maca, fariseopi Jesure huëopi, i̱ huë'ena a̱o sani a̱ijë'ë caquë. Huëouna, sani ja'rupi a̱o a̱i saihuëna.
42011038	Ja'runa, fariseopi jë̱ña tsoajë̱'ë a̱ima'në cua̱ñese'ere yo'oma'aji'i, ñaquë cuasapi.
42011039	Ja̱je cuasaquëna, Ëjaëpi capi, i̱te: “Mësaru fariseo pa̱i cato coa ë̱mëje'e u̱cu duruhuë̱ase'e cui'ne quë̱na ne'ñase'e tsoacohua'i a'ë. Ja̱je yo'ocohua'ita'a sa̱'nahuë cato si'sio. Yecohua'i payere yëcohua'ipi cui'ne co'ayepi ti̱mësicohua'i a'ë. Mësaru cui'ne pa'iyë.
42011040	Huesëohua'i, ña ma'ñe ë̱mëje'e nesiquëpi sa̱'nahuë ayeje̱ Maija'quëpi nese'e a'ë.
42011041	Ja̱je pa'ina, peocohua'ina i̱sijë̱'ë, mësaru sa̱'nahuë payere. Ja̱je yo'oto si'aye tsoa to̱se'e pa'ija̱'coa.
42011042	Teayerepa mësaru fariseo pa̱i maña. Mësarupi diez topë̱a neni te'ore Maija'quëna i̱siyë, a̱iñena huëo së̱ñe nejë a̱iñere, cui'ne ta̱se'e co̱ni. Ja̱je de'oye yo'ojëta'a nuñerepa de'oye yo'oyere cui'ne Maija'quë oiyeje̱ pa'ye yo'oyere peocohua'ipi pa'iyë. Ja̱je pa'ina, iyere yo'oye pa'iji, mësaru tsoe de'oye yo'oyena co̱ni.
42011043	¡Teayerepa mësaru fariseo, pa̱i maña! Pa̱i tsi'si huë̱'ñare de'o saire ñu'ijëna, ñajë pa̱ipi jerepa pa'iohua'i a'ë caja̱jë cuasacohua'i a'ë, cui'ne co'amaña huero hue̱'ñare nëcajëna, jai pa̱i i̱ti maca ñacohua'ipi jerepa pa'iohua'i a'ë cajë de'oye pëpaja̱jë cajë, mësaruje̱ teaye yo'ocohua'i a'ë.
42011044	Cua̱ñese'e ye'yacohua'i cui'ne fariseo pa̱i co̱ni teayerepa coa cacohua'i a'ni, ta̱si daripëje̱ pa'iohua'ini, pa̱i ñama'pë tsa'cujë si'si neñeje yo'oyë.”
42011045	Ja̱je caquëna, cua̱ñese'e ye'yaquëpi ñeje caquë sa̱ñope sehuopi: “Ye'yaquë, ja̱je më'ë cani yëquëreje̱ tea ju̱'i cayë.”
42011046	Ja̱je caquëna, Jesupi sehuopi: “Teayerepa mësaruje̱ cua̱ñese'e ye'yacohua'ije̱ yo'oyë. Yecohua'ise'ere dëquë co'amañare hue'ocaiyë. Ja̱je yo'ojëta'a mësarupi te'e moño macaje̱ se co̱caiye coecohua'i a'ë.
42011047	Maija'quë yo'o ja̱'ñere quëacaicohua'ire ja̱re mësaru aiohua'ipi huani je̱oni ta̱si daripë̱are mësaru teayerepa ne de'huacohua'i a'ë.
42011048	Ja̱je yo'ojë mësaru aipë yo'ose'ere de'oji cuasajë yo'oye ñañe pa'iji, mësarupi i̱ohua'i huani ta̱si daripë̱are ne de'huajëna.
42011049	Ja̱je pa'ina, Maija'quë i̱ ta̱'ñe asayepi capi: ‘Jëjo saoja̱'quë a'ë yequë mu'se yo'o ja̱'ñere ca nëocohua'ire cui'ne sahuani yë'ë coca quëacohua'ire nesicohua'ireje̱ ja̱ohua'ini huani je̱aja'cohua'i a'ë, yecohua'ini coa jo̱sa yo'ojë.’
42011050	Ja̱je pa'ina, yeja de'huasi macapi i̱te quëacaicohua'ire huaisi do'ire yure pa'i pa̱ini Maija'quëpi se̱ja'quë api.
42011051	Abelre huaisi macapi cui'ne Sacariare huaisi macaja̱'a acohua'i do'ire yëi ñamare ëo hue̱'ñana cui'ne Maija'quëre se̱ huë'ena joporepa. Ja̱je pa'ina, nuñerepa cayë quëapi, yure pa'i pa̱ina se̱ja'quë api, tsie do'ire.
42011052	Teayerepa mësaru cua̱ñese'e ye'yacohua'i nuñerepa cocare yahueyë. Ja̱je yo'ojë coejë yecohua'i asañu'u cajë yëcohua'ireje̱ ë̱sejë sa̱ñope yo'oyë, mësarupi.”
42011053	Ñeje Jesús caquëna, asani cua̱ñese'e ye'yacohua'i cui'ne fariseohua'i ai pë̱titei'ë. Ja̱je pa'ijë jaiye se̱ huëohuë.
42011054	Se̱jëna, tayo sehuouna, ñani tse̱añu'u, co'aquë api caja̱jë cuasajë.
42012001	Jai pa̱i mil jerepa te'e macana tsi'sini airepa ti̱mëni sa̱'ñe ju'ajë yo'ohuë. Yo'ojëna, Jesupi i̱ ye'yacohua'ini du'ru macarepa ca huëopi, ñeje: “De'hua ñajë'ë, fariseohua'i porere. Ja̱je cani capi fariseohua'i coa cajë yo'oyere ye'yema'pë pa'ijë̱'ë caquë.
42012002	Ja̱je pa'ina, asama'pëna yo'ose'ere ti̱'a ja̱'ñe a'ë cui'ne yahue yo'ose'ere, asa ja̱'ñe a'ë.
42012003	Ja̱je pa'ina, mësaru nea hue̱'ña yo'ose'ere mu'sepi asaja̱'cohua'i a'ë, cui'ne yahuerepa tu'rihuëna si̱oni case'ere huë'e sa̱'nihuëpi nëcajë cui ja̱'ñe a'ë, pa̱i asa hue̱'ñana.
42012004	Ja̱je pa'ina, cayë, mësarute. Ca̱pë huaicohua'ire ca'rama'pë pa'ijë̱'ë. Ja̱ohua'i cato jerepa yo'oye peoyë.
42012005	Ja̱je pa'ina, quëasi'i. Ca'rajë̱'ë, huani je̱osi jeteyo'je toa yejana jëjo saoquëni. Ja̱je pa'ina, ca'rajë̱'ë, Maija'quëni.
42012006	Mësarupi asayë, cinco pi̱'ani caya të̱'ña i̱sicohua'i a'ë cajë. Ja̱je a'ri do'iohua'ita'are Maija'quë hua̱nëyema'ë ñacaiji.
42012007	Ja̱je pa'ina, mësaru nañaque cue̱cuese'e a'ë, ca'rama'pë mësarupi. Ja̱je pa'ina, pi̱'a jerepa do'icohua'i a'ë.
42012008	Si'aohua'i mësarupi yë'ëni ca'rama'pë yë'ë cajeipi cacohua'ire cato, yë'ë Pa̱i Mamaquëje̱ Maija'quë hui̱ñaohua'ina yë'ë cajeipi quëaja̱'quë a'ë cayë.
42012009	Ja̱je cui'ne yë'ëni ca'rajë cajei peoyë, pa̱i asa hue̱'ñana casicohua'ire yë'ëje̱ cui'ne Maija'quë hui̱ñaohua'i ña hue̱'ñana yë'ë cajei peoji, caja̱'quë a'ë.
42012010	Ja̱je pa'ina, yecohua'ipi Pa̱i Mamaquëre co'aye casicohua'i pani sa̱i de'hua cua̱ñoñe pa'iji. Ja̱je pa'iquëta'are yecohua'ipi Maija'quë joyore co'aye casicohua'i pani sa̱i de'hua cua̱ñoñe ti peoji.
42012011	Mësarute tse̱ani pa̱i tsi'si huë̱'ñana, pa̱nita'a pa̱i yo'oye ñacohua'i quë'rona co'aye yo'ocohua'i a'ë cajë sacohua'i pa'ito du'ru cuasama'pë pa'ijë̱'ë, me sehuoja̱'cohua'i a'ni cajë.
42012012	I̱ti caye ti̱'asi maca Maija'quë joyopi quëaquëna, mësaru caja̱'cohua'i a'ë.”
42012013	Pa̱i jopopi Jesure capi, ñeje: “Ye'yaquë, se quëajë̱'ë, yë'ë a'yëre yë'ëreje̱ co'amaña huacaija̱quë ja'quë pase'e.”
42012014	Caquëna, Jesupi capi, i̱te: “¿I̱na, nepi yë'ëre pa̱i yo'oye ñaquëre cui'ne co'amaña huahuequëre cua̱ñere'ni?”
42012015	Yequeje̱ capi, Jesús: “Si'aye co'amaña ëayere de'hua ñajë'ë. Ja̱je pa'ina, pa̱i pa'iye cato jaiye co'amaña payepi co̱caina, pa'iye peoji.”
42012016	Ja̱je caquë pa̱i pa'iyere ti̱ñarepa quëasi'i caquë capi: “Pa'iji, te'i ë̱më jaiye co'amaña paquë. Pa'ina, i̱ ta̱si co'amañapi jaiye tëa ja̱'ñepi quë̱ji'i.
42012017	Ja̱ maca ñani jaiye co'amaña paquëpi ¿me neja'quë a'ni, i̱ti de'hua hue̱'ñaje? ¿Jerona de'huaja̱'quë a'ni, quë̱ise'e? caquë cuasa huëopi.
42012018	Ja̱ maca cuasapi, peo hue̱'ña ja̱'rë de'hua huë̱'ña pa'ise'e nejoni yeque jerepa jai huë̱'ña nesi'i. Neni ja̱rona de'huasi'i si'aye yë'ë tëase'e cui'ne si'aye yë'ë tsoe paye co̱ni.
42012019	Ja̱ jeteyo'je de'huani yë'ëja̱'a casi'i: ‘Jaiye co'amaña de'huase'e payë, tsoe o̱metëca pa'i ja̱'ñere pëa huajëquë sihuaquë u̱cuquë a̱i pasi'i’ cuasapi.
42012020	Ja̱je cuasaquëna, Maija'quëpi i̱te capi: ‘Huesë maca, iye ñami më'ë ju̱'ija'quë a'ë. Ja̱je pa'ina, më'ë de'huase'e ¿ne tse̱ pa'i ja̱'ñe a'ni?’
42012021	Ja̱ maca po̱nëni si'aohua'ire capi. Ja̱je yo'oye pa'iji. Jaiye co'amaña paquëpi co'ye de'oye pa'iyese'e cuasaquë, Maija'quëre cuasama'quë cato.”
42012022	Jeteyo'je Jesús i̱ ye'yacohua'ire capi: “Ja̱je pa'ina, mësarute co'a ju̱'ima'pë pa'ijë̱'ë, jere a̱ija'cohua'i a'ni cuasajë. Cui'ne co'a ju̱'ima'pë pa'ijë̱'ë, jere ca̱ña ju'ija̱'cohua'i a'ni cuasajë.
42012023	A̲o a̱iñe jerepa do'iye a'ë, pa̱i pa'iye. Cui'ne ca̱ña ju'iye jerepa do'iye a'ë, mai ca̱pë.
42012024	Ñajë'ë, ja̱ohua'i pë'përini, co'amaña ta̱ma'cohua'ita'a cui'ne tëama'cohua'ita'a cui'ne i̱ti ca̱ de'hua huë'e peocohua'ita'a cui'ne pëa hue̱'ña peocohua'ita'a de'hue Maija'quëpi co̱caina, pa'icohua'ini. Ja̱je pa'ina, mësaru pi̱'a se̱ña maca do'icohua'i a'ë, pa̱irepa sëte.
42012025	Ja̱je pa'ito ¿nepi mësaru acohua'i ai co'a ju̱'i do'ire metro joporeja̱'a tsoacohua'i ai de'oja̱'cohua'i a'ni?
42012026	Ja̱je pa'ina, ai cuasa do'ire a'ri maña pa'ise'ere jaiye se mëoñu'u ai jerepa cuasaye'ni. Ja̱je pa'ito ¿me neñu'ju airepa yequë co'amañare co'a ju̱'iñe'ni?
42012027	Ñajë'ë, cui'ne jorore coa mëani pa'iyere co'amaña ne ma'ñeta'a cui'ne yëije̱ oya ma'ñeta'a ai de'o joro pa'iyere. Ja̱je pa'ina, cayë, pa̱i ëjaë Salomón maca i̱ de'o hue̱'ñare pa'inije de'o jo'ya joroje̱ pa'irepa ju'iye pa̱pi.
42012028	Ja̱je Maija'quë taya mañata'a de'oye su̱ñacaise'ere paji, coa yurese'e pani ñamina'a tsoe ju̱'ise'e pa'ina, toana ëo ja̱'ñeta'a. Ja̱je pa'ito mësarute ai jerepa ca̱ña su̱ñacaiye pa'iji, Maija'quë necaima'quë api, cuasacohua'i.
42012029	Ja̱je pa'ina, co'a ju̱'ijë cui'ne co'ejë cu'ima'pë pa'ijë̱'ë, jere a̱ija'cohua'i a'ni cui'ne jere u̱cuja̱'cohua'i a'ni cuasajë.
42012030	Iye yeja pa̱i ja̱je ai cuasajë pa'iyë, si'aye iyere. Ja̱je pa'iquëta'a mësaru tsoe mësaru ja'quëre payë, si'aye mësarute jopo caraye asaquëni.
42012031	Ja̱je pa'ina, mësarupi Maija'quë cua̱ñe te̱'tere ai oijë yo'oto Maija'quëpi de'hue jopo caraye i̱siquëna, co'amaña pajë̱'ë.
42012032	Ca'rama'pë pa'ijë̱'ë, yë'ëre asacohua'i mësaru a'ri pa̱i maña'ë. Ja̱je pa'iquëta'are mësaru ja'quëpi i̱ cua̱ñe te̱'tere i̱siye yëji.
42012033	Mësaru paye pa'ito i̱sijë̱'ë, curiquëpi cui'ne co'amaña carasicohua'ina do'i peoye coa i̱sijë̱'ë. Ja̱je yo'ojë ai hua̱no topë̱a de'o ma'ñere ti̱'ajë'ë. Ma'tëmo co'amaña caraja̱i ma'ñere, cui'ne ñaëje cacama'tore pu'juje̱ pu'juma'tore paja̱'cohua'i.
42012034	Mësaru co'amaña pa hue̱'ñare, cui'ne ja̱rote mësaru joñoaje̱ pasipi.
42012035	Ne de'huasicohua'ipi ñare pajë pa'ijë̱'ë.
42012036	Fiesta ña tëjini ëjaë co'ija̱'quëpi cayë, i̱ jo'ya utejë pa'iyeje̱ pa'iohua'i pa'ijë̱'ë. Ti̱tani eta sa'rona të'ca maca esa hui'yocaiyeje̱ yo'oja̱'cohua'ipi.
42012037	Sihuaja̱'cohua'i a'ë, i̱ohua'i ëjaëpi utejë pa'ijëna, ti̱taëna ñani. Nuñerepa cayë, i̱ohua'i ëjaëpi sihuaquë a̱o a̱i saihuëna soini a̱ore a̱oja'quë api.
42012038	Ñami joporepa pa̱nita'a ñata ñami ti̱taquëta'a, sëtasicohua'ini ti̱taquë pa'ito sihuaja̱'cohua'i a'ë, i̱te necaicohua'i mañapi.
42012039	De'hua asajë̱'ë, co'amaña ñaquë dai ja̱'ñere asasiquëpi utequë pa'ito i̱ huë'e co'amaña i̱mani saye peoji.
42012040	Mësaru huesë maca Pa̱i Mamaquë daija̱'quë api. Ja̱je pa'ina, de'hua ñajë utejë pa'ijë̱'ë.”
42012041	Ja̱ maca Pedropi capi: “¿Ëjaë, iye ye'yase'e yëquëse'ere caquë ye'yaë? ¿Pa̱nita'a si'aohua'ire caquë ye'yase'e a'ni?”
42012042	Caquëna, Ëjaëpi sehuopi: “¿Ja̱je pa'ito ne a'ni, ta̱'ñe asaquëpi cui'ne nuñe yo'oquëpi i̱ ëjaë ñacaijë̱'ë huë'e pa'iye case'ere de'oye sehuoquë, cui'ne i̱ ëjaë jo'yareje̱ a̱o de'oye a̱oquë yo'oquë?
42012043	I̱ ëjaë ti̱taquë ñaquëna, i̱ case'eje̱ yo'oquë, cato de'oye pa'ija̱'quë api.
42012044	Nuñerepa cayë, mësarute. Co'amaña paquëpi si'aye i̱ co'amaña de'oye ñacaisiquëna, si'aye i̱ co'amañare ñacaijë̱'ë caquë i̱sija̱'quë api.
42012045	Ja̱je i̱siquëni i̱ jo'yaëpi ëjaë ja̱ yë'ta'a tsoe nëija'quë api caquë i̱ ëjaë jo'yani co'aye si'sequë yo'oquë cui'ne nomiohua'i i̱ti huë'e pa'icohua'ire, co'aye yo'oquë cui'ne a̱o fiesta nequë a̱i huëoni cui'ne co̱no u̱cuquë cuepe huëoni.
42012046	Yo'o maca i̱ ëjaë co'ija̱'quë api, i̱ jo'yaë hua̱nëyeni utema'ë huesëquë yo'o maca ja̱ maca sehuoma'cohua'ire nejoñepi nejoja'quë api, i̱ yo'osi do'ire ai si'seni.
42012047	I̱ ëjaë yëye i̱ jo'yaë asaquëta'a de'oye yo'oma'quëpi cui'ne i̱ caye sehuoma'ë yo'oquë cato jaiye të'ca cua̱ñoñe pa'iji.
42012048	Ja̱je pa'iquëta'are i̱ ëjaë yëye huesëquëpi, coa yo'oni a'ri maña të'ca cua̱ñoñe pa'iji. Ja̱je pa'ina, ai cuasaye i̱sisiquëni ai se̱ñe pa'iji, cui'ne i̱ti de'hue nequëni nequë api cuasani ai jerepa cua̱ñeñe pa'iji.
42012049	Iye yejana yë'ë toa tsë̱osi'i caquë daë'ë. Tsoe co'arepa toa ne'su mëiñeje yo'oquëna, ñara'ye, merepa tsoe ne saose'e pa'ina, ñara'ye.
42012050	Ja̱ saoma' do'ire yure cato oco doyeje̱ pa'ye ai yo'oyepi yë'ëre yo'oquëna, tëjiyerepa ai yo'oquë tëto saija̱'quë a'ë caquë oiyë.
42012051	¿De'oye pa'i ja̱'ñere dapi, cuasaye mësaru? Pa̱ni. Coa ai jerepa huahueyere dahuë.
42012052	Ja̱je pa'ina, yurepi se̱ña maca mu'seña cato cinco te'e tsëcapëre pa'icohua'ipi huani toaso̱cohua'i sa̱ñope yo'oja̱'cohua'i a'ë, cayahua'ini cui'ne cayahua'ipi toaso̱cohua'ini sa̱ñope yo'oja̱'cohua'i a'ë.
42012053	Cui'ne pëca ja'quëpi mamaquëre sa̱ñope yo'oye pa'iji. Mamaquëpi pëca ja'quëre sa̱ñope yo'oye pa'iji. Cui'ne pëca ja'copi mamaconi sa̱ñope yo'oye pasipi. Cui'ne mamacopi pëca ja'core sa̱ñope yo'oye pasipi, huaopi i̱o mamaquë nëjore sa̱ñope yo'oye pasipi. Cui'ne mamaquë nëjopi huaore sa̱ñope yo'oye pasipi.”
42012054	Jesupi capi, pa̱ire: “Ë̲së caje hue̱'ñapi nea siri mëina, ñani cacohua'i a'ë ocoja̱'coa. Carena, cui'ne ocoji.
42012055	Ja̱je cui'ne huë'ehuë te̱'tepi tutuquëna, ñani cayë ai ë̱së uja̱'coa. Ja̱je carena, cui'ne ë̱sëquë uji.
42012056	Coa cacohua'i, mësaru ta̱'ñe cacohua'i a'ë ma'tëmo cui'ne yeja yo'oyena, ñani. Ja̱je yo'ocohua'ita'a ¿me yo'ojë mësaru pa'i tëcahuë ayere yure ja̱je yo'o macare pa'iyë cajë asa ma'ñe'ni, ta̱'ñe?
42012057	¿Me yo'ojë mësaruse'e tayo yo'oye ñani?
42012058	Ja̱je pa'ina, yequëpi më'ëre do'i paquëpi cani saquë pa'ito më'ëre do'i paquë api caquë saquëni du'ru ne de'huajë̱'ë, ja̱ yë'ta'a pa̱i yo'ose'e ñaquë quë'rona ti̱'ama'në. Ja̱je ne de'huaëna, pa̱i yo'oye ñaquë quë'ro sama'ë pa'ija̱'quëre. Ja̱je më'ëpi yo'oma'ë pa'ito pa̱i yo'oye ñaquëpi co'acohua'ire cocohua'ina i̱sina, ja̱ohua'ipi yureta'a co'acohua'ire co hue̱'ñana coja̱'cohua'i a'ë, më'ëre.
42012059	Ja̱rona cosiquë pani etaye peoji, më'ëpi si'aye më'ë do'i sa̱ima'ë pani.”
42013001	Ja̱re ja̱ mu'seña Pilatopi Galilea acohua'ire huani je̱ani, cui'ne i̱ohua'i ëojë se̱ñu'u cajë huaisicohua'i tsiena pa̱i tsiepi co̱'meni yo'ose'ere, yecohua'ipi quëahuë, Jesure.
42013002	Quëajëna, capi: “¿Mësarupi cuasani huani je̱osicohua'ipi Galilea pa̱ire se̱ña maca co'acohua'i paë'ë, cuasaye?
42013003	Pa̱ni. Ja̱je pa'ina, cayë, mësaru. Ja̱'rë yo'oyere je̱oni po̱nëma'cohua'i pani si'a pa̱i mësaruje̱ ja̱je yo'o cua̱ñoja'cohua'i a'ë.
42013004	Mësarupi cuasani Jerusalén pa'icohua'ire se̱ña maca co'acohua'ini, diez y ocho pa̱ire Siloé tupëpi quë̱o hue̱a'co'ë, cuasaye.
42013005	Pa̱ni. Nuñerepa cayë. Ja̱je pa'ina, mësarupi huajëye pa'iye po̱nëma'cohua'i pani ja̱re cui'ne yo'o cua̱ñoja'cohua'i a'ë.”
42013006	Ja̱ maca Jesús pa̱i yo'oyeje̱ pa'ye neni quëaquë capi: “I̱ yejana ta̱si ñë paquëpi quë̱ima'o paco caquë sani ñaquëna, quë̱ima'co paji'i.
42013007	Pa'ina, ñani ja̱ maca yeja ñaquëre capi: ‘i̱na, toaso̱ o̱metëca daiyë, i̱ti ca̱ quë̱ise'e ñasi'i caquë. Daiquëta'a ti̱'ama'ë pa'iyë, quë̱isico pa'iona. Ja̱je pa'ito cue̱ni je̱ojë'ë. Me nesi'co coa yejare que̱'eñe nëcaco'ni.’
42013008	Caquëna, i̱ti yeja ñacaiquëpi sehuopi: ‘Ëjaë iye o̱metëcahuëse'e pa'ija̱'co, a̱'ji yeja neni yequë co'amañapi o̱a ñasi'i, quë̱ija'core.
42013009	Ja̱je neruta'a quë̱ti̱'ñe pa'io i̱ti ca̱. Ja̱je neruje̱ quë̱ima'ona, ña jujani ja̱ macata'a cue̱ni je̱ojë'ë,’ capi.”
42013010	Huajë mu'se pa̱i tsi'si hue̱'ñana ye'yaquëna,
42013011	ja̱rote paco'ë, te'o nomio diez y ocho o̱metëca ju̱'ico, huatipi ne quë'ca̱sicopi ti nuiñe nëcaye peocopi.
42013012	Pa'iona, ñani Jesupi soini capi: “Nomio më'ë ju̱'i dahuë tsoe je̱opi. De'oye pa'ijë̱'ë.”
42013013	Caquë ja̱ maca i̱ jëñapi i̱ona pato maca ja̱re i̱ti macapi nuñerepa nëcaco po̱nëni, Maija'quë de'oquë api, sihuaco ca huëo.
42013014	Ja̱je Jesús huajë mu'se jujuna, ñani pa̱i tsi'si huë'e ñacaiquë ëjaëpi iyere ñani pë̱i, pa̱ire capi: “Seis mu'seña pa'iji, co'amaña ne mu'seña. Ja̱ mu'seña ja̱je pa'ito dani juju cua̱ñojë'ë, pa̱ni huajë mu'se juju cua̱ñoñe.”
42013015	Caquëna, ja̱ maca Ëjaëpi sehuopi: “¡Coa cacohua'i pa̱i! ¿Joyema'cohua'ini mësaru acohua'i je̱'quë, huajë mu'se pa'ina, mësaru duruhue̱quëpi pa̱nita'a burropi oco u̱cuja̱'quëre?
42013016	¿Ico nomio cato Abraham tsëcapë aconi Satanáspi diez y ocho o̱metëca hue̱se'eje̱ pa'ioni, joyeye co'aquë huajë mu'se pa'i do'ire?”
42013017	Ja̱je Jesús caëna, i̱te sa̱ñope cacohua'ipi huajëya'yerepa maire caë'ni cuasahuë. Ja̱je cuasajëta'are si'a pa̱i sihuahuë, Jesús pa̱i yo'o ti̱'a ma'ñere de'oye yo'oquëna, ñani.
42013018	Ja̱ maca capi: “¿I̱queje̱ pa'ye a'ni, Maija'quë te̱'te aye? ¿I̱quena cui'ne pa'ye neni i̱ñora'ye?
42013019	Ja̱je cani capi, a'ri mostaza ca̱re ta̱quëpi yejana ta̱ëna, ai de'oni jai so̱quë yë de'ona pi̱'api i̱ti ñë capë̱ana tsianoa nejë payeje̱ pa'ye a'ë.”
42013020	Ja̱je cani yequeje̱ capi, Jesús: “¿I̱quepi co̱ni cui'ne pa'yeje̱ ne i̱ñora'ye, Maija'quë te̱'te aye yo'oye?
42013021	Cani capi: Pan necopi harinare toaso̱ jai ji̱'so neni cui'ne o'sa mëiñere a'ri maña i̱ona co̱'meni i̱ona si'a së̱pë juju mëicoa. Ja̱ juju mëiñeje pa'ye yo'oye a'ë, Maija'quë te̱'te ayeje̱.”
42013022	Jerusalénna sai, pa̱i daripë̱a cui'ne a'ri daripë pa'icohua'ire ye'yaquë sa tëto saji'i.
42013023	Ja̱ro pa'iquëpi se̱ji'i, i̱te: “Ëjaë, ¿a'ri pa̱i maña pa'iyë, huaso cua̱ñocohua'i?” Caquëna, i̱pi sehuopi:
42013024	“A'ri ja̱to sa'roja̱'a cacasi'i cani si'a më cuasayepi yo'ojë̱'ë. Ja̱je pa'ina, cayë mësarute pa̱i cacayere yëja̱'cohua'i a'ë. Ja̱je yëjëta'a caca ti̱'ama'pë pa'ija̱'cohua'i a'ë.
42013025	Ja̱ maca i̱ti huë'e aquëpi huëni ja̱to sa'ro si̱osi maca, mësaru hue'se pa'isicohua'ipi caja̱'cohua'i a'ë ja̱to sa'rona të'cajë ‘Ëjaë, hui'yojë̱'ë’. Ja̱je cajëna, i̱pi casipi ‘ñama'quë a'ë, mësarute. Jero acohua'i a'ni.’
42013026	Caquëna, mësarupi ca huëoja̱'cohua'i a'ë: ‘Më'ë ja̱'re co̱ni a̱ijë cui'ne u̱cujë yo'osicohua'i a'ë cui'ne ja̱re më'ëpi pa'i hue̱'ñana dani ye'yasiquë a'ë.’
42013027	Cajëna, sehuoja̱'quë api: ‘Tsoe cahuë ñama'quë a'ë, mësarute. Jero acohua'i a'ni. Saijë̱'ë, co'ayese'e yo'ocohua'i.’
42013028	Ja̱je casi maca Maija'quë te̱'tere Abraham, Isaac, Jacobo, cui'ne Maija'quë yo'o ja̱'ñere quëajë pa'isicohua'i pa'ijëna, ñani mësarupi hue'sena je̱ocosicohua'i pa'ijë cu̱ji qui̱'cojë oija̱'cohua'i a'ë.
42013029	Ja̱ maca daija̱'cohua'i a'ë ë̱mëje'e te̱'te cui'ne huë'ehuë te̱'te, ë̱së mëi hue̱'ña cui'ne sa̱'nihuë pa̱ipi Maija'quë quë'rona tsi'sini a̱o a̱ija'cohua'ipi.
42013030	Ja̱ maca yure teaye pa'iohua'i pa'isicohua'i jerepa pa'iohua'i pa'ija̱'cohua'i a'ë cui'ne yure jerepa pa'iohua'i pa'isicohua'ipi teaye pa'iohua'i pa'ija̱'cohua'i a'ë.”
42013031	Ja̱re ja̱ mu'se daë'ë, fariseo pa̱i dani i̱te cahuë: “Saijë̱'ë, Herodes më'ëre huani je̱osi'i caji.”
42013032	Cajëna, i̱pi sehuopi: “Sani cajë̱'ë, ja̱ëte co'aquë ta̱'ñe asama'quëre: ‘Yure, cui'ne ñamina'a huatiohua'ire eto saoquë yo'oni cui'ne ju̱'icohua'ire juju tëjini ñamina'a jerepa mu'se saosi'i.’
42013033	Ja̱je pa'iquëta'are ja̱ yë'ta'a yo'oja̱'quë a'ë yure, ñamina'a cui'ne se ñatasi mu'seje̱. Co'aji, Maija'quëre quëacaiquëpi Jerusalén peo hue̱'ñana ju̱'ito.
42013034	¡Jerusalén Maija'quë yo'o ja̱'ñe quëacaicohua'ire huani je̱o daripë! Cui'ne Maija'quë më'ëni caquë jëjo daocohua'ire quë̱na pë̱api je̱a daripë. Jaiye mësarute oi cura mamajëre oio capë̱a huë'ehuëna coyeje̱ yo'osi'i caquë yo'oquëna, coehuë.
42013035	Mësarute Maija'quëpi je̱ocoja̱'quë api. Cui'ne yë'ëre ña co̱ñe peoja̱'cohua'i a'ë, ‘mësarupi de'oquëre pa'ni Ëjaë mamirepa hue'equë daiquë’ ca maca ti̱'añe pa̱to.”
42014001	Huajë mu'se ti̱'aëna, Jesús saji'i, fariseo ëjaë huë'ena, a̱o a̱si'i caquë. Saquëna, fariseohua'ipi huajë mu'se i̱ yo'oquëna, ñañu'u cuasajë cui'ñani ñahuë.
42014002	Ñajëna, i̱ ñaquë ñu'i hue̱'ñare te'i coto dahuë ju̱'iquëpi paji'i.
42014003	Pa'ina, Jesús se̱ji'i, cua̱ñese'e ye'yacohua'ire cui'ne fariseo pa̱ire: “¿Jujuye de'oquë huajë mu'se pa'ito ju̱'iquëre, mësarupi asato, pa̱nita'a jujuye pa̱ñe?”
42014004	Ja̱je caquëna, coa ai jerepa cama'pë paë'ë. Pa'ijëna, i̱pi ju̱'iquëre jujuni capi, saijë̱'ë.
42014005	Ja̱je se jujuni fariseohua'ire capi: “¿Nepi mësaru acohua'i burropi pa̱nita'a hue̱quëpi cojena to̱mesiquëre etoma'cohua'i a'ni, huajë mu'se pa'i do'ire?”
42014006	Caquëna, ti sehuoye pa̱huë.
42014007	Soisicohua'ipi de'o ñu'i saina co'ejë a̱o a̱i saihuëna ja'rujëna, ñani Jesupi ja̱ohua'ire ñeje yëhuopi, i̱ohua'i asa ja̱'ñere:
42014008	“Më'ëni yecohua'ipi huejajëna, ñaja'quëre soisiquë pani de'o ñu'i saihuëna tëto sani ja'ruma'ë pa'ijë̱'ë. Ja'runi ñu'ina, më'ë jerepa pa'ini dani mësarute soisiquëpi cama'quëni: ‘Më'ë ñu'i saihuëre iquëna i̱sijë̱'ë.’
42014009	Caquëna, më'ëpi pa̱i ñajëna, huajëya'ye huëni ai jeteyo'jerepa ñu'i saihuëna sani ja'ruma'quëpi ja̱je yo'osi'ni.
42014010	Ja̱je yo'oma'ë, huëosicohua'i pa'ito, jeteyo'je ñu'i saihuëna ja'rujë̱'ë. Ja̱je ja'rusiquëpi ñu'ina, më'ëre huëosiquëpi dani caja̱quë: ‘Yë'ë cajei, i̱ño de'o hue̱'ñana dani ja'rujë̱'ë.’ Ja̱je cato më'ëje sihuaquë i̱ ja̱'re co̱ni a̱o a̱i saihuëna ja'rusicohua'i ñajëna, de'o ñu'i saihuëna ja'ruja̱'quë a'ë.
42014011	Ja̱je pa'ina, yë'ë a'ë jerepa pa'i caquë i̱ja'a yo'osiquëpi coa ai jerepa co'aquë maca po̱nëñe pa'iji. Cui'ne i̱ti co'aquë teaye pa'i pa'isiquëpi jerepa pa'i po̱nëñe pa'iji.”
42014012	Capi, i̱te soisiquëreje̱: “A̲ore a̱oquë pani, pa̱nita'a na'iquëna, a̱ore a̱oquë pani, soima'ë pa'ijë̱'ë, më'ë cajeohua'ire, cui'ne yo'je tsi̱re cui'ne më'ë do'ijëre cui'ne më quë̱no maca jaiye co'amaña pacohua'ire. Më'ëpi ja̱je soisiquë pa'ito i̱ohua'ije̱ më'ëreje̱ soija̱'cohua'i a'ë, a̱ija'quëre. Ja̱ maca sa̱ise'eje̱ pa'ye pasipi.
42014013	Ja̱je pa'i do'ire më'ëpi a̱ore paquë pani soijë̱'ë, co'amaña peocohua'ini, co'a de'osicohua'i mañani, cu'ima'cohua'ini, cui'ne ñama'cohua'ini.
42014014	Co'ye i̱siye ti pa̱ja'cohua'ini co̱caijë̱'ë. Ja̱je pa̱sicohua'ita'are, nuñe yo'ocohua'i ju̱'isicohua'ipi huëi maca më'ëje huëni sa̱i cua̱ñoja'quë a'ë, Maija'quëni.”
42014015	Ja̱je iyere caquëna, asani a̱o a̱i saihuë ñu'icohua'i aquëpi capi, Jesure: “De'hue Maija'quë te̱'tere pa'i a̱o a̱ija'quëpi sihuaquë pa'iji.”
42014016	Caquëna, Jesupi capi, i̱te: “Jai pa̱i tsi'sirena, a̱osi'i caquë jai pa̱ire huëopi.
42014017	Huëosiquëpi a̱o a̱i macarepa ti̱'aëna, i̱ jo'yaëre capi: ‘Quërëja̱ijë'ë, huëosicohua'ire si'aye ne saohuë’ capi.
42014018	Ja̱je casiquëta'are si'aohua'i pa̱ja'quë pa'ini ca huëohuë. Du'ru macarepa aquëpi capi: ‘Ja̱'arepa yejare huerohuë. Ja̱ote sani ñañeque pa'iji. Care payë, yë'ëre oi cuasama'ë.’
42014019	Yequëpi capi: ‘Diez duruhue̱quëre huerohuë, yeja a̱'jiñe necohua'ire ja̱ohua'ire neñañeque pa'iji. Yë'ëre ai cuasama'ë, pa'ijë̱'ë.’
42014020	Yequëpi capi: ‘Ja̱'arepa huejahuë. Ja̱je pa'ina, saiye pa̱ñë.’
42014021	Ja̱ maca i̱ jo'yaë co'ini i̱ asase'ere si'aye quëapi. Quëaquëna, Ëjaëpi asani pë̱i i̱ jo'yaëre capi: ‘Esa sani ja̱je pa'ito co'amaña peocohua'ini, cu'ima'cohua'ini cui'ne ñama'cohua'ini, si'aye ai yo'ojë pa'icohua'ini ti̱'ani dajë̱'ë, jai daripë cu'i ma'ña pa'icohua'ini.’
42014022	Ai tsoe pa'i maca dani i̱ jo'yaëpi capi: Ëjaë më'ë cua̱ñese'eje̱ yo'ohuë. Ja̱je pa'iquëta'are ja̱ yë'ta'a peo sa'noa pa'iji, ti̱mëñe peoye.
42014023	Ja̱je caquëna, ëjaëpi i̱ jo'yaëre capi: ‘Sani iye daripëpi sai ma'aña pa'icohua'ini cua̱ñejë'ë, dani yë'ë huë'e ti̱mëjajë.’
42014024	Care payë, yë'ë du'ru huëosicohua'i aquë te'ije̱ a̱iñe peoji, yë'ë a̱o macarepa.”
42014025	Jai pa̱i Jesure tuijëna, i̱pi co'ye po̱nëni i̱ohua'ire capi:
42014026	“Yë'ëre tuiye yëni ai yë'ëni oiye pa'iji, ja'quëre, ja'core, nëjore, mamajëre, yo'jeire, yo'jeore cui'ne co'ye pa'iye oiye jerepa. Ja̱je yë'ëni oima'quë pani yë'ëre ye'yequë pa'iye peoji.
42014027	Cui'ne yë'ë do'ire i̱ pa'iye ai yo'oye pa'itoje̱ ja̱re tusi'i cuasama'ë, coa tusi'i caquë yo'oquë pani yë'ëre ye'yequë peoji.
42014028	Cui'ne mësaru acohua'ipi jai huë'e neñu'u cajë huëocohua'i pani du'ru ja'runi dujë cuasacohua'i a'ni ¿Je ja'yepi curiquë neja'cohua'i a'ni cajë?
42014029	Ja̱je de'oye cuasama'pë, coa ja̱'a huëo macase'e neni, cui'ne jeteyo'je ne saoye pa̱to, si'aohua'i i̱ti ñasicohua'ipi cue'cue huëoja̱'cohua'i pa'ini, yo'o jujayere ñani.
42014030	Ja̱ maca cue'cuejë caja̱'cohua'i a'ë: ‘Nesi'i caquë huëosiquëta'a ne sao ti̱'ama'ë pa'iji.’
42014031	Ja̱je pa'ina, cui'ne pa̱i ëjaë yequë yeja ëjaë ja̱'re uihuasi'i cani, ne ti̱'añe pa'iquë caquë ja'runi cuasani, i̱ soldado pa̱ire cue̱cue ñaquëna, diez mil pa̱i pa'iyë. Pa'ijëna, i̱te huajo daquëpi paji veinte mil soldado pa̱ire.
42014032	Paquëna, neña jujani, ja̱ yë'ta'a yequë ëjaë so'ore pa'ina, uihuaye pa̱ñu'u ca de'huaja̱'cohua'ire jëjo saoja̱'quë api.
42014033	Ja̱je cui'ne mësaru acohua'ipi si'aye ja̱'rë pa'ise'ere je̱oñe coecohua'i pani, yë'ë yo'oye ye'yecohua'i peoyë.
42014034	A̲si de'oye a'ë, sa̱ija'iñe pani. Ja̱je pa'iquëta'are sa̱i ja̱'ñere caraja̱isico pani ¿me cui'naopi sa̱i ja̱'ñe de'o co̱co'ni?
42014035	Cui'ne me co̱caico'ni pu̱'cani nea ya'o neina, ta̱ñu'u cajë nesi tsu̱'supëje̱, co'a de'ose'e pani. Ja̱je pa'ina, coa je̱ocoye pa'iji, yeja ne de'huaye co̱cai ma'ñe pa'ito. Ca̱joro quë'iohua'i sëte cuasajë asajë̱'ë.”
42015001	Pa'i do'ire curiquë se̱cohua'i cui'ne co'aye yo'ocohua'i si'aohua'i Jesure asañu'u cajë tsio daë'ë, i̱ quë'rona.
42015002	Ja̱je yo'ojëna, ñani fariseohua'i cui'ne cua̱ñese'e ye'yacohua'i co̱ni cue'cuejë ñeje cahuë: “Iye ë̱më co'aye yo'ocohua'ini yëquë tsioni a̱iji.”
42015003	Ja̱je cajëna, Jesupi pa̱i yo'oyeje̱ pa'ye neni quëapi, iye:
42015004	“¿Nepi mësaru acohua'i aquëpi cien yëi ñamare paquëni te'i ja̱ohua'i aquëpi ne huesëna ne huesëja̱quë noventa y nueve pa'ija̱jë cani co'ema'quë a'ni, ti̱'ama'ë pani?
42015005	De'hue co'equë ti̱'ani sihuaquë ta̱ta tupëna co̱a seoni.
42015006	I̱ huë'ena ti̱'ani i̱ cajeohua'ire cui'ne i̱ ja'ye pa'icohua'ire soihuë, yë'ë ja̱'re co̱ni sihuajë̱'ë, ne huesësicore ti̱'a do'ire.
42015007	Ja̱je pa'ina, co'aye yo'oquëpi ja̱'rë pa'ise'ere je̱oni po̱nëto hui̱ñaohua'ipi ai sihuayë, noventa y nueve de'oye pa'icohua'ire sihuase'e jerepa.
42015008	Cui'ne ¿ico nomiopi diez të̱'ña pasiconi te'o ne huesëni toa tsë̱oni si'a huë'e ñare paco yuaco co'ema'coa, ti̱'aja'coa'ë caco?
42015009	Ja̱je de'hue co'eco ti̱'ani i̱o cajeohua'i ja̱'re co̱ni cui'ne i̱o quë̱no maca huë'e acohua'i ja̱'re co̱ni sihuaco casio: ‘Yë'ë ja̱'re co̱ni sihuajë̱'ë, curi të'qui ne huesësicore ti̱'ahuë.’
42015010	Ja̱je pa'ina, cayë, cui'ne Maija'quë hui̱ñaohua'i sihuaye pa'iji, te'i co'aye yo'oquëpi i̱ pa'ise'e je̱oni po̱nëto.”
42015011	Jesupi capi, yequeje̱: “Caya mamajë ë̱mëohua'ire paquë paji'i.
42015012	Pa'ina, yo'jeipi capi pëca ja'quëre: ‘Ja'quë i̱sijë̱'ë, yë'ëre i̱sija̱'a co'amaña ca nëose'ere.’ Caquëna, pëca ja'quëpi co'amañare huahuecaji'i, pa̱i ñape i̱ohua'i pa ja̱'ñe.
42015013	I̱sisi jeteyo'je a'ri maña pa'iquëpi yo'jeipi i̱ yejare i̱sipi, yecohua'ina. Ja̱ do'ipi curiquë neni saji'i, ai so'o yejana. Ja̱rona sani si'a curiquë co'ayere yo'oquë nejo saopi.
42015014	Ja̱je si'aye curiquë neja saosi maca jaiye a̱o peopi, ja̱ yeja. Ja̱ maca i̱pi a̱o ëa ju̱'i huëopi.
42015015	Ja̱ maca curi peoquë co'epi, co'amaña neñe ja̱ yeja aquë co'amañare. Ja̱ëpi i̱te cua̱ñepi i̱ jo'ya se̱sere ñacaijë̱'ë caquë.
42015016	Ja̱ maca ai a̱o ëaye ti̱'aëna, se̱se a̱iñere a̱ti'ñerepa nëji'i. I̱te yecohua'ije̱ a̱o a̱oñe pa̱huë.
42015017	A̲o ëa ju̱'i cuasa huëopi, ‘ja'quë huë'e co'amaña necaicohua'i co'arepa a̱o a̱ni huajëjë. Pa'ijëna, i̱ñore yë'ë teaye a̱o ëa ju̱'i pa'iye.’
42015018	Ja̱je pa'ito ja'quë pa'i hue̱'ñana co'ini i̱te casio: ‘Ja'quë, më'ëre cui'ne Maija'quëre co'aye yo'ohuë.
42015019	Më'ë mamaquëre caye peoji, yë'ëre. Më'ëre necaicohua'ire yo'oyepi cui'ne cua̱ñejë'ë.’
42015020	Ja̱ maca ja̱je cuasani co'ipi, ma'aja'a pëca ja'quë huë'ena. Ja̱ yë'ta'a so'ore pa'ina, pëca ja'quë ñani i̱te teayerepa yo'oroja̱'quë'ni cuasani i̱te ñani, ja̱ maca huë'huë to̱mejani su'cuaquë cui'ne tsu̱'suquë sihuapi.
42015021	Ja̱ maca mamaquëpi i̱te capi: ‘Yë'ë ja'quë co'aye yo'ohuë, Maija'quëre cui'ne më'ëreje̱. Ja̱je pa'ina, më'ë mamaquëre caye peoji, yë'ëre.’
42015022	Ja̱je caquëna, pëca ja'quëpi capi, i̱ jo'yare: ‘Esao maña de'o ca̱ñare etoni su̱ñacaijë̱'ë. Cui'ne i̱ moñona aniño su̱ñacaijë̱'ë, zapatoje̱ su̱ñacaijë̱'ë, i̱ quë̱o.
42015023	Cui'ne duruhue̱quë tsi̱ jujusiquëni dani huani je̱ojë'ë, a̱ñu'u jai pa̱i tsi'sini sihuajë.
42015024	Iquë yë'ë mamaquë ju̱'isiquëje̱ pa'i pa'isiquëpi cui'naëpi pa'iji. Ne huesësiquëpi ti̱'asiquë pa'iji.’ Ja̱je cani sihuaquëna, jaiye a̱o ne huëohuë.
42015025	Ja̱je yo'ojëna, i̱ mamaquë du'ru aquëpi daji'i, co'amaña ne hue̱'ña pa'iquëpi. Huë'e ja'ye ti̱'aquë, asapi musica yo'oye cui'ne pairaye.
42015026	Asani po̱sëohua'i aquëre soini se̱ji'i. I̱quere ja̱je yo'oye'ni ja̱ro, caquëna.
42015027	Tsi̱ po̱sëpi i̱te capi: ‘Më'ë yo'jeipi daji'i. Ja̱je daquëna, më'ë ja'quëpi hue̱quë tsi̱ni huaijë̱'ë jujusiquëni cua̱ñepi, i̱ huajëquëpi cui'ne de'oye ti̱tasi do'i caquë.’
42015028	Ja̱je quëaquëna, maja'yëpi pë̱i cue'yoni huë'e cacaye coequëna, pëca ja'quë etani i̱te huë'ena cacani ñajë'ë caquë ai se̱ji'i.
42015029	Se̱ina, i̱pi pëca ja'quëre capi: ‘Tsoe më'ëpi asayë, më'ëre yë'ë necai pa'iye, ti jo̱sa coeye peoyerepa. Ja̱je pa'iquëta'are te'e ñamareje̱ yë'ë cajeohua'i ja̱'re co̱ni fiesta neja'quëre i̱siye pa̱huë, më'ë.
42015030	Ja̱je pa'iquëta'are yure iquë më'ë mamaquë më'ë curiquë co'a nomiohua'ini yo'oquë neja saosiquëpi ti̱taëna, sihuaquë duruhue̱quë tsi̱ jujusiquëre huani je̱oni yo'oyë ñañë.’
42015031	Caquëna, pëca ja'quëpi i̱te capi: ‘Yë'ë mamaquë më'ë cato si'anë yë'ë ja̱'re co̱ni pa'iyë. Ja̱je pa'ina, si'aye yë'ë paye më'ë co'amaña'ë.
42015032	Ja̱je pa'ina, yure nuñerepa fiesta neñe pa'iji, sihuajë. Më'ë yo'jei ju̱'isiquëje̱ pa'i pa'isiquëpi cui'naëpi pa'i do'ire. Ne huesësiquë pa'isiquëni yure ti̱'asi do'ire.’ Ja̱je yo'oyë.”
42016001	Jesupi capi, i̱ ye'yacohua'ire: “Pa'iji, te'e ë̱më co'amaña paquëpi ñacaiquëre paquë. Ja̱je pa'ini sani quëahuë, co'amaña paquëna. Më'ë co'amaña ñacaiquëpi co'aye yo'oquë saoji, asahuë cajë.
42016002	Quëarena, asani ëjaëpi i̱te soini capi: ‘¿I̱quere më'ë yo'oquëna, yë'ëre quëaye'ni? Dajë̱'ë, më'ë co'amaña nese'e toyase'ere ñasi'i, më'ë yë'ëre necaiquë pa'iye peoji.’
42016003	Ja̱ maca co'amaña ñacaiquëpi ai cuasa huëopi: ‘¿Me neja'quë a'ni, yure yë'ë ëjaëpi co'amaña neñe peoyerepa eto huesoru? Tutuje̱ peoyë, yeja neni ta̱ñeje. Cui'ne huajëya'ji yecohua'ini peoyë i̱sijë̱'ë caquë se̱niroja̱iñeje ca'rayë’ cuasapi.
42016004	Cuasani capi: Tsoe cuasahuë. Ja̱je yo'osi'i, yë'ë co'amaña neñe peoquë pa'ina, i̱ohua'i huë'ena pëpaja̱'cohua'ire.
42016005	Cani ja̱ maca soipi te'ohua'ise'ere, i̱ ëjaë do'i pacohua'ire, du'ru aquëni se̱ji'i: ‘¿Je ja'ye yë'ë ëjaëre do'i paquë a'ni?’
42016006	Caquëna, sehuopi i̱pi: ‘Cien jai quë̱na huë̱a hui'yape i̱siye pa'iji,’ caquë co'amaña ñacaiquëpi capi, i̱te: ‘Icoa, më'ë ja̱'në sa̱ija'a do'i caquë toyasico, ja̱ote nejoni esa yecore toyajë̱'ë, coa cincuentase'e.’
42016007	Ja̱ jeteyo'je se̱ji'i, yequëre: ‘¿Cui'ne më'ë je ja'ye do'i paquë'ni?’ Caquëna, i̱pi capi: ‘Cien trigo topë̱a i̱siye pa'iji,’ caquëna, capi: ‘Icoa, më'ë ja̱'rë sa̱ija'a do'i toyasico yecona esa toyajë̱'ë, coa ochenta topë̱ase'e.’
42016008	Ja̱ maca ñapi, i̱ ëjaë ja̱ë co'aquë i̱ co'amaña ñacaiquëpi tsoe si'aye ne de'huasiquëpi paji'i. Ja̱je pa'ina, iye yeja acohua'i ta̱'ñe asani yo'ocohua'i a'ë, sehuosicohua'i yo'oye jerepa yo'ocohua'i a'ë.
42016009	Ja̱je pa'ina, cayë, mësarute. Iye yeja co'amañapi i̱sijë yecohua'ini cajeohua'ire nejë'ë. Ja̱je yo'ojë saosicohua'ipi ti̱'ajëna, ti pa'i hue̱'ñapi sihuaquë daijë̱'ë caquë Maija'quëpi pëpaja̱'quëre.
42016010	De'oyerepa a'ri maña pa'ina, ñacaiquëpi cui'ne jaiye pa'itoje̱ de'oyerepa ñacaiye pa'iji. Ja̱je a'ri mañare de'oye ñacaima'pë pani, jaiyere paje̱ de'oye ñacaiye peoji.
42016011	Ja̱je pa'ina, mësarupi coa yeja co'amañare de'oye ñacaima'pë co'aye yo'ocohua'i pa'ito, ¿nepi mësarute de'hue necohua'i a'ë cuasaja̱'cohua'i a'ni, de'o co'amañare pare yo'oye pa'ito?
42016012	De'oye yecohua'i tse̱re ñama'pë yo'oto, ¿nepi i̱sija̱'cohua'i a'ni, mësaru pa ja̱'ñe?
42016013	Ja̱je pa'ina, ëjaohua'ire necaiquë pani caya ëjaohua'ire necaiye peoji. Ja̱je yo'oquë pani yequëni coequë cui'ne yequëni oiye pa'iji. Pa̱nita'a yeque, yequëni de'oye sehuocai yequëni sa̱ñope caye pa'iji. Ja̱je pa'ina, te'ipi Maija'quëre cui'ne curiquëre necaiye peoji.”
42016014	Fariseo pa̱i curiquë ai yëcohua'i sëte i̱ cayere asani Jesús coa caji cajë cue'cuehuë.
42016015	Ja̱ maca Jesupi capi, ja̱ohua'ire: “Mësaru a'ë, pa̱i ña hue̱'ñase'e de'ocohua'i a'ë cajë yo'ocohua'i. Maija'quë cato ñaji, mësaru joñoare, ja̱je yo'ojëta'are. Ja̱je pa'ina, pa̱i jaiye de'oye yo'oyë cajë pa'iyere Maija'quëpi coequë api.
42016016	Juan pa'i macaja̱'a Moisés cua̱ñese'e cui'ne Maija'quë yequë mu'se yo'o ja̱'ñere ca nëocohua'i ye'yajëna, asahuë. Ja̱ maca yure quëa huëohuë, de'o cocare Maija'quë cua̱ñe te̱'tena cacayere. Ja̱je quëajëna, asajë cacañu'u cajë si'aohua'i tutu yo'oyë.
42016017	Ma'tëmo cui'ne yeja caraja̱iñe pa'iji. Ja̱je pa'iquëta'are Maija'quë coca cato caraja̱iñe peoyerepa. Ti̱'asipi, i̱o cayeje̱.
42016018	Ja̱je pa'ina, ë̱më huejasiquëpi nëjore je̱oni cui'ne yecona se huejani, de'oye yo'oye pa̱ji. Cui'ne ë̱mëre je̱ocosiconi yequëpi huejani cui'ne co'aye yo'oji.
42016019	Paji'i, te'i ë̱më jaiye paquë si'anë de'o ca̱ña cui'ne jai do'ire ju'iquë cui'ne si'a mu'seña fiesta nequë de'oyerepa yo'oquë pa'iquë.
42016020	Ja̱je pa'iquë pa'ina, cui'ne Lázaro ca̱'mi quë'ipi teaye yo'oquë pa'iquëje̱ paji'i. Ja̱je pa'ipi jaiye co'amaña paquë huë'e eta sa'rore ñuji'i.
42016021	Ja̱je iquë teaye pa'i macapi a̱o ëa ju̱'i a̱o a̱i saihuë to̱meñere a̱ti'ñerepa nëina, ñapi. Cui'ne i̱ a'sire jo'yaque daijë ne'nejëna, ñuji'i.
42016022	Ja̱je pa'iquëpi teaye pa'i maca ju̱ji'i. Ju̱quëna, hui̱ñaohua'ipi sahuë, ma'tëmona Abraham ja̱'re co̱ni pa'ija̱'quëre. Ja̱je cui'ne jaiye paquëje̱ ju̱ji'i. Ju̱quëna, ta̱huë.
42016023	Jaiye co'amaña paquëpi ju̱ni saji'i, ju̱'isicohua'i ai yo'o hue̱'ñana. Ja̱rore papi ñapi, Abrahamre cui'ne Lázarore.
42016024	Ja̱ maca ñani cuipi: ‘Ja'quë Abraham, yë'ëre oi ñajë'ë. Ai yo'oyë. Jëjo saojë̱'ë, Lázarore ocore i̱ moño sa̱'nihuëna neni dani sësëye yë'ë tse̱meñona ne huasoja̱quë. Ai yo'oyë, yë'ë toase'epi pa'ina.’
42016025	Ja̱je caquëna, Abrahampi capi i̱te: ‘Tsihua'ë cuasajë̱'ë më'ë de'oye pa'ise'ere ja̱ yë'ta'a më'ë huajëquë pa'inë, cui'ne iquë Lázaropi ai co'aye paji'i, ja̱ro pa'i maca. Ja̱je pa'isiquëpi yure i̱pi de'oye pa'iji, i̱ñore. Cui'ne më'ëpi ai yo'oyë.
42016026	Cui'ne ja̱je si'aye iye më'ë yo'ose'e pa'itoje̱ pa'iji, cui'ne jai hua'que të̱'tëpaje̱, yëquë tëto saiye peoyerepa cui'ne më'ëje i̱ñona tëto daiye peoye. Ja̱je pa'ina, i̱ño pa'icohua'i ja̱ro tëto saiye peoji, cui'ne ja̱ro acohua'ije̱ i̱ño daiye peoji.’
42016027	Ja̱ maca jaiye paquë pa'isiquëpi capi: ‘Ja̱je pa'ito ja'quë Abraham më'ëre se̱ñë, Lázarore jëjo saojë̱'ë, yë'ë ja'quë huë'ena.
42016028	Ja̱rote cinco yo'je tsi̱re payë. Sani quëacaijë̱'ë, i̱ño yë'ë ai yo'o hue̱'ñana daima'pë caquë.’
42016029	Ja̱je caquëna, Abrahampi capi, i̱te: ‘Ja̱ohua'i cato payë, Moisés cua̱ñese'e cui'ne yecohua'i Maija'quëre quëacaicohua'i toyase'ere, ja̱re ñani sehuoja̱jë.’
42016030	Ja̱je caquëna, jaiye paquë pa'isiquëpi sehuopi: ‘Ja̱je pa'itoje̱ ja'quë Abraham sehuoye pa̱ñë. Ju̱'isicohua'i aquëpi sani quëatota'a ja̱'në pa'ise'e je̱oni po̱nëja'cohua'i pa'ini.’
42016031	Ja̱je caquëna, Abrahampi capi, i̱te: ‘Moisés cui'ne Maija'quëre quëacaicohua'i case'ere sehuoye coeni, me ju̱'isiquëpi huëtuje̱ sehuoye'ni’.”
42017001	Jesupi capi, I̱ ye'yacohua'ire: “Pa̱i co'aye neñe caraja̱iñe peoja̱'coa. Ja̱je pa'iquëta'are co'ayere pa'iquëpi yecohua'ire se ye'yaquëna, co'aye ne do'ire teayerepa pa'ija̱'quë api.
42017002	Ja̱je pa'ina, tsi̱re co'aye ye'yama'në, ja̱je pa'ire ñaje tëcana quë̱na pëpi sëani jairana je̱o dëoto ai jerepa de'o'ñe pa'io.
42017003	De'hua ñajë'ë. Më'ë yo'jeipi më'ëre co'aye yo'osiquë pa'ito yo'oma'ë quëajë̱'ë cui'ne ja̱'rë yo'ose'ere je̱oni po̱nëna i̱ yo'ose'ere sa̱i de'huacaijë̱'ë.
42017004	Cui'ne më'ëni te'e mu'sere siete pa'ye co'aye yo'osiquë pani, cui'ne siete pa'ye dai caye pa'iji: ‘Ti̱jupë co'aye yo'oye pa̱si'i.’ Ja̱je caquëna, i̱ co'aye yo'ose'ere sa̱i de'huacaiye pa'iji.”
42017005	I̱te ye'yecohua'ipi cahuë, Ëjaëre: I̱sijë̱'ë yëquëre ai nuñerepa neñe pa'iji cuasayere.
42017006	Cajëna, Ëjaëpi sehuopi ja̱ohua'ire: “Mësarupi neñe pa'iji cuasayere a'ri maña mostaza ca̱je pa'ye pacohua'i pani cayë, iye so̱quëre iye macapi etani jaira jopore pare sa nëcajë̱'ë. Ca maca asani sati̱'ñe pa'io.
42017007	Mësarupi co'amaña necaiquëre pacohua'ini tsio co'amaña ne tëjini pa̱nita'a hue̱quëre ña tëjini co'iquëna, ¿cacohua'i a'ni, ‘da sani ja'rujë̱'ë, a̱i a̱ija'quë?’
42017008	Ja̱je cama'pë coa ai jerepa cayë: ‘A̲ore cua'cojë̱'ë, neato a̱i ja̱'ñere, yë'ë a̱o a̱i huëosi maca de'oye a̱o ja̱'ñere cui'ñajë'ë, yë'ë a̱ni tëjisi jeteyo'je më'ëje a̱i cui'ne u̱cuja̱'quë.’
42017009	Ja̱je cua̱ñese'ere yo'oquëna, necaire pahuë de'oji cajë pëpaye peoji jo'yaëpi cua̱ñese'ere necaito. ¿Me de'oji caye'ni, jo'yaëpi cua̱ñese'ere neto?
42017010	Ja̱je cui'ne pa'iji, mësaruje̱. Ja̱je pa'ina, Maija'quë cua̱ñese'ere si'aye nesicohua'i pani: ‘Co'a jo'ya maña'ë, më'ë nejë'ë casi mañase'e nehuë,’ caye pa'iji.”
42017011	Jesús ja̱ yë'ta'a Jerusalénna sai Samaria cui'ne Galilea yejaña tëto saji'i.
42017012	Saiquëpi a'ri daripëna ti̱'aquëna, diez ë̱mëohua'i ja̱'ju dahuë ju̱'icohua'ipi sa̱ñope ti̱'ahuë. Ti̱'ajëta'a so'ona nëcaja̱ni,
42017013	cuihuë: “¡Jesús, Ye'yaquë, yëquë mañare oijë̱'ë!”
42017014	Ja̱ maca Jesupi ñani ja̱ohua'ire capi: “Sani Maija'quë huë'e ñacaicohua'i ëjaohua'ina i̱ñojaijë'ë.” Ja̱je caëna, ja̱ saijë i̱ohua'i ju̱'i dahuë peocohua'i to̱me huesëhuë.
42017015	Ja̱ maca te'i ja̱ohua'i aquëpi ju̱'i dahuë peo hue̱'ña to̱mesiquë pa'i ña jujani Maija'quëni tutu yë'opi caquë sihuaquë co'ipi.
42017016	Co'ini do're ja'rupi Jesús ña hue̱'ñana cui'ne i̱ tsiapi yejare pana në meni Maija'quëre de'oji caquë sihuapi. Iquë ë̱më i̱ti sihuasiquë Samaria yeja aquë paji'i.
42017017	Ja̱ maca Jesupi capi, i̱te: “¿Mësaru diez pa'iohua'i pa'ima'pë pate, i̱ti ju̱'icohua'i? ¿Yecohua'i nueve jerore pa'iye'ni?
42017018	¿Iquë yequë yeja aquëse'e Maija'quëre sihuasi'i caquë co'isiquë pa'iquë?”
42017019	Ja̱je cani i̱te capi: “Huëni saijë̱'ë. Jujuquë api, më'ë cuasani yo'o do'ipi co'yasiquë sëte.”
42017020	Fariseo pa̱ipi Jesure se̱i'ë: ¿Je yëhua Maija'quë te̱'te ayepi ti̱'aja'coa'ni? Ja̱je se̱jëna, i̱pi sehuopi: “Maija'quë cua̱ñe te̱'te ayere ti̱ñarepa ñañe peoji, co'amaña ñañeje pa'ye.
42017021	‘I̱ñore tsoe pa'iji’ pa̱nita'a ‘jetore pa'iji’ caye peoji. Ja̱je pa'ina, tsoe Maija'quë cua̱ñe te̱'te ayere mësaru joponi pa'iji, yure.”
42017022	Ja̱je pa'ina, i̱re ye'yecohua'ire capi: “Ti̱'aja'coa, co'a mu'seña Pa̱i Mamaquë yo'oquëna, ña ëa mu'seña. Ja̱je ña ëaquëta'are ñañe pa̱ja'cohua'i a'ë.
42017023	Ja̱je ña ëaquëna, pa'ijëna, caja̱'cohua'i a'ë: ‘I̱ñore pa'iji’ pa̱nita'a ‘jetore pa'iji’. Ja̱je catoje̱ saima'pë, cui'ne tuima'pë pa'ijë̱'ë.
42017024	Ma'tëmopi mujuë ye'hueyeje̱ pa'ye pasipi. Pa̱i Mamaquë ti̱ta mu'se cato asa tayoye peoja̱'coa.
42017025	Ja̱je pa'iquëta'are du'ru macarepa ai ai yo'oye pa'iji. Yure pa'iji, yure pa'i pa̱ipi yë'ëre coejëna.
42017026	Noé pa'i mu'seña yo'ojë pa'ise'eje̱ pa'ye cui'ne pa'ija̱'coa, Pa̱i Mamaquë daija̱'a mu'señaje.
42017027	Ja̱ mu'seña je̱'quë a̱o a̱ijë cui'ne u̱cujë, huejajë cui'ne mamajëre huejojë yo'ohuë. Ja̱je yo'ojëna, Noé jai yohuëna cacapi. Cacasi maca, jai co'je ti̱'aëna, ja̱ohua'i si'aohua'i co'je ju̱juhuë.
42017028	Ja̱je cui'ne Lot pa'i mu'señaje yo'ohuë: A̲o a̱ijë cui'ne co̱no u̱cujë huerojë cui'ne yecohua'ina se i̱sijë, co'amaña ta̱jë cui'ne huë̱'ña nejë paë'ë.
42017029	Ja̱je yo'ojë pa'ijëna, Lot Sodomapi etani saji'i. Saisi maca ma'tëmopi oco to̱meñeje pa'ye toapi to̱mequë si'aohua'ire huani je̱api, Sodoma pa̱ire.
42017030	Ja̱je cui'ne pa'ye pasipi, Pa̱i Mamaquë ñaija'a mu'señaje.
42017031	Ja̱ co'a mu'seña ti̱'aëna, huë'e hue'sere pa'ijëna, co'amañapi huë'e sa̱'nahuëre pa'ito i̱jañu'u cajë yo'oma'pë pa'ijë̱'ë. Cui'ne yecohua'ipi tsiore pa'icohua'i pani co'ima'pë pa'ijë̱'ë, huë'ena.
42017032	De'hua cuasajë̱'ë, Lot nëjo yo'ose'ere.
42017033	Ja̱je pa'ina, co'ye i̱ pa'iyere ai cuasaquë cato si'aye ne huesëye pa'iji.
42017034	Ja̱je pa'ina, cayë. Ja̱ ñami ca̱i saihuëna cayahua'i ca̱icohua'i pa'ito te'ire saquë yequëni je̱o saiye pa'ija̱'coa.
42017035	Cui'ne caya nomiohua'i te'e toacohua'ini te'ore saquë cui'ne yeconi je̱o saiye pa'ija̱'coa.
42017036	Ja̱je cui'ne caya ë̱mëohua'i tsiore pa'ijëna, te'ire saquëna, cui'ne te'i je̱o saisiquë pa'ija̱'quë api.”
42017037	Ja̱je caquëna, iyere asani se̱teña: “¿Jerona iye yo'o ja̱'ñe a'ni, Ëjaë?” Cajëna, i̱pi capi: “Ju̱'isiquë u̱i hue̱'ña pë'përi tsi'siyeje̱ pa'ye tsi'sija̱'cohua'i a'ë.”
42018001	Si'anë Maija'quëre se̱jë pa'iye pa'iji, yo'o jujaye peoye caquë Jesús pa̱i yo'oye ayena ti̱ña caquë ñeje, ye'yapi.
42018002	Ye'yaquë capi: “Pa'iji, pa̱i daripë pa̱i yo'oye ñaquë, Maija'quëre ca'rama'quëpi, cui'ne yecohua'ireje̱ oima'quëpi.
42018003	Cui'ne ja̱re ja̱ daripëre paco'ë, hua'jeo. Ja̱opi pa̱i yo'oye ñaquëna, i̱ote sa̱ñope yo'oquëni quëaona ca de'huacaija̱quë caco si'anëpi saco'ë.
42018004	Ja̱je saio yo'ocona, pa̱i yo'oye ñaquëpi coepi. Coesiquëta'a jeteyo'je cuasapi: ‘Maija'quëre ca'rama'quëje̱ cui'ne pa̱ireje̱ oima'quëpi.
42018005	Co̱casi'i hua'jeore, jo̱sa si'anë daio yë'ë yequere cuasaquëna, cama'o pa'ija̱'core,’ cuasapi.”
42018006	Ja̱je capi, iquë pa̱i yo'oye ñaquë co'aquë. Ja̱je pa'ito Jesús capi:
42018007	“¿Maija'quëre mu'señapi cui'ne ñamiñapi se̱cohua'ire i̱ jo'ya nesicohua'ire co̱caiye pa̱ja'quë aë? ¿Tsoe utejë̱'ë, caquë aë?
42018008	Pa̱ni. Ja̱je pa'ina, cayë, ti tsoe nëiñe peoye co̱caija̱'quë api, Maija'quë. Ja̱je pa'iquëta'are ¿yë'ë iye yejana dai maca, de'hue yë'ëre necaiquë api cuasacohua'i pa'ijëna, ti̱'aja'quë a'ni?”
42018009	Pa̱i yo'oyeje̱ pa'ye neni Jesús quëapi, de'ocohua'i a'ë cuasajë yecohua'ire co'acohua'i a'ë cajë coecohua'ire.
42018010	Quëa huëoquë capi: “Caya ë̱mëohua'i Maija'quëre se̱ huë'ena saë'ë, se̱ñu'u cajë. Te'i ja̱ohua'i aquëpi fariseo pa'iji, cui'ne yequëpi pa'i do'i curiquë se̱quë paji'i, pa̱i ëjaëre necaiquë.
42018011	Pa'ina, fariseopi coa nëcaquë se̱ji'i, ñeje: ‘I̱na, ja'quë më'ëre sihuayë, yë'ëre cato ja̱ohua'i co'amaña ñacohua'i, cui'ne co'acohua'i cui'ne nomiohua'ire coa yo'ocohua'ije̱ pa'i peoyë. Cui'ne ja̱ë pa'i do'i se̱quëje̱ pa'i ti peoyë.
42018012	Cui'ne te'e semanare cayaye a̱o a̱ima'quëpi se̱i cui'ne yë'ë yo'oquë curiquë neñeje Maija'quë huë'ena diez pa'ye neni te'ore i̱siquë a'ë, de'hue.’
42018013	Ja̱je se̱ina, pa'i do'ire se̱quëpi so'o macana pëani ñaco ca̱ mañaje ma'tëmona se mëani ñama'ë coa ai jerepa coti saihuëna të'caquë ñeje caquë se̱ji'i: ‘I̱na, yë'ë Ja'quë yë'ëre oijë̱'ë, yë'ë maca ai co'aquë a'ë.’
42018014	Ja̱je pa'ina, cayë, mësarute. Iquë pa'i do'ire curiquë se̱quë cato Maija'quëna i̱ co'aquë pa'iye quëa to̱ni Maija'quë ja̱'re pa'i sihuaquë co'ipi. Ja̱je co'iquëta'are fariseo cato ti sihuama'ë paji'i. Ja̱je pa'ina, co'ye yë'ë jerepa pa'i a'ë cuasacohua'ire cato coa ai jerepa meñe neñe pa'iji. Ja̱je pa'iquëta'are yë'ë teaye pa'i a'ë cuasaquëni ai jerepa pa'ire neñe pa'iji.”
42018015	Jesús quë'rona tsi̱re dahuë, papija̱quë cajë. Ja̱je yo'ojëna, i̱ ye'yacohua'ipi ñani i̱ti tsi̱re dacohua'ire yo'oma'pë pa'ijë̱'ë ca huëohuë.
42018016	Ja̱je cajëna, Jesús ja̱ohua'ire soini capi: “Coa ñajë'ë, ë̱sema'pë tsi̱re, i̱ohua'ise'e daija̱jë yë'ë quë'rona. Maija'quë quë'ro ja̱ohua'ije̱ pa'iohua'ise'e cacaye pa'iji.
42018017	Ja̱je pa'ina, nuñerepa cayë, mësarute. Tsi̱ de'oji cajë yëyeje̱ pa'ye yo'oma'cohua'i pani ti cacaye peoji, Maija'quë cua̱ñe hue̱'ña.”
42018018	Pa̱i ëjaohua'i aquëpi se̱ji'i, Jesure: “De'o ye'yaquë, ¿me yo'oni ti pani huesëye ti̱'aja'quë a'ni?”
42018019	Jesupi i̱te capi: “¿Me yo'oquë yë'ëre de'oquë caquë'ni? Peoji, te'ije̱ de'oquë. Coa te'i Maija'quëse'e de'oquë pa'iji.
42018020	Asaquë a'ë, Maija'quë cua̱ñese'e: ‘Nomiore yo'oma'ë nëjore peoni, pa̱ire huani je̱oma'ë, co'amaña ñama'ë, coa cosoma'ë, cui'ne ëjaohua'ire ñajë oijë̱'ë, më ja'quëre cui'ne më ja'core.’ Ja̱re më'ëpi asaë.”
42018021	Ja̱je caquëna, i̱ti se̱siquëpi capi, i̱te: “Si'anë iye tsihua'ë pa'inëpi de'oye sehuoquë a'ë.”
42018022	Ja̱je caquëna, Jesupi asani i̱te capi: “Ja̱ yë'ta'a te'o carapi, më'ëre. Si'aye më'ë payere i̱sijë̱'ë, peocohua'ini. Ja̱je më'ë yo'onita'a Ma'tëmore co'amaña paye pa'iji. Ja̱ jeteyo'je dani tuijë̱'ë, yë'ëre.”
42018023	Ja̱je caquëna, iyere asani ai oi, jaiye co'amaña paquë sëte.
42018024	Ja̱je oina, ñani Jesús capi: “Airepa jëaye pa'iji, jaiye co'amaña pacohua'ipi Maija'quë cua̱ñe te̱'tena cacaye.
42018025	Camellore miu ñaca cojeja̱'a etoja̱iñe ti peoji. Ja̱ jëaye se̱ña maca jëaji, co'amaña pacohua'ipi Maija'quë te̱'tena cacaye.”
42018026	Ja̱je caquëna, i̱ti asasicohua'ipi cahuë: “Ja̱je pa'ito ¿nepi huasosicohua'i pa'ija̱'cohua'i a'ni?”
42018027	Cajëna, Jesupi capi, ja̱ohua'ire: “Ja̱je pa'ina, pa̱i ne ti̱'añe peoyere, Maija'quëse'e ne ti̱'añe pa'iji.”
42018028	Caquëna, Pedropi capi: “Ëjaë, yëquë pase'e si'aye je̱ohuë, më'ëni tuñu'u cajë.”
42018029	Caquëna i̱pi sehuopi: “Nuñerepa cayë. Pa̱ipi Maija'quë te̱'te do'ire i̱ huë'e, ja'quëohua'ire, a'yëohua'ire, nëjore, mamajëre je̱osiquë pani,
42018030	yequë yejana pa'iye huëo maca ti pa'iyere ti̱'aja'quë api.”
42018031	Jesús pa̱i peo hue̱'ñana i̱ ye'yacohua'ire soini, capi: “Yure sañu'u, Jerusalénna. Ja̱rona si'aye ti̱'aja'coa, Pa̱i Mamaquëre yo'o ja̱'ñere Maija'quëre quëacaicohua'i toyajë pa'ise'e.
42018032	Ja̱rona yë'ëre i̱sija̱'cohua'i a'ë, judío pa̱i peocohua'ina. I̱sirena, cue'cuejë yo'oja̱'cohua'i a'ë yë'ëre co'aye cajë, cui'ne copi tse'seja̱'cohua'i a'ë.
42018033	Të'ca tëjini huani je̱oja'cohua'i a'ë. Ja̱je yo'osicohua'ita'are toaso̱ mu'seña pa'i maca huëija̱'quë a'ë.”
42018034	Ja̱je caquëna, ja̱ohua'i coa huesë asahuë, i̱quere caquë'ni cuasajë. I̱pi ti̱ña asaye ë̱sequëna.
42018035	Jesupi Jericó daripë quë̱no macare pa'ina, te'i ñama'quëpi ma'a yë'quë macare ñu'i curiquë da saicohua'ire se̱ji'i.
42018036	Se̱quëpi jai pa̱i saijë cajëna, asani se̱ji'i, i̱quere ja̱je yo'ojë caye'ni caquë.
42018037	Se̱ina, i̱te quëahuë. Ja̱roja̱'a Jesús Nazaret aquëpi daina, yo'ojë cayë.
42018038	Cajëna, ja̱ maca asani cuipi: “Jesús, David mamaquë yë'ëre oijë̱'ë. Ai yo'oyë.”
42018039	Ja̱je cuiquëna, yecohua'ipi du'ru saicohua'ipi i̱te cahuë, cuima'ë pa'ijë̱'ë. Ja̱ cajëta'are i̱pi ai jerepa ja̱ yë'ta'api cuipi: “David mamaquë yë'ëre oijë̱'ë. ¡Ai yo'oyë!”
42018040	Caquëna, asani Jesús nëcaja̱ni, quërëja̱ni dajë̱'ë caquë jëjo saopi, te'ire. Dasi maca i̱te se̱ji'i:
42018041	“¿Me nejaquë cuasaquë'ni, më'ë yë'ëre?” Caquëna, ñama'quëpi sehuopi: “Ëjaë, ñaco ca̱re de'huacaijë̱'ë. Ñasi'i, yë'ë.”
42018042	Caquëna, Jesupi capi, i̱te: “¡Ñaquë pa'ijë̱'ë! Më'ë nequë api cuasaquë ca do'ipi.”
42018043	Ja̱je ca macapi, tsoe ñaquë paji'i, ñama'quë pa'isiquëpi. Ja̱ maca Jesure tuji'i, Maija'quëre sihuaquë. Cui'ne si'aye iye yo'oye ñasicohua'ije̱ Maija'quëre ai sihuahuë.
42019001	Ja̱ maca Jericó daripëna Jesús cacani tëto saina,
42019002	cui'ne ja̱rote jaiye co'amaña paquë Zaqueo hue'equëje̱ paji'i, curiquë pa'i do'i se̱cohua'i ëjaëpi.
42019003	Ja̱ë cato Jesure ñañe yëquë paji'i. Ja̱je yëquëta'a me ñaquë'ni pa̱i ja'i maña pa'ijëna, Zaqueo nëhuiquë paji'i.
42019004	Ja̱je pa'ipi du'ru huë'huëni so̱quë yëna mëji'i, Jesús ja'ye tëto saija̱'tona ñani.
42019005	Ja̱ maca Jesús ja̱roja̱'a saiquëpi ñani Zaqueore capi: “Esa cajejë̱'ë, yure më'ë huë'ena sani pëaja̱'quëpi saiyë.”
42019006	Ja̱ maca Zaqueo esa cajeni sihuaquë Jesure i̱ huë'ena sai sapi.
42019007	Ja̱ maca iyere yecohua'i ñani si'ahua'i de'oye yo'oma'aji'i cahuë, Jesupi co'aye yo'oquë huë'ena pëasi'i caquë, saquëna.
42019008	Ja̱ maca Zaqueopi huëni nëcani capi, Ëjaëre: “I̱na Ëjaë, yë'ë paye jopore paja̱'a i̱sisi'i co'amaña peocohua'ire, cui'ne yë'ë coa cosoquë jerepa nese'e pa'ito co'yosi'i cuatro pa'ye jerepa yë'ë se jiosiquëre.”
42019009	Ja̱je caquëna, Jesupi capi, i̱te: “Iye mu'se ti̱tapi iye huë'e huasoye cui'ne iye ë̱më cato Abraham tsëcapë aquë api.
42019010	Ja̱je pa'ina, Pa̱i Mamaquë daji'i, ne huesësicohua'ire co'equë huasosi'i caquë.”
42019011	Ja̱ yë'ta'a Jesús cayere pa̱i asajë cuasahuë, yure Maija'quë cua̱ñe te̱'te ti̱'aja'coa cajë. Ja̱je cuasahuë, Jesupi Jerusalén ja'yere pa'i do'ire ñajë. Ja̱je cuasajëna, i̱pi pa̱i yo'oyeje̱ pa'ye caquë quëa huëopi.
42019012	Ja̱ maca capi: “Paji'i, te'e pa̱i de'o tsëcapë aquë. Ja̱ëpi so'o yejana saji'i, pa̱i ëjaëre nesi maca, pa̱i ëjaë de'oni cui'naëpi co'i co̱si'i caquë.
42019013	Ja̱ yë'ta'a saima'në, diez pa'iohua'ire i̱ jo'ya acohua'ini soini, pa̱i ñapere i̱sipi jai do'i curiquë të̱'ñare te'e të̱'ñase'e i̱siquë capi: ‘Iye curiquëpi se hueroni yeque jaiye nejë'ë, yë'ë co'i macaja̱'a.’
42019014	Ja̱je casiquëta'are i̱ yeja pa'i pa̱ipi i̱te coejë, i̱ saisi jeteyo'je jëjo saohuë, quëaja̱'cohua'ipi: ‘Coeyë, më'ëre yëquë ëjaë de'oye’ cajë.
42019015	Ja̱je casicohua'ita'are pa̱i ëjaë de'osiquëpi co'ipi, i̱ yejana. Ti̱tani cua̱ñe saopi, i̱ curiquë i̱sisicohua'ire quërëja̱ijë'ë caquë. Asasi'i, je ja'ye pa̱i ñape ja̱ curiquëpi nere'ni caquë.
42019016	Soina, du'ru macarepa ti̱taquëpi capi: ‘Ëjaë, më'ë curiquëpi diez pa'ye jerepa se ne co̱huë.’
42019017	Pa̱i ëjaëpi sehuopi: ‘Ai de'oji, më'ë de'o jo'yaë'ë. Më'ë a'ri mañare de'oye ñacaisi do'ire, më'ëre diez daripë̱a cua̱ñequëre neñë.’
42019018	Yequëpi dani capi: ‘Ëjaë, më'ë curiquëpi cinco pa'ye jerepa nehuë.’
42019019	Cui'ne iquëreje̱ sehuopi: ‘Më'ë cato cinco daripë̱a cua̱ñequë pa'ijë̱'ë.’
42019020	Ja̱ maca yequëpi dani capi: ‘Ëjaë, iye pa'iji, më'ë curiquë pañuelo ca̱'tipëna deani de'huase'e.
42019021	Më'ëpi pa̱ire oima'ë yo'oquë më'ë i̱si ma'ñere tsi'soni, cui'ne më'ë ta̱ ma'ñere coa tëaquë, yo'oquëni ca'raquë pa̱huë.’
42019022	Caquëna, pa̱i ëjaëpi capi: ‘Co'a jo'yaë, ja̱re më'ë case'epi i̱ñoji, më'ë co'aquë pa'iye. Ja̱je yë'ë pa̱ire oima'ë yo'oquëpi yë'ë ne ma'ñere tsi'soquë cui'ne yë'ë ta̱ ma'ñere coa tëaquë yo'oye asaquë sëte.
42019023	¿Me yo'oquë curiquë i̱sirena, i̱tipi ne do'ire co'ye sa̱i hue̱'ñana tëoma'ë paquë'ni, yë'ë dani i̱ti mañaque neja'quëta'are huë'e ti̱tasi maca?’
42019024	Ja̱je cani i̱ti maca pa'icohua'ire capi: ‘Jiojë̱'ë, curi të'quire. Jioni i̱sijë̱'ë, diez të̱'ña paquëna.’
42019025	Caquëna, ja̱ohua'ipi cahuë, i̱te: ‘¿Ëjaë, tsoe diez të̱'ña paquëre me ai jerepa i̱siye'ni?’
42019026	Cajëna, pa̱i ëjaëpi sehuopi: ‘Nuñerepa cayë, paquëni ai jerepa se i̱siye pa'iji. Ja̱je pa'ina, cui'ne peoquëni coa ai jerepa se jio co̱ñe pa'iji, si'aye i̱ payeje̱ peo hue̱'ñarepa.
42019027	Cui'ne yecohua'i yë'ëre ëjaë de'oye coesicohua'ire quërëja̱ni i̱ñona dani yë'ëque ñaquëna, huani je̱ajë'ë,’ capi.”
42019028	Ja̱je iye se ca tëjini Jesús Jerusalénna saji'i.
42019029	Tsoe Betfagé cui'ne Betania daripë̱a cui'ne Olivos hue'yosi cu̱tihuë̱a ti̱'añe ja'i maca pa'i i̱ ye'yacohua'ire cayaohua'ire jëjo saopi.
42019030	Ñeje caquë: “Ja̱ maca ja'ye daripëna saijë̱'ë. Ti̱'a maca ja̱rote pa'ija̱'quë api, burro sëasiquëpi, pa̱ije ja̱ yë'ta'a tuima'quëpi. Ti̱'ani joyeni dajë̱'ë.
42019031	Joyejëna, yecohua'ipi me neja'quëni saye'ni se̱cohua'i pa'ito, cajë̱'ë, Ëjaëpi yo'oye pa'iji.”
42019032	Ja̱ maca i̱ ye'yacohua'ipi sani Jesús case'eje̱ ti̱'ahuë.
42019033	Ti̱'ani burroni joyejëna i̱ti tse̱ acohua'ipi se̱i'ë: “¿Me neñu'ju joyeye'ni?”
42019034	Cajëna, i̱ohua'ipi sehuohuë: “Ëjaëpi yo'oye pa'iji, caëna, yo'oyë.”
42019035	Ja̱je quëani joyeni Jesús quë'rona sahuë. Sani ca̱ñapi burro jetena jajeni Jesure mëo ñohuë.
42019036	Ja̱ maca ñu'i saji'i. Saina, pa̱i ca̱ñare i̱ saija̱'a ma'ana jajehuë.
42019037	Olivos cu̱tihuë perepë cajeye ja'i macare pa'ina, si'ahua'i i̱te asani tuicohua'ipi Maija'quëre sihuajë cui huëohuë, pa̱i yo'o ti̱'a ma'ñere yo'oquëna, ñasicohua'ipi.
42019038	Ñeje cajë: “De'oquëre papi pa̱i Ëjaë daiji, Maija'quë jëjo daoquëre papi, de'oye pa'iyere papi co̱ni. Ja̱je pa'ito sihuañu'u, i̱te ma'tëmo acohua'ije̱ sihuajëna.”
42019039	Ja̱ maca fariseohua'i pa̱i jopore co̱ni pa'icohua'ipi cahuë, i̱te: “Ye'yaquë, më'ëre tuicohua'ire cama'pë cajë̱'ë.”
42019040	Ja̱je cajëna, Jesupi sehuopi: “Nuñerepa cayë. Icohua'ipi cuiye je̱ocohua'i pa'ito quë̱na pë̱api cuija̱'coa.”
42019041	Ja̱ maca Jesús Jerusalén quë̱no maca ti̱'aquë i̱ti daripëre ñani oji'i.
42019042	Ñeje caquë: “¡Iye mu'se më'ë de'hue asato yë'ë i̱siye de'ora'pi. Më'ë de'oye pa'iye ti̱'ara'huë, i̱siyere! Ja̱je pa'iquëta'are yure cato yahuese'e pa'iji. Ja̱je pa'ina, më'ë ña ti̱'añe peoji.
42019043	Co'a mu'se ti̱'aja'coa, më'ëre. Më'ëre sa̱ñope yo'ocohua'ipi quë̱na tëhuopaje̱ pa'iore të'yaja̱icohua'i a'ë. Ja̱je yo'oni coa si'a te̱'ñapi etaye peoja̱jë cajë yo'ocohua'i a'ë.
42019044	Ja̱je yo'ojë yejana si'aye quë̱na pë̱a ne ta̱o o̱aja'cohua'i a'ë, huani je̱aja'cohua'i a'ë, më'ë mamajëre, huesë pa'isi do'ire Maija'quë më'ëre do'i daisi maca.”
42019045	Ja̱ maca Jesús Maija'quëre huë'ena cacani i̱ti huë'ena co'amaña i̱sijë cui'ne huerojë yo'ocohua'ire peo hue̱'ñarepa eto saopi, hue'sena.
42019046	Yo'oquë capi, ja̱ohua'ire: “Toyase'e caji, ñeje: ‘Yë'ë huë'e cato Maija'quëre se̱ huë'e a'ë.’ Ja̱je pa'iota'are mësaru cato, co'amaña ñaohua'i tu'aro neni yo'oyë.”
42019047	Si'a mu'seña Jesús ye'yapi, Maija'quëre se̱ huë'ena. Ja̱je ye'yaquëna, Maija'quë huë'e ñacaicohua'i ëjaohua'i cui'ne cua̱ñese'e ye'yacohua'i cui'ne pa̱i daripë ëjaohua'ije̱ me neni huani je̱oja'cohua'i a'ni cuasajë co'ehuë, i̱ti yo'o ja̱'ñere.
42019048	Ja̱je co'ejëta'a ti̱'ama'pë paë'ë, i̱te ne ja̱'ñere. Si'a pa̱i i̱se'ere asajë cui'ne sehuojë yo'ojëna, ñajë.
42020001	Te'e mu'se Jesús Maija'quëre se̱ huë'ere pa̱ire ye'yaquë cui'ne huaso cocare quëaquë pa'ina, ti̱tahuë, Maija'quë huë'e ñacaicohua'i ëjaohua'i, cua̱ñese'e ye'yacohua'i cui'ne aiohua'i co̱ni.
42020002	Ja̱ohua'ipi ti̱tani cahuë: “¿Quëajë̱'ë, i̱que tutupi cua̱ñequërepa pa'i yo'oquë'ni, iye? ¿I̱queipi iye cua̱ñe tutu i̱sina, yo'oquë'ni?”
42020003	Cajëna, ja̱ maca Jesupi ja̱ohua'ire capi: “Yë'ëre cui'ne se̱si'i, mësarute. Sehuojë̱'ë, yë'ë cato:
42020004	¿Nepi cua̱ñere'ni, Juan oco doquë pa'i ja̱'ñe? ¿Maija'quë pa̱nita'a pa̱i?”
42020005	Caquëna, sehuoye pa̱jë coa sa̱'ñe i̱ohua'ija̱'a cahuë, ñeje: “¿Me caja̱'cohua'i a'ni? Maipi Maija'quëpi jëjo daopi cacohua'i pa'ito i̱pi sehuoja̱'quë pa'ini: ‘¿Ja̱je pa'ita'are me yo'ojë sehuoye pa̱re'ni?’
42020006	Cui'ne maipi pa̱ipi cua̱ñesiquë paji'i catoje̱, si'a pa̱i huëni maire quë̱na pë̱api je̱ajë huani je̱aja'cohua'i pa'ini, si'aohua'i Juanre Maija'quë coca quëaquërepa paji'i cuasajë cahuë.”
42020007	Ja̱je cuasani cahuë: “Huesëyë. Ne sa'api Juanre oco doquë pa'i ja̱'ñe cua̱ñehuë.”
42020008	Cajëna, Jesuje̱ capi, ja̱ohua'ire: “Yë'ëje̱ mësaru se̱se'e quëaye pa̱ñë.”
42020009	Ja̱ jeteyo'je Jesús pa̱ire coca ca huëopi. Pa̱i yo'oyeje̱ pa'ye neni quëapi, ñeje: “Paji'i, te'i tsio paquëpi cuiya'i ta̱ni i̱ co'amaña necaicohua'ina i̱si nëoni sani huesëquë.
42020010	Tëaye ti̱'asi maca saisiquëpi i̱ jo'yaëre jëjo daopi, co'amaña necaicohua'ire se̱ni tëani dajë̱'ë, yë'ëre nëocaise'ere caquë. Ja̱je cani jëjo daosiquëni ja̱ohua'ipi coa tarapi të'cani jëjo saohuë, peoquëre.
42020011	Ja̱ maca i̱ti tse̱ aquëpi yequë jo'yaëre jëjo dao co̱pi. Cui'ne ja̱ëteje̱ tarapi të'cani jëjo saohuë, ti i̱sima'pë.
42020012	I̱ti tse̱ aquëpi ti̱jupë yequë jo'yaëre jëjo daoruje̱ co'amaña necaicohua'ipi ñani ja̱ëteje̱ të'cani hue'sena quërë eto saohuë, pë̱ijë.
42020013	Ja̱ maca ña jujani i̱ti yeja tse̱ aquë capi: ‘¿Me neñe ja̱je pa'ito? cani i̱ oi mamaquëre pani jëjo saopi. Ja̱ëni ñanita'a ca'rajë de'oye sehuoja̱'cohua'i a'ë.’
42020014	Jëjo saouna, i̱pi ti̱'aquëna, tsio ñacaicohua'ipi ñani sa̱'ñe cahuë: ‘Iquëpi iye tsio tse̱ aquë de'oja̱'quë api, huani je̱oñu'u. Ja̱je yo'oni ti ñese maipi i̱ti tse̱ acohua'i de'oñu'u cahuë.’
42020015	Ja̱je cani tsio peo hue̱'ñana etoni i̱te huani je̱ohuë.” Ja̱je quëani Jesupi se̱ji'i: “¿Ja̱je yo'osi do'i me yo'oja̱'quë a'ni, i̱ti tsio aquë ja̱ohua'ire?”
42020016	Cani capi, i̱pi: “Dani co'amaña necohua'ire huani je̱ani yecohua'ina i̱sija̱'quë api, i̱ yeja.” Ja̱je caquëna, iyere asani cahuë: “¡Ja̱je yo'oto Maija'quëje̱ coeni!”
42020017	Ja̱je cajëna, Jesús i̱ohua'ire ñani capi: “Ja̱je mësaru cuasato, ¿i̱quere caquë'ni, toya pëpë, pa'iye ñañu'u? Ñeje caji: Huë'e necaicohua'i ne jujani nejosi quë̱na pëpi Ja̱opi yure quë̱na pë i̱orepa pa'iji.
42020018	Ja̱o quë̱na pë ë̱mëje'na pa̱ipi to̱mecohua'i pani, to̱me jë'yeye pa'iji. Cui'ne quë̱na pëpi pa̱i ë̱mëje'na to̱meco pani peo së̱pë̱arepa neñe pa'iji.”
42020019	Maija'quë huë'e ñacaicohua'i ëjaohua'i cui'ne cua̱ñese'e ye'yacohua'i Jesure i̱ti macapi tse̱ani coñu'u maini caquë ja̱je quëaji. Cuasajëta'a pa̱ini ca'rajë yo'oye pa̱huë.
42020020	Ja̱ maca yahue de'o pa̱irepa cayeje̱ cajë coa cosoja̱'cohua'ire jëjo saohuë. Ja̱ohua'ipi se̱jëna, i̱pi tayo caëna, ja̱ do'ire pa̱i ëjaëna tse̱ani i̱siñu'u cajë.
42020021	I̱te se̱ni ñañu'u cajë saisicohua'ipi cahuë: “Ye'yaquë, më'ë pa̱ire nuñerepa caquë ye'yaquëpi cui'ne pa̱ireje̱ si'ahua'ire si'a yë'quë maca caquëpi coa ai jerepa nuñere pare Maija'quë cocare ye'yaquëna, asayë, yëquë.
42020022	Ja̱je pa'ina, se̱ñë. Quëajë̱'ë: ¿De'oquë pa'i do'ire pa̱i ëjaë Césarna sa̱iñe, pa̱nita'a co'aquë?”
42020023	Cajë se̱jëna, tsoe Jesús asapi, i̱ohua'i co'aye cuasajë se̱ñe. Ja̱je ñani capi: “¿Me yo'ojë yë'ëre ja̱je neñañu'u cajë yo'oye'ni?
42020024	I̱ñojë'ë, curiquë të'quire. ¿Ne tsiare hue'eco'ni? ¿Cui'ne ne mamire toyase'eje̱ hue'eco'ni?” Caquëna, i̱ohua'ipi sehuohuë: “Romano pa̱i ëjaë mamire toyasicoa.”
42020025	Cajëna, ja̱ maca i̱pi capi: “Ja̱je pa'ito i̱sijë̱'ë, romano pa̱i ëjaëna i̱ tse̱co pa'ito. Cui'ne Maija'quë tse̱ pa'ito Maija'quëna i̱sijë̱'ë.”
42020026	Ja̱je pa̱i ña hue̱'ñana si'aye i̱ohua'i cosojë neñu'u cajë yo'ose'ere sehuoquëna, ñani ai ta̱'ñe asaji cuasajë ca'rajë jerepa cama'pë paë'ë.
42020027	Jeteyo'je Saduceohua'ipi Jesure sani ñahuë. Ja̱ohua'i Saduceohua'i cato ju̱'isicohua'i huëiye peoji cacohua'i paë'ë. Ja̱je pa'iohua'ipi cahuë, Jesure:
42020028	“Ye'yaquë, Moisés toyani yëquëre je̱ocaji'i, ñeje: Te'i ë̱mëpi mamajëre pama'ë nëjore je̱oni ju̱'isiquë pa'ito i̱ yo'jeipi hua'jeore huejani mamajëre pacaiye pa'iji, maja'yë do'ire, toyapi careña.
42020029	Ja̱je pa'ina, te'e tsëcapëre siete ë̱mëohua'ipi ñeje yo'ohuë: Maja'yëpi huejapi. Huejani mamajëre peoquë ju̱ji'i.
42020030	Ju̱quëna, jeteyo'je aquëpi hua'jeore huejani cui'ne ja̱ëje ju̱ji'i, mamajëre peoquë.
42020031	Ja̱ maca toaso̱ñe aquëpi huejapi i̱ote ja̱ëje cui'ne yo'opi. Ja̱re ja̱jese'e siete pa'iohua'i huejajë mamajëre peocohua'i ju̱ju sahuë.
42020032	Ai jeteyo'jerepa nomio ju̱co'ë.
42020033	Ja̱je pa'ito ju̱'isicohua'i huëi maca ¿nepi ja̱ote nëjore paja̱'cohua'i a'ni, si'ahua'i siete pa'iohua'i huejasicore?”
42020034	Cajëna, ja̱ maca Jesupi sehuopi, ja̱ohua'ire: “Iye yeja cato ë̱mëohua'i cui'ne nomiohua'i huejajë. Cui'ne nomiohua'ire huejojë yo'oyë.
42020035	Ja̱je pa'iquëta'are sehuosicohua'ipi ju̱'isicohua'ipi huëisicohua'ipi ma'tëmo ti̱'ani huejaye peoji, cui'ne mamajëre pajë huejoye peoji.
42020036	Ja̱ro cato hui̱ñaohua'ije̱ pa'iohua'i pa'ija̱'cohua'i a'ë ju̱'isicohua'ipi huëisi do'ire Maija'quë mamajërepa pa'ija̱'cohua'i a'ë, ju̱'ima'cohua'i.
42020037	Ja̱je pa'ina, so̱quë yëpi tsë̱'isi maca, Moisés ñaquë pa'ise'ere toyase'e acopi caji, ñeje: ‘Ëjaëpi ca'a̱ji'i. Yë'ë cato Abraham, Isaac, Jacobo, Diusu a'ë. Ja̱ do'ire asayë, ju̱'isicohua'ipi huajëcohua'i huëiye.’
42020038	Ja̱je pa'ina, Maija'quë ju̱'isicohua'i Diusu peoji, coa ai jerepa huajëcohua'i Diusupi. Ja̱je pa'ina, i̱te cato si'ahua'i huajëcohua'ise'e pa'iyë. Peoji, ju̱'isiquë i̱pi ñato.”
42020039	Ja̱ maca cua̱ñese'e ye'yacohua'i acohua'ipi cahuë: “Ye'yaquë, de'oyerepa cahuë, më'ë.”
42020040	Ja̱je cani ai jerepa jaiye se̱ñe pa̱huë, ca'rajë.
42020041	Jesupi capi, ja̱ohua'ire: “¿Me yo'ojë Cristore David tsëcapë api caye'ni?
42020042	Ja̱je i̱pi David ñeje casiquëta'are Salmos toya pëpëna: Ëjaëpi capi, yë'ë Ëjaëre: Ja'rujë̱'ë, yë'ë ëja te̱'tena.
42020043	Më'ëre sa̱ñope yo'ocohua'ire yë'ëpi më'ë quë̱o të'ya me macaja̱'a.
42020044	¿Ja̱je pa'ito me yo'oquë Cristo David tsëcapë aquë pa'iquë'ni, tsoe ja̱re i̱pi Davidpi Yë'ë Ëjaë cato?”
42020045	Si'a pa̱i asahuë, Jesús i̱ ye'yacohua'ire ja̱je cajëna:
42020046	“Cua̱ñese'e ye'yacohua'i cato tsoa ca̱ña su̱ñani cui'ne de'oyerepa jai pa̱i pa'i hue̱'ñapi pëpajëna, cu'iyere yëcohua'i a'ë, cui'ne pa̱i tsi'si huë̱'ñaje ai de'o ñu'i saina co'ejë ja'ruyere yëcohua'i a'ë, jerepa pa'iohua'i a'ë cajë. Ja̱je yo'oye mësaruta'a de'hua ñajë'ë. Cui'neje yo'oma'pë pañu'u cajë.
42020047	Cui'ne hua'jeohua'ireje̱ i̱ohua'i huë̱'ña jiojë yo'ocohua'i a'ë, cui'ne pa̱ipi de'ocohua'i a'ë caja̱jë cajë, tsoerepa se̱cohua'i a'ë. Ja̱je pa'ina, ja̱ohua'i a'ë, i̱ti co'ayerepa sa̱i cua̱ñoja'cohua'i.”
42021001	Jesús ñapi, jaiye pacohua'ipi Maija'quëre se̱ huë'ena cacajë, mahuëana curiquë ayajë Maija'quëre i̱sijëna.
42021002	Cui'ne ñapi, te'o hua'jeo macapi caya a'ri të̱'ña mahuëna ayacona.
42021003	Ñani Jesupi capi: “Nuñerepa cayë, mësarute. Ico hua'jeo ti peocopi si'ahua'i i̱siye jerepa i̱sio.
42021004	Ja̱je pa'ina, ja̱ohua'i si'ahua'i i̱sihuë, i̱ohua'i huero jujajëna, nëañere. Ja̱je pa'iquëta'are ja̱o ti peocopi i̱sio, si'aye i̱o paco pa'i mañare.”
42021005	Yecohua'ipi cocare cahuë, Maija'quëre se̱ huë'e ayere, cui'ne i̱o de'o quë̱na pë̱api nesico pa'iyere cui'ne Maija'quëre coa i̱sisi co'amañapi nesico pa'iyere. Ja̱je cajëna, Jesupi capi:
42021006	“Yequë mu'se mësaru ñase'e peo hue̱'ña nejo ja̱'ñe ti̱'asipi, yequë quë̱na pë ë̱mëje'e tuiyeje̱ peoyerepa.”
42021007	Ja̱je caquëna, se̱i'ë, i̱te: “¿Ye'yaquë, je yëhua ja̱je më'ë case'eje̱ yo'oja̱'coa'ni? ¿Me yo'o i̱ñoñe pa'ija̱'coa'ni, iye yo'oye ti̱'añe ja'i maca pa'ito cahuë?”
42021008	Cajëna, Jesupi capi: “De'hua ñajë'ë, mësarute cosojë. Ja̱je pa'ina, cayë. Jai pa̱i yë'ë mamire cajë yo'oja̱'cohua'i pa'ija̱'cohua'i a'ë, ‘yë'ë a'ë, Cristo,’ cui'ne ‘yure a'ë. Tsoe ti̱'api’ caja̱'cohua'i a'ë. Ja̱je catoje̱, sehuoma'pë pa'ijë̱'ë.
42021009	Yequë yejapi cui'ne yequë yejana uihuaye pa'ina, cui'ne sa̱'ñe i̱ti yeja acohua'ija̱'a uihuaye pa'ina, asani, quëquëma'pë pa'ijë̱'ë. Ja̱je iyepi du'ru tëto saiye pa'ija̱'coa. Ja̱je pa'iquëta'are ja̱ yë'ta'a caraja̱iñerepa ti̱'añe pa̱ja'coa.”
42021010	Ai jerepa yequeje̱ ñeje capi: “Te'e jai yejapi cui'ne jai yejana se uihuaye pasipi. Cui'ne yequë pa̱ipi yequë pa̱i ja̱'re uihuaja̱'cohua'i a'ë.
42021011	Pasipi, yeja ñu'cueyeje̱, a̱o ëa ju̱'iñe. Cui'ne coa si'a hue̱'ña ju̱'i dahuë pasipi. Cui'ne ma'tëmopi huajëya'ye yo'oye pa'ina, ñaja'cohua'i a'ë. Cui'ne jaiye ti ña ma'ñere ñaja'cohua'i a'ë.
42021012	Ja̱ yë'ta'a iye si'aye yo'oma'në, mësarute tse̱ajë cui'ne jo̱sa yo'oja̱'cohua'i a'ë. Ja̱je yo'ojë co'acohua'i a'ë cajë saja̱'cohua'i a'ë, pa̱i tsi'si huë̱'ñana. Pa̱ire co hue̱'ñana coja̱'cohua'i a'ë. Ja̱je yo'ojë pa̱i ëjaohua'i quë'rona, cui'ne cua̱ñecohua'i quë'rona saja̱'cohua'i a'ë, yë'ë mami do'ire.
42021013	Ja̱je yo'ojëna, mësaru yë'ë cocare quëacaija̱'cohua'i a'ë.
42021014	Ja̱je pa'ina, tse̱arena, ca ja̱'ñere ne de'huañu'u cajë ai cuasama'pë pa'ijë̱'ë.
42021015	Ja̱je pa'ina, yë'ëpi ta̱'ñe coca caye i̱siquëna, mësarute sa̱ñope yo'ocohua'ire sa̱ñope de'hue sehuoye peoyerepa cui'ne quëcoye peoyerepa caja̱'cohua'i a'ë, mësaru.
42021016	Ja̱je pa'iquëta'are mësaru ja'quëohua'ipi, yo'je tsi̱pi, do'ijëpi cui'ne cajeohua'ipi, tse̱ani yecohua'ina i̱sija̱'cohua'i a'ë, cui'ne yecohua'ini huani je̱aja'cohua'i a'ë.
42021017	Cui'ne si'a pa̱i mësarute coeja̱'cohua'i a'ë, yë'ë do'ire.
42021018	Ja̱je yo'ojëta'are mësaru si̱opë naña me macaje̱ te'oje̱ ne huesëye pa̱sipi.
42021019	Yo'o jujama'pë nuñerepa pa'isicohua'i pani, ti pa'iyere pana ti̱'aja'cohua'i a'ë.
42021020	Jerusalén daripëre soldado pa̱ipi tëhuo të'ija̱isico pa'iona, ñani ja̱ maca cuasajë̱'ë, yure maca nejosico pa'ija̱'coa cajë.
42021021	Ja̱ maca Judea pa'icohua'ipi catiye pa'iji, jai cu̱tihuëna. Jerusalén daripë pa'icohua'ipi etani saiye pa'iji, yequë hue̱'ñana. Cui'ne tsio pa'icohua'ipi co'iye peoji, cui'na daripëna.
42021022	Ja̱ mu'seña cato i̱ohua'i yo'osi do'ire sa̱i mu'seña pasipi. Ja̱je yo'o mu'seña si'aye toyase'e ti̱'asipi.
42021023	Co'ayerepa ja̱ mu'seña tsi̱ ë̱ta pë̱a maña cui'ne tsi̱ tu̱'ña pacohua'i maña ai yo'oja̱'cohua'i a'ë, Maija'quë pë̱i ai yo'oye nesi maca.
42021024	Ja̱je pa'ina, huajore huaijë yecohua'i huahuoja̱'cohua'i a'ë, yecohua'ini coa tse̱sejë coa si'a hue̱'ñana saja̱'cohua'i a'ë. Cui'ne judío pa̱i peocohua'ipi Jerusalén daripë tsa'cu huesoja̱'cohua'i a'ë, Maija'quë ña nëosi tëcahuë, caraja̱i macaja̱'a.
42021025	Ja̱ maca ë̱së yo'oye, cui'ne ñañë yo'oye cui'ne ma'ñocohua'i yo'oyere ñajë iye yeja pa'icohua'ipi cuasa co̱'me huesësicohua'i pa'ija̱'cohua'i a'ë, jai tsiayapi co'poco ai pi̱siquëna, asajë quëquësicohua'i pa'ijë.
42021026	Pa̱i coa quëquë huesëjë ju̱'ise'eje̱ pa'iohua'i dahuëra etaja̱ijëna, yo'oja̱'cohua'i a'ë, iye yeja caraja̱i yo'o maca, ma'tëmo tuture paque tsasija̱'coa.
42021027	Ja̱ maca ñaja'cohua'i a'ë, Pa̱i Mamaquë sirija̱'a tutu quë'ire papi cui'ne i̱ de'oye pa'iyepi daina.
42021028	Ja̱je pa'ina, iyepi si'aye yo'o huëoquëna, ñani sihuajë̱'ë, cui'ne si̱opë̱a maña mëani ñajë'ë, tsoe de'oye pa'iye mësarute i̱sija̱'quëpi daija̱'quë api cajë.”
42021029	Ja̱ maca quëapi, pa̱i ñajëna, so̱quë yë yo'oyeje̱ pa'ye ñani quëaquë capi: “Higuera so̱quë yë yo'oyeje̱ pa'ye yo'oja̱'coa. Tsoe mësarupi ta̱'ñe asacohua'i a'ë, i̱o yo'oye.
42021030	Ja̱je pa'ina, ja'opi mëa huëoquëna, ñani o̱metëcahuë ti̱'añe ja'yere pa'iji, cacohua'i a'ë.
42021031	Ja̱je cui'ne yë'ë case'epi ti̱'aquë yo'o huëoquëna, ñani tsoe ti̱'aji. Ja'yere pa'iji, Maija'quë cua̱ñe te̱'te.
42021032	Nuñerepa cayë. Si'aye iye ja̱je yo'o saoja̱'coa. Ja̱ yë'ta'a yure iye yo'o huëo ñasicohua'i pa'icohua'i ju̱ju sama'në.
42021033	Ja̱je pa'ina, ma'tëmo, yeja pani tëjini caraja̱ija'coa, yë'ë cocata'a ti pani huesëja̱'coa.
42021034	De'hua ñare pajë pa'ijë̱'ë, më joñoare jëa joyo neñere, co'aye yëyere, co̱no cuepeyere cui'ne iye yeja pa'ijë de'oye pañu'u cayere, ja̱ mu'se ti̱'aquëna, cuasama'pë yo'oyepi.
42021035	Trampana si̱oñeje yo'oja̱'coa, ja̱ mu'se si'a hue̱'ña yeja pa'icohua'ire.
42021036	Ne de'huasicohua'ipi pa'ijë̱'ë, Maija'quëre si'anë se̱jë, iye tëto saitoje̱ jëasicohua'i pa'icohua'ipi Pa̱i Mamaquë daina, de'oyepi i̱ñoja'cohua'i.”
42021037	Ja̱ mu'seña cato Jesús ye'yapi, Maija'quëre se̱ huë'e Jerusalén pa'icona. Cui'ne ñamire Olivos hue'yosi cu̱tihuëna sani pëapi.
42021038	Ja̱je pa'ina, si'a nea hue̱'ña pa̱ipi daë'ë, Maija'quëre se̱ huë'ena i̱ quëaquëna, asañu'u cajë.
42022001	Jujuma' a̱o a̱iñe ti̱'añe ja'i maca pa'iji, ja̱ cato. Egípto pa̱i mamajëse'ere huai Israel pa̱i mamajëre huaiye pa̱se'ere co'ye cuasajë sihuajë yo'oye pa'iji.
42022002	Ja̱ mu'seña Maija'quë huë'e ñacaicohua'i ëjaohua'i cui'ne cua̱ñese'e ye'yacohua'ipi, Jesure me neni huani je̱oja'cohua'i a'ni cuasajë co'ehuë, i̱te asa pa̱ini ca'rajë.
42022003	Ja̱ maca huati ëjaëpi Judas cui'ne yequë mami Iscariote hue'equëna cacapi, doce Jesús soisicohua'i aquëna.
42022004	Cacaquëna, ja̱ëpi saji'i, Maija'quë huë'e ñacaicohua'i ëjaohua'i quë'rona cui'ne Maija'quëre se̱ huë'e ñacaicohua'i quë'rona sani ja̱ohua'i ja̱'re co̱ni Jesure ñeje yo'oni tse̱ani mësaru jë̱ñana i̱si'ñe pa'i api capi.
42022005	Ja̱je caquëna, asani ja̱ohua'i ai sihuajë curiquë sa̱iñu'u ca nëohuë, i̱te.
42022006	Cajëna, i̱pi sehuoni i̱te tse̱a ja̱'ñere me pa̱i peo maca i̱te tse̱ani i̱sija̱'quë a'ni cuasaquë i̱ yo'o ja̱'ñe co'epi.
42022007	Jujuma' a̱o a̱ijë cui'ne yëi ñamare huani Maija'quëre i̱sijë se̱ mu'se ti̱'api.
42022008	Ti̱'aëna, Jesupi Pedrore cui'ne Juanre jëjo saoquë capi: “Sani ne de'huajë̱'ë, na'iquëna a̱i ja̱'ñere Israel pa̱i fiestare cuasajë.”
42022009	Ja̱ohua'ipi i̱te se̱i'ë: “¿Jerona ne de'huaye'ni?”
42022010	Cajëna, Jesupi sehuopi: “Mësaru jai daripëna caca maca ti̱'aja'cohua'i a'ë, te'i ë̱mëpi yurupëna oco saquëni. Ti̱'ani i̱ huë'ere pana tuijë̱'ë. I̱pi cacaquëna, ñani te'e cacajë̱'ë.
42022011	Cacani ja̱ maca i̱ti huë'e aquëre se̱jë'ë: ‘¿Jerore pa'ico'ni, yë'ë ye'yacohua'i ja̱'re co̱ni na'iquëna, Israel pa̱i fiestare cuasajë a̱ija'a tu'rihuë? Capi ye'yaquëpi,’ cajë̱'ë.
42022012	Ja̱je cajëna, i̱pi i̱ñosipi, ë̱mëje'e tu'rihuëpi, jai hue̱'ñapi tsoe si'aye pa'iconi. Ñani ja̱rona ne de'huajë̱'ë.”
42022013	Ja̱je caëna, ja̱ohua'ipi sani ja̱re Jesús case'eje̱ ti̱'ahuë. Ti̱'ani Israel pa̱i fiesta yo'oyere cuasajë ne de'huaë.
42022014	A̲o a̱iñe ti̱'asi maca Jesús cui'ne i̱ ye'yacohua'i co̱ni ja'ruhuë, a̱o a̱i saihuëna.
42022015	Ja̱ maca Jesupi capi, ja̱ohua'ire: “Mësaru ja̱'re co̱ni iye fiesta na'iquëna, a̱iñe yëhuë. Ja̱ yë'ta'a yë'ë ai yo'oye ti̱'ama'në.
42022016	Ja̱je pa'ina, cayë, mësarute. Ti̱jupë cui'naëpi mësaru ja̱'re co̱ni iye fiesta yo'o co̱ñe pa̱ja'quë a'ë, iye yejana. Iye yo'oye Maija'quë te̱'tena ne sao maca ja̱ maca a̱ni co̱si'i.”
42022017	Ja̱ maca ja̱je cani u̱cu duruhuë i̱ni Maija'quëre de'oji, se pëpani capi: “Iyere i̱ni huahuejë̱'ë.
42022018	Care payë, mësarute. Ti̱jupë cui'naëpi cuiya'i co̱no u̱cuma'ë pa'ija̱'quë a'ë, Maija'quë cua̱ñe te̱'tena yo'oye ti̱'añe pa̱to.”
42022019	Ja̱ jeteyo'je panpë i̱ni Maija'quëre de'oji se pëpani i̱pi hua'quequë ja̱ohua'ina i̱sipi. I̱sini capi: “Iye yë'ë ca̱'ë. Iye yo'oyeje̱ pa'yere yo'ojë̱'ë, yë'ëre cuasajë.”
42022020	Ja̱je cui'ne u̱cu duruhuëje̱ a̱ni tëjini i̱ni capi: “Iye u̱cu duruhuë cato huajëye yo'o ja̱'ñere ca nëoñe a'ë, yë'ë tsiepi mësaru de'oye pa'i ja̱'ñere caquë nejoja'a do'ipi.
42022021	Ja̱je pa'ina, yë'ëre cosoquë tse̱ani yecohua'ina i̱sija̱'quë i̱ñore pa'iji, yë'ë ja̱'re te'e a̱o a̱i saihuëna tëose'epi.
42022022	Ja̱je yo'oye pa'iji, Pa̱i Mamaquë cato ja̱re i̱te quëa nëosi ma'aja'a saiji. Ja̱je pa'iquëta'are ¡teaye pa'i pa'iji, i̱ti yehuoja̱'quë!”
42022023	Ja̱ maca ja̱je caëna, i̱ohua'ija̱'a sa̱'ñe se̱i'ë, “¿nepi mai aquë yehuoja̱'quë a'ni?” cajë.
42022024	Ja̱ maca sa̱'ñe cajë, “¿nepi ai jerepa pa'i pa'ija̱'quë a'ni?” cahuë.
42022025	Cajëna, Jesupi sehuopi: “Yejaña ëjaohua'ipi i̱ti necaicohua'ire cajë cua̱ñecohua'i a'ë, cui'ne i̱ti yeja de'oye pa'i ja̱'ñere cajë necaicohua'ipi, cajeohua'ire hue'yocohua'i a'ë, i̱ohua'i ëjaëre.
42022026	Ja̱je pa'iquëta'are mësaru cato ja̱je yo'ocohua'i pa'iye peoji. Coa ai jerepa ñeje yo'oye pa'iji. I̱ti ai jerepa pa'ipi mësaru aquë cato tsi̱ po̱sëje̱ pa'i pa'iye pa'iji, cui'ne i̱ti cua̱ñequëpi coa necaiquëje̱ pa'i pa'iye pa'iji.
42022027	Ja̱je pa'ito, ¿ne a'ni, ai jerepa pa'i, a̱o a̱i saihuëna ja'runi ñu'i a̱iquë, pa̱nita'a i̱ti a̱ore sa a̱oquë? Ja̱je pa'ina, mësarupi ñato a̱o a̱i saihuë ñu'iquë api jerepa pa'iji, cayë. Ja̱je pa'iquëta'are yë'ë cato mësarute necaiquë pa'iyë.
42022028	Mësaru a'ë, yë'ëre ai yo'oye pa'ina, si'anë yë'ë ja̱'re co̱ni pa'isicohua'ipi.
42022029	Ja̱je pa'ina, mësarute yë'ëpi cua̱ñecohua'i pa'i ja̱'ñere, ja'quë yë'ëre i̱sise'eje̱ i̱siyë.
42022030	Yë'ë ja̱'re co̱ni a̱o a̱i saihuëna, yë'ë cua̱ñe hue̱'ñana a̱ijajë cui'ne u̱cuja̱'cohua'ini cui'ne cua̱ñecohua'i ñu'i saire pana ja'ruja̱jë doce Israel pa̱i tsëcapë acohua'i yo'ose'ere ña de'huaja̱'cohua'ini pa'ija̱'cohua'i a'ë, mësaru.”
42022031	Ëjaëpi yequeje̱ capi: “Simón, Simón Satanáspi më'ëre trigo ñu'cueyeje̱ pa'ye yo'osi'i caquë se̱ji'i. De'hua ñajë'ë.
42022032	Ja̱je pa'iquëta'are yë'ëpi më'ëni caquë Maija'quëre se̱cacaë'ë, më'ë cuasayepi de'oye pa'ija̱quë caquë. Më'ëpi ja̱ yo'oye tëto sani yë'ëna po̱nësi maca. Co̱caijë̱'ë, më'ë yo'je tsi̱re nuñerepa pa'ija̱'cohua'ini.”
42022033	Ja̱je caquëna, Simónpi capi: “Ëjaë, yë'ë cato më'ë ja̱'re co̱ni co hue̱'ña cotoje̱ co cua̱ñosi'i cuasayë, cui'ne ju̱'iñe pa'itoje̱ te'e ju̱'iñere yëyë.”
42022034	Caquëna, Jesupi capi, i̱te: “Pedro, care payë. Më'ëre iye ñata to̱me maca ja̱ yë'ta'a cura yë'ima'ëna, toaso̱ñe pa'ye cosoja̱'quë a'ë, më'ë ñama'quë a'ë i̱te, yë'ë caquë.”
42022035	Jesupi se̱ji'i, ja̱ohua'ire: “Mësarute topë̱a peocohua'ire cui'ne curiquë peocohua'ire, cui'ne zapatoje̱ peocohua'ire jëjo saosi maca ¿mësarute co'amaña jopo caraë?” Ja̱je se̱ina, i̱ohua'ipi cahuë: “Pa̱ni.”
42022036	Cajëna, capi, ja̱ohua'ire: “Ja̱je yo'ose'e pa'iquëta'are yure cato ti̱ñe yeque yo'oye pa'iji. Ja̱je pa'ina, topë paquë pani saye pa'iji. Cui'ne curiquë ayacore paquë pani saye pa'iji. Cui'ne hua'ti peoquë pani dëi ju'i ca̱re i̱siquë curi neni hueroye pa'iji, hua'tije̱.
42022037	Yë'ëna tsoe toyajë pa'ise'ere ti̱'añe pa'iji. Ja̱ toyase'epi caji: ‘Co'acohua'i ja̱'re co̱ni cue̱cuehuë.’ Ja̱je pa'ina, si'aye toyase'e nuñerepa ti̱'añe pa'iji, yë'ëna.”
42022038	Ja̱je caquëna, ja̱ohua'ipi cahuë: “Ëjaë, i̱ñore caya hua̱'ña pa'iji.” Ja̱je cajëna, i̱pi sehuopi: “Tsoe ti̱'api.”
42022039	Ja̱ maca saji'i, etani Olivos cu̱tihuëna noni i̱ sai hue̱'ñana. Saina, i̱ ye'yacohua'ije̱ co̱ni tuë'ë, i̱te.
42022040	I̱ti hue̱'ña ti̱'ani, ja̱ohua'ire capi: “Se̱jë'ë, huati neña maca ta̱iñe pa̱ja'cohua'i.”
42022041	Cani ja̱ jeteyo'je Jesús ja̱ohua'ire je̱oni saji'i, quë̱na pë je̱oñe ja'i macana. Ja̱rona do're ja'runi se̱ji'i, Maija'quëre.
42022042	Ñeje caquë: “Ja'quë, më'ëpi iye së̱je co̱no da'ca nejocaiye pa'ito nejocaijë̱'ë, ai yo'o ja̱'ñere. Ja̱ yë'ta'a yë'ë cuasase'eje̱ yo'oma'ë pa'ijë̱'ë. Coa ai jerepa më'ë cuasase'ere yo'osi'i.”
42022043	Ja̱je pa'ina, Maija'quë hui̱ñaëpi ma'tëmopi ñaipi, i̱te tutu i̱sisi'i caquë.
42022044	Ja̱je ai oi yo'oquë ai jerepa tutu Maija'quëre se̱ji'i cui'ne i̱ ai ë̱së cajeyeje̱ pa'ye tsiepi yejana cajepi.
42022045	Ja̱je Maija'quëre se̱ni tëjini huëni saji'i, i̱ ye'yacohua'i quë'rona. Ti̱'aquë ñaquëna, oiyepi quëco huesouna ca̱isicohua'ipi paë'ë.
42022046	Pa'ijëna, ja̱ maca capi, ja̱ohua'ire: “¿Me yo'ojë ca̱isicohua'ipi u̱iñe'ni? Huëijë̱'ë. Huëni se̱jë'ë, huatipi neñaquëna, ta̱ima'pë pa'ija̱'cohua'ipi.”
42022047	Jesupi ja̱ yë'ta'a cocare caëna, jai pa̱i ti̱'asi macaje̱ Judas hue'equë doce i̱ soisicohua'i aquëpi du'ru daji'i. Daina, yecohua'i jeteyo'je daë'ë. Ja̱ëpi ti̱'ani Jesure tsu̱'susi'i caquë tsio daji'i.
42022048	Tsio dai maca Jesús i̱te capi: “Judas, ¿coa tsu̱'suquë sihuayeje̱ pa'yepi yo'oquë yehuosi'i caquë yo'oquë Pa̱i Mamaquëre, më'ë?”
42022049	Ja̱ maca Jesús ja̱'re co̱ni pa'icohua'ipi ñani se̱i'ë: “Ëjaë, ¿hua̱'ñapi ja̱ohua'ire huaiye de'oquë?”
42022050	Ja̱je se̱ maca i̱ohua'i aquëpi tsoe Maija'quë huë'e ñacaicohua'i ëjaë jo'yaëni ëja te̱'te ca̱jorona tëtopi, peo te̱'terepa.
42022051	Ja̱je yo'oquëna, Jesupi capi: “Je̱ojë'ë, tsoe de'oji.” Ja̱ maca Jesús Maija'quë huë'e ñacaicohua'i ëjaë jo'yaë ca̱jorore cui'naoni i̱ni tuacaji'i.
42022052	Ja̱ jeteyo'je Maija'quë huë'e ñacaicohua'i ëjaohua'ire cui'ne Maija'quë huë'e ñacai soldado pa̱i ëjaohua'ire cui'ne aiohua'ire Jesupi capi, i̱te tse̱ani sañu'u cajë daisicohua'ire: “¿Co'amaña ñaëre yo'oyeje̱ pa'ye mësaru tarapi, hua̱'ñapi co̱ni date? yë'ëre tse̱añu'u cajë.
42022053	Yë'ë mësaru ja̱'re co̱ni si'a mu'seña Maija'quëre se̱ huë'e pa'ina, mësarupi yë'ëre pu̱'pema'pë pa'isicohua'ita'a ja̱je yo'o macapi ti̱'aëna, mësaru yo'ojë neañepi quëco huesosi maca.”
42022054	Ja̱ maca Jesure tse̱ani coñu'u cajë sahuë, Maija'quë huë'e ñacaicohua'i ëjaë huë'ena. Sajëna, cui'ne Pedroje̱ tuji'i, so'o maca se ñaquë.
42022055	Ja̱ro hue'se daripë tëhuo sitopi toa suahuë. Suani ja'ru të'ija̱ë'ë, i̱oja'a. Cui'ne Pedroje̱ i̱ohua'i ja̱'re co̱ni ja'rupi.
42022056	Ja̱ maca te'o huë'e necaicopi toa yë'quë macare ja'rusiquëpi toa mia hue̱'ñare ñu'ina, i̱se'ere ai ñani cao: “Iquë Jesús ja̱'re co̱ni pa'isiquë api.”
42022057	Ja̱je cacona, Pedropi cosoquë capi: “Ñama'quë a'ë, i̱te.”
42022058	A'ri maña tsoe pa'i maca yequëpi sani cui'ne capi: “Më'ëje Jesús ye'yacohua'i aquë a'ë.” Ja̱je caquëna, Pedropi capi: “Pa̱ni. Yë'ë yequë a'ë.”
42022059	Te'e hora tëto sai maca yequë cui'ne ti̱tani capi: “Nuñerepa më'ë i̱ ja̱'re co̱ni pa'isiquë a'ë. Cui'ne ja̱je pa'ipi Galilea aquë a'ë, më'ë. Asayë, më'ë cocana.”
42022060	Caquëna, Pedropi capi: “Huesëyë, yë'ë më'ë caye. ¿I̱quere caquë'ni, ja̱je pa'ye?” Ja̱ yë'ta'a i̱tire Pedro caquëna, cura yëji'i.
42022061	Yë'ina, ja̱ maca Ëjaëpi co'ye po̱nëni ñapi, Pedrore. Ja̱ maca Pedro Ëjaë case'ere cuasa ñajaji'i: “Ja̱ yë'ta'a cura yë'ima'ëna, toaso̱ñe pa'ye cosoja̱'quë a'ë, më'ë case'ere.”
42022062	Ja̱ maca Pedro hue'sena etani ai oji'i, i̱ tayose'ere co'a ju̱'i.
42022063	Jesure tse̱ani pacohua'ipi cue'cuejë cui'ne i̱te tara pë̱api të'cahuë.
42022064	I̱te ñaco ca̱ ca̱ñapi sëani tsiana mosi̱capi të'cajë cahuë: “¿Se ca ñajë'ë. Nepi të'care'ni?”
42022065	Cui'ne jaiye yequë cocaje̱ cahuë, i̱te tea ju̱'ijë.
42022066	Mu'se pa'i maca Judío i̱ohua'i Maija'quë huë'e ñacaicohua'i ëjaohua'i, cui'ne cua̱ñese'e ye'yacohua'i tsi'sini Jesure sahuë. Jerepa ëjaohua'ipi ca tëjicohua'irepa quë'rona, se̱ni asañu'u cajë, sani cahuë:
42022067	“Quëajë̱'ë. ¿Më'ë aë, Cristorepa?” Cajëna, i̱pi sehuopi, ja̱ohua'ire: “Yë'ë i̱ a'ë catoje̱ mësaru coa caji cuasaye pa'iji.
42022068	Cui'ne yë'ëpi mësaruni se̱quë pa'ito yë'ë se̱ñere sehuo ti̱'añe peoji, cui'ne joye saoyeje̱ pa̱ja'cohua'i a'ë.
42022069	Ja̱je pa'isicohua'ita'are yureta'a Pa̱i Mamaquë Maija'quërepa ëja te̱'tere ja'rusiquëpi ñu'ija'quë api, Ëjaërepa pa'ija̱'quëpi.”
42022070	Ja̱je caquëna, ja̱ maca si'ahua'i i̱te se̱i'ë: “¿Ja̱je pa'ito më'ë aë, Maija'quë mamaquë?” Se̱jëna, Jesupi sehuopi: “Ja̱je pa'ijë̱'ë. Yë'ë a'ë, mësaru cayeje̱.”
42022071	Caquëna, ja̱ maca i̱ohua'ipi cahuë: “¿I̱quere cajë ai jerepa i̱ caquëna, asasicohua'ire co'eye'ni? Tsoe maipi asahuë, i̱ yë'ore pare cahuë.”
42023001	Ja̱ maca ja̱je cani si'ahua'i huëni Jesure sahuë, Pilato quë'rona.
42023002	Ja̱rona co'aquëre papi ca huëohuë, ñeje cajë: “Iquë co'aye yo'oye ti̱'ahuë, yëquë pa̱ini co'a de'huaquë cui'ne pa̱i do'i sa̱ima'pë pa'ijë̱'ë, romano pa̱i ëjaëre caquë. Cui'ne, ja̱re i̱pi yë'ë Cristo, pa̱i ëjaëre pa'ë caquë api.”
42023003	Ja̱je caquëna, Pilatopi se̱ji'i, i̱te: “¿Më'ë a'ë, judío pa̱i ëjaë?” Caquëna, Jesupi sehuopi: “Ja̱je pa'ijë̱'ë, më'ë case'eje̱.”
42023004	Caquëna, ja̱ maca Pilato capi, ja̱ohua'ire Maija'quë huë'e ñacaicohua'i ëjaohua'ire, cui'ne pa̱ire: “Iquë co'aye yo'oye ti̱'ama'ë pa'iyë.”
42023005	Caquëna, i̱ohua'ipi ai tutu cahuë: “I̱ ye'yapi si'a Judea pa̱ire co'a de'huaquë sa̱ñope ëjaohua'ire, yo'ocohua'ire nequë api. Ja̱je pa'ipi yure i̱ñona cui'ne yo'oji, Galileapi huëosiquëpi.”
42023006	Pilatopi ja̱re asani, ja̱je pa'ito iquë Galilea aquë a'ë capi.
42023007	Ja̱je pa'ina, mësarupi ja̱ro aquë api carena, Herodes quë'rona jëjo saosi'i, Galilea daripë cua̱ñequëna, capi. Ja̱ mu'seña cato ja̱ëje Jerusalénre paji'i.
42023008	Sarena, Herodespi ñani ai sihuaquë ai tsoe coa ña ëa ju̱'i pa'iquëpi i̱ yo'oyese'e cajëna, asaquë paji'i. Ja̱je pa'ipi pa̱i yo'o ti̱'a ma'ñere yo'oquëna, ñasi'i caquë pa'iquë paji'i.
42023009	Ja̱je pa'ipi jaiye se̱ji'i. Se̱quëta'are Jesús te'oreje̱ sehuoma'ë paji'i.
42023010	Cui'ne ja̱rote Maija'quë huë'e ñacaicohua'i ëjaohua'ipi cui'ne cua̱ñese'e ye'yacohua'ipi ja̱ohua'ipi i̱te ai sa̱ñope cacohua'i paë'ë.
42023011	Ja̱ maca Herodes cui'ne i̱ soldado pa̱i tea ju̱'ijë co'aye yo'ohuë. Coa i̱ni cue'cueñu'u cajë su̱ñahuë, de'o ca̱ñare pa̱i ëjaohua'i ju'i ca̱re. Ja̱ jeteyo'je cui'naëni Pilato quë'rona jëjo saopi.
42023012	Ja̱ mu'se Pilato cui'ne Herodes cajeohua'i de'ohuë, ja̱'rë pë̱icohua'i pa'isicohua'ipi.
42023013	Ja̱ maca Pilato Maija'quë huë'e ñacaicohua'i ëjaohua'ire cui'ne pa̱i ëjaohua'ire tsi'soni,
42023014	capi: “Mësarupi dahuë, iquëre yë'ë quë'rona co'aye pa̱ire yo'oji cajë. Ja̱je pa'iquëta'are yë'ëpi se̱ni asasi'i caquë mësarupi ñajëna, yo'ohuë. Ja̱je pa'ina, tsoe mësarupi ñahuë, do'i peoquë pa'ina. Ja̱je pa'ito i̱que do'ire i̱te co'aye caye'ni.
42023015	Ja̱je pa'ina, Herodesje̱ ti co'aye yo'oma'quë pa'ina, ña jujani jëjo daopi. Ja̱je pa'ina, iquëre huani je̱oñe peoji.
42023016	Ja̱je pa'ina, coa si'seni jeteyo'je joye saoja̱'quë a'ë, pa'ija̱'quëre.”
42023017	Ja̱je fiesta mu'seña cosicohua'ire te'ire eto saoquë paji'i, pa̱ire de'oye yo'osi'i caquë.
42023018	Ja̱je caquëna, si'ahua'i cui huëohuë: “¡Ja̱ëte huani je̱oñe pa'iji! ¡Barrabásni eto saojë̱'ë!”
42023019	Iquë Barrabás cato pa̱ire huaisiquëni cosiquë paji'i. Cui'ne ja̱ daripë pa̱i i̱ohua'i ëjaohua'ire uihuaye huëoquëpi.
42023020	Pilato cato Jesuni etoye yëpi. Ja̱je pa'ina, ti̱jupë ca co̱pi.
42023021	Caquëna, ai jerepa tutu cuihuë: “¡Que̱ja'quë api, que̱ja'quë api!”
42023022	Toaso̱ñe aye Pilato capi, ja̱ohua'ire: “¿I̱quere co'aye yo'o u'ni, i̱? Yë'ë i̱ co'aye yo'ose'e ti̱'ama'ë pa'iyë. Ja̱je pa'ire ¿me coa huaiye'ni? Ja̱je pa'ina, coa ai si'seni jëjo saosi'i, pa'ija̱'quëre.”
42023023	Ja̱je caquëna, ai jerepa tutu cuihuë, que̱ja'quë api cajë. Ja̱je ai cui do'ipi Maija'quë huë'e ñacaicohua'i ëjaohua'i case'e ja̱ yo'oye ti̱'ahuë.
42023024	Ja̱ maca Pilato i̱ohua'i yëjë cayeje̱ yo'ose'e pa'ija̱quë cuasapi.
42023025	Cuasani ja̱je i̱ohua'i casiquëni eto saopi, pa̱ire huaiquë co'aquëni. Ja̱ maca Jesuni i̱ohua'i yëyeje̱ huaija̱'quëre i̱sipi.
42023026	Ja̱ maca Jesure que̱ja'quëre sajëna, Cirene aquëpi Simón hue'equëpi sa̱ñope daina, ti̱'ani tse̱ani cua̱ñehuë, Jesure que̱ja'core cruzu hue'equë saja̱'quëre cajë Jesupi du'ru saina.
42023027	Ja̱je saina, jai pa̱i tuë'ë. Cui'ne nomiohua'ije̱ jai pa̱i oijë cuijë saë'ë, i̱ni co'a ju̱'ijë.
42023028	Ja̱je oijëna, Jesús ñani capi, ja̱ohua'ire: “Jerusalén nomiohua'i oima'pë pa'ijë̱'ë, yë'ëre. Coa ai jerepa mësaruja̱'a cui'ne mësaru mamajëni oijë̱'ë.
42023029	Yequë mu'se ñeje caye ti̱'aja'coa: ‘Nomiohua'i mamajëre peocohua'i, tsi̱ pama'pë pa'isicohua'i, cui'ne ojeje̱ tso̱sama'pë pa'isicohua'i jerepa sihuaja̱'cohua'i a'ë.’
42023030	Cajëna, pa̱ipi ca huëoja̱'cohua'i a'ë, ai cu̱tire: ‘Yëquëna quë̱ñojë'ë’ cui'ne a'ri cu̱tihuë̱are caja̱'cohua'i a'ë, ‘Yahuejë̱'ë, yëquëre.’
42023031	Huajë so̱quë yëje̱ pa'ini yë'ëre jaiye yo'oni me mësarute pa̱ja'cohua'i a'ni cue̱nisi so̱quë yëje̱ pa'iohua'ire.”
42023032	Jesús ja̱'re co̱ni huaija̱'cohua'ire caya pa̱ire sahuë, co'amaña yahue ñacohua'ire.
42023033	Ja̱ maca Pa̱i Si̱opë hue'yosi hue̱'ñana ti̱'ani Jesure que̱huë. Cui'ne caya co'a pa̱ire co̱ni, yequëni i̱ ëja te̱'tena cui'ne yequëni i̱ ari te̱'tena nëcohuë.
42023034	Ja̱ maca i̱te que̱jëna, Jesupi capi: “Ja'quë oijë̱'ë, ja̱ohua'ire i̱ohua'i yo'oye huesëjë yo'ocohua'ire.” Soldado pa̱ipi Jesús ju'i ca̱re dutani sa̱'ñe i̱ohua'ija̱'a nepi, i̱ote paja̱'cohua'i a'ni cajë yo'ohuë.
42023035	Ja̱je yo'ojëna, pa̱ipi ai ñahuë. Cui'ne pa̱i ëjaohua'ique cue'cuejë cahuë: “Yecohua'ire huasopi. Yureta'a co'ye huasoyere paji, nuñerepa Cristo Maija'quë tse̱quërepa pani co'ye huasoye pa'ini.”
42023036	Cui'ne soldado pa̱ije cue'cuejë i̱te o'sa cuiya'i co̱nore o̱cuasi'i cajë yo'ohuë.
42023037	Ja̱je yo'ojë i̱te cahuë: “Judío pa̱i ëjaë pani më'ëja'a co'ye huasojë̱'ë.”
42023038	Cui'ne i̱ si̱opë ë̱mëje'ere toyasico paco'ë, griego, latín cui'ne hebreo cocapi ñeje: IQUË JUDÍO PA̲I ËJAËPI.
42023039	Co'aye yo'ocohua'i aquëre que̱ deosiquëpi i̱ti maca dequëpi tea ju̱'i co'aye capi, ñeje: “Më'ëpi Cristorepa pani më'ëja'a co'ye huasoni jeteyo'je yëquëre huasojë̱'ë.”
42023040	Ja̱je caquëna, yequëpi i̱ cajeire capi cama'ë: “¿Maija'quëre ca'rama'quë, më'ëje cui'ne ju̱'ija'quë me casi'ni?
42023041	Mai cato nuñerepa co'aye yo'ocohua'ipi yo'o cua̱ñoñë, ja̱re mai co'aye yo'osi do'ire sa̱ijë. Ja̱je pa'iquëta'are iquë ti co'aye yo'oma'quëpi yo'o cua̱ñoji, ñaquë më'ë.”
42023042	Cani ja̱ maca capi: “Jesús hua̱nëyema'ë pa'ijë̱'ë, yë'ëre më'ë cua̱ñe huëo maca.”
42023043	Caquëna, Jesupi capi, i̱te: “Nuñerepa cayë, më'ëre. Yurepi yë'ë ja̱'re co̱ni pa'ija̱'quë a'ë, de'o hue̱'ñare.”
42023044	Mu'se joporepa pa'i maca si'a yeja ñamije pa'iorepa de'opi, tres pa'i macaja̱'a na'iquëna.
42023045	Ë̲sëje̱ miañe pa̱ni cui'ne ta̱'tëpo ca̱pi Maija'quëre se̱ huë'e Maija'quë pa'i sito tëhuosicoje̱ jopore paja̱'a tsata saji'i, ë̱mëje'epi meñe huë'ehuëre pana.
42023046	Ja̱ maca Jesupi cuipi: “Ja'quë, Ja'quë yë'ë joyo më'ëna i̱si nëoñë.” Ja̱je cani ju̱ni huesëpi.
42023047	Ja̱ maca capitán, romanopi iye yo'ose'ere ñani Maija'quëre sihuaquë capi: “Nuñerepa iquë ti co'aye yo'oma'quë paji'i.”
42023048	Si'ahua'i ja̱ maca pa'isicohua'ipi i̱te yo'ose'ere ñani quëquë huesëjë coti saihuë̱ana të'cajë saë'ë.
42023049	Ja̱je saijëta'are si'ahua'i Jesús ñacohua'ipi cui'ne nomiohua'i Galileapi tuisicohua'ipi so'ona pëani ñahuë, iye yo'oye.
42023050	Paji'i, te'i nuñerepa yo'oquëpi i̱ mami José hue'equëpi, Judea yejare Arimatea daripëre pa'iquë. Ja̱ë cato judío pa̱i ëjaohua'i aquë paji'i.
42023051	Iquë José cato Maija'quë te̱'te aye yo'oye ñasi'i cuasaquë utequë paji'i. Ja̱je pa'ipi yequë ëjaohua'i Jesure huai ja̱'ñere cajëna, te'e cui'ne cuasaye pa̱pi.
42023052	Ja̱je pa'ina, ëjaëpi Pilatore sani se̱ji'i, Jesús ca̱pë ta̱ ja̱'ñere caquë.
42023053	Cruzu dequëre casani jai ca̱ñapi ca̱'neni quë̱na yejana coje nesicona o̱api, ja̱ yë'ta'a pa̱ire ta̱ma'a cojena.
42023054	Huajë mu'se pa'ija̱'coni ne de'hua mu'se paji'i. Ja̱ mu'se cato tsoe huëoye ja'i maca pa'iji.
42023055	Galileapi Jesure nomiohua'i tuisicohua'ipi sani ta̱si daripë ñahuë, me o̱are'ni, i̱ ca̱pë cajë.
42023056	Ñani ja̱ maca huë'ena co'ini huëo së̱ ma'ña ne de'huahuë. Ne de'huani huajë mu'se huajëhuë, i̱ti cua̱ñese'e pa'iyeje̱.
42024001	Du'ru macarepa co'amaña ne mu'se pa'i maca cui'naohua'ipi saë'ë, ta̱si daripë quë'rona nea hue̱'ñarepa huëo së̱ñe ne de'huase'ere sajë. Cui'ne yecohua'i nomiohua'i co̱ni saë'ë.
42024002	Ja̱ maca ti̱'ajë ñajëna, quë̱na pë daripë si̱osicopi ti̱rore pa'iona, ti̱'ahuë.
42024003	Ti̱'ani cacajë Ëjaë Jesús ca̱përe ti̱'ama'pë.
42024004	Peoquëna, ai quëquëhuë, me nei'ni cajë. Ja̱je quëquëjë ñajëna, ja̱rote caya ë̱mëohua'i mia ju'i ca̱ña ju'icohua'ipi i̱ohua'i ja̱'re co̱ni nëcahuë.
42024005	Ja̱je ña quëquëni yejare pana në me huesëjëna, ñajë ja̱ohua'ipi, cahuë: “¿I̱quere co'eye'ni, ju̱'isicohua'i quë'ro? Tsoe huajëquëpi pa'iji.
42024006	I̱ñore pa'ima'ë pa'iji. Tsoe huëji'i. Cuasajë̱'ë. Ja̱ yë'ta'a Galilea pa'ima'ca i̱ ca'ñere,
42024007	ñeje: ‘Pa̱i Mamaquë co'aye yo'ocohua'i jë̱ñana i̱sisiquë pa'ija̱'quë api. Pa'ina, ja̱ohua'ipi que̱ja'cohua'i a'ë, so̱quë sarahuana. Ja̱je yo'osiquëta'a toaso̱ mu'seña pa'i maca huajëquë huëija̱'quë api.’ Tsoe ja̱re quëapi”.
42024008	Ja̱je caëna, ja̱ maca Jesús ca'ñe cuasa ñajaë'ë.
42024009	Ja̱ jeteyo'je daripë ñasicohua'ipi co'ini si'aye i̱ohua'i ñase'ere quëahuë, once soisicohua'ire cui'ne si'ahua'i i̱ti maca co̱ni pa'icohua'ireje̱.
42024010	Iye coca i̱ soisicohua'ire sani quëasicohua'i cato paë'ë: María Magdalena, Juana, María, Jacobo pëca ja'co, cui'ne yequë nomiohua'i co̱ni.
42024011	Ja̱je quëajëna, i̱ soisicohua'ipi ja̱ohua'i quëaye asani sehuoma'pë paë'ë, coa cuepejë cayeje̱ pa'ye nëina.
42024012	Ja̱je nuñerepa cayë cuasama'quëta'a Pedropi etani huë'huëquë saji'i, ta̱si daripëre ñasi'i caquë. Sa ti̱'ani ñaquëna, i̱te ca̱'nesi ca̱ña ti̱rona ne saose'epi paji'i. Pa'ina, ñani ai cuasaquë saji'i, huë'ena.
42024013	Ja̱re ja̱ mu'se caya ë̱mëohua'i Emaús daripëna saë'ë, Jerusalénpi once kilómetro sai hue̱'ñana.
42024014	Saijë Jesús ayere cajë saë'ë.
42024015	Ja̱je cajë saijëna, ja̱re i̱pi Jesús ja̱ohua'ire tsioja̱ji'i. Tsioja̱ni i̱ohua'i ja̱'re co̱ni saji'i.
42024016	Saina, a'ri maña carapi, i̱ohua'i ña ti̱'are paye i̱te.
42024017	Ja̱ maca sai Jesupi ja̱ohua'ire se̱ji'i: “¿I̱quere sa̱'ñe cajë saiye'ni, ma'aja'a saini? ¿Me yo'ojë oicohua'i pa'iye'ni?”
42024018	Caquëna, ja̱ohua'i aquë Cleofas hue'equëpi sehuopi, i̱te: “Si'a yeja Jerusalén daripë iye mu'se yo'ose'e asayë. ¿Ja̱je pa'iquëta'are cui'ne më'ëse'e i̱ti hue̱'ña pa'inije asama'ë pani se̱quë?”
42024019	Caquëna, ja̱ maca i̱pi capi, i̱te: “¿Me yo'ore'ni?” Caquëna, i̱ohua'ipi cahuë: “Jesús Nazaret aquëpi, Maija'quëre quëacaiquëpi, si'aye tutu quë'ipi cui'ne i̱ cayeje̱ Maija'quë ña hue̱'ñana, nuñerepa caquëpi si'a pa̱i ña hue̱'ñana caquëre pare yo'ose'ere cayë.
42024020	Ja̱je pa'ini, que̱ni huani je̱ohuë, Maija'quë huë'e ñacaicohua'i ëjaohua'i maire cua̱ñecohua'i cui'ne si'a ëjaohua'i huani je̱oñe pa'iji cajëna.
42024021	Yëquë cato ja̱ëpi Israel pa̱ire huasoja̱'quë api cajë utecohua'i paë'ë. Yure ja̱je pa'ijëna, si'aye iye co'aye yo'ohuë, coa toaso̱ mu'seña i̱te yo'ose'e tëtosaiji, yure.
42024022	Ja̱je yo'ose'e pa'itoje̱ ai jerepa ai cuasaye pa'iji. Yëquë ja̱'re co̱ni nomiohua'i pa'icohua'ipi nea hue̱'ñarepa sani ña quëquëhuë, ta̱si daripë.
42024023	Jesús ca̱pë peoco pa'ina, ja̱je ñani ja̱ohua'ipi dani yëquëre quëahuë. Huëo ca̱ni ñañeje pa'ye hui̱ñaohua'ire ñajëna, ja̱ohua'ipi Jesús huajëquëpi pa'iji cahuë cajë.
42024024	Ja̱ jeteyo'je yëquë cajeohua'ije̱ ta̱si daripëre sani ñajëna, ja̱re ja̱je nomiohua'i case'eje̱ pa'ye pa'ina, ti̱'ani ñahuë. Jesureta'a ñama'pë paë'ë.”
42024025	Ja̱je quëaquëna, ja̱ maca Jesupi capi, ja̱ohua'ire: “Asa ti̱'ama'cohua'ire pa'ni, mësaru. Je yëhua asani sehuoja̱'cohua'i a'ni Maija'quëre quëacaicohua'i cajë pa'ise'e.
42024026	¿Mësarupi cuasato Cristo ai yo'oye paja̱'quë paquë si'aye iye ja̱ yë'ta'a i̱ de'o hue̱'ñarepa saima'ë pani?”
42024027	Ja̱je se cani ja̱ maca quëa huëopi, si'aye i̱te yo'o ja̱'ñere cajë toyase'ere. Moisés toyaquë pa'ise'epi huëoni cui'ne yecohua'i Maija'quë quëaquëna, toyasicohua'i toyajë pa'ise'e co̱ni quëapi.
42024028	I̱ohua'i cajë saisi daripëna ti̱'ani, Jesús ja̱ yë'ta'a i̱ sai hue̱'ña sasi'i caquë yo'oyeje̱ yo'opi.
42024029	Ja̱je yo'oquëna, ja̱ohua'ipi soihuë: “Yëquë ja̱'re co̱ni pëajë̱'ë na'iji, coa ñami de'o tëjiji.” Asani ja̱ maca Jesús i̱ohua'i ja̱'re co̱ni cacani pëapi.
42024030	Pëasiquëpi a̱o a̱i saihuëna i̱ohua'i ja̱'re co̱ni ja'rusi maca i̱pi panpë i̱ni Maija'quëre se pëpani jëyoni jë'yequë ja̱ohua'ire a̱opi.
42024031	Ja̱je i̱ yo'o maca ña ti̱tahuë, i̱re papi cuasajë. Ja̱je cuasa maca tsoe peo hue̱'ña huesëpi.
42024032	Ja̱ maca i̱ohua'ija̱'a sa̱'ñe cahuë: “Maipi asahuë, mai joñoa ai sihua ëaye nëiñe, ma'aja'a dai toyase'ere i̱pi quëaquëna.”
42024033	Ja̱je ñani ti uteye peoyerepa ma'aja'a dai huëoni daë'ë, cui'naohua'ipi Jerusalénna. Ti̱tajëna, ja̱rote paë'ë, once Jesús soicohua'i tsi'sisicohua'ipi i̱ohua'i cajeohua'i ja̱'re co̱ni.
42024034	Pa'ijëna, ti̱tani asajëna, ja̱ohua'ije̱ cahuë: “Nuñerepa Jesús huëji'i. Cui'ne i̱se'ere i̱ñopi, Simónre.”
42024035	Cajëna, ja̱ maca i̱ohua'ije̱ quëahuë, ma'aja'a saijëna, yo'ose'ere. Cui'ne Jesupi panre jë'yequëna, ñani i̱te ña ti̱tase'ere.
42024036	Ja̱ yë'ta'a i̱ti yo'ose'ere cajëna, Jesús i̱ohua'i jopore pana ñai nëcapi. Ja̱ maca pëpapi, ñeje caquë: “De'oye pa'ija̱'cohua'i a'ë, mësaru.”
42024037	Caquëna, ja̱ohua'ipi ai quëquë huesëhuë, i̱ pa'isi joyore ñañë cuasajë.
42024038	Ja̱je cuasajëna, Jesupi ja̱ohua'ire capi: “¿Me yo'ojë quëquë huesësicohua'i pa'iye'ni? ¿Me yo'ojë mësaru joñoa jëa coeyeque hue'eye'ni?
42024039	Ñajë'ë, yë'ë jë̱ñare cui'ne yë'ë quë̱ore. Ja̱re yë'ë i̱ a'ë, mësaru ñasiquërepa. Patoni cui'ne ñajë'ë. Joyo cato ca̱pë cui'ne tara peocoa. Mësarupi yë'ëre ñajëta'a ca̱pë tara hue'equë pa'iye. Yë'ë a'ë, me joyo pa'iye'ni.”
42024040	Ja̱je cani ja̱ohua'ire i̱ñopi, jë̱ña cui'ne quë̱o i̱te que̱se'ere.
42024041	Ja̱je yo'oquëna, ja̱ yë'ta'a i̱re papi cuasaye pa̱huë, ai sihua do'ire, cui'ne quëquë do'ire. Ja̱je pa'ina, Jesupi ja̱ohua'ire capi: “¿A̲i maña paye, i̱ño?”
42024042	Caquëna, i̱ni i̱sihuë, tsiaya hua'i tsaro sëyosiconi.
42024043	I̱sijëna, i̱ni i̱ohua'ique ñajëna, a̱ji'i.
42024044	Ja̱ jeteyo'je capi, ja̱ohua'ire: “Ja̱ yo'ose'e cato yë'ë mësaru ja̱'re ja̱ yë'ta'a co̱ni pa'i case'ere yo'ohuë. Si'aye Moisés cua̱ñese'e cui'ne Maija'quëre quëacaicohua'i toyase'e, cui'ne Salmos toyase'e si'aye ti̱'añe paji'i. Me paquë'ni, nuñerepa case'e. Ja̱je pa'ina, yo'ohuë.”
42024045	Ja̱ cato quëapi, toyase'e cayere nuñerepa asa ti̱'ajajë caquë.
42024046	Ja̱je pa'ina, quëaquë ja̱ohua'ire capi: “Ñeje toyase'e pa'iji. Cristo ai yo'oquë ju̱ni huesëye pa'iji. Ja̱je ju̱'isiquëta'a toaso̱ mu'seña pa'i maca cui'naëpi huëija̱'quë api.
42024047	Ja̱je pa'ina, Cristo mamire cajë quëaye pa'iji. Si'a hue̱'ña pa'icohua'ire Jerusalén pa̱ire quëa huëoye pa'iji. Huëosicohua'ipi ñeje cajë: Ja̱'në cuasase'e je̱oni po̱nëjë'ë. Ja̱je yo'ojëna, mësaru co'aye yo'ose'ere sa̱i de'huacaiye pa'ija̱'coa.
42024048	Ja̱je pa'ina, mësaru a'ë, yure iye ñasicohua'irepa.
42024049	I̱na, yë'ëpi, ja'quë ca nëose'e jëjo daoja̱'quë a'ë, mësaruna. Ja̱je pa'ina, saima'pë i̱ño Jerusalén daripëre pa'ijë̱'ë, ma'tëmo jëjo dao tuture utejë̱'ë, mësaru su̱ña ja̱'ñere.”
42024050	Jesupi sai sapi, jai daripë Betaniare pana. Ja̱rona jë̱ña mëani Maija'quëre se̱cacaji'i, ja̱ohua'ire.
42024051	De'oye pa'ijë̱'ë, cani ja̱ohua'ire je̱oni ma'tëmona sa cua̱ñopi.
42024052	Ja̱ jeteyo'je Maija'quëre se̱ni tëjini co'ihuë, Jerusalénna ai sihuajë.
42024053	Cui'ne si'anë Maija'quëre se̱ huë'ere pa'ijë Maija'quëre de'oquë api cajë sihuajë paë'ë. De'oji. Ca tëjihuë.
43001001	Ja̱ yë'ta'a yequë co'amaña pa'ima'në i̱ti coca tsoe paji'i. I̱ti coca cato Maija'quë ja̱'re paji'i. I̱ti coca cato Diusupi.
43001002	Du'ru huëo macana Maija'quë ja̱'re co̱ni paji'i, i̱ti cocapi.
43001003	I̱pi Maija'quë ja̱'re co̱ni co'amaña de'huapi. Peoji, i̱ de'hua ma'ñe, si'aye i̱ de'huase'e a'ë.
43001004	I̱ni paji'i, ti pani huesëye. Ti pani huesëyepi pa̱ire miacaiye pa'iji.
43001005	Iye miañepi nea hue̱'ñare pana miacaji'i. Miacaina, neañepi ne yayo ti̱'añe pa̱pi.
43001006	Pa'iji, Maija'quë jëjo daoquë Juan hue'equë.
43001007	Ja̱ë cato i̱ti miañe ñasiquëpi quëacaiquë paji'i, i̱ cayere care paji cuasani si'a pa̱i asaja̱jë caquë.
43001008	Juan cato miañe peopi. Ja̱ë cato coa miañe ñasiquëpi quëacaiquë paji'i.
43001009	Nuñerepa si'a pa̱ire miacaiyepi iye yejana ti̱tapi.
43001010	I̱pi Diusu ja̱'re pa'i iye yeja de'huasiquëta'are iye yeja pa'icohua'ipi i̱re papi cajë asaye pa̱huë.
43001011	I̱ pa̱ire pana daji'i. Daisiquëta'are i̱ pa̱ipi i̱te de'oye sihuajë yo'oye pa̱huë.
43001012	Ja̱je jai pa̱i pa̱jëta'are de'hue te'ohua'ise'e sihuajë i̱te nuñerepa Cristo huasoquë api cuasajë asahuë. Ja̱je i̱te cuasasicohua'ini nuñerepa Maija'quë mamajërepa pa'iye nepi.
43001013	Pa̱i mamajëje pa'iohua'i peoyë. Diusu mamajë cato, Diusupi necaina, i̱ mamajë de'osicohua'i a'ë. Pa̱i ai de'oyepi ai de'oma'cohua'i a'ë. Pa̱nita'a coa yëjë yo'oyepi ai de'ose'eje̱ pa'iohua'i peoyë.
43001014	Cristopi pa̱i de'oni mai ja̱'re co̱ni paji'i, pa̱ire oiquëre papi, cui'ne nuñerepa pa'ipi. Ja̱je pa'ini i̱ de'oquë pa'iyerepa ñahuë, yëquëpi, Maija'quë Mamaquërepa te'i macapi, ai de'oquërepa pa'ina.
43001015	Ja̱je pa'ina, Juan Cristo do'ire ca'a̱ji'i, ñeje: “Iquë api, yë'ë mësarute quëasiquë. Ja̱ëni yë'ë quëahuë. Yë'ë jeteyo'je daiji, jerepa pa'i. Yë'ë peo'në pa'isiquë ca'a̱ji'i.”
43001016	De'oye pa'iye ti̱'ahuë, i̱ do'ipi.
43001017	Cua̱ñese'e cato Moisésja̱'a Maija'quëpi i̱sise'e a'ë. Cui'neje pa̱ire oiye, cui'ne nuñerepa yo'oye cato Jesucristoja̱'a i̱sise'e a'ë.
43001018	Te'ije̱ Diusure ñasiquë peoji. Coa i̱ mamaquë i̱ ja̱'re co̱ni pa'iquëse'e. Ja̱ëse'e ñapi. Maire quëa i̱ñopi, i̱ pa'iye aye.
43001019	Jerusalén pa'i judío ëjaohua'ipi Maija'quë huë'e ñacaicohua'ire cui'ne levitasre jëjo saoreña, Juanre i̱quei'ni më'ë cajë se̱ni asaja̱'cohua'ire.
43001020	Ja̱je jëjo saorena, sani se̱jëna, Juanpi ti̱ñarepa quëaëña: “Yë'ë cato Cristo Maija'quë pa̱ire huasoquë peoyë.”
43001021	Ja̱je caquëna, se̱ni co̱reña: “¿Ja̱je pa'ito i̱quei'ni, më'ë, tsoe hue̱'ña Maija'quë quëacaiquë pa'isiquë?” Cajëna, Juanpi caëña: “Pa̱ni.” Yeque se̱ni co̱reña: “Ja̱je pa'ito ¿Maija'quëre quëacaiquë daija̱'quë api ca nëosiquë aë, më'ë?” Ja̱je catoje̱ sehuouña: “Pa̱ni.”
43001022	Ja̱ maca careña: “¿I̱quei'ni, ja̱je pa'ito? ¿Me yëquëre jëjo daosicohua'ire sani quëaja̱'cohua'i a'ni? Më'ë ayere quëajë̱'ë, yëquëre.”
43001023	Cajëna, Juanpi caëña: “Yë'ë cato yë'ose'e cue̱ne yejapi cuiquë a'ë: ‘Nui ma'arepa hui'yojë̱'ë, Ëjaë daija̱'a ma'a.’ Maija'quëre quëacaiquë Isaías caquë pa'ise'eje̱ caquë a'ë, yë'ë.”
43001024	Juanre sani casicohua'i cato fariseo pa̱ipi jëjo saosicohua'i paë'ë.
43001025	Ja̱ohua'ipi se̱teña, i̱te: “Cristo peoni, cui'ne Elíasje̱ peoni, cui'ne Maija'quë jëjo daosi'i casiquëje̱ peoni, ¿Me yo'oquë cui'ne oco doquë'ni?”
43001026	Cajëna, Juanpi caëña: “Yë'ë cato oco doquë aë. Ja̱je pa'iquëta'are mësaru ja̱'re co̱ni pa'iji, mësaru ña ti̱'ama'quëje̱.
43001027	Ja̱ë cato yë'ë jeteyo'je daija̱'quë api, yë'ëre tëto saisiquëpi. Yë'ë cato do'i peoyë, i̱ zapato joyecaiyeque.”
43001028	Iye cato Betábara hue'e hue̱'ñana yo'ose'e a'ë, Jordán tsiaya ë̱së mëi te̱'tena Juan oco do hue̱'ñana.
43001029	Se ñatasi mu'se Jesupi Juan quë'rona tsio daina, ñaquë caëña, Juan: “Ñajë'ë. Iquë api, Maija'quë Yëi ñama iye yeja pa'icohua'i tayo yo'oye nejocaiquë.
43001030	Yë'ë ja̱ëni cahuë: ‘Yë'ë jeteyo'je daiji, yë'ëre tëto saisiquë. Ja̱ë cato yë'ë peo maca pa'isiquë api.’
43001031	Yë'ëje̱ huesëhuë. I̱quei'ni cuasahuë. Ja̱je pa'iquëta'are ocopi dohuë, Israel pa̱ipi ñajajë caquë.”
43001032	Caëña, Juan yequeje̱: “Yë'ëpi ñahuë, Maija'quë de'o joyopi ma'tëmopi su'teje̱ pa'ipi i̱na cajeni pëaquëna.
43001033	Yë'ë cato ja̱ yë'ta'a huesëhuë, i̱quei'ni cuasaquë. Ja̱je pa'iquëta'are yë'ëre oco dojë̱'ë caquë cua̱ñesiquëpi capi: ‘Më'ëpi oco doquë ñaquëna, de'o joyopi cajeni i̱na pëasiquëpi. Ja̱ë api, pa̱ire Maija'quë de'o joyopi doquë.’
43001034	Ja̱je pa'ina, yë'ë i̱ti ñasiquëpi quëacaiquë pa'iyë, Maija'quë Mamaquëre papi caquë.”
43001035	Se ñatasi mu'se Juan cui'ne i̱ ye'yacohua'i co̱ni paë'ë, ja̱'rë pa'isi macare.
43001036	Pa'ijëna, Jesús da saina, ñaquë Juan capi: “Ñajë'ë. Ja̱ë api, Maija'quë Yëi ñama.”
43001037	Ja̱je Juan caquëna, asani i̱ ye'yacohua'ipi cayaohua'i Jesure tuteña.
43001038	Ja̱je tuijëna, Jesupi asani co'ye ñani caëña, ja̱ohua'ire: “¿I̱quere co'eye'ni?” Caquëna, i̱ohua'ipi careña: “Ye'yaquë, ¿Më'ë jerona pa'iquë'ni?”
43001039	Cajëna, Jesupi capi: “Dani ñajë'ë, yë'ë pa'i hue̱'ña.” Caëna, i̱ pa'i hue̱'ñana sani ñani i̱ ja̱'re pëani paë'ë, cuatro pa'i maca ti̱'asicohua'ipi i̱ti mu'se na'i macaja̱'a.
43001040	Juan caquëna, asani tuisicohua'i aquë cato, te'i Andrés paji'i, Simón Pedro yo'jei.
43001041	Ja̱ yë'ta'a yeque yo'oma'në du'ru macarepa cato Andrés, maja'yë Simónni sani co'epi. Ti̱'ani capi, i̱te: “Ti̱'ahuë, yëquë, Mesías maire huasoquë.”
43001042	Ja̱je quëani Andrés sai saëña, Simónre Jesús quë'rona. Saquëna, ñani Jesupi caëña: “Më'ë cato Jonás mamaquë Simón'ë. Ja̱je pa'iquëta'are Cefas hue'equë pa'ijë̱'ë. Ja̱je cani Pedro caye a'ë. (Mai coca cani quë̱na pë caye pa'iji.)”
43001043	Se ñatasi mu'se Jesús Galilea yeja quë'rona sasi'i caquë yo'oquë, Felipere ti̱'api. Ti̱'ani capi: “Tuijë̱'ë, yë'ëre.”
43001044	Iquë Felipe cato Betsaida daripë aquë paji'i, Andrés cui'ne Pedro pa'i hue̱'ña aquë.
43001045	Ñani ja̱ maca Felipe Natanaelre co'ese'e caquë sani ti̱'ani i̱te capi: “Ai tsoe Maija'quëre quëacaicohua'i cui'ne Moisés toyaquë pa'isiquëni ñahuë, yëquë. Ja̱ë cato Jesupi José mamaquë Nazaret daripëpi aquë api.”
43001046	Caquëna, Natanaelpi capi: “¿Nazaret daripëpi de'o pa̱i eta ti̱'añe pa'iquë?” Caquëna, Felipepi capi: “Dani ñajë'ë, i̱ni.”
43001047	Natanaelpi Jesús quë'rona tsioja̱ina, Jesús capi: “Nuñerepa Israelita macapi daiji, iquë cosoye peoquëpi.”
43001048	Ja̱je caquëna, Natanaelpi se̱quëña: “¿Me yë'ëre ñaquë'ni?” Caquëna, Jesupi capi: “Ja̱ yë'ta'a Felipe më'ëre soima'në ñahuë, Higuera so̱quë yë huë'ehuëre më'ë nëca maca.”
43001049	Ja̱ maca Natanaelpi capi: “Ye'yaquë, më'ë cato Diusu mamaquë a'ë. Judío pa̱i ëjaëre pa'ë, më'ë.”
43001050	Caquëna, Jesupi sehuopi: “¿Coa Higuera so̱quë yë huë'ehuëre pa'i maca ñahuë case'ere nuñerepa Ëjaëpi caji caquë asaquë, më'ë yë'ëre? Ai jerepa pa'yere, më'ë ñaja'quë a'ë, jeteyo'je.”
43001051	Yequeje̱ Jesupi capi, i̱te: “Nuñerepa cayë. Ma'tëmo hui'yosicopi pa'iona, Diusu hui̱ñaohua'ipi mëisicohua'ipi cajesicohua'ipi Pa̱i Mamaquëni cajë yo'ojëna, ñaja'cohua'i a'ë.”
43002001	Toaso̱ mu'seña sa tëto sai maca Caná daripëre hueja fiesta paquëña, Galilea yejare. Ja̱rote Jesús pëca ja'coje̱ pacoña.
43002002	Jesús cui'ne i̱ ye'yacohua'i co̱ni hueja fiestana soi cua̱ñoisicohua'ipi pa'ijë sateña.
43002003	Cuiya'i o'sa caraja̱isi maca, Jesús pëca ja'copi cao: “Cuiya'i o'sa yure peoji.”
43002004	Cacona, Jesupi sehuopi: “¿Nomio me yo'oco ja̱je yë'ëre caco'ni? Yë'ë yo'o maca ja̱ yë'ta'a ti̱'añe pa̱ji.”
43002005	Ja̱je catoje̱ i̱opi cao, pa̱ire necaicohua'ire: “I̱ cayeje̱ yo'ojë̱'ë.”
43002006	Ja̱rote seis quë̱na yurupë̱a paji'i, judío pa̱i si'si cuya to̱jë yo'o yurupë̱a. Te'e yurupë cato veinte panita'a veinticinco galones doye paji'i.
43002007	Jesupi pa̱ire necaicohua'ire capi: “Iye yurupë̱ana ocore do'e ti̱mëjë'ë.” Caëna, do'e ti̱mëreña.
43002008	Do'e ti̱mërena, Jesupi capi: “Yure cato a'ri maña doni fiesta yo'oye ñacaiquëna sacaijë̱'ë.” Caëna, ja̱je yo'oreña.
43002009	Sarena, fiesta yo'oye ñacaiquëpi, ocopi cuiya'i co̱no de'ose'ere neñapi, huesëquë. I̱ti ñajë ocopi yurupë̱ana dosicohua'ise'e ja̱'ë cuasahuë. Ja̱je neñani fiesta yo'oye ñacaiquëpi huejaquëre soini capi:
43002010	“Si'a pa̱i du'ru macarepa cato de'o cuiya'i co̱nore pare u̱cucoa. Ai u̱cusi macarepa jeteyo'je a'ri maña de'o cuiya'i co̱no o̱cuacoa. Ja̱je pa'iquëta'are më'ë cato ai de'o cuiya'i co̱nore pare de'huahuë.”
43002011	Jesús Caná daripë Galilea yejana pa̱i yo'o ti̱'a ma'ñere yo'ose'e cato du'ru macarepa yo'o i̱ñose'e paji'i, i̱ de'oquërepa pa'iyere. Ja̱je yo'ouna, i̱te ye'yecohua'i i̱re papi cuasahuë.
43002012	Iye yo'o tëjisi jeteyo'je Capernaum daripëna saji'i, pëca ja'co, yo'je tsi̱, cui'ne i̱ ye'yacohua'i co̱ni saijëna. Sani ja̱rona paë'ë, a'ri maña mu'seña.
43002013	Israel pa̱i Egíptopi etajë pa'ise'ere cuasajë judío pa̱i yo'o mu'seña ti̱'a tëjiquëna, Jesupi Jerusalénna saji'i.
43002014	Sani ti̱'api, Maija'quë huë'ere curiquë neñu'u cajë duruhue̱quëre i̱sicohua'i, cui'ne yëi ñamare i̱sicohua'i, cui'ne su'tere i̱sicohua'i cui'ne curiquë cambiacohua'i ja'rusicohua'ipi ñu'ijëna, ñani.
43002015	Jesupi i̱ohua'ire si'seja̱'core neni yureta'a si'a pa̱ire co'amaña i̱sicohua'ire yëi ñamare cui'ne hue̱quëre co̱ni te'epi curiquë cambiajë ñu'icohua'ini eto saoni i̱ohua'i curi topë̱a je̱a ña'ñe saocai, cui'ne mesa saihuë̱aje jë'je ta̱ño saocaji'i.
43002016	Su'tere i̱sicohua'ini capi: “¡Eto saojë̱'ë, i̱ño pama'pë! ¡Yë'ë Ja'quë huë'ere co'amaña huero huë'e neni yo'oma'pë!”
43002017	Ja̱ maca i̱ ye'yacohua'ipi toyase'e cayere cuasa ñajateña, ñeje cayere: “Si'aye yë'ë pa'iye më'ë huë'ere cuasani ñacai yo'oyë.”
43002018	Ja̱ maca judío pa̱ipi Jesure se̱i'ë: “¿I̱quepi më'ë i̱ñoja'quë a'ni, më'ë cua̱ñequë pa'iye iye yo'oquë?”
43002019	Cajëna, Jesupi sehuopi: “Nejojë'ë, iye huë'ere. Ja̱je yo'ojëna, yë'ëpi coa toaso̱ mu'señapi nesi'i, cui'naoni.”
43002020	Caquëna, judío pa̱ipi careña: “Cuarenta y seis o̱metëcarepa nesicore ¿me më'ëpi coa toaso̱ mu'señapi huë'e nesi'ni?”
43002021	Ja̱je Jesús cani i̱ ca̱përe capi, huë'ere pare caye pa̱pi.
43002022	Ja̱je pa'ina, Jesús ju̱'isiquëpi huëisi maca i̱ ye'yacohua'ipi cuasa ñajateña, i̱ iye case'ere. Cui'ne ja̱ maca toyase'e case'eje̱ nuñerepa care pa'ë cajë asahuë.
43002023	Jesús Jerusalénre pa'i pa̱i yo'o ti̱'a ma'ñere yo'oquëna, ñani jai pa̱i i̱te i̱re papi cajë asahuë, Israel pa̱i Egíptopi etase'ere cuasajë yo'o fiesta pa'i maca yo'oquëna.
43002024	Ja̱je pa'iquëta'are Jesús cato pa̱i cuasayere ñani pa̱i nuñerepa cayë cuasaye pa̱pi, si'aye pa̱i cuasaye ñaquë sëte.
43002025	Pa̱ipi i̱te dani ja̱je yo'oquë api iquë cajë quëa ti̱'añe peopi, tsoe i̱se'e asapi, pa̱i joyo cuasajë pa'iye.
43003001	Paji'i, te'i fariseo Nicodemo hue'equë. Ja̱ë cato ëjaërepa paji'i, judío pa̱i aquë.
43003002	Ja̱je pa'ipi Nicodemo ñami Jesure ñasi'i caquë, sani capi, i̱te: “Ye'yaquë, asayë, më'ëre Diusupi ye'yaja̱'quëre jëjo daosiquëpi pa'i, pa̱i yo'o ti̱'a ma'ñere yo'oquë tutu i̱ñoquë cui'ne si'aye yo'oquëna. Pa̱ise'e pa'ini ja̱je yo'o ti̱'añe peoji, Diusupi co̱ni yo'oye pa̱to.”
43003003	Caquëna, Jesupi capi, i̱te: “Nuñerepa më'ëre cayë, pëca ja'coja̱'a të'ya daise'eje̱ pa'ye ti̱jupë të'ya dani cua̱ñoma'quë pani Maija'quë cua̱ñe te̱'te ñañe peoji.”
43003004	Caquëna, Nicodemopi se̱ji'i, i̱te: “¿Me ja̱je aipi pëca ja'cona caca co̱ni të'ya dani cua̱ñoñe pa'iquë'ni? ¿Me ja̱je yo'oye pa'iquë'ni?”
43003005	Caquëna, Jesupi sehuopi: “Nuñerepa më'ëre cayë. Cui'naëpi pëca ja'co të'ya daise'eje̱ pa'ye ocopi cui'ne joyopi të'ya dani cua̱ñoma'quë cato Maija'quë cua̱ñe te̱'te cacaye peoji.
43003006	Pëca ja'quëohua'i pa̱ipi parena, të'ya daisicohua'i cato ja̱re pa̱i pa'iyë. Joyopi të'ya daisicohua'i cato ja̱re joyo acohua'i pa'iyë.
43003007	Ai cuasama'ë pa'ijë̱'ë. Yë'ëpi ñeje cato: ‘Si'a pa̱i huajëye ai de'oye pa'iji.’
43003008	Tutu cato si'a hue̱'ña daicoa, i̱o pi̱siyese'e asajëna. Ja̱je pa'iquëta'are huesëyë, i̱o dai hue̱'ña cui'ne i̱o sai hue̱'ñaje. Si'a joyopi të'ya daisicohua'i cato, tutuje̱ pa'iohua'i pa'iyë.”
43003009	Ja̱je caquëna, Nicodemopi se̱ji'i: “¿Me ja̱je yo'oye pa'iquë'ni?”
43003010	Se̱ina, Jesupi sehuopi: “¿Më'ë judío pa̱ire ye'yaquëre pata'a huesëquë'ni, iye?
43003011	Nuñerepa më'ëre cayë, yëquë asayere, cui'ne i̱ti ñase'ere quëayë. Ja̱je pa'iquëta'are mësarupi nuñerepa cayë cajë asaye pa̱ñë.
43003012	Iye yeja ayere quëaquëna, asama'pë pani ai jerepa asaye peoji, yë'ëpi ma'tëmo ayere quëato.
43003013	Pa̱i mañaje ma'tëmo mëni ñama'cohua'i a'ë. Coa i̱ti hue̱'ñapi Pa̱i Mamaquë daisiquëse'e asaji, ma'tëmo aquëse'e.
43003014	Moisés a̱ñare cue̱ne yejana neni so̱quë tarapëna tëoni huëo nëcoquë pa'ise'eje̱ cui'ne Pa̱i Mamaquëje̱ huëo nëco cua̱ñoja'quë api.
43003015	Si'ahua'i i̱te se̱cohua'ipi ne huesëma'pë ti pani huesëyere paja̱jë caquë.
43003016	Si'a pa̱ire oi do'ire Maija'quëpi i̱ mamaquë te'i macani i̱sipi, si'a pa̱i i̱te, nuñerepa i̱re papi, cajë cuasacohua'ipi ne huesëma'pë, ti pani huesëja̱jë caquë.
43003017	Diusu mamaquëre jëjo daoma'ë paji'i, pa̱ire nejoja'quëni. Jëjo daopi, huasoja̱'quëni.
43003018	Diusu mamaquëre nuñerepa i̱ api caquë cuasaquëpi nejosiquë peoji. Ja̱je pa'iquëta'are i̱re papi caquë cuasama'quëpi nejosiquë pa'iji, Diusu mamaquëre asama' do'ire.
43003019	I̱re papi cajë cuasama'cohua'i cato nejosicohua'i a'ë, miañepi iye yejana daisiquëta'a nea hue̱'ñare miañe jerepa yëhuë, i̱ohua'i yo'oyepi co'a do'ire.
43003020	Si'a pa̱i co'ayere yo'ocohua'ipi miañere coecohua'i a'ë, i̱ohua'i yo'oyepi ti̱ñarepa ña cua̱ñoma'quëni cajë.
43003021	Ja̱je pa'iquëta'are de'oyerepa yo'ojë pa'icohua'ipi tsio daiyë, miañena. I̱ohua'i yo'oye cato Diusupi yëni co̱caina, yo'oye a'ë cajë i̱ñoñu'u cajë.”
43003022	Ja̱ jeteyo'je Jesús i̱ ye'yacohua'i ja̱'re co̱ni Judea yejana saji'i. Ja̱rote tsoe maca i̱ohua'i ja̱'re pa'i oco doquë yo'opi.
43003023	Juanje ja̱ mu'seña cato Enón quë'rore oco doquë paji'i, Salim ja'ye macare, ja̱rote ocoje̱ ai pa'i do'ire. Si'a pa̱i i̱ quë'ro daisicohua'i oco do cua̱ñosicohua'i paë'ë.
43003024	Iye cato ja̱ yë'ta'a Juanre tse̱ani coma'në yo'ose'e a'ë.
43003025	Ja̱ maca Juan ye'yacohua'i acohua'ipi judío pa̱i ja̱'re sa̱ñope yo'ojë careña, si'si tsoa to̱ñe ayere cajë.
43003026	Ja̱ohua'ipi Juanre sani careña: “Ye'yaquë, asajë̱'ë, më'ë ja̱'re co̱ni Jordán tsiaya oco doquë pa'isiquëpi, më'ë yëquëre quëasiquëpi. Yure cato ocore doquëna, jai pa̱i i̱se'ena saiyë.”
43003027	Cajëna, Juanpi capi, ja̱ohua'ire: “Maija'quëpi i̱sima'quë pa'ito yecohua'ije̱ ja̱je yo'o tutu paye peoji.
43003028	Ti̱ñarepa yë'ë quëahuë, mësarute. Cristo peoyë caquë, cui'ne quëahuë yë'ë cato i̱te ne de'huacaiquë du'ru jëjo daosiquë a'ë.
43003029	Se ñajë'ë, cui'ne hueja fiesta je̱'quë huejaja̱'core paquë api, i̱ti huejaquërepa. Huejaquë cajei cato cocare asaquë, sihuaquë ñu'iquë api. Ja̱je yë'ëje̱ yure asaquë sihuayë, i̱ ayere cajëna.
43003030	Ja̱ë cato jero sa'ana jerepa pa'i pa'ija̱'quë api, yë'ë cato coa jero sa'na do'i peoquë de'oja̱'quë aë.”
43003031	Ë̲mëje'pi daiquë cato si'a pa̱ire tëto saisiquë api. Iye yeja aquë cato ja̱re iye yeja aquë api. Ja̱je pa'ina, yeja cocare caji. Ja̱je pa'iquëta'are ma'tëmo daiquë api, si'a pa̱i jerepa pa'i.
43003032	Ja̱je pa'ina, ñase'ere cui'ne asase'ere quëaji. Quëaquëta'are pa̱ipi nuñerepa caji cajë asaye pa̱ñë, i̱ cayere.
43003033	Nuñerepa caji caquë cuasasiquë pani, Maija'quë nuñerepa caquë api cacaiji.
43003034	Ja̱je pa'ina, Maija'quë jëjo daosiquë cato Maija'quë cocare caji, Maija'quë ë̱seye peoyerepa i̱ de'o joyore i̱siquëna.
43003035	Pëca ja'quë oiji, i̱ mamaquëre. Ja̱je pa'ina, si'aye i̱ jë̱ñase'ena je̱opi, yo'oja̱quë caquë.
43003036	Pa̱i Mamaquëre i̱re papi caquë cuasaquëpi ti pani huesëja̱'quë api. Ja̱je pa'iquëta'are asama'ë coequë cato ja̱ pa'iye peoji. Peoquëpi coa ai jerepa Maija'quë pë̱i sa̱iñena sa̱i cua̱ñeja'quë api, co'ayerepa.
43004001	Jesupi Juan se̱ña maca i̱te tuicohua'ire paquëpi cui'ne jai pa̱ire oco doquë yo'oji asareña, fariseo pa̱i.
43004002	Nuñerepa Jesupi oco doye pa̱pi. Coa i̱ ye'yacohua'ipi oco dohuë.
43004003	Ja̱je Jesús asani Judea yejapi etapi, Galileana sasi'i caquë.
43004004	Co'i maca Samaria yejaja̱'a tëto saiye paji'i.
43004005	Pa'ina, daiquëpi Samaria yeja daripë Sicar ti̱tapi, Jacobo mamaquë Josére yeja i̱siquë pa'isico quë'rona.
43004006	Ja̱rote Jacobo oco coje paji'i. Ma'aja'a dai jë'josiquë sëte Jesús oco coje yë'quë macana ja'rupi. Mu'se joporepa paji'i, ja̱ maca cato.
43004007	-
43004008	Ye'yacohua'ipi pa̱i daripëna a̱iñe hueroñu'u cajë saë'ë. Satena, ja̱ maca te'i ñu'ina, Samaria nomiopi oco easi'i caco daco'ë. Dacona, Jesupi capi: “Ocore i̱sijë̱'ë, yë'ëre.”
43004009	Ja̱je caquëna, Samaria nomiopi sehuoo: “¿Më'ë judío pa̱ita'a, me yo'oquë yë'ë Samaria nomioni oco hueroquë'ni?” (Judío pa̱i cato Samaria pa̱ire tsioma'cohua'i a'ë.)
43004010	Ja̱ maca Jesús sehuopi: “Diusu më'ëre i̱siye asaco pani, cui'ne më'ëre oco se̱quëreje̱ ja̱ë api asaco pani, më'ëpi yë'ëre se̱tira'huë. Se̱ona, yë'ëpi pa'i ocore pare i̱sira'huë, më'ëre.”
43004011	Caquëna, i̱opi cao: “Ëjaë, ¿jepi më'ë oco eani i̱sisi'ni, yë'ëre? I̱ti eayeje̱ peoquë, cui'ne oco coje cato hua̱icoa. ¿Jero ayere pa'i ocoje̱ yë'ëre i̱sisi'ni?
43004012	Iye oco coje cato yëquë ai Jacob necaisicoa. Ja̱je icona i̱je cui'ne i̱ mamajëje cui'ne nëicohua'ije̱ u̱cujë pa'a̱huë'ë. ¿Më'ëpi cuasani i̱ jerepa pa'i a'ë cuasaquë?”
43004013	Cacona, Jesupi sehuopi: “Si'ahua'i iye oco u̱cucohua'i cato si'anë oco ëaquëna, pa'iyë.
43004014	Ja̱je pa'iquëta'are yë'ë i̱si oco u̱cusiquë cato cui'naëpi oco huëoye peosipi. Yë'ë oco cato sa̱'nahuëre papi oco coje tsa̱'iñeje pa'ye etaquëna pasipi, ti pani huesëye i̱siyepi.”
43004015	Ja̱ maca cao i̱opi: “Ëjaë, ja̱je pa'ito ja̱ ocore i̱sijë̱'ë, yë'ëre, cui'naopi oco ëaye peoye, cui'ne iye oco coje ea daiye pa̱ja'core.”
43004016	Cacona, Jesupi capi: “Më'ë ë̱jëre soija̱ni ja̱ maca daijë̱'ë, i̱ñona.”
43004017	Caquëna, i̱opi cao: “Ë̲jëre peocoa'ë.” Cacona, Jesupi sehuopi: “Ë̲jëre peocoa'ë cani peore paco cayë, më'ë.
43004018	Ja̱'në cato më'ë cinco ë̱mëohua'ire pahuë. Yure më'ë paquë cato më'ë ë̱jë peoji. Peocoa'ë cani më'ë care pahuë.”
43004019	Ja̱re asani i̱opi caco: “Ëjaë, më'ë cato Maija'quëre quëacaiquë a'ë asayë, më'ëre.
43004020	Yëquë aiohua'i Samaritano pa̱i iye cu̱tihuëna Maija'quëre se̱jë pa'a̱huë'ë. Ja̱je pa'iquëta'are mësaru judío pa̱ipi Jerusalénna Maija'quëre se̱ñe pa'iji, cacohua'i a'ë.”
43004021	Cacona, Jesupi sehuopi: “Care paji cuasajë̱'ë, nomio. Maija'quëre coa si'a hue̱'ña pa'ijë se̱ñe ti̱'api. Ja̱ maca cato ai cu̱tihuëna pa̱nita'a Jerusalénna sani se̱ñe peosipi.
43004022	Mësaru Samaria pa̱i cato huesëjë coa se̱ñë. Yëquë judío pa̱i cato asajë se̱ñë. Huaso coca cato judío pa̱i tsëcapë aye a'ë.
43004023	Tsoe i̱ti macarepa ti̱'api. Yure a'ë, Maija'quëre se̱cohua'irepa joyore papi nuñerepa cuasajë yo'o maca. Ja̱je yo'oyere ai yëji, ja'quë.
43004024	Diusu cato joyo api. Ja̱je pa'ina, i̱te se̱cohua'ije̱ joyo ayere papi yo'oye pa'iji, nuñerepa yo'oyepi.”
43004025	Caquëna, Nomiopi cao: “Yë'ë cato asayë, Mesías, maire huasoquë Cristopi dani ja̱ëpi si'aye quëaja̱'quë api.”
43004026	Cacona, Jesupi capi: “Yë'ë a'ë, i̱pi më'ë ja̱'re coca caji.”
43004027	Jesús ja̱je cocare caquëna, i̱ ye'yacohua'ipi ti̱tareña. Nomio ja̱'re Jesús coca caquëna, quëquë ñareña. Ja̱je ñajëta'a se̱ni asañu'u i̱quere yë caë'ni, pa̱nita'a i̱que cocare nomio ja̱'re caë'ni cajë se̱ñe pa̱huë.
43004028	Ja̱ maca i̱o yurupë i̱ti macana ñoni pa̱i daripëna sani cao:
43004029	“Dani ñajë'ë, yë'ë yo'ose'ere si'aye casiquëni. ¿I̱ Cristo pa'ima'quë?”
43004030	Ja̱ maca asani, pa̱ipi Jesús quë'rona saë'ë.
43004031	Ja̱ yë'ta'a pa̱i daima'pëna i̱ ye'yacohua'ipi Jesure cahuë: “Ye'yaquë, a̱o a̱ijë'ë.”
43004032	Cajëna, i̱pi capi: “Mësaru ña ma'ñere yë'ë cato payë, yë'ë a̱i ja̱'ñe.”
43004033	Ja̱je caëna, ja̱ maca i̱ ye'yacohua'ipi sa̱'ñe i̱ohua'ija̱'a se̱teña: “¿Pa̱ipi dacatena, a̱ni cama'quë?”
43004034	Cajëna, Jesupi capi: “Yë'ë a̱o cato yë'ëre jëjo daosiquë yëyeje̱ yo'oye a'ë. Cui'ne i̱ co'amaña ne saocaiye a'ë.
43004035	Mësarupi cacohua'i a'ë: ‘Ja̱ yë'ta'a cuatro ñañëohua'i carapi, tëaye.’ Ja̱je cacohua'ita'are yë'ëpi cayë: Ñani cuasajë̱'ë, ta̱se'ere tsoe querepi, tëa ja̱'ñe.
43004036	Tëaquëje̱ sa̱i cua̱ñoñe pa'iji, i̱ti ca̱ tëase'e cato ti pani huesëye a'ë, i̱ti ta̱quë cui'ne i̱ti tëaquë si'a yë'quë maca sihuaye pa'iji caquë.
43004037	Nuñerepa caji. Pa̱i case'e je̱'quë ñeje: ‘I̱ti ta̱quë cato yequë api cui'ne i̱ti tëaquë cato yequë api.’
43004038	Yë'ëpi mësarute jëjo saohuë, tëajë̱'ë caquë, mësaru ai yo'ojë ta̱ ma'ñere. Ja̱je pa'ito yecohua'ipi nerena, mësaru cato coa tëacohua'i a'ë.”
43004039	Jai pa̱i Samaria acohua'i Jesure i̱re papi cajë cuasahuë, nomio case'ere cuasajë. Ja̱o cato cao, “Yë'ë yo'ose'ere si'aye capi.”
43004040	Ja̱re Samaria pa̱i asani Jesure se̱i'ë, pëajë̱'ë cajë. Cajëna, asani caya mu'seña pëapi.
43004041	Ai jerepa i̱re papi cuasajë asahuë, i̱pi i̱ ayere quëaquëna.
43004042	Ja̱ maca Nomiore cahuë. Yureta'a i̱re papi cuasayë, yëquë. Më'ë case'e asasicohua'ipi, cui'ne yure yëquëje̱ asa co̱ni i̱ caquëna, ja̱ do'ire asayë. Nuñerepa Cristo api, iye yeja huasoquë cajë.
43004043	Caya mu'seña Samaria pëasiquëpi Galilea yejana saji'i.
43004044	Ja̱re i̱pi Jesús ca'a̱ji'i, Maija'quëre quëacaiquëre i̱ quë'ro acohua'i cato coecohua'i a'ë.
43004045	Galilea ti̱'asi maca de'oye i̱te pëpahuë. Ja̱ohua'i cato, Jesús Jerusalénre pa'i de'oye yo'oquëna, ñasicohua'ipi pëpahuë. Egíptopi Israel pa̱i etajë pa'ise'ere cuasajë yo'ojë te'e sani ñasicohua'ipi.
43004046	Ja̱ maca Jesús Caná daripëna co'ipi, Galilea yejana, i̱ ocore cuiya'i o'sa co̱no ne sitona. Ja̱rote paji'i, pa̱i ëjaërepa yo'oye ayere co̱caiquëpi. Ja̱ëpi mamaquëre Capernaum yejare ju̱'iquëre paquëpi.
43004047	Ja̱je paquëpi pa̱i ëjaëre pare co̱caiquëpi Jesús, Judea yejapi Galileana daji'i asani, sani Jesure ñapi. Ñaquë se̱ji'i, yë'ë huë'ena sani yë'ë mamaquë ju̱ni huesë tëjiquëre jujucaijë̱'ë, caquë.
43004048	Ja̱ maca Jesupi capi: “Mësaru nuñere pa'ë cuasajë asaye pa̱ñë, pa̱i yo'o ti̱'a ma'ñere yo'o i̱ñoñe pa̱to.”
43004049	Ja̱je caquëta'are pa̱i ëjaëre pare co̱caiquëpi capi: “Ëjaë, esa daijë̱'ë, yë'ë mamaquë ja̱ ju̱'ima'në.”
43004050	Caquëna, Jesupi ja̱ maca capi: “Co'ijë̱'ë, më'ë huë'ena. Më'ë mamaquë huajëquëpi pa'iji.” Caquëna, care paji cuasaquë asani saji'i, i̱ huë'ena.
43004051	I̱ huë'ena je̱'nërepa ti̱'aquëna, ñani i̱ jo'yapi i̱te ñañu'u cajë etani i̱te cahuë: “Më'ë mamaquë huajëquë pa'iji.”
43004052	Ja̱je cajëna, i̱pi se̱ji'i: “¿I̱que hora pa'i maca huajëquërepa paquë'ni?” Caquëna, i̱ohua'ipi cahuë: “Ñamina'a mëñerepa sa të'yo maca, una pa'i maca ja̱ maca su̱ña dahuë tëto saji'i.”
43004053	Ja̱je cajëna, tsihua'ë pëca ja'quëpi asani cuasa ñajaquëña, ja̱re ja̱ hora pa'i maca Jesús, “më'ë mamaquë huajëquëpi pa'iji” case'ere. Ja̱je ñani i̱ cui'ne si'a huë'e pa'icohua'i Jesure nuñerepa i̱ api cajë asareña.
43004054	Iye yo'ose'e cato cayaye aco paco'ë, pa̱i yo'o ti̱'a ma'ñere Jesús yo'ose'e, Judeapi, Galilea co'isi maca.
43005001	Ja̱ yo'osi jeteyo'je judío pa̱ipi fiestare yo'ohuë. Yo'ojëna, Jesuje̱ co'i co̱pi, Jerusalénna.
43005002	Ja̱ daripëre yëi ñama hue'yosi eta sa'ro paji'i. Pa'ina, ja̱o yë'quë macare ocore tëhuosi dea pëpi Betesda mami hue'eco paco'ë. Hebreo pa̱i coca cato ja̱opi cinco huajëjë ñu'i pe̱pë̱a quë'io paco'ë.
43005003	Ja̱rote jai pa̱i ju̱'icohua'i pëasicohua'ipi u̱ë'ë, peo yejare. Si'a ju̱'i dahuë ju̱'icohua'i paë'ë: ñama'cohua'i, do'pëcohua'i, cui'ne quë'quësicohua'i. Ja̱ohua'ipi utejë paë'ë, oco da'capi, tu'eja̱co cajë.
43005004	Ja̱rona te'e mañase'e hui̱ñaëpi cajeni ocore tu'equëna, ñani du'ru du'isiquëpi ja̱ jeteyo'je co'yaye pa'iji, coa si'a ju̱'i dahuë hue'equëje̱.
43005005	Ja̱rote paji'i, treinta y ocho o̱metëca ju̱'iquë.
43005006	Ja̱je pa'ipi, u̱ina, ñani Jesús i̱te tsoe ja̱je ai yo'oquë pa'iyere asaquë se̱ji'i, i̱te: “¿Co'yaye yëquë, më'ë?”
43005007	Caquëna, ju̱'iquëpi sehuopi: “Ëjaë, yë'ëre oco da'cana jëjo dëoni ma o̱aquëpi peoji. Ja̱je pa'ina, oco tu'e maca tsoe yequëpi du'iji, ja̱'a yë'ë dusi'i caquë yo'oquëna.”
43005008	Caquëna, Jesús capi: “Huëni më'ë ca̱ico macare i̱ni sai huëojë̱'ë.”
43005009	Ja̱je ca maca tsoe co'yasiquë paji'i. Pa'i i̱ ca̱icore i̱ni sai huëopi. Ja̱je pa'iquëta'are ja̱ mu'seña cato huajë mu'se paji'i.
43005010	Ja̱je pa'i do'ire judío pa̱ipi cahuë, i̱ti juju cua̱ñosiquëre: “Iye mu'se cato huajë mu'se a'ë. Më'ë ca̱icore hue'eye peoji.”
43005011	Cajëna, i̱pi sehuopi: “Yë'ëre jujusiquë cato ‘më'ë u̱i ca̱icore i̱ni saijë̱'ë, capi.’ ”
43005012	Caquëna, ja̱ maca se̱teña: “¿Jequëpi më'ëre ‘më'ë u̱i ca̱icore i̱ni saijë̱'ë’ caë'ni?”
43005013	Cajëna, huesëña i̱ti jujusiquëre Jesús cato jai pa̱i jopoja̱'a sani huesëña, ña cua̱ñoñe peoye.
43005014	Ja̱je yo'osiquëpi jeteyo'je Maija'quë huë'ena ti̱'ani i̱te caëña: “I̱na, yure më'ë huajëquë pa'iye sëte, cui'naëpi tayo co'ayere yo'oma'ë. Yo'oquëna, jerepa më'ëre co'aye ne co̱co.”
43005015	Ja̱je caëna, ja̱ maca sani judío pa̱ire quëapi, Jesús paji'i, yë'ëre jujusiquë caquë.
43005016	Ja̱ do'ire judío pa̱i Jesure huani je̱oñu'u cajë cui'ne jo̱sa yo'ohuë, huajë mu'sere yo'osi do'ire.
43005017	Ja̱je pa'iquëta'are Jesupi capi: “Yë'ë Ja'quë si'anë co'amaña nequë api, cui'ne yë'ëje̱ co'amaña yo'oyë.”
43005018	Ja̱je casi do'ire jerepa judío pa̱i huani je̱oñu'u cajë yo'ohuë. Huajë mu'sere sehuoma'ë yo'osi do'ise'e pa'iye pa̱pi. Jerepa i̱pi Diusuje̱ pa'i a'ë caquë cui'ne Diusu api, yë'ë ja'quë ca do'ire yo'ohuë.
43005019	Ja̱ maca Jesús capi, ja̱ohua'ire: “Nuñerepa mësarute cayë. Diusu mamaquë cato i̱se'e cuasayepi yo'oye peoji. Pëca ja'quë yo'oquëna, ñase'ere yo'oquë api. Si'aye pëca ja'quë yo'oyere mamaquëje̱ yo'oquë api.
43005020	Ja̱je pa'ina, mamaquëre oiji. Pëca ja'quëpi ja̱ do'ire i̱ yo'oye i̱ñoji. Cui'ne iye yo'ose'e jerepa pa'yere i̱ñoja'quë api. Ja̱je yo'oquëna, mësaru merepa yo'oquë'ni cuasaja̱'cohua'i a'ë, ña quëquëjë.
43005021	Pëca ja'quë ju̱'isicohua'ire cui'naohua'ini huajëcohua'ire huëoni pa'iye i̱siyeje̱ pa'ye, cui'ne i̱ mamaquëje̱ i̱siji, pa'iye, i̱ i̱siye yëquëna.
43005022	Ja'quë cato pa̱i yo'oyere ña de'huama'aji'i. Pa̱quë mamaquëna i̱sipi, pa̱i yo'ojëna, ñaquë ne de'huaja̱'a tutu.
43005023	Ja̱ do'ire mamaquëre de'oquëre papi caja̱'cohua'i a'ë, pëca ja'quëre cayepi. Pëca ja'quë jëjo daosiquëni de'oquëre papi caye pa̱ni pëca ja'quëreje̱ de'oquëre papi caye peoji.
43005024	Nuñerepa cayë, mësarute. Yë'ë caye de'hue asacani, cui'ne yë'ëre jëjo daosiquëre i̱re papi caquë cuasasiquëpi ti pani huesëye paji. Nejoñe peoji, i̱te. Ju̱ni huesëyepi ti pa'iyena tëto saisiquë api.
43005025	Nuñerepa, cayë, mësarute. Ti̱taji, hora. Yure i̱ti maca'ë, ju̱'isicohua'ipi Diusu mamaquë yë'ore asaja̱'a maca. I̱ caye asani sehuocaicohua'ipi pa'ija̱'cohua'i a'ë.
43005026	Ja'quë cato pa'iye paji. Ja̱je paquëpi mamaquëre pa'iye i̱sipi.
43005027	Ja̱je cui'ne pa̱i yo'oye ne de'huaja̱'a tutuje̱ i̱sipi, Pa̱i Mamaquëre.
43005028	Iyere asani ai cuasama'pë pa'ijë̱'ë. Quëare payë. Ju̱'isicohua'i ta̱sicohua'ipi si'aohua'i i̱ yë'o asaja̱'a maca ti̱'aja'coa.
43005029	Asani ta̱si daripë̱api etaja̱'cohua'i a'ë, si'aohua'i. De'oyerepa yo'osicohua'ipi ti pa'iyena huëija̱'cohua'i a'ë. Ja̱je pa'iquëta'are co'ayere yo'ojë pa'isicohua'i cato coa nejoja'cohua'ipi huëija̱'cohua'i a'ë.
43005030	Ja'quëre ja̱ se̱ni asama'ë yë'ëse'e cuasayepi nejoñe peoyë. Yë'ë cato yë'ëre cua̱ñese'eje̱ caquë a'ë, tayo yo'ocohua'ire. Yë'ë yo'oye cato nuñerepa yo'oye a'ë. Yë'ë yëyeje̱ yo'oye coeyë. Ja'quë yë'ëre jëjo daosiquë yëyepi yo'oquë a'ë.
43005031	Ja̱je pa'ina, yë'ëpi co'ye yë'ëja̱'a de'oye yo'oyë caquë pa'ito yë'ë caye care paji cacaiquë peora'pi.
43005032	Ja̱je pa'iquëta'are pa'iji, yë'ë yo'oye ñaquëpi yë'ëre de'oye cacaiquë. Ja̱je pa'ina, yë'ëre i̱ cacaiye cato nuñerepa do'i pa'iji.
43005033	Mësarupi Juanre se̱ni asaja̱'cohua'ire jëjo saoreña. Se̱jëna, Juanpi nuñerepa sehuopi, ja̱je pa'ire paquëna.
43005034	Iye cato cayë mësarupi huaso cua̱ñosicohua'i pa'ija̱jë caquë yë'ë cato pa̱ipi de'oye cacaiyere co'ema'ë pa'iyë.
43005035	Juan cato toa tsë̱o pë miañeje miacaiquë paji'i. Ja̱je pa'ina, mësarupi i̱ miañere sihuacaicohua'i paë'ë, coa nëhui tëcahuë.
43005036	Juan yë'ëre cacaise'e jerepa de'oye yë'ëja̱'a co'ye quëaye payë. Yë'ë yo'oye cato ja'quë yë'ëre yo'ojë̱'ë caquë cua̱ñe nëose'e a'ë. Ja̱je pa'ina, ja̱pi quëaji, yë'ë nuñerepa ja'quë jëjo daosiquë pa'iye.
43005037	Ja'quë yë'ëre jëjo daosiquë cato, quëaji, yë'ë nuñerepa de'oye yo'oquë pa'iyere, mësaru i̱ yë'o asama'cohua'i pa'itoje̱ cui'ne i̱te ñama'cohua'i pa'itoje̱.
43005038	I̱ coca i̱tire pa'ë cajë cuasama' do'ire i̱ coca mësarute cacaye pa̱ji, pëca ja'quë jëjo daosiquëre coe do'ire.
43005039	Mësaru cato Maija'quë coca tayoye peoye ye'yeyë, ti pani huesëyere i̱tire ñajë ti̱'añu'u cajë. Ja̱je pa'iquëta'a ja̱ toyase'e cato yë'ë ayere caji.
43005040	Ja̱je yëjëta'a yë'ëna daiye coeyë, ja̱ pa'iye paja̱'cohua'ita'a.
43005041	Yë'ë cato co'ema'ë pa'iyë, pa̱ipi de'oquëre papi cajë yo'oyere.
43005042	Asayë, mësaru nuñerepa Maija'quëre oima'cohua'i pa'iye.
43005043	Yë'ë cato ja'quë pa'i huë̱'ñapi daisiquë a'ë. Ja̱je pa'iquëta'are mësarupi asaye coeyë. Coa pa̱ise'e huëoni co'ye i̱re pa'ë caquëni cuasacohua'i a'ë, mësaru de'oji cajë.
43005044	¿Me mësaru asaja̱'cohua'i a'ni, pa̱ija'a sa̱'ñe de'oquëre papi cajë yo'ocohua'ipi? ¿Me yo'ojë Diusupi mësarute de'oquëre papi cayere co'e ma'ñe'ni?
43005045	Cuasama'pë pa'ijë̱'ë. Yë'ëpi yë'ë ja'quë ña hue̱'ñana mësarute do'i quë'iohua'i a'ë, caja̱'quë api cajë. Mësarute sa̱ñope caquë cato Moiséspi mësaru necaiquë api cajë utejë pa'iquë.
43005046	Ja̱je pa'ina, mësarupi Moisés case'e care paji cajë asacaicohua'i pani yë'ëreje̱ asacatira'huë, Moisés cato yë'ë ayere toya do'ire.
43005047	Ja̱je pa'ina, mësaru Moisés toyase'ere asacaima'cohua'i pani, ¿Me yë'ë caye asacaiye'ni, care paji cajë?”
43006001	Ja̱ jeteyo'je Jesús Galilea jairana je te̱'tena saji'i. Ja̱re i̱ti jairapi Tiberias yequë mami hue'eco paji'i.
43006002	Ja̱je saina, jai pa̱i tuë'ë, pa̱i yo'o ti̱'a ma'ñere yo'oquë, ju̱'icohua'ire jujuquëna, ñasicohua'ipi.
43006003	Ja̱ maca Jesús i̱ ye'yecohua'i ja̱'re ai cu̱tihuëna mëni ja'rupi.
43006004	Egíptopi Israel pa̱i etajë pa'ise'ere cuasajë judío pa̱i yo'o maca ti̱'añe ja'i maca paji'i.
43006005	Pa'ina, ja̱ maca Jesús jai pa̱i i̱te tuijëna, ñani Felipere capi: “¿Jerona a̱o hueroja̱'cohua'i a'ni, jai pa̱i a̱i ja̱'ñe?”
43006006	Ja̱ cato capi, Felipere neñasi'i caquë, Jesús cato tsoe i̱ ne ja̱'ñe pa'ina.
43006007	Ja̱je caquëna, Felipepi sehuopi: “Docientos romano quëriqui të̱'ñapi pan hueroto ti̱'añe pa̱ji, te'e panpë te'ireje̱.”
43006008	Ja̱ maca Andréspi Jesús ye'yaquëpi Simón Pedro yo'jeipi capi:
43006009	“I̱ñore te'e tsihua'ë cinco pan cui'ne caya tsiaya hua'ire paquë pa'iji. ¿Ja̱ maña pato me jai pa̱ire ti̱'aquë'ni?”
43006010	Ja̱ maca Jesupi capi: “Si'a pa̱ire cajë̱'ë, ja'ruja̱jë.” Ai taya paquëna, taya ë̱mëje'ena jai pa̱i ja'rureña. Ë̲mëohua'ise'e cinco mil pa̱i paë'ë.
43006011	Ja̱ maca Jesús cinco pan i̱ni Diusure de'oji caquë pëpani ja̱ jeteyo'je i̱ ye'yacohua'ina i̱sipi. I̱sina, i̱ ye'yacohua'ipi pa̱ire se a̱ohuë. Ja̱re cui'ne tsiaya hua'ireje̱ yo'opi. Si'aye i̱ohua'i yëye necaji'i.
43006012	Tsoe a̱ni huajësicohua'i pa'ijëna, Jesupi capi, i̱ ye'yacohua'ire: “A̲ni jujase'e tsi'sojë̱'ë, coa nejoñe peoja̱'quë.”
43006013	Caëna, tsi'sohuë, a̱ni jujase'e. Tsi'sojë doce do'rohuë̱a ti̱mëhuë, cinco pan pa'ise'epi jaiye nese'ere.
43006014	Ja̱ maca Jesús yo'ose'ere ñani, pa̱ipi cahuë: “Iquë nuñerepa Maija'quëre quëacaiquë api, iye yejana daija̱'quë api ca nëosiquë.”
43006015	Ja̱je pa'iquëta'are Jesús asapi, i̱ohua'i yëyepi coetoje̱ ëjaëre pare neñu'u cuasaye. Ja̱je pa'ina, ja̱ohua'ire je̱oni ai cu̱tihuëna saji'i, te'i.
43006016	Ñami de'osi maca Jesús ye'yacohua'ipi jairana cajehuë.
43006017	Cajeni yohuëna aya mëni Capernaum yejana je̱'e huëohuë. Ja̱ maca cato tsoe ai neapi, cui'ne Jesuje̱ ja̱ co'ima'ë paji'i.
43006018	Ja̱ maca ai tutuquë cui'ne ai to̱'a huëopi.
43006019	Cinco kilómetros pa̱nita'a seis kilómetros pa'i macare pa'ijë ñahuë, Jesupi yohuë quë'rona daina, oco da'ca ë̱mëje'eja'a. Ja̱je ñani ai ca'rahuë.
43006020	Ja̱je ca'rajëna, i̱pi capi, ja̱ohua'ire: “¡Yë'ë a'ë. Ca'rama'pë pa'ijë̱'ë!”
43006021	Ja̱ maca sihuajë yohuëna daijë̱'ë cajë yo'oye i̱ñohuë. Cui'ne ja̱ maca aya mëquëna, i̱ ja̱'re co̱ni esarepa i̱ohua'i cajë saisi yejana ti̱'ahuë.
43006022	Se ñatasi mu'se jaira je te̱'tena pëasicohua'ipi cuasa ti̱'ahuë. Te'e yohuë pa'isicoja̱'a i̱ ye'yacohua'ipi saë'ë. Saijëna, Jesuse'e i̱ohua'i ja̱'re saiye pa̱pi cajë.
43006023	Ja̱je cuasajë pa'ijëna, Tiberias daripëpi jaiye yohuë̱a daji'i, i̱ohua'ire pan Ëjaëpi neni a̱o sito quë̱no macana.
43006024	Ja̱je Jesús cui'ne i̱ ye'yacohua'i peojëna, ñani yohuë̱ana aya mëni Capernaum yejana saë'ë, Jesure co'eñu'u cajë.
43006025	Jaira je te̱'tena ti̱'ani Jesure se̱teña: “¿Ye'yaquë je yëhua ti̱taë'ni, i̱ño?”
43006026	Cajëna, Jesupi capi: “Nuñerepa mësarute cayë. Mësaru cato yë'ëre co'eyë, coa panre ti̱mëñerepa a̱ni ñani. Co'ema'pë pa'iyë, pa̱i yo'o ti̱'a ma'ñere ñasi do'ire asa ti̱'añe.
43006027	Coa caraja̱i a̱ore cajë ai yo'oma'pë pa'ijë̱'ë. Ai jerepa ti pani huesë a̱ore pare cajë yo'ojë̱'ë, quëcoyere pare. Iyere Maija'quë mamaquë cato i̱sija̱'quë api, mësarute. Ja'quë Diusupi yë'ëna ja̱ tuture i̱sipi.”
43006028	Ja̱je caquëna, i̱ohua'ipi se̱i'ë: “¿Me yo'oja̱'cohua'i a'ni, yëquë Diusu yëyere necañu'u cani?”
43006029	Cajëna, Jesupi sehuopi: “Diusu yëye cato i̱ jëjo daosiquëni care paji cajë cuasacaiye a'ë.”
43006030	Ja̱je caquëna, i̱ohua'ipi se̱i'ë: “¿I̱quere më'ë yo'o i̱ñoja'quë a'ni, pa̱i yo'o ti̱'a ma'ñe yëquëre më'ëre care paji cuasajë asaja̱'cohua'ire?
43006031	Tsoe acohua'i a̱'ahuë'ë, manare cue̱ne yeja pa'i maca. Ja̱re toyase'e cato: ‘Diusupi ma'tëmo panre a̱opi,’ caji.”
43006032	Cajëna, Jesupi sehuopi: “Nuñerepa cayë, mësarute. Moiséspi ma'tëmo panre a̱oñe pa̱pi, yë'ë ja'quë api, nuñerepa ma'tëmo panrepa a̱oquë.
43006033	Diusu i̱si panrepa cato, ma'tëmopi pa̱ire ti pani huesëye i̱siquë daisiquë api.”
43006034	Ja̱ maca i̱ohua'ipi cahuë: “Ja̱ panse'e yëquëre i̱sijë̱'ë, Ëjaë.”
43006035	Cajëna, Jesupi capi: “Yë'ë a'ë, pan pa'iye i̱siquë. Yë'ëna daisiquë cato a̱i ëaye peosipi. Cui'ne yë'ëre i̱re papi caquë cuasasiquë cato oco ëaye peosipi.
43006036	Yë'ë mësarute case'eje̱ pa'ye yë'ëre mësarupi ñajëta'a i̱re papi cajë cuasaye pa̱ñë.
43006037	Ja'quë yë'ëna, i̱sicohua'i cato si'aohua'i yë'ëna daiyë. Yë'ëna daisicohua'ire cato eto saoye pa̱ja'quë a'ë.
43006038	Yë'ë cato ma'tëmopi yë'ë yëyeje̱ yo'osi'i caquë daiye pa̱huë. Yë'ëre jëjo daosiquë yëyere yo'osi'i caquë daisiquë a'ë.
43006039	Yë'ë ja'quë yë'ëre jëjo daosiquë cato i̱ yë'ëre i̱sicohua'ini te'ire ne huesocaiye peoye de'oye yë'ëpi ñacaiyere yëji. Cui'ne yë'ëpi tëji mu'serepa ju̱'isicohua'ini huëocaiyere yëji.
43006040	Yë'ë ja'quë cato si'ahua'i Maija'quë mamaquëre ñani i̱re papi cajë cuasasicohua'ipi ti pani huesëyere yëji. Yë'ëna, yë'ëpi tëji mu'serepa ju̱'isicohua'ini huëosi'i.”
43006041	Ja̱ maca “yë'ë a'ë, ma'tëmopi cajesi pan” casi do'ire judío pa̱ipi i̱te cue'cue huëohuë.
43006042	Cue'cuejë cahuë: “¿Iquë Jesús pa'ima'quë José mamaquë maipi i̱ pëca ja'quëre cui'ne pëca ja'core ñacohua'i pa'i ma'ñe? ¿Ja̱je pa'ita'a me yo'oquë ma'tëmopi daisiquë a'ë, caquë'ni?”
43006043	Ja̱je cajëna, Jesupi capi: “Cue'cueyere je̱ojë'ë.
43006044	Yë'ëna te'ohua'i dani ti̱'añe peoji, yë'ëre jëjo daosiquëpi ja'quëpi i̱te dama'quë pa'ito. Ja̱ëni yë'ëpi tëji mu'serepa huëoja̱'quë a'ë.
43006045	Maija'quëre quëacaicohua'i toyajë pa'ise'epi caji ñeje: ‘Diusupi ye'yaja̱'quë api, si'a pa̱ire.’ Ja̱je pa'ina, si'ahua'i ja'quëre asacohua'ipi cui'ne i̱te ye'yecohua'ipi daiyë, yë'ëna.
43006046	Ja'quëre pa̱ije ñama'cohua'i a'ë. Diusu quë'ropi daisiquëse'e i̱te ñaquë api.
43006047	Nuñerepa cayë. Yë'ëre care paji caquë cuasaquëpi ju̱'ima'ë ti pa'iye paji.
43006048	Yë'ë a'ë, pan pa'iye i̱siquë.
43006049	Mësaru aipë Maija'quë a̱oñere a̱'ahuë'ë, pan cue̱ne yeja cu'i maca. Ja̱je a̱isicohua'ita'a peo hue̱'ña ju̱ju sa'a̱huë'ë.
43006050	Ja̱je pa'iquëta'are yë'ë cato ma'tëmo cajesiquë panre cayë. Ja̱re pa̱ipi a̱isicohua'i pani ti ju̱'iñe peoji.
43006051	Yë'ë a'ë, ja̱ pan ma'tëmopi huajëquë cajesiquë. Ja̱ panre pa̱ipi a̱isicohua'i pani ti pani huesëye pa'iji. Yë'ë i̱sija̱'a pan cato, yë'ë ca̱pë a'ë. Iye yeja pa'icohua'i pa'iyere caquë i̱sija̱'quë a'ë.”
43006052	Ja̱ maca ja̱re asani judío pa̱ipi sa̱'ñe coca cahuë, ñeje cajë: “¿Me iquë maire i̱ ca̱pë a̱osi'quë caquë'ni?”
43006053	Cajëna, Jesupi capi: “Nuñerepa cayë, mësarute. Mësarupi Pa̱i Mamaquë ca̱përe a̱ima'cohua'i pani cui'ne i̱ tsiere u̱cuma'cohua'i pani ti pani huesëye peocohua'i pa'iyë.
43006054	Yë'ë ca̱pë a̱isiquëpi cui'ne yë'ë tsie u̱cusiquëpi ti pa'iye paji. Ja̱je pa'ini yë'ëpi tëji mu'serepa ju̱'isiquëni huëoja̱'quë a'ë.
43006055	Ja̱je pa'ina, yë'ë ca̱pë cato nuñerepa a̱ore pa'ë, cui'ne yë'ë tsie cato nuñerepa u̱cuyere pa'ë.
43006056	Yë'ë ca̱pë a̱isiquëpi cui'ne yë'ë tsie u̱cusiquëpi yë'ë ja̱'re co̱ni tsioni pa'iji. Pa'ina, yë'ëpi i̱ ja̱'re co̱ni pa'iyë.
43006057	Yë'ëre jëjo daosiquë ja'quë cato pa'iye paji, yë'ë i̱ni pacacaiyë. Ja̱je cui'ne, yë'ëre a̱iquëje̱ yë'ë do'ire pasipi.
43006058	Ma'tëmopi cajesi pan ayere cayë. Iye cato ai tsoe Maija'quë Israel pa̱ire a̱ose'eje̱ pa'ye peoji. Ja̱ pan a̱isicohua'i si'a pa̱i ju̱ju sa'a̱huë'ë. Ja̱je pa'iquëta'are iye pan a̱isiquë cato ti pani huesëye pa'iji.”
43006059	Iye cato Jesús ye'yapi, Capernaum daripë pa̱i tsi'si huë'ena.
43006060	Iye ye'yayere asani Jesure jai pa̱i tuicohua'i acohua'ipi cahuë: “Iye i̱ caye ja̱je pa'ijë̱'ë cajë asa ti̱'añe peoji. Ai jerepa jëaji. ¿Ja̱je pa'ito nepi, asa ti̱'añe pa'iquë'ni?”
43006061	Ja̱ maca Jesús asapi, i̱ohua'i sa̱ñope caye. Ja̱je pa'ina, se̱ji'i, ja̱ohua'ire: “¿Yë'ë case'epi mësarute sa̱ñope caquë?
43006062	¿Me yo'o'ñe pa'iohua'i a'ni, Pa̱i Mamaquëpi i̱ ja̱'në pa'i sitona mëina, ñani?
43006063	Joyopi pa'iye i̱siji, ca̱pë cato co̱caima'coa. Yë'ë mësarute case'e cato nuñerepa joyo aye a'ë, ti pa'iye i̱siye a'ë.
43006064	Ja̱je pa'iquëta'are mësaru acohua'i yecohua'i ja̱ yë'ta'a nuñere pa'ë cajë asa ti̱tama'cohua'ipi pa'iyë.” Jesús cato asapi, du'ru huëo macana i̱ti cuasama'cohua'ire, cui'ne i̱te coso yehuoja̱'quëre.
43006065	Ja̱je pa'ina, capi: “Mësarute cahuë. Ja'quëpi yë'ëna dacaima'quë pa'ito yë'ë quë'ro te'ije̱ dani ti̱'añe peoji.”
43006066	Ja̱je casi macapi jai pa̱i Jesús ja̱'re cu'icohua'i je̱oni i̱ ja̱'re co̱ni cu'iye pa̱huë.
43006067	Ja̱ maca Jesupi se̱ji'i, I̱ doce ye'yacohua'ire: “¿Mësaruje̱ je̱oni saiye yëye?”
43006068	Caquëna, Simón Pedropi sehuopi: “¿Ëjaë, neina yëquë saija̱'cohua'i a'ni? Më'ë coca cato ti pani huesë coca'ë.
43006069	Yëquë cato më'ëre care paji cajë cuasahuë. Cui'ne asayë, më'ë cato Cristo api, Maija'quë huajëquërepa Mamaquëre papi.”
43006070	Caquëna, Jesupi sehuopi: “Yë'ëpi mësaru doce pa'iohua'ire soihuë. Ja̱je pa'iquëta'are mësaru aquë te'i huati api.”
43006071	Ja̱je cani Jesús Judas Iscarioteni capi, Simón mamaquëni, doce soisicohua'i aquëni, Judaspi i̱te coso yehuoja̱'quëni capi.
43007001	Iye casi jeteyo'je Jesús Galilea yejare cuniroja̱ji'i, Judea yeja pa'iye coepi, judío pa̱ipi i̱ni huani je̱oñu'u cajë yo'o do'ire.
43007002	Ja̱je pa'iquëta'are judío pa̱i Egíptopi etani a'ri huë̱'ña nejë pa'isi mu'sere cuasajë yo'o mu'seña ti̱'a huëopi.
43007003	Ti̱'a huëoquëna, Jesús yo'je tsi̱pi cahuë, i̱te: “I̱ño pëama'ë yure Judeana saijë̱'ë, më'ëre tuicohua'ije̱ më'ë yo'oye ñaja'cohua'ire.
43007004	Ja̱je pa'ina, si'a pa̱i ñajajë cani yahue yo'ocoje̱ ñani, më'ë yo'oyeje̱ pa̱i yo'o ti̱'a ma'ñere yo'ocohua'i. Pa̱i yo'o ti̱'a ma'ñe yo'oquë sëte si'a pa̱i ñajëna, yo'o i̱ñojë'ë.”
43007005	I̱ yo'je tsi̱ cato a'ri mañaje care paji cuasajë asama'cohua'ipi cahuë.
43007006	Ja̱ maca Jesupi capi: “Ja̱ yë'ta'a yë'ë yo'o maca ti̱'añe pa̱pi. Mësarute cato coa si'aë yo'oye de'oji.
43007007	Mësarute cato iye yeja acohua'i coeye peoji. Ja̱je pa'iquëta'are yë'ëre cato coeyë. Yë'ëpi ti̱ñarepa i̱ohua'i yo'oye co'aye a'ë caquë i̱ño do'ire.
43007008	Saijë̱'ë, mësaruse'e fiestana. Yë'ë cato saiye pa̱ñë. Ja̱ yë'ta'a yë'ë sai maca ti̱'añe pa̱ji.”
43007009	Ja̱je ca tëjini Galileana pëapi.
43007010	Pa̱i ti̱ñarepa ñañe peoye yahue Jesuje̱ saji'i, fiestana, i̱ yo'je tsi̱ saisi jeteyo'je.
43007011	Fiesta pa'i maca judío pa̱ipi co'ejë cahuë: “¿Jerore pare pa'iquë'ni, ja̱ë?”
43007012	Jai pa̱i tsi'si sitopi Jesús ayere cahuë. Yecohua'ipi cahuë: “De'o pa̱i api.” Cajëna, yecohua'ipi cahuë: “Co'aquë api. Coa pa̱ire cosoquëna, asaquë api.”
43007013	Ja̱je pa'iquëta'are ti̱ñarepa caye pa̱huë, judío pa̱ini ca'ra do'ire yahue caroja̱ë'ë.
43007014	Fiesta joporepa pa'i maca Jesupi Maija'quë huë'ena cacani ye'ya huëopi.
43007015	Ye'yaquëna, judío pa̱ipi ai ñajë cuasajë cahuë: “¿Merepa iquë jaiye ta̱'ñe ye'yaquë'ni, toya ja'o ye'yema'quëta'a?”
43007016	Cajëna, Jesupi sehuopi: “Yë'ë ye'yaye cato yë'ë tse̱ peoji. Ja̱ cato yë'ëre jëjo daosiquë tse̱ a'ë.
43007017	Mësaru aquëpi Maija'quë yëyere yo'oquë pani yë'ë ye'yaye Diusu ye'yaye a'ë caquë asaja̱'quë api. Pa̱nita'a coa i̱se'e cuasayere ye'yaji caquë asaja̱'quë api.
43007018	I̱se'e cuasayepi caquë cato pa̱ipi de'oquë api caja̱jë caquë caquë api. Ja̱je pa'iquëta'are i̱te jëjo daosiquëni pa̱ipi de'oquë api cacaija̱jë caquë yo'oquëpi nuñerepa caji. Ja̱je pa'ina, ti cosoma'quëpi caji.
43007019	Mësarute Moiséspi cua̱ñese'e i̱sipi. I̱siquëta'are mësarupi sehuocaiye pa̱ñë, ja̱ cua̱ñese'e. ¿Me yo'ojë yë'ëre huani je̱oñe yëye'ni?”
43007020	Caquëna, pa̱ipi sehuohuë: “Huati joyore hue'equë, më'ë. Ja̱je cayë, më'ë, ¿nepi më'ëre huani je̱oñe yëye'ni?”
43007021	Cajëna, Jesupi sehuopi: “Huajë mu'se pa'ina, te'ore yo'ose'ere ñani mësaru ai cuasayë.
43007022	Mësaru aipë tsoe du'ru yo'oyere Moisés cato cua̱ñepi cuiri ca̱'ni tëaye paji'i caquë. I̱pi huëoye pa̱pi, ja̱ cato. Ja̱je pa'ina, mësaru huajë mu'se pa'itoje̱ cuiri ca̱'ni tëacohua'i a'ë, tsi̱re.
43007023	Ñajë'ë. Yure, mësarupi Moisés cua̱ñese'e yo'o ti̱'añu'u cajë huajë mu'se pa'itoje̱ tsi̱re cuiri ca̱'ni tëacohua'ita'a, ¿me yo'ojë mësaru yë'ëre pë̱iñe'ni, ju̱'iquë macare huajë mu'se pa'ina, jujucaisi do'ire cajë?
43007024	Co'aye yo'oyeje̱ pa'ye ña cua̱ñoñere co'aji cama'pë pa'ijë̱'ë. Co'aye yo'oji cacohua'i pani nuñerepa co'ayere ñani cajë̱'ë.”
43007025	Ja̱ maca Jerusalén pa'icohua'i acohua'ipi sa̱'ñe se̱ huëoreña: “¿Ja̱ëje pa'ini, pa̱i huani je̱oñu'u cajë co'ejëna, mai ñasicohua'ita'a?
43007026	Yure i̱pi si'aohua'i ñajëna, caquëta'are te'ije̱ i̱te sa̱ñope caye pa̱ji. ¿Ëjaohua'ipi i̱ohua'ita'a nuñerepa Cristore papi caji cajë cuasa do'ire sa̱ñope caye pa̱ñë?
43007027	Ja̱je pa'iquëta'are mai cato asayë, i̱ huëo sito.”
43007028	Iyere Jesús asani, Maija'quë huë'e ye'yaquëpi ai tutu, capi, ñeje: “Ja̱je pa'ito mësaru asayë, yë'ë dai sito cui'ne yë'ëreje̱ ñacohua'i a'ë. Yë'ë cato nuñerepa pa'ipi jëjo daosiquë a'ë, mësaruje̱ ñama'quëpi.
43007029	Yë'ë cato i̱te ñaquë a'ë, i̱ quë'ropi daisiquë sëte. I̱pi yë'ëre jëjo daopi.”
43007030	Ja̱ maca i̱te tse̱añu'u cajë yo'ojëta'a te'ije̱ i̱te to̱me dani tse̱añe pa̱huë, ja̱ yë'ta'a i̱te tse̱a maca ti̱'añe pa̱si do'ire.
43007031	Jai pa̱i Jesure i̱re papi cuasajë asahuë. Ja̱je pa'ina, cahuë: “Cristopi daisiquë pani, iquë yo'ose'e se̱ña maca pa̱i yo'o ti̱'a ma'ñere yo'oye i̱ñoñe peoji, cuasayë.”
43007032	Fariseo pa̱ipi asahuë, Jesús ayere pa̱ipi cajëna. Ja̱je asani ja̱ohua'i cui'ne Maija'quë huë'e ñacaicohua'i ëjaohua'i co̱ni co'aye yo'ocohua'ire tse̱secohua'ire jëjo daohuë, tse̱ani Jesure saja̱jë cajë.
43007033	Ja̱ maca Jesupi capi, i̱te tse̱a dasicohua'ire: “Yurese'e mësaru ja̱'re co̱ni a'ri maña pasi'i. Ja̱ jeteyo'je yë'ëre jëjo daosiquë quë'rona co'isi'i.
43007034	Mësaru yë'ëre co'ejëta'a ti̱'añe pa̱ja'cohua'i a'ë, yë'ë sai sito sani ti̱'añe peo do'ire.”
43007035	Ja̱ maca judío pa̱ipi i̱ohua'ija̱'a sa̱'ñe se̱teña, ñeje cajë: “¿Jerona sani huesësi'quë caquë'ni, iquë, mai ti̱'añe peo hue̱'ñarepa? ¿Judío pa̱ipi griego pa̱ina co̱'me huesëni pa'icohua'ina sani griego pa̱ini ye'yaja̱'quëpi caquë?
43007036	¿Me caquë yë'ëre co'eja̱'cohua'i a'ë, co'ejëta'a ti̱'añe pa̱ja'cohua'i a'ë, yë'ë pa'i hue̱'ña sani ti̱'añe peo do'ire caë'ni, maire?”
43007037	Fiesta tëji mu'serepa cato ai ëja mu'serepa pa'iji. Pa'i maca Jesupi huëni nëcani ai tutu capi, ñeje: “Oco ëa ju̱'iquë pani daijë̱'ë, yë'ëna. Dani u̱cujë̱'ë.
43007038	Toya pëpë cayeje̱ yë'ëre sehuoquëre cato joyopi pa'i ocorepa etaquëna, pasipi, tsiayaje̱ pa'i.”
43007039	Ja̱je cani Jesús capi, i̱te i̱re papi cajë cuasacohua'ipi Maija'quë de'o joyore ti̱'aja'cohua'i a'ë caquë. Ja̱ maca cato ja̱ yë'ta'a Maija'quë de'o joyo daiye pa̱pi, Jesupi ja̱ yë'ta'a ma'tëmona co'ima'ëna.
43007040	Pa̱i jopo pa'icohua'ipi ja̱je cayere asani careña: “Iquë cato nuñerepa Maija'quëre quëacaiquë api. I̱ti daija̱'quë api casiquë api.”
43007041	Cajëna, yecohua'ipi careña: “Iquë cato Cristo api.” Ja̱je cajëta'are yecohua'ipi cahuë: “¿Me Cristo pa'iquë'ni, Galilea yeja aquë?
43007042	Toyase'e cato caji, Cristo cato pa̱i ëjaërepa David tsëcapë aquë pa'ija̱'quë api. Belén daripë aquë pa'ija̱'quë api. David pa'isi daripë aquë pasipi.”
43007043	Ja̱je pa'ina, Jesús do'ire yo'ojë cajë pa̱ipi huahue sahuë, yequë tsëca de'ojë.
43007044	Yecohua'ipi tse̱ani sañu'u cajëta'a tse̱añe pa̱huë.
43007045	Jesure tse̱seohua'ipi co'ihuë, Maija'quë huë'e ñacaicohua'i quë'rona, cui'ne fariseo pa̱i cui'ne Maija'quë huë'e ñacaicohua'i ëjaohua'i quë'rona. Co'irena, ja̱ohua'ipi se̱i'ë: “¿Me yo'ojë tse̱ani daye pa̱re'ni?”
43007046	Cajëna, pa̱ire tse̱secohua'ipi sehuojë cahuë: “¡Ai de'oyerepa yecohua'ije̱ ja̱ë cayeje̱ cacohua'i ti peoyë!”
43007047	Ja̱ maca fariseo pa̱ipi cahuë: “¿Mësaruje̱ i̱ cosoyere sehuore?
43007048	Yëquë ëjaohua'ije̱ i̱ caye asaye pa̱huë. Cui'ne fariseo ëjaohua'ije̱ i̱te asacaiye pa̱huë.
43007049	Ja̱je pa'iquëta'are cua̱ñese'e caye asama'cohua'ipi co'acohua'ipi sehuocaiyë, ne huesëja̱'cohua'ipi.”
43007050	Nicodemo fariseo aquëpi ñami sani Jesure ñasiquëpi capi, ja̱ohua'ire:
43007051	“Mai cua̱ñese'eje̱ pa'ye yo'oni, ja̱ëte huani je̱oñe peoji, ja̱ yë'ta'a i̱ yo'ose'ere asama'pë pani.”
43007052	Ja̱je caquëna, ja̱ maca sehuoreña: “¿Më'ëje Galilea aquë aë? De'hua toyase'ere ye'yejë̱'ë, Ja̱re më'ë ye'yenita'a Galileapi, Maija'quëre quëacaiquë te'ije̱ daiye pa̱se'e, asaye pa'iji.”
43007053	Ja̱ maca pa̱i ñape i̱ohua'i huë̱'ñase'ena sani sahuë.
43008001	Jesupi Olivos cu̱tihuëna saji'i.
43008002	Ñatasi mu'se nea hue̱'ña Maija'quë huë'ena co'ipi. Si'a pa̱i i̱ quë'rona tsio daë'ë. Datena, ja'runi ñu'i ye'ya huëopi.
43008003	Ja̱ maca cua̱ñese'e ye'yacohua'ipi cui'ne fariseo pa̱ipi ë̱mëre yo'ocona, ti̱'asiconi dahuë. Dani i̱ti maca pa'icohua'i jopona nëconi.
43008004	Jesure cahuë: “Ye'yaquë, iye nomiore yëquë dahuë, ë̱mëre yo'ocona, ti̱'asiconi.
43008005	Moisés cua̱ñese'epi maire cua̱ñeji ñeje yo'o nomiohua'ire quë̱na pë̱api je̱a jo'a hue̱ajë'ë, caquë. ¿Ja̱je pa'ito më'ë me caquë'ni?”
43008006	Iye cato cahuë, neñañu'u cajë. Ca tayouna, sa̱ñope cayere cajë cahuë. Ja̱ maca Jesús meñe në meni moñopi yejana toyapi.
43008007	Ja̱je yo'oquëna, ja̱ohua'i cato ja̱ yë'ta'a se̱jë nëcahuë. Ja̱ maca yureta'a nuñerepa nëcaquë capi, ja̱ohua'ire: “Mësaru aquëpi ti tayo co'aye yo'oma'quëpi quë̱na pë i̱ni i̱ona je̱o huëoja̱quë.”
43008008	Ja̱je cani cui'naëpi në me co̱ni yejana toyapi.
43008009	Ja̱re asani, ai cuasajë te'o hua'ise'e etajë saë'ë. Aiohua'ipi eta huëoni si'a pa̱i etahuë. Si'a pa̱i sani saisi maca Jesuse'e pëapi, nomio ja̱'re co̱ni.
43008010	Ja̱ maca Jesús nuiñe nëcani pa̱ije peojëna, ñani nomiose'e pa'iona, capi: “¿Nomio jerore pa'iye'ni, më'ëre sa̱ñope casicohua'i? ¿Te'ije̱ më'ëre nejoñe pa̱ë?”
43008011	Caquëna, i̱opi cao: “Pa̱huë, sa̱ñope yo'oye, Ëjaë.” Cacona, ja̱ maca Jesupi capi: “Yë'ëje̱ më'ëre sa̱ñope caye pa̱ñë. Yurepi sani cui'naopi co'aye yo'o co̱ñe pa̱jë'ë.”
43008012	Ti̱jupë Jesús pa̱ire caquë capi: “Yë'ë a'ë, iye yeja miacaiquë. Yë'ëre pe'tequë cato miañere pasipi, pa'iye i̱siyere. Ja̱je pa'i nea hue̱'ñare cu'iye pa̱sipi.”
43008013	Caquëna, ja̱ maca fariseo pa̱ipi cahuë: “Më'ëja'a co'ye de'oquë a'ë caquë quëayë, më'ë. Ja̱je quëaye cato co'aji.”
43008014	Cajëna, Jesupi capi: “Yë'ë quëaye cato do'i quë'ye a'ë, yë'ëpi yë'ëja̱'a co'ye caquë quëatoje̱. Yë'ë cato asayë, yë'ë dai sito cui'ne yë'ë saija̱'to. Ja̱je pa'iquëta'are mësaru cato huesëyë, yë'ë dai sito cui'ne yë'ë saija̱'to.
43008015	Mësaru cato iye yeja pa̱i co'aji cayepi cacohua'i a'ë. Yë'ë cato te'ireje̱ co'aji, cama'quë a'ë.
43008016	Ja̱je pa'iquëta'are yë'ëpi co'aji cani yë'ëse'e caye pa̱ñë. Yë'ë ja'quë yë'ëre jëjo daosiquëpi yë'ë ja̱'re co̱ni caquëna, cayë. Yë'ë caye cato nuñere pa'ë.
43008017	Mësaru cua̱ñese'e cato caji cayahua'i cui'ne te'eje̱ pa'ye cato asaye pa'iji, care payë cajë.
43008018	Ja̱je pa'iye sëte yë'ëja̱'a co'ye quëacaiquë pa'iyë. Yë'ë ja'quë yë'ëre jëjo daosiquëje̱ yë'ëre quëacaiquë api.”
43008019	Caquëna, ja̱ maca se̱teña: “¿Jerore pa'iquë'ni, më'ë ja'quë?” Cajëna, Jesupi sehuopi: “Mësaru yë'ëre ña ti̱'añe pa̱ñë. Pa̱jë cui'ne ja'quëreje̱ ña ti̱'añe pa̱ñë. Yë'ëre ña ti̱'acohua'i pani, ja'quëreje̱ ña ti̱'añe patira'pi.”
43008020	Iye cato Jesús capi, ja̱ yë'ta'a Maija'quë huë'ere pa'i ye'ya maca. Maija'quëna curi i̱si mahuëa quë'ropi nëcaquë case'e a'ë. Ja̱je catoje̱ i̱te tse̱añe pa̱huë, ja̱ yë'ta'a i̱te tse̱a maca ti̱'añe pa̱se'e sëte.
43008021	Cui'naëpi Jesús ca co̱pi: “Yë'ë saiyë. Saquëna, mësaru co'eja̱'cohua'i a'ë. Ja̱je co'ejëta'a ja̱re mësaru tayo co'aye yo'oyena ju̱'ija'cohua'i a'ë. Ja̱je pa'ina, yë'ë sai hue̱'ña, mësaru saiye pa̱ja'cohua'i a'ë.”
43008022	Ja̱ maca judío pa̱ipi cahuë: “¿Co'ye huani ju̱si'quë caquë. Ja̱je yo'ouna, i̱ quë'ro ti̱'añe paja̱'cohua'i a'ni?”
43008023	Cajëna, ja̱ maca Jesupi capi, ja̱ohua'ire: “Mësaru cato i̱ño huë'ehuë acohua'i a'ë. Yë'ë cato jeto ë̱më aquë a'ë. Mësaru cato iye yeja acohua'i a'ë. Yë'ë cato iye yeja aquë peoyë.
43008024	Ja̱je pa'ina, cahuë, mësaru tayo co'aye yo'oyena ju̱'ija'cohua'i a'ë, yë'ëni i̱re papi cajë cuasama'cohua'i pani. Ja̱je mësaru tayoyena ju̱'ija'cohua'i a'ë.”
43008025	Ja̱ maca se̱teña: “¿I̱quei'ni, më'ë?” Cajëna, Jesupi sehuopi: “Tsoe mësarute ja̱'a huëo maca cahuë.
43008026	Jaiye mësaru tayoyere caye pa'iquëta'are pa̱ñë. Yë'ëre jëjo daosiquëpi nuñerepa caji, ti tayoye peoyerepa. Ja̱je pa'ina, yë'ë iye yeja pa̱ire caye cato i̱ caquëna, asase'ere cayë.”
43008027	Ja̱je caquëna, ja̱ohua'ipi, Maija'quë ayere caji cajë asaye pa̱huë.
43008028	Ja̱je pa'i do'ire capi: “Mësarupi yë'ëre ë̱mëje'na huëo nëcosi maca Pa̱i Mamaquëre i̱re papi cajë ñaja'cohua'i a'ë. Ja̱ maca yureta'a coa i̱si yo'oye pa̱pi cajë ñaja'cohua'i a'ë. Ja̱je pa'ina, yë'ë cato ja'quë ye'yase'ere cayë, mësarute.
43008029	Yë'ëre jëjo daosiquë cato yë'ë ja̱'re co̱ni pa'iji, yë'ë ja'quë yë'ëre te'ire je̱oñe pa̱pi. Ja̱je pa'ina, yë'ë cato si'anë i̱ yëyere yo'oyë.”
43008030	Ja̱je Jesús iyere caëna, jai pa̱i i̱te i̱re papi cajë cuasare pahuë.
43008031	Ja̱ maca Jesús capi, judío pa̱ipi i̱te i̱re papi cajë cuasasicohua'ire: “Mësarupi yë'ë nuñerepa case'ere tayo saima'pë pa'ini, ja̱ macata'a nuñerepa yë'ëre ye'yecohua'i pa'iyë.
43008032	Ja̱je pa'ijë nuñerepa pa'iyere ñaja'cohua'i a'ë. Ñajëna, nuñerepa pa'iyepi mësarute jo'yaohua'i peocohua'ire neñe pa'iji, joye huasoyeje̱ pa'ye.”
43008033	Ja̱je caquëna, ja̱ohua'ipi sehuohuë: “Yëquë cato Abraham tsëcapë acohua'i a'ë, cui'ne ti yecohua'i jo'ya pa'ima'cohua'i a'ë. ¿Me yo'oquë më'ë, jo'ya tse̱asicohua'i peojë de'oye pa'ija̱'cohua'i a'ë, caquë'ni?”
43008034	Cajëna, Jesupi capi: “Si'aohua'i tayo co'aye yo'ocohua'i cato tayo co'aye yo'oyepi jo'yaohua'ire paquëna, pa'iyë.
43008035	Si'anë i̱ti tsëcapë ja̱'re pa'iquë api. Mamaquë cato ja̱je pa'iquëta'are jo'yaë cato coa co̱ni pa'iquë api, i̱ti tsëcapë aquë peoquëpi, ti pa'iye peopi.
43008036	Ja̱je pa'ina, mësaru i̱ Mamaquëre papi jo'yaohua'i pa'iyere nejocaquëna, ja̱ maca yureta'a nuñerepa jo'yaohua'i peoye pa'ija̱'cohua'i a'ë.
43008037	Tsoe asayë, mësaru Abraham tsëcapë acohua'i pa'iye. Ja̱je pa'iohua'ita'a yë'ëre huani je̱oñe yëyë, yë'ë cayere asaye coe do'ire.
43008038	Yë'ë ja'quë i̱ñose'ere cayë, mësarute. Caquëna, mësarupi mësaru ja'quë case'ere yo'oyë.”
43008039	Caquëna, i̱ohua'ipi cahuë, i̱te: “Abraham cato yëquë ja'quë api.” Cajëna, Jesupi capi: “Mësarupi nuñerepa Abraham mamajë pani i̱ yo'ose'eje̱ cui'ne yo'ora'huë.
43008040	Tsoe mësarute nuñerepa Diusu ye'yase'ere cahuë. Ja̱je pa'iquëta'are yë'ëre huani je̱oñe yëyë, mësaru. ¡Abraham ja̱je yo'oye ti pa̱pi!
43008041	Mësaru cato mësaru ja'quë yo'oyepi yo'oyë.” Caquëna, ja̱ maca i̱ohua'ipi cahuë: “Yëquë cato coa huero mamajë peoyë. Te'ire ja'quëre payë. Ja̱ë cato Diusupi.”
43008042	Cajëna, ja̱ maca Jesupi capi: “Nuñerepa mësaru Ja'quëpi Diusu pa'ito mësaru yë'ëre otira'huë. Yë'ë cato Diusu quë'ropi daisiquë a'ë. Daisiquëpi i̱ñore pa'iyë. Yë'ëse'e daisiquë peoyë. Diusupi jëjo daosiquë a'ë.
43008043	¿Me yo'ojë mësaru, yë'ë cayë asa ti̱'añe pa̱ñe'ni? Mësarupi asaye coe do'ire pa̱ñë.
43008044	Mësaru ja'quë cato huati api. Mësaru i̱ tse̱cohua'i a'ë. Ja̱je pa'ina, i̱ yëyere yo'oye yëyë. Huati cato huani je̱oquë api. Ja̱re ja̱je pa'i api, tsoeje̱, ti nuñerepa yo'oma'quë api, cui'ne ti nuñerepa cama'quë api. Coa cosoyere cani, ja̱je i̱ ayere caji, coa cosou sëte, coa cosoye pëca ja'quë sëte.
43008045	Ja̱je pa'ina, yë'ë nuñere pare caquëni, mësaru asacaiye coeyë.
43008046	¿Nepi mësaru acohua'i, yë'ëre më'ë tayoyë cajë i̱ñoja'cohua'i a'ni? Nuñerepa yë'ë caquëre, ¿me yo'ojë mësaru care paji cajë asacaiye pa̱ñe'ni?
43008047	Diusu te̱'te aquëpi, Maija'quë coca asaye pa'iji. Ja̱je pa'iquëta'are mësaru cato Diusu acohua'i peoyë. Ja̱je pa'ina, asaye coeyë, yë'ë caye.”
43008048	Ja̱ maca judío pa̱ipi cahuë: “Nuñere pajë më'ëre ja̱je caquë'ni, Samaritanopi cui'ne co'a joyore hue'equë api cayë, yëquë.”
43008049	Cajëna, Jesupi sehuopi: “Co'a joyore ti peoquë a'ë. Yë'ë cato ja'quëni de'oquëre papi cacaiyë. Ja̱ do'ire mësaru cato yë'ëre co'aquë api, cayë.
43008050	Yë'ëre de'oye cacaijë̱'ë caquë oima'ë pa'iyë. Yë'ëre de'oye cacaiquë pa'iji. Ja̱ë api, i̱ti yo'ose'e pa'iyeje̱ caquërepa.
43008051	Nuñerepa cayë, yë'ë caye asani yë'ë cayeje̱ yo'oquë cato ti ju̱'iñe pa̱ja'quë api.”
43008052	Ja̱ maca judío pa̱ipi sehuohuë: “Yureta'a asare pahuë, më'ë nuñerepa co'a joyore hue'equërepa pa'iye. Abraham cui'ne Maija'quëre quëacaicohua'i tsoe acohua'ije̱ ju̱ni huesëa̱'huë'ë. Ja̱je pa'iquëta'are më'ëpi cayë ‘yë'ë caye asani, yë'ë cayeje̱ yo'oquë cato ti ju̱'iñe pa̱ja'quë api.’
43008053	Yëquë ja'quë cato Abraham. ¿Më'ëpi se̱ña maca pa'i a'ë cuasaquë, më'ë? Abraham cui'ne Maija'quëre quëacaicohua'i ju̱ju sa'a̱huë'ë. ¿I̱quei a'ë cuasaquë më'ë caquë'ni, ja̱je?”
43008054	Cajëna, Jesupi sehuopi: “Yë'ëja̱'a co'ye de'oye yo'oyë caquë pa'ito yë'ë de'oye yo'oyë caye ti co̱caiye pa̱ji. Ja̱je pa'iquëta'are mësaru yëquë ja'quë api caquëpi yë'ëre de'oye yo'oji cacaiji yë'ë ja'quëpi.
43008055	Ja̱je pa'iquëta'are mësaru ña ti̱'ama'pë pa'iyë. Yë'ëta'a i̱te ñaquë a'ë. Ja̱je ñaquëta'a yë'ëpi ñama'quë a'ë caquë pani coa cosourepa pa'iye pa'iji mësaruje̱ pa'i. Ja̱je pa'iquëta'are yë'ë cato nuñerepa ñaquë a'ë. Ja̱je pa'ina, i̱ caye sehuocai yo'oyë.
43008056	Abraham mësaru aipi sihua'a̱ji'i, yë'ë mu'señare ñaja'quë a'ë caquë. Ñani sihua huajëa̱'ji'i.”
43008057	Ja̱ maca judío pa̱i Jesure cahuë: “Ti cincuenta o̱metëcajë peoquëpi ¿Abrahamre ña'ahuë'ë cayë, më'ë?”
43008058	Cajëna, Jesupi capi: “Nuñerepa mësarute cayë. Yë'ë cato Abraham pa'ima'në ai jerepa tsoe aquë a'ë.”
43008059	Caëna, ja̱ maca quë̱na pë̱api i̱mani je̱añu'u Jesuna cajë yo'ohuë. Yo'ojëna, catipi. Catini Maija'quë huë'epi i̱ohua'i jopoja̱'a sa etani saji'i.
43009001	Pa̱i pa'i hue̱'ñaja'a sai Jesús ñapi, tsi̱'nëna ñaco ca̱ porei ai de'osiquëre.
43009002	Ja̱je pa'ina, ñani i̱ ye'yacohua'ipi se̱i'ë, Jesure: “¿Me yo'oquë ñaco ca̱ porei ai de'ou'ni, ja̱ë? Pëca ja'quëohua'i tayo do'ire co'aye ai de'ou, pa̱nita'a ¿i̱ do'i a'ni?”
43009003	Cajëna, Jesupi capi: “I̱ tayo do'ije̱ peoji. Cui'ne pëca ja'quëohua'ije̱ tayo do'ije̱ peoji. Iquë cato i̱te juju maca Maija'quë yo'oye pa̱ire i̱ñoja'quëpi ai deosiquë api.
43009004	Ja̱ yë'ta'a mu'se pa'inë yë'ëre jëjo daosiquë co'amaña yo'oye pa'iji. Ñami de'o huëoji. Ñami cato co'amaña neñe peoji.
43009005	Yë'ë ja̱ yë'ta'a iye yejare pa'ini yë'ë a'ë, miacaiquë iye yeja pa'icohua'ire.”
43009006	Iye se ca tëjini Jesús yejana copi neni ya'ore a̱'ji së̱pë neni ñama'quë ñaco ca̱na ya'opi nepi.
43009007	Ja̱ maca capi: “Siloé oco dea pëna sani tsoa to̱jë'ë. Siloé cani cayë, jëjo daosiquë.” Ja̱je caëna, ñama'quëpi sani tsoa to̱ni tsoe ñaquëpi daji'i, i̱ quë'ro.
43009008	Ja̱ maca ja̱'në ñama'quë pa'ina, ñasicohua'ipi cui'ne i̱ quë̱no maca pa'icohua'ipi cahuë: “¿Iquë mai ñajëna, curi se̱i ñu'isiquë pa'ima'quë aë?”
43009009	Cajëna, yecohua'ipi cahuë: “Ja̱je pa'ijë̱'ë. I̱ api.” Yecohua'ipi cahuë: “Ja̱re i̱je pa'ita'a yequë api.” Ja̱je cajëna, i̱pi capi: “Yë'ë i̱ a'ë.”
43009010	Ca maca i̱te se̱teña: “¿Me më'ë yure neni ñaquë pa'iquë'ni?”
43009011	Cajëna, i̱pi sehuopi: “Ja̱ë Jesús hue'equëpi yë'ëre ya'opi a̱'jiñe neni ñaco ca̱na je̱'napi. Ja̱je yo'oni capi: ‘Siloé oco dea pëna sani tsoajë̱'ë.’ Caëna, sani tsoa to̱ maca tsoe ñaquë paë'ë.”
43009012	Ja̱je caquëna, i̱te se̱i'ë: “¿Jerore pa'iquë'ni?” Cajëna, i̱pi capi: “Huesëyë.”
43009013	Ja̱ maca fariseo pa̱i quë'rona ñaco ca̱ porei pa'isiquëre sahuë.
43009014	Jesús ya'opi neni ñaco ca̱ poreire jujusi mu'se cato huajë mu'se paji'i.
43009015	Ja̱je pa'isi do'ire, fariseo pa̱ipi asani ñama'quë pa'isiquëre se̱ni co̱huë. Me më'ë yure neni ñaquë'ni cajë. Cajëna, i̱pi capi: “Ya'opi a̱'jiñe neni yë'ëre ñaco ca̱na je̱'naëna, sani tsoa to̱ni yure ñaquë pa'iyë.”
43009016	Ja̱ maca fariseo acohua'i cahuë: “Iye yo'osiquë cato Diusu te̱'te peoquëpi ja̱je yo'opi, huajë mu'se a'ë caye peoye.” Ja̱je, cajëna, yecohua'ipi cahuë: “¿Me co'aquë pani ñeje, pa̱i yo'o ti̱'a ma'ñere de'oye yo'oquë'ni, i̱?” Ja̱je yo'ojë cajë yequë tsëcapë̱a huayeque paji'i, sa̱'ñe ca do'ire.
43009017	Ti̱jupë se̱ni co̱huë, ja̱'rë ñama'quë pa'isiquëre ñeje cajë: “¿Më'ë i̱queipi caquë'ni, më'ëre ñañe necaisiquëre?” Cajëna, i̱pi sehuopi: “Yë'ë cato cayë, Maija'quëre quëacaiquë api.”
43009018	Ja̱je caquëta'are judío pa̱ipi nuñerepa ñama'quë pa'isiquëpi ñaji cajë asaye pa̱huë. Coa caji cajë, i̱ pëca ja'quëohua'ireje̱ soihuë, ja̱ do'ire.
43009019	Soini se̱i'ë: “¿Mësaru mamaquë aë, iquë ñaco ca̱ porei ai de'osiquë? ¿Yure ja̱je pa'ita'a me yo'oquë ñaquë'ni?”
43009020	Cajëna, i̱ pëca ja'quëohua'ipi sehuohuë: “Yëquë mamaquë api. Cui'ne i̱te co̱a macana ñama'quë. Ai de'osiquë api asayë, yëquëpi ja̱ cato.
43009021	Ja̱je pa'iquëta'are yure cato huesëyë, me yo'oquë ñaquë po̱në'ni cajë i̱te ñañe necaisiquëreje̱ huesëyë. I̱ni se̱ni asajë̱'ë. Tsoe ai api, i̱pi quëaja̱quë ja̱ do'ire ñaquë pa'iyë, caquë.”
43009022	Ñama'quë pëca ja'quëohua'i cato coa judío pa̱ini ca'rajë ja̱je cahuë. Si'ahua'ire Jesure Cristo api cacohua'ire pa̱i tsi'si hue̱'ñapi eto saoye pa'iji cajë cui'ñase'ere asajë.
43009023	Ja̱ do'ire i̱ pëca ja'quëohua'ipi cahuë: “I̱ni se̱ni asajë̱'ë. Tsoe ai api.”
43009024	Ja̱ maca judío pa̱i ñama'quë pa'isiquëre soi co̱reña. Daquëna, cahuë: “Nuñerepa quëajë̱'ë, Diusu ña hue̱'ñare pana. Yëquë asayë, më'ëre jujusiquëre tayo yo'oquë api cajë.”
43009025	Cajëna, i̱pi sehuopi: “Yë'ë cato huesëyë, tayo yo'oquë api caye cui'ne pa̱quëre papi cayeje̱. Yë'ë ta̱'ñe asaye cato iyese'e pa'iji, ja̱'rë ñama'quë pa'isiquëpi yure ñaquë pa'iyë.”
43009026	Ti̱jupë se̱teña: “¿Me më'ëre nei'ni? ¿Më'ëre me yo'oni ñaquëre nei'ni?”
43009027	Cajëna, sehuopi: “Tsoe quëahuë, mësarute. Quëatoje̱ asa yëma'pë pa'iyë. Yë'ë caye: ¿I̱quere cajë cui'nare ca co̱jë'ë cajë se̱ñe'ni? ¿I̱ni tuñu'u cajë yëjë se̱ñe?”
43009028	Caquëna, ja̱ maca i̱te ai tea ju̱ni tëjini capi: “Më'ëpi i̱ni tuina nëiji, yëquë cato Moisésre tuicohua'i a'ë cahuë.
43009029	Yëquë asayë, Moisésre Diusupi case'e. Ja̱ëre cato huesëyë, i̱ pa'i hue̱'ñaje.”
43009030	Cajëna, i̱pi capi: “¡Merepa yo'ojë mësaru huesëye'ni, ai ye'yesicohua'ita'a, i̱ dai sito, yë'ëre ñaco ca̱ jujucaisiquëre!
43009031	Maipi asayë, tayo yo'ocohua'ire Diusu asacaiye pa̱ji. I̱te sihuacohua'ire cui'ne i̱ yëye yo'ocohua'ise'ere asacaiquë api, Diusu.
43009032	Tsoeje̱ ti asama'cohua'i a'ë, tsihua'ë pa'inë ñama'quë ai de'osiquëni ñaquëre necaise'e.
43009033	Iquëpi Diusu quë'ropi daima'quë pani ti ja̱je yo'oyeje̱ pa̱ra'pi.”
43009034	Caquëna, ja̱ maca i̱ohua'ipi cahuë: “¿Tayo yo'oye ti̱mësiquëpi ai de'osiquë api, më'ë yëquëre ye'yasi'i caquë?” Ja̱je cani i̱te pa̱i tsi'si hue̱'ñapi eto saohuë.
43009035	Jesús tsoe asapi, ñama'quë pa'isiquëpi ñaquë pa'ina, judío pa̱ipi eto saose'e. Jesupi i̱te ti̱'ani capi: “¿Diusu mamaquëre më'ë i̱re papi cuasaquë pa'iquë?”
43009036	Caquëna, i̱pi capi: “Ëjaë, quëajë̱'ë, yë'ëre. Jequë a'ni, yë'ëje̱ i̱te ja̱ë api caquë cuasaquë pa'ija̱'quëre.”
43009037	Caquëna, Jesupi sehuopi: “Tsoe më'ë ñahuë. Yë'ë i̱ a'ë. I̱ ja̱'re më'ë coca cayë.”
43009038	Ja̱ maca Jesús yë'quë macana do're ja'runi capi: “I̱re papi caquë cuasayë, Ëjaë, më'ëre.”
43009039	Ja̱ jeteyo'je capi, Jesús: “Yë'ë cato iye yejana daë'ë, nuñerepa yo'oyepi pa'ija̱quë caquë. Ñama'cohua'i pa'isicohua'ipi ñajajë caquë, cui'ne ñacohua'i pa'isicohua'ipi joyopi ñama'cohua'i pa'ija̱jë caquë.”
43009040	Ja̱ maca fariseo pa̱ipi i̱ ja̱'re co̱ni pa'isicohua'ipi iyere asani se̱i'ë: “¿Yëquëje̱ më'ë ñato ñaco ca̱ peocohua'i a'ni?”
43009041	Cajëna, Jesupi sehuopi: “Mësarupi ñama'cohua'i pani mësaru tayo yo'o do'ire jai do'i peocohua'i patira'huë. Ja̱je pa'iquëta'are mësarupi ñacohua'i a'ë caye sëte do'i quë'iohua'i pa'iyë.
43010001	Nuñerepa mësarute cayë, yëi ñama eta sa'roja̱'a tu'rihuëna cacama'quë pani, ñaëpi cui'ne co'aquëpi eta sa'ro peo hue̱'ñaja'a cacaquë cato.
43010002	Ja̱je pa'iquëta'are yëi ñama eta sa'roja̱'a cacaquë cato yëi ñamare ñacaiquë api.
43010003	Eta sa'ro hui'yocaiquëje̱ de'oye hui'yocaiji, cacaja̱quë caquë. Cui'ne yëi ñamaje asayë, i̱ yë'o. I̱ohua'i mamire caquë soiji, yëi ñamare. Cui'ne tu'rihuë nëicohua'ini hue'sena etoji.
43010004	Etoni sai saji, i̱pi du'ru sai. Yëi ñamaje asayë, i̱ yë'o. Ja̱je asajë tuiyë, i̱te.
43010005	Ja̱je tuicohua'ita'a yequëpi soiquë pa'ito asani coa catiyë, ñama'quëre sëte yequë yë'o caquëna, asajë.”
43010006	Ñeje yo'oyë, pa̱i caquë i̱ñoquëta'are pa̱ipi asa ti̱'añe pa̱huë, Jesús caye.
43010007	Ja̱ maca Jesús ti̱jupë ca co̱pi: “Nuñerepa mësarute cayë. Yë'ë a'ë, eta sa'ro yëi ñama caca sa'ro.
43010008	Ja̱ yë'ta'a yë'ë daima'në daisicohua'i cato ñaohua'i a'ë cui'ne co'acohua'i a'ë. Ja̱je pa'iquëta'are yëi ñamapi asaye pa̱huë, i̱ohua'i cayere.
43010009	Yë'ë a'ë, eta sa'ro. Yë'ëja̱'a cacasiquë cato huaso cua̱ñosiquë pa'ija̱'quë api. Ja̱je pa'i etasiquëpi cui'ne cacasiquëpi i̱ yëyeje̱ yo'oquë pa'ija̱'quë api, cui'ne de'o a̱ore ti̱'aja'quë api.
43010010	Ñaë cato coa yahue i̱mañe caquë cacaquë api, huani je̱osi'i caquë, cui'ne nejosi'i caquë. Yë'ë cato yëi ñamapi pa'iyere paja̱jë caquë daisiquë a'ë, ti pa'iyere jaiye paja̱jë caquë.
43010011	Yë'ë cato de'oye yëi ñamare ñacaiquë a'ë. De'oye ñacaiquëpi yëi ñamapi pa'ija̱jë i̱se'e caquë i̱ pa'iyere i̱siquë api.
43010012	Coa sa̱i do'ire necaiquë cato lobopi daina, ñani yëi ñamare ñacaiye je̱oni catiquë api, yëi ñamare ñacaima'quë sëte, cui'ne yëi ñamaje ti̱ohua'ire sëte ja̱je yo'oji. Yo'ouna, ja̱ maca lobopi dani tse̱ani yo'oquë tiya huesoquë api cui'na hue̱'ña.
43010013	Catiquë cato sa̱i do'ire yo'oquë api. Ja̱je pa'ina, oi ëayeje̱ ti peoji, i̱te yëi ñamare.
43010014	-
43010015	Yë'ë a'ë, de'oyerepa yëi ñamare ñacaiquë yë'ëre ja'quë ñaquë pa'iyeje̱, yë'ëje̱ i̱te ja'quëre ñaquë pa'iyë. Ja̱je cui'ne yë'ë yëi ñamareje̱ ñaquë payë. Ñaquëna, i̱ohua'ije̱ yë'ëre ñañë. Yë'ëpi yë'ë pa'iyere yëi ñama do'ire i̱siyë.
43010016	Payë, cui'ne yequë yëi ñamareje̱. Yequë tu'rihuë acohua'ire ja̱ohua'ireje̱ i̱ñona daye pa'iji, yë'ëre. Ja̱ohua'ije̱ yë'ë caye sehuocaija̱'cohua'i a'ë. Ja̱ maca cui'ne te'e tsëcapë pa'ija̱'cohua'i a'ë, cui'ne te'i yëi ñamare ñacaiquë pa'ija̱'quë api.
43010017	Ja'quë yë'ëre yëji, yë'ë pa'iyere i̱sisiquëpi cui'naëpi yë'ë pa'iye pa co̱ja'quëpi yo'oquëna.
43010018	Yë'ë pa'iye jioquë peoji. Yë'ë yëyepi i̱siyë, yë'ë pa'iye. Yë'ë ja̱je neñe pa'iji cui'ne cui'nare pa co̱ñeje de'oji. Iye a'ë, yë'ë Ja'quë yë'ëre cua̱ñese'e.”
43010019	Iyere judío pa̱i asani cui'naohua'ipi hua co̱huë, ti̱ tsëcapë̱a.
43010020	Jai pa̱i i̱ohua'i acohua'ipi cahuë: “¿Me neñu'ju i̱ caye asani sehuocaiye'ni, care paji cajë co'a joyore hue'equëpi cui'ne coa cuepequë caquëre?”
43010021	Cajëna, yecohua'ipi cahuë: “Co'a joyore hue'equëpi ja̱je ca ti̱'añe peoji. ¿Co'a joyopi ñama'quëre ñaquëre necaiye pa'iquë? Cui'ne ti peoji.”
43010022	Ja̱ mu'seña cato oco tëcahuë paji'i. Pa'ina, Jerusalén cato Maija'quë huë'e ne ja̱'ñere cuasajë sihuajë jai pa̱i tsi'sini yo'o maca ti̱'api.
43010023	Jesús cato Maija'quë huë'e sa̱'nahuëre cuniroja̱ji'i, Salomón hue'yosi hue̱'ña.
43010024	Ja̱ maca judío pa̱ipi Jesure tsi'sini cahuë: “¿Yëquëre më'ë je yëhua nuñerepa quëaja̱'quëpi huesë ëaye caquë pa'iquë'ni? Më'ëpi nuñerepa Cristo pani quëare pajë̱'ë, te'e nuñerepa.”
43010025	Cajëna, Jesupi capi: “Tsoe mësarute cahuë. Caquëta'are mësarupi care paji cajë asaye pa̱huë. Yë'ë ja'quë cua̱ñesi tutupi yo'oyë. Ja̱ yo'oyepi ti̱ñarepa i̱ñoji, mësarute.
43010026	Ja̱je pa'iquëta'are mësarupi nuñere pa'ë cajë asaye pa̱ñë, yë'ë yëi ñama acohua'i pa'ima' do'ire. Tsoe cahuë, ja̱'rë.
43010027	Yë'ë yëi ñamapi asayë, yë'ë yë'ona. Asajëna, yë'ëpi i̱ohua'ire ñañë. Ñaquëna, i̱ohua'ije̱ yë'ëre pe'teyë.
43010028	Yë'ëpi ti ju̱'ima'pë pa'iye i̱siquë a'ë. I̱sina, ti ne huesëma'pë pa'ija̱'cohua'i a'ë, cui'ne yë'ë jë̱ñare pa'icohua'ire yecohua'i mañaje jioye ti peoji.
43010029	Yë'ë ja'quëpi yë'ëna i̱sipi, i̱ohua'ire. I̱sisiquë cato si'aye jerepa pa'i api. I̱te cato yecohua'ije̱ ti jio ti̱'añe peoji, i̱ jë̱tëre pacohua'ire.
43010030	Yë'ë cui'ne ja'quë co̱ni te'ije̱ pa'iohua'i pa'iyë.”
43010031	Ja̱ maca judío pa̱i cui'naohua'ipi quë̱na pë̱api i̱mani je̱añu'u cajë yo'ohuë.
43010032	Yo'ojëna, Jesupi capi: “Mësaru asajëna, jaiye de'oyere necaë'ë, yë'ë ja'quë tuture papi. ¿Iye nesi do'i aye mësarupi asato jeco a'ni, yë'ë co'aye yo'osico, ja̱je quë̱na pë̱api je̱añu'u ca ja̱'ñe?”
43010033	Caquëna, judío pa̱ipi sehuohuë: “Më'ë de'oye yo'osi do'ire më'ëre quë̱na pë̱api je̱oñe pa̱ja'cohua'i a'ë. Më'ëpi yë'ë a'ë, Diusu casi do'ire quë̱na pë̱api je̱aja'cohua'i a'ë, më'ëre. Më'ë cato coa pa̱ita'a, yë'ë Diusure pa'ë caquë yo'oyë.”
43010034	Ja̱ maca Jesupi capi: “Mësaru cua̱ñeñepi toyase'e caji Diusu mësarute case'ere ñeje: ‘Mësaru a'ë, diusuohua'i.’
43010035	Toyase'e caye cato nuñerepa caye a'ë. Ja̱je pa'ina, care paji cajë asayë, mai. Diusupi hue'yopi, i̱ coca asasicohua'ire diusu a'ë, mësaru.
43010036	¿Diusupi yë'ëre huani iye yejana jëjo daosiquëpi Diusu mamaquë a'ë caye me neni co'aquë'ni?
43010037	Ja'quë yo'oyere yë'ëpi yo'oma'ëna, i̱re papi caye pa̱jë'ë.
43010038	Ja̱je pa'iquëta'are yë'ëpi yo'oquëna, i̱re papi yo'oji cajë asama'cohua'ita'a yë'ë yo'o i̱ñoñere ñajë Maija'quë yo'oye a'ë cajë asajë̱'ë. Ja̱ maca yureta'a asa ti̱'añe pa'iji, Maija'quëpi yë'ë ja̱'re pa'iji, cui'ne yë'ëpi i̱ ja̱'re pa'iji.”
43010039	Ti̱jupë tse̱ani preso saye yëhuë. Ja̱je pa'iquëta'are Jesupi de'hue jëapi.
43010040	Ja̱ maca Jesús Jordán tsiaya ë̱së mëi te̱'tena co'ipi. Co'ini ja̱rona pëapi, Juan oco doquë pa'i sitona.
43010041	Ja̱rote pa'ina, jai pa̱i i̱ quë'rona sani ñajë cahuë: “Nuñerepa Juan, pa̱i yo'o ti̱'a ma'ñere yo'oma'quëta'a care paquë case'e paji'i, iquë yo'o ja̱'ñe ayere.”
43010042	Ja̱rona jai pa̱i i̱re papi cajë cuasahuë, i̱te.
43011001	Te'i ë̱më ju̱'iquë Lázaro hue'equë paji'i. Ja̱ë cato Betania aquë paji'i. María cui'ne i̱o yo'jeo Marta pa'i daripë aquë paji'i.
43011002	María cato ju̱'iquë Lázaro yo'jeo paco'ë. Ja̱o cato Ëjaërepa nëcañoana huëo së̱ da'capi ja̱ñuni i̱o nañapi të̱nocaio yo'osico paco'ë.
43011003	Ja̱je pa'ina, ja̱ohua'ipi Ëjaë më'ë cajeipi ju̱'iji caquë sani quëacaijë̱'ë cajë Jesús quë'ro jëjo saohuë, te'ire.
43011004	Jëjo saorena, Jesús ja̱re asani capi: “Iye ju̱'i dahuë cato ti ju̱ni huesëyena saye pa̱ ja̱'ñe a'ë. Diusu i̱ de'oquë pa'iyere i̱ño ja̱'ñe a'ë. Cui'ne Maija'quë mamaquë de'oquë pa'iyere i̱ño ja̱'ñe a'ë.”
43011005	Jesús cato Marta cui'ne i̱o maja'yo Maríare cui'ne Lázarore ai oiquëta'a.
43011006	Caya mu'seña se pëa co̱pi, i̱ pa'i hue̱'ñana, Lázaro ju̱'iji cajë quëasicohua'ita'are.
43011007	Ja̱ jeteyo'je capi, Jesús i̱ ye'yacohua'ire: “Sani co̱ñu'u, Judeana.”
43011008	Caquëna, i̱ ye'yacohua'ipi i̱te cahuë, ja̱ maca: “¿Ye'yaquë, më'ëre judío pa̱i quë̱na pë̱api je̱añu'u ca sitona co'ija̱'quë aë?”
43011009	Cajëna, Jesupi capi: “¿Te'e mu'se doce hora pa'icoa, miañe? Ja̱je pa'ina, pa̱ipi mu'se cu'ini ti ju'aye peoji, iye yeja miacaiyeja̱'a cu'ini.”
43011010	Ja̱je pa'iquëta'are pa̱ipi ñami cu'ini ju'aye pa'iji, miañe peo do'ire.
43011011	Ja̱ jeteyo'je Jesupi capi: “Mai cajei Lázaro ca̱ji'i. Ca̱isiquëta'are sani ne sëtoja̱'quë a'ë.”
43011012	Caquëna, ja̱ maca i̱ ye'yacohua'ipi cahuë, i̱te: “¿Ëjaë, ja̱je ca̱ji'i cani co'yaja̱'quë api caye a'ni?”
43011013	Jesús cato ja̱je cani ju̱ji'i caquë capi. Ja̱je caquëna, i̱ ye'yacohua'ipi cuasani coa huëore ca̱ina caji cuasahuë.
43011014	Ja̱ maca Jesupi yureta'a ti̱ñarepa capi: “Lázaro tsoe ju̱ji'i.
43011015	Sihuayë, de'oye ja̱rote pa'ima'ëna ju̱ji'i. Ja̱jepi ai de'oji. Mësaru ñani mësaru i̱re papi cajë yë'ëre cuasaja̱'cohua'ire. Sani ñañu'u.”
43011016	Ja̱ maca Tomás Gemelo hue'equëpi i̱ ja̱'re ye'yecohua'ire capi: “Jë̱najë̱'ë, maije i̱ ja̱'re co̱ni sañu'u, te'e i̱ ju̱'ina ju̱'ija'cohua'i.”
43011017	Tsoe Lázarote cuatro mu'seña ta̱se'e pa'ina, Jesús ti̱'api.
43011018	Betania cato Jerusalén ja'yere paji'i, coa caya kilómetropi cui'ne yequë jopo kilómetro co̱si macare.
43011019	Jai pa̱i judío pa̱i acohua'ipi Marta cui'ne Maríare do'i ñajë cui'ne i̱ohua'i maja'yëpi ju̱quëna, oicohua'ini yëhuo huasoñu'u cajë daisicohua'ipi paë'ë.
43011020	Ja̱ maca Martapi Jesús daiji asani etani i̱te pëpasi'i caco saco'ë. María cato huë'e sa̱'nahuëre paco'ë.
43011021	Ja̱ maca Martapi Jesure cao: “Ëjaë, më'ë i̱ñore pa'iquë pa'ito yë'ë a'yë ju̱'iñe pa̱ra'pi.
43011022	Ja̱je pa'iquëta'are yë'ë cato asayë, Maija'quëpi më'ë se̱ñere i̱sija̱'quë api.”
43011023	Cacona, Jesupi capi: “Më'ë a'yë cui'naëpi pani co̱ja'quë api.”
43011024	Caquëna, Martapi cao: “Ja̱je pa'ijë̱'ë. Cui'naëpi pani co̱ja'quë api, ju̱ni huesësicohua'i huëi maca tëji mu'serepa.”
43011025	Cacona, Jesupi capi: “Yë'ë a'ë, ju̱ni huesësicohua'i huëiye cui'ne pa'iye. Yë'ëre i̱re papi caquë cuasaquë cato ju̱'isiquëje̱ ja̱re pa'ija̱'quë api.
43011026	Cui'ne ja̱ yë'ta'a huajëquë pa'i yë'ëre i̱re papi caquë cuasaquë cato ti ju̱'iñe pa̱ja'quë api. ¿Iye yë'ë caye ja̱je pa'ire paji caco cuasaco, më'ë?”
43011027	Caquëna, i̱opi cao: “Ja̱je pa'ijë̱'ë, cuasayë, yë'ë. Cui'ne Ëjaë, më'ë cato Cristore papi asayë, yë'ë. Diusu mamaquëpi iye yejana daija̱'quë ca nëosiquëpi daisiquë a'ë, më'ë.”
43011028	Ja̱je se ca tëjini Marta i̱o maja'yo María quë'rona sani cao, yahue: “Ye'yaquë i̱ñore pa'i më'ëre daija̱co caquë soiji.”
43011029	Cacona, i̱ti se asayeja̱'a Jesús quë'rona esa saco'ë, i̱te ñasi'i caco.
43011030	Ja̱ yë'ta'a Jesús pa̱i daripërepa cacaye pa̱pi. Ja̱ maca cato, Marta i̱te ti̱'asi macare paji'i.
43011031	Maríapi co'arepa huëni saiona, ñani judío pa̱ipi María huë'ere pa'ijë oima'o cajë yëhuocohua'ipi ta̱si daripëna sani osi'i caco saico cuasajë tuë'ë.
43011032	Ja̱ maca María Jesús quë'rona sani do're ja'runi cao: “Ëjaë, i̱ñore më'ë pa'iquë pa'ito a'yë ju̱ni huesëye pa̱ra'pi.”
43011033	María ja̱'re co̱ni judío pa̱i daisicohua'ipi oijëna, Jesupi ja̱ohua'ire oi ëayerepa ñapi. Ñani i̱ joyopi ca ëayerepa nëina,
43011034	Ja̱ohua'ire se̱ji'i: “¿Jerona i̱te ta̱re'ni?” Caquë se̱ina, i̱ohua'ipi cahuë: “Ëjaë, dani ñajë'ë. I̱ñona ta̱huë.”
43011035	Ja̱ maca Jesús oji'i.
43011036	Oina, ñani judío pa̱ipi cahuë, ja̱ maca: “I̱ ai oiquërepa paji'i. Ñajë'ë, i̱ oiyere.”
43011037	Yecohua'ipi cahuë: “Ñama'quëre ñaquëre nesiquë api, iquë. ¿Ja̱je pa'ita'a cui'ne me yo'oquë Lázarore jujucaiye pa̱ë'ni?”
43011038	Cui'naëni co'arepa esa necati'ñerepa nëina, ta̱si daripë quë'rona tsio daji'i. Coje nesico paji'i. Pa'ioni jai quë̱na pëpi si̱osico paji'i.
43011039	Pa'iona, Jesupi capi: “Quë̱na përe hui'yo je̱ojë'ë.” Caquëna, Marta ju̱'isiquë yo'jeopi cao: “Ëjaë, tsoe co'a së̱ji cuasayë. Tsoe cuatro mu'seña pa'iji.”
43011040	Cacona, Jesupi capi: “Më'ëje pa'ioni cahuë care paji cuasani më'ë ñaja'coa'ë, Maija'quë de'oyerepa yo'oquëna case'e.”
43011041	Caëna, ja̱ maca quë̱na pë hui'yo je̱orena, Jesús ma'tëmo mëñe ñaquë capi: “De'oji, Ja'quë. Yë'ë caye më'ëpi asacaë'ë.
43011042	Yë'ë cato asayë, më'ë si'anë yë'ë caye asaquë pa'iye. Ja̱je pa'iquëta'are iye maca pa'icohua'i asa ja̱'ñere caquë cayë, më'ëpi yë'ëre jëjo daosiquë api cajë asare paja̱jë caquë.”
43011043	Ja̱je se ca tëjini, ai tutu cuipi: “¡Lázaro etajë̱'ë!”
43011044	Caquëna, ju̱'isiquë pa'isiquëpi jë̱ña, nëcañoa hue̱siquëpi, cui'ne tsiaje̱ ca̱ñapi hue̱siquëpi etapi. Etaquëna, ja̱ maca Jesupi capi: “Joyecaijë̱'ë, saija̱quë.”
43011045	Ja̱je iyere yo'ouna, Jesure jai pa̱i judío pa̱i i̱re papi cajë cuasahuë, María ja̱'re co̱ni daisicohua'ipi, i̱ti Jesús yo'oquëna, ñasicohua'ipi.
43011046	Ja̱ohua'i acohua'ipi fariseo pa̱i quë'rona sani ñajë quëahuë, Jesús yo'ose'ere.
43011047	Ja̱ maca fariseo pa̱ipi cui'ne Maija'quë huë'e ñacaicohua'i ëjaohua'ipi ca tëji ëjaohua'i quë'rona tsi'sini cahuë: “¿Me neja'cohua'i a'ni, ja̱ëte? I̱ cato jaiye pa̱i yo'o ti̱'a ma'ñe yo'o i̱ñoji, pa̱ire.
43011048	Ja̱je pa'ina, maipi coa ñacohua'i pa'ito si'a pa̱ipi i̱se'ena asa huesëja̱'cohua'i pa'ini. Ja̱je yo'ojëna, yureta'a romano pa̱ipi dani Maija'quëre se̱ huë'e cui'ne mai yeja ne huesoja̱'cohua'i pa'ini.”
43011049	Cajëna, Caifás hue'equëpi Maija'quë huë'e ñacaicohua'i ëjaëpi ja̱ o̱metëcahuë pa'iquëpi capi, ja̱ohua'ire: “Mësaru huesëjë cayë.
43011050	Cui'ne ti asama'pë, te'i ju̱cacati'ñe pa'i api, si'a pa̱i do'ire ai jerepa si'a pa̱i ju̱'iñe peoye, iye daripë pa'icohua'ire.”
43011051	Caifás cato i̱se'e ta̱'ñe ja̱je caye pa̱pi. Coa Maija'quë joyopi i̱siquëna, capi, ja̱ o̱metëcahuë Maija'quë huë'e ñacaicohua'i ëjaë sëte, Jesupi judío pa̱i do'ire ju̱cacaiye pa'iji, pa'i ja̱'ñere ca nëoquë.
43011052	Coa judío pa̱ise'ere caquë ju̱cacaiye pa̱ni cui'ne si'a hue̱'ña coa tiya huesësicohua'ire Diusu mamajëre.
43011053	Ja̱re ja̱ mu'sepi yureta'a judío pa̱i ëjaohua'i Jesure huani je̱oñe ca nëohuë.
43011054	Ja̱je pa'ina, Jesús yureta'a si'a judío pa̱i ñajëna, cu'iye pa̱pi. Pa̱quë Judeapi etani Efraín daripëna saji'i, cue̱ne yeja ja'ye maca pa'i daripëna. Ja̱rona sani i̱ ye'yacohua'i ja̱'re pëapi.
43011055	A'ri maña carapi, Egíptopi Israel pa̱i etajë pa'ise'ere cuasajë tsi'sini yo'o mu'seña. Ja̱je pa'ina, jai pa̱i pa'i daripë̱a pa'icohua'i saë'ë, Jerusalénna si'sire tsoa to̱ñere cajë.
43011056	Jesure co'ejë cuë'ë. Ja̱je pa'ina, Maija'quë huë'ere pa'ijë se̱i'ë, yecohua'ire: “¿Mësaru me cuasaye'ni? Daija̱'quë api fiestana, pa̱nita'a pa̱ja'quë api cuasaye cajë.”
43011057	Fariseo pa̱i cui'ne Maija'quë huë'e ñacaicohua'i ëjaohua'ipi cua̱ñe nëohuë. Jesús pa'i hue̱'ñare asasicohua'i pani quëajë̱'ë, sani tse̱aja'quëre cajë.
43012001	Seis mu'seña Egíptopi Israel pa̱i etajë pa'ise'ere cuasajë yo'oye caraquëna, Jesupi Betaniana saji'i. Lázaro pa'i hue̱'ñana ju̱'isiquëni Jesupi ne co'yasiquë paji'i, ja̱ë cato.
43012002	Ja̱rona Jesure a̱o cua'coni a̱ohuë. Martapi a̱o huahueco paco'ë. Lázaropi Jesús ja̱'re co̱ni mesare ñu'i a̱ji'i.
43012003	Ja̱ maca Maríapi huëo së̱ ma'ña da'care dani Jesús quë̱ona ja̱'ñeni i̱o nañapi të̱no cue̱nao. Ja̱je yo'ocona, si'a huë'e huëo së̱ñena ti̱mëo. Ja̱ cato jai do'i ma'ña paji'i.
43012004	Ja̱ maca Judas Iscariotepi Simón mamaquëpi Jesús ye'yaquëpi, Jesure coso yehuoja̱'quëpi capi:
43012005	“¿Me yo'oco iye huëo së̱ ma'ña coa yecohua'ina se i̱sico trecientos romano curiquë të̱'ña nema'o paco'ni, neni curi peocohua'ire co̱caija̱'cota'a?”
43012006	Judas ja̱je cani curiquë peocohua'ini ai oi do'ire cama'ë paji'i. Co'amaña yahue i̱maquëpi capi. Ja̱je i̱pi curi aya topë paquë sëte, yahue i̱maquë paji'i, i̱ona yecohua'ipi aya curire.
43012007	Ja̱ maca Jesupi i̱te capi: “Coa ñajë'ë. Yë'ëre ta̱ mu'se huëo së̱ ja̱'ñere ne de'huaco yo'oco.
43012008	Curi peocohua'ire si'anë mësaru ñajë paja̱'cohua'i a'ë. Ja̱je pa'iquëta'are yë'ëre cato si'anë paye peosipi.”
43012009	Jesús Betaniare pa'iji asani jai pa̱i judío pa̱i saë'ë, ja̱rona. Jesuse'ere ñañu'u cajë saiye pa̱huë. Lázarore ñañu'u, Jesús ju̱'isiquëni huëosiquëre cajë saë'ë.
43012010	Cui'neje Maija'quë huë'e ñacaicohua'i ëjaohua'ipi Lázaroreje̱ huani je̱oñe pa'iji cahuë.
43012011	Judío pa̱ipi Lázaro do'ire Jesupi i̱re papi cajë cuasa do'ire, cui'ne i̱ohua'ire je̱oco do'ire ja̱je cahuë.
43012012	Jai pa̱i Jerusalénna saë'ë, Egíptopi Israel pa̱i etajë pa'ise'ere cuasajë yo'o mu'se ti̱'aëna. Se ñatasi mu'se Jesús daija̱'quë api, iye daripëna asani.
43012013	Ja̱ maca Jesús daina, sihuajë ja'o tëteni cuijë saë'ë. Jesure pëpañu'u cajë cuihuë: “¡De'oquëre pa'ni, Diusu! ¡De'oquëre pa'ni, Ëjaë mamirepa hue'equëpi daiquë! ¡De'oquëre pa'ni, Israel pa̱i Ëjaë!”
43012014	Burrore ti̱'ani Jesús tui saji'i, toyase'e cayeje̱ pa'ye ja̱pi caji ñeje:
43012015	Ca'rama'o pa'ijë̱'ë. Israel pa̱i daripë Më'ë Ëjaërepa daiji, burroni ñu'i.
43012016	Iye case'e i̱ ye'yacohua'i asa ti̱'añe pa̱huë, du'ru macarepa cato. Jesús de'oquërepa de'osi maca ja̱ maca yureta'a asahuë, si'aye Jesús ayere toyase'e paji'i cajë cui'ne ja̱je tëto saji'i, mai ña hue̱'ñana cuasajë.
43012017	Jesús ja̱'re pa'ijë Lázarore ju̱quëna, ta̱siquëni huëoquë soiquëna, asasicohua'ipi yecohua'ire se quëahuë, i̱ohua'i ñase'ere.
43012018	Ja̱je pa'ina, Jesure sa̱ñope ti̱'ani pëpañu'u cajë saë'ë, pa̱i yo'o ti̱'a ma'ñere yo'oquëna, asasi do'ire cajë.
43012019	Ja̱ maca fariseo pa̱ipi cahuë, i̱ohua'ija̱'a sa̱'ñe: “Ñañe mësaru si'a pa̱i i̱se'ere tuiye, yure cato ne ti̱'añe peoji.”
43012020	Fiesta pa'i maca Maija'quëre se̱ñu'u cajë Jerusalénna saisicohua'i ja̱'re co̱ni griego pa̱ije paë'ë.
43012021	Pa'icohua'ipi ja̱ohua'ipi Felipena tsio dani Betsaida Galilea aquëna se̱jë cahuë: “Ëjaë, yëquë Jesure ñañe yëyë.”
43012022	Ja̱je cajëna, asani Felipepi sani Andrésni capi. Cani yureta'a cayaohua'i Jesure sani cahuë.
43012023	Cajëna, Jesupi ja̱ maca capi: “Tsoe ti̱'api, Maija'quë mamaquë de'oquërepa de'oja̱i maca.
43012024	Mësarute cayë, trigo ca̱pi yejana to̱mema'co pani ja̱re te'e ca maca pa'io caraja̱icoa. Ja̱je pa'iquëta'are i̱ti ca̱pi yejana to̱meni ju̱nita'a jaiye quë̱icoa, i̱ti ñëpi mëani.
43012025	I̱ pa'iyere ai oiquë cato coa ne huesoja̱'quë api. Ja̱je pa'iquëta'a iye yeja pa'iyere coequë cato ne de'huaquë pa'iji, ti pani huesë ja̱'ñere.
43012026	Pa̱ipi yë'ëre necaiye yëni tuijë̱'ë, yë'ëre. Yë'ëre necaiquë cato, yë'ë pa'i hue̱'ñare co̱ni pa'ija̱'quë api. Pa̱ipi yë'ëre necaiquë pa'ito yë'ë ja'quëpi i̱te de'oquëre pa'ni caquë ñacaija̱'quë api.
43012027	Yure cato yë'ë ai oiyë. ¿Ja̱ do'ire ja'quëre ñeje ca ti̱'añe pa'iquë? ‘¿Ja'quë huasojë̱'ë, yë'ëre yure tëto sai ja̱'ñere?’ Ja̱je ca ti̱'añe peoji. Yë'ë cato ja̱re caquë daisiquë a'ë.
43012028	Ja'quë më'ë mamire jerepa de'o mami nejë'ë.” Ja̱ maca asapi, ma'tëmopi yë'ose'e pi̱siquëna: “Tsoe de'oquëre pare nehuë. Ja̱je pa'iquëta'are ti̱jupë de'oquëre pare ne co̱si'i.”
43012029	I̱ti maca nëcajë asasicohua'ipi cahuë, mujuëpi pi̱siji. Cajëna, yecohua'ipi cahuë: “Hui̱ñaëpi i̱ni cocare capi.”
43012030	Ja̱ maca Jesupi capi: “Yë'ëni caquë iye yë'o pi̱siye pa̱pi. Mësaru asa ja̱'ñere caquë iye yë'o pi̱sipi.
43012031	Yure a'ë, iye yeja i̱o yo'ose'e ña de'hua cua̱ño ja̱ maca, cui'ne yurepi iye yeja cua̱ñequëje̱ i̱ tutu nejo cua̱ñosiquë pa'ija̱'quë api.
43012032	Yë'ëpi cruzuna mëa deo cua̱ñosi maca si'ahua'ire tsi'so saosi'i yë'ëse'ena pa̱ire.”
43012033	Ja̱ quëayena pa̱i asahuë, cruzuna ju̱'ija'quë a'ë caquë quëaye.
43012034	Pa̱ipi asani sa̱ñope sehuohuë: “Yëquë cato yequë toyapë ñacohua'i a'ë, Cristo ti ju̱'iñe peoji cayere. ¿Me yo'oquë më'ë Pa̱i Mamaquë cruzuna ju̱'ija'quë a'ë caquë'ni? ¿I̱quei'ni, Pa̱i Mamaquë?”
43012035	Ja̱ maca Jesupi capi: “Ja̱ yë'ta'a mësaru ja̱'re miañe pa'iji. Ja̱ yë'ta'a miañe pa'i maca miañeja'a cu'ijë̱'ë, neañepi tsio daiona, merepa yo'oco'ni cajë ai cuasaye pa̱cohua'i. Nea hue̱'ñaja'a cu'iquë cato i̱ sai hue̱'ña huesëquë coa saiji.
43012036	Miañe i̱tire pare pa'iyë cajë asajë̱'ë, ja̱ yë'ta'a mësaru ja̱'re co̱ni miacai pa'i macapi. Ja̱je pa'ijë yureta'a mia hue̱'ña pa'icohua'irepa po̱nëja'cohua'ipi.” Ja̱je ca tëjini Jesús sani catipi, i̱ohua'ire.
43012037	Jaiye Jesús pa̱i yo'o ti̱'a ma'ñere yo'o i̱ñosiquëta'are i̱re papi cajë cuasaye pa̱huë.
43012038	Maija'quëre quëacaiquë Isaías ñeje toyaquë pa'ise'epi ti̱'a ja̱'ñepi pa'ina, pa̱huë asaye. Toyase'e cato caji: Ëjaë ¿nepi yëquë quëase'e care payë cajë asare'ni? ¿Neni Diusu i̱ño u'ni, i̱ tutu?
43012039	Ja̱je pa'ina, asa ti̱'añe pa̱huë. Yequeje̱ Maija'quëre quëacaiquë Isaías toyapi, ñeje:
43012040	Diusupi ñama'cohua'ire cui'na jëa joyo quë'iohua'ire nepi, Ñaco ca̱pi ña ma'ñe caquë, Cui'ne joyopi asa ma'ñe caquë, Cui'ne Maija'quëna po̱nëni juju cua̱ñoma'cohua'ini caquë.
43012041	Iye cato Isaías capi, Jesús de'oquërepa pa'iye ñasiquëpi. Ja̱je pa'ina, i̱ ayere capi.
43012042	Ja̱je pa'iquëta'are jai pa̱i judío pa̱i Jesure i̱re papi cajë cuasahuë. Yecohua'i ëjaohua'ire paque cuasahuë, Jesure. Ja̱je pa'iquëta'are jai pa̱i cuasajëna, quëaye pahuë, fariseo pa̱ini ca'ra do'ire, pa̱i tsi'si hue̱'ñapi eto sao ma'ñe cajë.
43012043	Fariseo pa̱i cato pa̱ipi i̱ohua'ini de'ocohua'ire pa'ni cacaiyere yëcohua'i paë'ë. Maija'quëpi de'oji cayere coecohua'i paë'ë.
43012044	Jesús ai tutu capi: “Yë'ëre i̱re papi caquë cuasaquë cato yë'ëse'ere asaye peoji. Yë'ë ja'quë yë'ëre jëjo daosiquëreje̱ asaji.
43012045	Yë'ëre ñaquëpi yë'ëre jëjo daosiquëreje̱ ñaji.
43012046	Yë'ëre i̱re papi cajë cuasasicohua'ipi nea hue̱'ñare pa'ima'pë pa'ija̱jë caquë mu'se miañeje pa'ipi yë'ë iye yejana daë'ë.
43012047	Ja̱je pa'iquëta'are yë'ë caye asaquëta'a yë'ë cayeje̱ yo'oma'quëre yë'ëpi nejoñe pa̱ja'quë a'ë. Yë'ë cato iye yejana daisiquë a'ë, iye yeja pa'icohua'ire huasosi'i caquë.
43012048	Yë'ëre coequëpi cui'ne yë'ë caye asani cui'ne yo'oma'quë cato, tsoe paji, i̱te nejo ja̱'ñe. Yë'ë case'epi tëji mu'serepa pa̱ire nejo ja̱'ñe a'ë.
43012049	Yë'ë cuasayepi huëoquë cama'ë pa'iyë. Yë'ë ja'quë yë'ëre jëjo daosiquë cua̱ñese'ere caquë ye'yayë, i̱ case'eje̱ pa'ye caquë asayë, yë'ë.
43012050	Ja'quë cua̱ñese'e cato ti pani huesë cocare pa'ë caquë asayë, yë'ë. Ja̱je pa'ina, yë'ë caye cato ja'quë cua̱ñese'eje̱ pa'ye a'ë.”
43013001	Ja̱ yë'ta'a Egíptopi Israel pa̱i etajë pa'ise'ere cuasajë yo'o mu'se ti̱'ama'ë te'e mu'se carapi. Jesupi tsoe asapi, je̱'nërepa iye yeja pani tëjini pëca ja'quë quë'rona co'iye ti̱'ase'e. Si'anë Jesús cato ai oiquë paji'i, i̱ tse̱cohua'ire iye yeja pa'icohua'ire. Ja̱je pa'ina, yure cato i̱ ai oiyere pare i̱ñoquë yo'opi.
43013002	-
43013004	Huati cato Simón mamaquëna Judas Iscariote joyona tsoe co'aye cuasaye nepi. Ja̱je pa'ina, Jesure coso yehuosi'i cuasayere papi, i̱ joyo. Jesús cato Diusu quë'ropi daisiquë a'ë asaquëpi, cui'ne co'ija̱'quë a'ë Diusu quë'rona asaquëpi paji'i. Cui'ne ja'quëpi yë'ëre ëjaërepa pa'i ja̱'ñe tutu i̱sipi asaquë paji'i. Ja̱je pa'ina, Jesús i̱ ye'yacohua'i a̱o a̱ijëna, co̱ni ñu'i a̱iquëpi, huëni i̱ ë̱mëje'e ju'icore dutani, i̱ ju'ruhuëna toayapi sëapi.
43013005	Ja̱ maca quë̱na de'huana oco doni i̱ ye'yacohua'ire quë̱o tsoa huëopi. Tsoaquë i̱ toaya ju'ruhuëna sëasicopi të̱no cue̱nacaji'i.
43013006	Simón Pedro quë̱ore tsoasi'i caquë yo'oquëna, i̱pi capi: “¿Ëjaë, më'ëpi yë'ë quë̱ore tsoacasi'i caquë yo'oquë?”
43013007	Caquëna, Jesupi sehuopi: “Yure më'ë huesëyë, yë'ë caquë yo'oye. Pa̱siquëta'a jeteyo'je më'ë asa ti̱'aja'quë a'ë.”
43013008	Ja̱je caquëta'are Pedropi capi: “Yë'ë quë̱o më'ëpi tsoacaiye peoji.” Caquëna, Jesupi capi: “Yë'ëpi më'ëni tsoa to̱caima'quë pa'ito më'ë yë'ë te̱'te aquë peoja̱'quë a'ë.”
43013009	Caquëna, Simón Pedropi capi: “Ja̱je pa'ito Ëjaë, coa quë̱ose'e tsoama'ë pa'ijë̱'ë. Yë'ëre jë̱ñaje̱ cui'ne si̱opëje̱ tsoacaijë̱'ë.”
43013010	Caquëna, Jesupi capi: “Ja̱'a cuyasiquë cato coa nëcañoase'e tsoaquë api, si'aë de'oquë pa'iye sëte. Mësaru cato sisi peocohua'i a'ë. Ja̱je pa'iquëta'are si'ahua'i de'ocohua'ise'e pa'iye pa̱ñë.”
43013011	Si'aohua'i si'si peocohua'ise'e pa'iye pa̱ñë capi, i̱te coso yehuoja̱'quëque pa'ina, asaquë.
43013012	Quë̱o ja'o tsoa tëjini i̱ ë̱mëje'e ju'icore su̱ñani cui'naëpi mesana ja'runi capi: “¿Mësaru yë'ë caquë yo'ose'e asa ti̱'añe?
43013013	Mësaru yë'ë Ëjaëpi cui'ne ye'yaquë api, cani nuñerepa cayë, ja̱ëre pani.
43013014	Yë'ë Ëjaëpi cui'ne ye'yaquëpi mësaru quë̱o tsoasiquëre sëte mësaruje̱ yecohua'i quë̱o ja'oñare tsoacaiye pa'iji.
43013015	Iye cato mësaruni yo'o i̱ñoquë yo'ohuë. Ja̱je yo'ojë̱'ë, caquë yë'ë yo'ose'eje̱.
43013016	Nuñerepa mësarute cayë. I̱ jo'yaëpi i̱ ëjaëre tëto saisiquë peoji, cui'ne jëjo dao cua̱ñoquëje̱ i̱te jëjo daoquëre tëto saisiquë peoji.
43013017	Asa ti̱'ani yë'ë case'eje̱ pa'ye yo'ocohua'i pani sihuacohua'i pa'ija̱'cohua'i a'ë.
43013018	Mësarute si'aohua'ire pare cama'ë pa'iyë, coa yë'ë sahua nëosiquëse'ere cayë. Toyase'e cayepi ti̱'añe pa'iji. Ja̱pi caji: ‘Yë'ë ja̱'re co̱ni a̱iquëpi yë'ëre sa̱ñope yo'oquë po̱nëpi.’
43013019	Iye cato mësarute cayë i̱tipi tëto saina, ñani mësarupi nuñerepa i̱re papi capi cajë yë'ëre asa ja̱'ñere caquë.
43013020	Nuñerepa cayë, mësarute. Yë'ë jëjo daoquëre sihuaquë de'oye yo'oquëpi yë'ëreje̱ sihuaquë de'oye yo'osipi. Yë'ëre sihuaquë de'oye yo'oquëpi, yë'ëre jëjo daoquëreje̱ sihuaquë de'oye yo'osipi.”
43013021	Ja̱ casi jeteyo'je Jesús i̱ joyopi ca'ñerepa nëina, capi, si'aye ti̱ñarepa: “Nuñerepa cayë. Mësaru aquëpi yë'ëre yo'oquë yehuoja̱'quë api.”
43013022	Ja̱ maca i̱ ye'yacohua'ipi sa̱'ñe i̱ohua'ija̱'a ña huëohuë, nepi yo'oja̱'cohua'ini cajë huesëjë.
43013023	I̱ ye'yacohua'i aquëpi Jesús i̱ yëquëpi i̱ yë'quë macare ñu'i a̱ji'i, na'iquëna, a̱iñere.
43013024	A̲ina, Simón Pedropi coa moñopi më'ëpi se̱ni asajë̱'ë, nepi yo'oja̱'cohua'ini caquë'ni caquë yo'opi.
43013025	Yo'oquëna, ñani Jesuna tsio ja̱ni se̱ji'i: “¿Ëjaë, jequë a'ni, i̱ti yo'oja̱'quë?”
43013026	Caquëna, i̱pi sehuopi: “Panpë yë'ëpi sa̱'suni a̱oquë cato i̱ pa'ija̱'quë api.” Ja̱je cani panpë i̱ni sa̱'suni Judas Iscariotena a̱opi, Simón mamaquëna.
43013027	Ja̱re panpë i̱ maca tsoe huatije̱ Judas joyona cacapi. Ja̱ maca Jesús capi i̱te: “Më'ë yo'o ja̱'ñe pa'ito esa yo'ojë̱'ë.”
43013028	Ja̱je catoje̱ i̱ti maca mesa ñu'icohua'i asa ti̱'añe pa̱huë, i̱ caye.
43013029	Judaspi curiquë de'hua turupë paquëre sëte yecohua'i cato cuasahuë, sani a̱ore hueroja̱ijë'ë fiesta yo'o ja̱'ñere caquë caji cuasahuë. Pa̱nita'a curiquë peocohua'ina sani i̱sijë̱'ë caquë Jesús caji cuasahuë.
43013030	Panpë i̱sisi jeteyo'je Judas etani saji'i. Ja̱ maca cato tsoe ñami paji'i.
43013031	Judas etani saisi maca Jesupi capi: “Yure i̱ñoñe pa'iji, Pa̱i Mamaquë de'oquërepa pa'iye. Cui'ne Diusu de'oquërepa pa'iyeje̱ i̱ñoja'quë api, i̱pi.
43013032	Maija'quë de'oquërepa pa'iyere Pa̱i Mamaquëpi i̱ñoquë pa'ito, Maija'quëje̱ mamaquë de'oquërepa pa'iyere i̱ñosipi. Esa i̱ñoja'quë api.
43013033	Tsi̱ dohuë, mësaru ja̱'re co̱ni tsoe pa'iye paja̱'quë a'ë. Mësaru yë'ëre co'eja̱'cohua'i a'ë. Ja̱je pa'ina, ja̱re judío pa̱ire case'eje̱ mësarute cayë. Mësaru yë'ë sai sito sani ti̱'añe peoji.
43013034	Mësarute huajëye cua̱ñeñere i̱siyë, pa̱ire oicohua'i pa'iyere yë'ë mësarute oiyeje̱. Cui'ne mësarupi yecohua'ire se oijë pa'ijë̱'ë, caquë.
43013035	Yecohua'ire mësarupi oicohua'i pa'ito pa̱ipi mësarute yë'ë ye'yacohua'ire pa'ë cajë ñaja'cohua'i a'ë.”
43013036	Simón Pedropi Jesure capi: “Ëjaë, ¿më'ë jerona sai caquë'ni?” Caquëna, Jesupi sehuopi: “Yë'ë sai hue̱'ña më'ë tuni ti̱'añe peoji, yure cato. Jeteyo'je më'ë cato tuija̱'quë a'ë, yë'ëre.”
43013037	Ja̱ maca Pedropi capi: “Ëjaë, ¿me yo'oquë yë'ë yure tuni ti̱'añe peoquë'ni? Yë'ë cato tsoe cui'ñasiquëpi pa'iyë, më'ë do'ire yë'ëpi sa̱icasi'i caquë.”
43013038	Caquëna, Jesupi sehuopi: “¿Nuñerepa yë'ë do'ire më'ëpi sa̱icaire pasi'i caquë cui'ñasiquëpi pa'i caquë? Nuñerepa cayë. Më'ëre ja̱ yë'ta'a cura yë'ima'në më'ëpi toaso̱ñe cosoja̱'quë a'ë, yë'ëre ñama'quë a'ë caquë.”
43014001	Ai co'a ju̱'ima'pë pa'ijë̱'ë. Diusuni necaiquë api cuasajë pa'ijë̱'ë. Cui'ne yë'ëreje̱ necaiquë api cuasajë̱'ë.
43014002	Ja'quë ma'tëmo huë'e cato jaiye pa'iji, pa'i hue̱'ña. Ja̱je pa'ima'co pa'ito, yë'ëpi mësarute tsoe quëara'huë. Ja̱je pa'iye sëte yure cato saiyë, mësaru pa'ija̱'to ne de'huacasi'i caquë.
43014003	Saisiquëpi pa'i hue̱'ña ne de'hua tëjini ja̱ maca co'i co̱ja'quë a'ë, mësarute sasi'i caquë. Saëna, mësaruje̱ yë'ë pa'i hue̱'ñare pa'ija̱jë caquë.
43014004	Mësaru cato asayë, yë'ë sai hue̱'ña, cui'ne i̱ti ma'aje asayë.
43014005	Caquëna, Tomáspi capi: “Ëjaë, yëquë huesëyë, më'ë sai hue̱'ña. ¿Me më'ë saija̱'a ma'aje asaye'ni?”
43014006	Caquëna, Jesupi capi: “Yë'ë a'ë, ma'a cui'ne yë'ë a'ë, nuñerepa cui'ne yë'ë a'ë, pa'iye. Yë'ëja̱'a ti̱'añe pa'iji, ja'quëre. Peoji, yequëre ti̱'añe.
43014007	Mësarupi yë'ëre ña ti̱'acohua'i pani ja'quëreje̱ ña ti̱'ara'huë. Ja̱je pa'iquëta'are yure i̱te mësaru ña ti̱'añë, tsoe i̱te si'anë ñajë pa'icohua'i sëte.”
43014008	Ja̱ maca Felipepi capi: “Ëjaë, yëquëre i̱ñojë'ë, më'ë ja'quëre. Coa ja̱ mañase'e yëyë.”
43014009	Caquëna, Jesupi sehuopi: “Felipe mësaru ja̱'re co̱ni yë'ë tsoe pa'iyë. ¿Ja̱je pa'iquëta'are më'ë cato yë'ëre ti ñama'quë a'ë? Yë'ëni ñajë ja'quëreje̱ ñañe pa'iji. Ja̱je pa'ito ¿Me yo'oquë më'ë ja'quëre i̱ñojë'ë caquë se̱quë'ni?
43014010	¿Më'ë huesëquë yë'ëpi ja'quë ja̱'re tsioni pa'iye, pa'ina, ja'quëpi yë'ë ja̱'re co̱ni pa'iye? ¿Cui'ne më'ë asama'ë pa'iquë ja̱ pa'iye? Yë'ë caye cato yë'ëse'e cuasayepi caye pa̱ñë. Yë'ë ja'quë yë'ëre pa'iquëpi i̱ co'amaña yo'oji.
43014011	Pëca ja'quë ja̱'re co̱ni pa'ire paji cajë cuasajë̱'ë. Cui'ne ja'quëpi yë'ë ja̱'re co̱ni pa'iji cajë cuasajë̱'ë. Pa̱nita'a ja̱re asa ti̱'añe pa̱nije yë'ë yo'oyena ñajë de'hue cuasajë̱'ë, care paji cajë.
43014012	Nuñerepa mësarute cayë. Yë'ëre i̱re papi caquë cuasaquëpi, yë'ë yo'o co'amañaje, yo'oja̱'quë api. Yë'ëpi yë'ë ja'quë quë'rona saquëna, ja̱ do'ire ai se̱ña maca de'o co'amañaje yo'oja̱'quë api.
43014013	Mësarupi yë'ë mamina cajë se̱to yë'ëpi yo'oja̱'quë a'ë. Mamaquëpi pëca ja'quë de'oquërepa pa'iyere i̱ñoja'quë caquë.
43014014	Yë'ë mamina cajë se̱jëna, yë'ëpi yo'oja̱'quë a'ë, si'aye mësaru yëjë se̱ñe pa'ito.
43014015	Mësarupi yë'ëre oicohua'i pani yë'ë cua̱ñese'ere sehuocaijë̱'ë.
43014016	Mësaru ja̱'re si'anë pa'ija̱'quëre yequëre jëjo daojë̱'ë caquë ja'quëre se̱si'i, mësarute co̱cai cui'ne quëcoye necaija̱'quëre.
43014017	Ja̱ë cato nuñerepa ca joyo pa'ija̱'quë api. Iye yeja pa̱i ja̱ëte pa ti̱'añe peoji, i̱te ñama'cohua'i cui'ne i̱te asama'cohua'i. Ja̱je pa'iquëta'are mësaru cato asayë, i̱te. Cui'ne i̱pi mësaru ja̱'re pa'iji. Pa'isiquëpi ti mësaru ja̱'re pani huesëja̱'quë api.
43014018	Mësarute te'ohua'ire je̱o sani huesoye pa̱ja'quë a'ë. Cui'naëpi pani co̱ja'quë a'ë, mësaru ja̱'re co̱ni.
43014019	Ëa maca cato pa̱i yë'ëre ñañe pa̱ja'cohua'i a'ë. Ja̱je pa'iquëta'are mësaru cato yë'ëre ñaja'cohua'i a'ë, yë'ë huajëquë pa'ina, mësaruje̱ huajëcohua'i pa'ija̱'cohua'i sëte.
43014020	Ja̱ mu'se mësaru yureta'a nuñerepa asaja̱'cohua'i a'ë, yë'ëpi ja'quë ja̱'re co̱ni pa'iye. Pa'ina, mësarupi yë'ë ja̱'re co̱ni pa'iye asaja̱'cohua'i a'ë. Cui'ne yë'ëpi mësaru ja̱'re co̱ni pa'iye asaja̱'cohua'i a'ë.
43014021	Ta̱'ñe asaquëpi cui'ne yë'ë cua̱ñese'e sehuoquë yo'oquëpi, yë'ëre oiye i̱ñoji. Ja̱je pa'ina, yë'ë ja'quëpi i̱teje̱ oija̱'quë api. Oina, yë'ëje̱ i̱te oija̱'quë a'ë. Ja̱je oi yë'ëpi i̱na tsio dani yë'ëse'e i̱ñoja'quë a'ë.”
43014022	Judas Iscariote peoquëpi, yequë Judaspi capi: “Ëjaë, ¿me yo'oquë yëquëna i̱ñoja'quë a'ni, më'ëse'ere. Me pa'ina, iye yeja pa̱ina më'ë pa'iye i̱ñoma'ë pa'ija̱'quë a'ni?”
43014023	Caquëna, Jesupi sehuopi: “Yë'ëre oiquëpi yë'ë cua̱ñese'e sehuoquë cui'ne yo'oji. Ja̱je yo'oquëni yë'ë ja'quëpi i̱te oija̱'quë api. Yë'ë ja'quëpi cui'ne yë'ëpi co̱ni dani i̱ ja̱'re pa'ija̱'cohua'i a'ë.
43014024	Yë'ëre oima'quëpi yë'ë case'eje̱ yo'oye pa̱ji. Iye coca mësaru yë'ë tse̱ peoji. Yë'ëre jëjo daosiquë ja'quë tse̱ a'ë.
43014025	Mësaru ja̱'re ja̱ yë'ta'a yë'ë pa'i maca si'aye cayë.
43014026	Ja̱je pa'iquëta'are de'o joyopi ja'quë yë'ë mami do'ire jëjo daoja̱'quë api. Ja̱ëpi mësarute co̱cai cui'ne oicohua'i pa'ijëna, yëhuoja̱'quë api, si'aye ye'yaquë. Cui'ne si'aye yë'ë case'ere cuasa ñajaiñe necaija̱'quë api.
43014027	De'oye pa'iyere mësarute i̱sicani saiyë. Yë'ë de'oye pa'iyere i̱siyë, mësarute. Iye yeja pa̱i de'oye pa'iye a'ë cajë i̱siyeje̱ pa'yere i̱sima'ë pa'iyë. Ca'rama'pë pa'ijë̱'ë, cui'ne co'a ju̱'ima'pë pa'ijë̱'ë.
43014028	Yë'ë ja'quë yë'ë jerepa pa'i quë'rona saiyë caquëna, mësaru asani ai sihuara'huë, yë'ëre oicohua'irepa pani. Mësaru tsoe asahuë, saisiquëpi cui'naëpi dani mësaru ja̱'re pasi'i caquëna.
43014029	Iye cato cayë, ja̱je ti̱'a ja̱'ñe pa'ina, i̱tipi tëto saina, ñani care papi cajë yë'ëre cuasaja̱jë caquë.
43014030	Ai jaiye mësaru ja̱'re caye pa̱ñë. Yure cato tsoe daiji, iye yeja cua̱ñequëpi. Yë'ëre meñe cua̱ñeñe peoquëta'a yo'oji.
43014031	Ja̱je tëto saiye pa'iji, ja'quëre yë'ë oiye pa̱ipi ñajajë caquë, cui'ne i̱ cua̱ñeñere yo'oji cajë ñajajë caquë. Huëijë̱'ë. Sañu'u, ti̱rona.
43015001	Cuiya'i ñëje pa'i a'ë, yë'ë. Yë'ë ja'quë api, i̱ti ñacaiquëje̱ pa'i api.
43015002	Yë'ë capë̱a i̱pi të'ca tëte je̱aquëpi quë̱ima' capë̱a. Ja̱je yo'oquë quë̱i capë̱are pase'e nëoquë api, ai quë̱ija'quë caquë.
43015003	Mësaru cato tsoe de'oye jëo nëcosicohua'i a'ë, yë'ë iye coca quëa do'ipi.
43015004	Yë'ëna tsiosicohua'irepa si'anë pa'ijë̱'ë, mësaru cato, yë'ë mësaruna tsiose'eje̱ pa'ye. I̱ti capëse'e pani quë̱ni ti̱'añe peoji, i̱ti ñëre pana tsiosicopi pa'iye pa̱ni. Ja̱je cui'ne mësaruje̱ yë'ë ja̱'re tsiosicohua'ipi pa'ima'pë pani quë̱ni ti̱'añe peoyë.
43015005	Yë'ë cato i̱ti ñëre pa'ë. Mësaru cato i̱ti capë̱a'ë. Yë'ë ja̱'re tsioni pa'ina, cui'ne yë'ëpi i̱ ja̱'re tsioni pa'iquëpi jaiye i̱ti ca̱ quë̱iñe pa'iji. Pa'ina, mësaruse'e yo'o ti̱'añe ti peoyë, yë'ë peoquëna.
43015006	Yë'ë ja̱'re co̱ni pa'ima'quë cato nejo cua̱ñoquë api. Nejo cua̱ñoni toa sua ja̱'ñe so̱quë capë̱a cue̱neñeje pa'yere tsi'soni ëoja̱'quë api.
43015007	Mësarupi yë'ë ja̱'re tsiosicohua'ipi pa'ijë cui'ne yë'ë ye'yase'eje̱ hua̱nëyema'cohua'ipi, mësaru yëyere se̱cohua'i pa'ito, si'aye mësaru se̱ñe i̱sija̱'quë a'ë.
43015008	Mësarupi jaiye de'o co'amaña quë̱iñeje pa'ye yo'ojëna, yë'ë ja'quëpi pa̱ini sihua cua̱ñoji. Ja̱je de'oye yo'ocaijë yureta'a mësarupi yë'ë ye'yacohua'irepa pa'iye ti̱'añë.
43015009	Yë'ë mësarute oiyë, yë'ëre ja'quë oiyeje̱ pa'ye. Ja̱je pa'ina, yë'ë oiyere pa'ijë̱'ë.
43015010	Yë'ë cua̱ñese'ere sehuocaijë cui'ne yo'oni yë'ë oiyere pa'iyë. Ja'quë cua̱ñese'ere yë'ë sehuocai yo'oquëpi yë'ë ja'quë oiyere pa'iyë, cui'neje.
43015011	Ja̱re quëahuë, mësarute. Yë'ë ja̱'re te'e sihuajë cui'ne sihuayepi ti̱mësicohua'i pa'ija̱jë caquë.
43015012	Yë'ë cua̱ñeñe cato iye a'ë: Oijë̱'ë, yecohua'ire, yë'ë mësarute oise'eje̱ pa'ye.
43015013	Cajeohua'ire oi do'ire te'i ju̱cacaiye a'ë, ai oiye. Yequë peoji, ja̱ jerepa pa'ye pa̱ire oiye.
43015014	Mësaru yë'ë cajeohua'i a'ë, yë'ë cua̱ñese'ere yo'oni.
43015015	Mësarute jo'yaohua'ire caye pa̱ñë. Te'e nuñerepa cajeohua'ire cayë, mësarupi yë'ë i̱ñosi do'ire, yë'ë ja'quë yë'ëre case'ere si'aye huesëma'pë asa do'ire. Jo'yaë cato huesëquë api, i̱ ëjaë caquë yo'oye.
43015016	Mësarupi yë'ëre sahuani soima'pë paë'ë. Yë'ëpi mësarute sahuani soihuë. Soini cui'ne cua̱ñehuë, sani jaiye quë̱ijë'ë caquë, ja̱ quë̱iñepi ti pa'ija̱'quë caquë. Ja̱je jaiye quë̱icohua'ipi yë'ë do'ipi se̱jëna, ja'quëpi mësaru se̱se'ere si'aye i̱sija̱'quë api.
43015017	Iye a'ë, mësarute yë'ë cua̱ñeñe: Sa̱'ñe oijë pa'ijë̱'ë.
43015018	Iye yeja pa̱ipi mësarute coecohua'i pa'ito, yë'ëre du'ru coese'ere cuasajë oima'pë.
43015019	Mësarupi iye yeja acohua'i pa'ito mësarute otira'huë, i̱ohua'i cajeohua'ire oiyepi. Ja̱je pa'iquëta'are yë'ëpi mësarute iye yeja acohua'ini sahuani soisi do'ire mësarute coeyë, iye yeja pa̱ipi, iye yeja acohua'i peo do'ire.
43015020	Yë'ë mësarute case'ere cuasajë̱'ë. ‘Necaiquë cato i̱ ëjaëre tëto saisiquë peoji.’ Ja̱je pa'iye sëte yë'ëre pani sa̱ñope yo'osicohua'i me mësarute sa̱ñope yo'oye pa̱ñe'ni cui'ne yo'oja̱'cohua'i a'ë. Cui'ne yë'ë ye'yayere sehuocaisicohua'i panita'a mësaru ye'yaye sehuoja̱'cohua'i a'ë.
43015021	Si'aye ja̱je yo'oja̱'cohua'i a'ë, yë'ë do'ire cui'ne yë'ëre jëjo daosiquëre huesë do'ire.
43015022	Yë'ë dani cama'quë pa'ito ja̱ohua'i do'i peocohua'i patira'huë. Ja̱je pa'iquëta'are yure cato i̱ohua'i tayo yo'o do'ire ca de'hua ti̱'añe peoyë.
43015023	Yë'ëre coequë cato ja'quëreje̱ coeji.
43015024	I̱ohua'ique ñajëna, pa̱i yo'o ti̱'a ma'ñere yë'ë yo'oma'quë pa'ito sa̱ñope yo'o ja̱'ñe peocohua'i patira'huë. Ja̱je pa'iquëta'are yure cato yë'ë yo'oquëna, ñahuë. Ja̱je ñasicohua'ita'a yë'ëre cui'ne ja'quëre coeyë. Ja̱ do'ire do'i quë'iohua'i pa'iyë.
43015025	Iye cato yo'oyë, i̱ohua'ina cua̱ñeñe toyase'epi ti̱'ajaquë caquë nëina. Toyase'epi caji: ‘Do'ije̱ peoquëni yë'ëre coeyë.’
43015026	Ja̱je pa'iquëta'are Maija'quë quë'ropi pa̱ire co̱caiquëre cui'ne nuñerepa yo'o joyore yë'ë jëjo daoquëpi, ja̱ëpi yë'ë ayere cacaija̱'quë api.
43015027	Mësaruje̱ yë'ë ayere cacaija̱'cohua'i a'ë, yë'ë ja̱'re co̱ni ai tsoe pa'isicohua'i sëte.
43016001	Yë'ëre cuasayere ne hue'soma'pë mësarupi ta̱iñe pa̱jajë caquë iye mësarute cahuë.
43016002	Pa̱i tsi'si huë̱'ñapi mësarute eto saoja̱'cohua'i a'ë. Ja̱je yo'ojë mësarute huani je̱aja'cohua'i a'ë. Ja̱je yo'ojë Diusuni de'oye necaiyë cuasaja̱'cohua'i a'ë, huaicohua'ipi.
43016003	Iye cato yo'oja̱'cohua'i a'ë, ti ja'quëre cui'ne yë'ëreje̱ asama'cohua'ipi.
43016004	Iye cato mësarute cayë, i̱ti ti̱'asi maca yë'ë case'ere cuasa ñajaijajë caquë. Mësaru ja̱'re pa'i do'ire ja̱je caye pa̱huë, ja̱'a huëo maca.
43016005	Ja̱je pa'iquëta'are yure cato saiyë, yë'ëre jëjo daosiquë ja̱'re pasi'i caquë. Mësaru aquëje̱ ti te'ije̱ yë'ëre se̱ni asaye pa̱ji, jerona më'ë saiquë'ni caquë.
43016006	Coa ai jerepa oicohua'i de'o huesëhuë, iyere caëna.
43016007	Nuñerepa mësarute cayë. Yë'ëpi saquëna, jerepa de'oye pati'ñe pa'iohua'i a'ë, mësaru. Yë'ëpi saima'quë pa'ito, mësarute co̱cai cui'ne sihua ëaye joyona necaiquë daiye peoji. Yë'ëpi saisiquë pani jëjo daoye pa'iji, i̱te.
43016008	I̱pi daisi maca quëaja̱'quë api, co'ayere pa̱i yo'oyë, caquë. Nuñerepa yo'oye pa'iji, quëasipi, cui'ne tayo yo'osicohua'ije̱ sa̱i de'huaye pa'iji quëasipi.
43016009	Yë'ëre i̱re papi cajë cuasama' do'ire, tayo yo'ocohua'i pa'iyë.
43016010	Nuñerepa de'o ma'are i̱ñoja'quë api, yë'ëpi ja'quë quë'rona saisi do'ire, ja̱ maca mësaru yë'ëre ñañe peoji.
43016011	Iye yeja cua̱ñequëpi i̱ tayo yo'o do'ire nejo cua̱ñosiquë pa'i do'ire pa̱ipi asa ti̱'aja'cohua'i a'ë, Diusupi i̱ohua'i tayo yo'o do'ire sa̱i de'hua cua̱ñeñe pa'iji, ca ja̱'ñere i̱pi quëaquëna.
43016012	Ja̱ yë'ta'a jaiye mësarute caye payë. Ja̱je pa'iquëta'are yure cato mësaru asa ti̱'añere peoyë.
43016013	Nuñerepa ca joyopi dani mësarute ye'yaja̱'quë api, si'aye nuñere pare. Coa i̱se'e cuasayere cama'ë pasipi. Si'aye asase'ere casipi. Cui'ne mësarute quëasipi, yequë mu'se tëto sai ja̱'ñere.
43016014	Yë'ëre de'oquëre papi caja̱'quë api, yë'ë tse̱ ayere paquëpi mësarute quëa i̱ñoja'quë api.
43016015	Si'aye ja'quë paye yë'ë tse̱ a'ë. Ja̱je pa'ina, cahuë. Yë'ë tse̱re de'o joyo cato paja̱'quë api. Ja̱je paquëpi yë'ë tse̱re mësarute se i̱ñoja'quë api.
43016016	Ëa maca cato, yë'ëre ñañe pa̱ja'cohua'i a'ë, mësaru. Pa̱sicohua'ita'a ai tsoe maca pani ñaja'cohua'i a'ë, yë'ëre. Ja'quë quë'rona saiyë, yë'ë.”
43016017	Ja̱ maca i̱ ye'yacohua'i acohua'ipi sa̱'ñe se̱i'ë, ñeje cajë: “¿Me caquë ja̱je caquë'ni? Ëa maca cato yë'ëre ñañe pa̱ja'cohua'i a'ë, cui'ne yequëje̱ caji ai tsoe maca pani ña co̱ja'cohua'i a'ë, yë'ëre. Ja'quë quë'rona saisi do'ire ja̱je pasipi caji.
43016018	¿I̱quere caquë ja̱je ëa maca caquë'ni? Ja̱je cato me asa ti̱'añe'ni huesëyë, i̱ caye.”
43016019	Ja̱je yo'ojë cajëna, Jesús cato asapi, i̱ohua'i se̱ni asañu'u cajë yo'oye. Ja̱je pa'ina, capi: “Mësarute cahuë, ëa maca cato yë'ëre ñañe pa̱ja'cohua'i a'ë, ai tsoe maca pani yë'ëre ña co̱ja'cohua'i a'ë. ¿Ja̱ case'ere mësaru sa̱'ñe se̱jë yo'ojë caye?
43016020	Nuñerepa mësarute cayë. Mësaru airepa oija̱'cohua'i a'ë, cui'ne co'a ju̱'ijë pa'ija̱'cohua'i a'ë. Ja̱je pa'ijëta'are iye yeja pa̱i cato sihuaja̱'cohua'i a'ë. Ja̱je oijë pa'isicohua'ita'are mësaru oise'epi yequë mu'se sihuaye po̱nëja'coa.
43016021	Nomiopi tsi̱ co̱a huëosico pani ai yo'ocoa, tsi̱tu'ure pa maca ti̱'aëna, a'si ju̱'io. Ja̱je yo'osicota'a tsihua'ë macare të'ya dani a'sise'e hua̱nëyecoa, huajë tsi̱tu'upi iye yejare pa'ina, sihuaco.
43016022	Ja̱je cui'ne mësaruje̱ ai yo'oja̱'cohua'i a'ë, yure cato. Ja̱je pa'iquëta'are yë'ëpi co'ini mësarute ña co̱ja'quë a'ë. Ja̱ maca mësaru sihua huajëja̱'cohua'i a'ë. Ja̱ mësaru sihuaye yecohua'ije̱ jioye ti peoji.
43016023	Ja̱ mu'se cato yë'ëre se̱ni asaye ti peosipi. Nuñerepa mësarute cayë. Ja'quëpi mësarute i̱sija̱'quë api, si'aye mësaru se̱ñe yë'ë mamipi cajë se̱jëna.
43016024	Iye macaja̱'a mësaru yë'ë mamipi cajë se̱ñe pa̱huë, yureta'a se̱jë'ë. Se̱jëna, i̱sija̱'quë api. I̱siquëna, sihuaja̱'cohua'i a'ë.
43016025	Mësarute cahuë. Iye coca pa̱i yo'oye ayena co̱ni cue̱cue ñaquë ja̱je casiquëta'are yequë mu'se ti̱'aja'coa, pa̱i yo'oye ayena co̱ni cue̱cuema'ë caye, nuñerepa caja̱'quë a'ë, ja'quë ayere ti̱ña asayerepa.
43016026	Ja̱ mu'se cato mësaru yë'ë mamipi cajë se̱ja'cohua'i a'ë.
43016027	Tsoe ja'quëpi mësarute oi paji, mësarupi yë'ëre oi do'ire cui'ne mësarupi yë'ëre Diusu quë'ropi daisiquë api, cajë asa do'ire.
43016028	Ja'quë quë'rore papi etani iye yejana daisiquë a'ë. Ja̱je pa'iquëta'are yure cato iye yejapi je̱oni ja'quë quë'rona co'ija̱'quë a'ë.”
43016029	Ja̱ maca i̱ ye'yacohua'ipi cahuë: “Yureta'a më'ë ti̱ñarepa cayë, yequena co̱ni cue̱cueye peoye.
43016030	Yureta'a më'ëre ñajë cui'ne asayë, si'aye ta̱'ñe asaquëre papi. Ja̱je pa'ini yecohua'ije̱ më'ëre se̱ni asañu'u cajë yo'oye peoji. Ja̱je pa'ina, më'ëre Diusu quë'ropi daisiquë api cajë asayë, yëquë.”
43016031	Cajëna, Jesupi capi: “¿Ja̱je pa'ito yureta'a asa ti̱'are paye?
43016032	Tsoe ti̱'aji, i̱ti yo'o maca. Yure i̱ti macare pa'iyë, mësaru yë'ëre te'ire je̱oni pa̱i ñape hua saija̱'cohua'i a'ë. Ja̱ maca te'i pëaja̱'quë a'ë. Ja̱je pëasiquëta'a te'i pa'iye pa̱ja'quë a'ë. Yë'ë ja'quëpi yë'ë ja̱'re co̱ni pa'ija̱'quë api.
43016033	Iye cato cayë, mësarute yë'ë ja̱'re co̱ni pa'ijë ai yo'oye peoye de'oye pa'ijë̱'ë caquë. Iye yeja cato mësaru ai yo'oye pa'iji. Ja̱je pa'iquëta'are quëcocohua'i pa'ijë̱'ë. Yë'ë je̱'quë iye yejare ñese quëcoquë paë'ë.”
43017001	Ja̱je ca tëjini Jesús ma'tëmona ñaquë capi: “Ja'quë tsoe ti̱'api, i̱ti yo'o maca. Më'ë mamaquëre de'oquëre papi i̱ñocaijë̱'ë, më'ë mamaquëpi më'ëreje̱ de'oquëre papi caquë i̱ñoja'quëre.
43017002	Më'ëpi më'ë mamaquëre iye yeja pa̱ire cua̱ñequëre nehuë, më'ë i̱sicohua'ire ti pani huesëye i̱sija̱quë caquë.
43017003	Më'ëre te'i api Diusu asajë cui'ne më'ë jëjo daosiquëre Jesucristore asaye a'ë, ti pani huesëye.
43017004	Iye yejare pa'i më'ëre de'oquëre papi caquë i̱ñoquë më'ë cua̱ñese'ere ne saohuë.
43017005	Iye yeja peo'në yë'ë më'ë ja̱'re pa'i de'oyere pare pase'eje̱ pa'ye yure yë'ëre i̱si co̱jë'ë, ja'quë.
43017006	Iye yeja acohua'ini më'ë yë'ëre sahuani i̱sisicohua'ire yë'ëpi më'ë pa'iyere i̱ñohuë. Më'ë tse̱cohua'i paë'ë. Ja̱je pa'iohua'ini yë'ëna më'ëpi i̱sina, i̱ohua'ipi më'ë cocare de'oye sehuojë yo'ohuë.
43017007	Yure cato ja̱ohua'i asayë, më'ë tse̱ a'ë cajë më'ë yë'ëre i̱sise'ere.
43017008	Ja̱je pa'ina, de'oye sehuojë asahuë, më'ë yë'ëre i̱sisi coca. Asa ti̱'are pahuë, më'ë quë'ropi daisiquë api cajë, cui'ne më'ëpi jëjo daosiquë api cajë asahuë.
43017009	Ja̱ohua'i do'ire caquë më'ëre se̱ñë: Coa iye yeja acohua'ini caquë se̱ñe pa̱ñë. Më'ë yë'ëre i̱sisicohua'ini caquë se̱ñë, më'ë tse̱cohua'ini.
43017010	Yë'ë paye më'ë tse̱ a'ë, cui'ne më'ë payepi yë'ë tse̱ a'ë. Ja̱je pa'ina, yë'ë de'oyere ja̱ohua'ipi i̱ñoñë.
43017011	Yë'ë iye yejare pa'iye pa̱ja'quë a'ë. Pa̱quëta'are ja̱ohua'ita'a iye yejare pa'ija̱'cohua'i a'ë. Yë'ë cato saiyë, më'ë ja̱'re pa'ija̱'quëpi. Ja'quë de'oquërepa ja̱ohua'i mañare ñacaijë̱'ë, më'ë tutupi më'ë yë'ëre i̱sisicohua'ire, më'ë cui'ne yë'ë co̱ni pa'iyeje̱ pa'ye te'ije̱ pa'iohua'i pa'ija̱'cohua'ire.
43017012	Yë'ë iye yeja pa'i maca më'ë tutupi de'oye ñacaë'ë, i̱ohua'ire, më'ë yë'ëre i̱sisicohua'ire. Ñacaina, te'ije̱ ne huesëye pa̱pi, noni ne huesësiquëse'e ne huesëpi toyase'epi ti̱'aquëna.
43017013	Yure cato më'ë pa'i hue̱'ñana saiyë. Ja̱je pa'iquëta'are yë'ë ja̱ yë'ta'a iye yejare pa'i do'ire cayë, iye coca, ja̱ohua'ije̱ yë'ë sihuayeje̱ pa'ye sihuaja̱jë caquë.
43017014	Më'ë cocare ja̱ohua'ina i̱sihuë. I̱sina, iye yeja acohua'ipi i̱ohua'ire coeyë, iye yeja acohua'i peo do'ire. Yë'ëje̱ iye yeja aquë peoyë.
43017015	Iye yejapi ja̱ohua'ire etoni sajë̱'ë caquë se̱ñe pa̱ñë. Yë'ë cato se̱ñë, më'ëpi ñacaina, huatipi jo̱sa yo'oye pa̱jaquë caquë.
43017016	Ja̱ohua'i cato iye yeja acohua'i peoyë. Yë'ëje̱ iye yeja aquë peoyë.
43017017	Më'ë tse̱cohua'irepa pa'ija̱'cohua'ire de'ocohua'ire pare nejë'ë, më'ë cocapi. Më'ë coca cato nuñere pa'ë.
43017018	Më'ë yë'ëre iye yejana jëjo daose'eje̱ pa'ye cui'ne yë'ëje̱ ja̱ohua'ire iye yejana jëjo saoyë.
43017019	Ja̱je pa'ina, ja̱ohua'ini caquë yë'ëpi më'ëna i̱siyë, ja̱ohua'ije̱ nuñerepa coca do'ipi më'ëna i̱sisicohua'i pa'ijë më'ë yëyere yo'oja̱jë caquë.
43017020	Ja̱ohua'ise'ere caquë se̱cacaiye pa̱ñë, cui'ne i̱ohua'i quëajëna, jeteyo'je asani i̱tire pa'ë cajë cuasaja̱'cohua'ireje̱ caquë se̱cacaiyë.
43017021	Si'aohua'i ja̱ohua'ije̱ te'ije̱ pa'iohua'i pa'ija̱jë caquë se̱ñë, te'ije̱ pa'iohua'i maina tsioni pa'ija̱quë caquë. Ja'quë, yë'ë cui'ne më'ë co̱ni tsioni te'ije̱ pa'iohua'i pa'iyeje̱ pa'ye pa'ija̱jë ja̱ohua'ije̱. Ja̱je tsiosicohua'ipi te'ije̱ pa'iohua'i pa'ijëna, iye yeja acohua'ipi ñajë më'ëpi yë'ëre jëjo daopi cajë sehuoja̱'cohua'ire.
43017022	Ja̱ohua'ire i̱sihuë, de'oyere pare më'ë yë'ëre i̱sise'ere, te'ije̱ pa'iohua'i pa'ija̱jë caquë, më'ë cui'ne yë'ë te'ije̱ pa'iohua'i pa'iyeje̱ cui'ne pa'ija̱jë caquë.
43017023	Yë'ëpi i̱ohua'i ja̱'re co̱ni pasi'i. Pa'ina, më'ëpi yë'ë ja̱'re co̱ni pa'ijë̱'ë. Pa'ina, i̱ohua'ipi te'ije̱ pa'iohua'irepa pa'ija̱'cohua'ire. Ja̱je pa'ijëna, iye yeja pa̱ipi, më'ëpi yë'ëre jëjo daopi cajë asaja̱'cohua'i a'ë, më'ëpi ja̱ohua'ire yë'ëre oiyeje̱ pa'ye oina ñajë.
43017024	Ja'quë më'ëpi yë'ëre i̱sihuë. Ja̱je pa'ina, më'ëre se̱ñë, ja̱ohua'ije̱ yë'ë pa'i hue̱'ñare pa'ija̱jë caquë, pa'ijë më'ë yë'ëre de'oyerepa i̱sise'ere ñajajë. Yë'ëre më'ë cato ai oiquë a'ë, ja̱ yë'ta'a yeja de'huama'nëpi.
43017025	Yë'ë ja'quë nuñerepa yo'oquë, më'ëre iye yeja pa̱i asa ti̱'añe pa̱ñë. Ja̱je pa'iquëta'are yë'ë cato më'ëre asayë icohua'ije̱ më'ë jëjo daosiquë api cajë asayë, yë'ëre.
43017026	Yë'ëpi i̱ñohuë, më'ë pa'iye ja̱ohua'ire. Ja̱ yë'ta'api i̱ñoquë pasi'i, ai jerepa ti̱ña. Ja̱je i̱ñoquëna, më'ë yë'ëre oiyepi i̱ohua'ini pa'ija̱quë pa'ina, yë'ëpi i̱ohua'i ja̱'re co̱ni pasi'i.”
43018001	Iye ca tëjini jeteyo'je Jesús saji'i, i̱ ye'yacohua'i ja̱'re co̱ni Cedrón a'ri tsiaya je te̱'tena. Ja̱rote a'ri tsio paji'i. Ja̱rona Jesús i̱ ye'yacohua'i ja̱'re co̱ni cacapi.
43018002	Judasje̱, coso yehuoja̱'quëje̱ ja̱ro ñaquë paji'i. Ja̱rona Jesús si'anë i̱ ye'yacohua'i ja̱'re tsi'si hue̱'ña paji'i.
43018003	Pa'ina, Judas i̱ti ñaquë sëte i̱ti hue̱'ñana sa ti̱'api, soldado pa̱i ja̱'re, cui'ne Maija'quë huë'e ñacaicohua'i ëjaohua'i jëjo daocohua'i ja̱'re, cui'ne fariseo pa̱i jëjo daocohua'i ja̱'re. Maija'quë huë'e ñacaicohua'i ëjaohua'i jëjo daocohua'i cato Maija'quë huë'e ñacai soldado pa̱i paë'ë. Si'aohua'i huajo cui'ñasicohua'ire papi daë'ë, toa tsë̱opë̱ana cui'ne so̱quë pe̱na tsë̱osicohua'ipi.
43018004	Jesupi i̱ohua'i yo'o ja̱'ñe asaquë du'ru sani i̱ohua'ire se̱ji'i: “¿Neni co'eye'ni?”
43018005	Caquëna, i̱ohua'ipi cahuë: “Jesús Nazaret aquëni co'eyë.” Cajëna, Jesupi sehuoquë capi: “Yë'ë i̱ a'ë.” Judasje̱ i̱ohua'i ja̱'re co̱ni paji'i.
43018006	Ja̱je caquëna, asani co'ye jëa saoni yejana ta̱ta o̱mehuë.
43018007	Ja̱ maca Jesús ti̱jupë se̱ji'i, i̱ohua'ire cahuë: “¿Neni co'eye'ni?” Caquëna, i̱ohua'ipi cahuë: “Jesús Nazaret aquëni co'eyë.”
43018008	Cajëna, Jesús capi, i̱ohua'ire: “Tsoe mësarupi asahuë. Yë'ë i̱ a'ë. Yë'ëni co'eye sëte ja̱ohua'ire jo̱sa yo'oma'pë pa'ijë̱'ë, i̱ohua'ise'e saija̱jë.”
43018009	Ja̱je Jesús case'e ti̱'api, i̱ case'e cato caji: “Më'ë yë'ëre i̱sisicohua'ire ne huesoye pa̱huë, te'ireje̱.”
43018010	Ja̱ maca Simón Pedropi i̱ hua'ti dutani ëja të'hui ca̱jorose'e tëto huatopi. I̱ tëtosiquë cato Maija'quë huë'e ñacaicohua'i ëjaëre necaiquë paji'i. I̱ mami cato Malco hue'equë paji'i.
43018011	Ja̱je yo'oquëna, Jesupi Pedrore capi: “Hua'tire i̱o ju'i hue̱'ñana jua nëojë'ë. Iye ja̱re ja̱je ai yo'oye pa'iji, yë'ë ja'quëpi i̱sito.”
43018012	Ja̱ maca soldado pa̱i cui'ne i̱ohua'i ëjaë co̱ni, cui'ne judío pa̱i soldado co̱ni Jesure tse̱ani hue̱huë.
43018013	Ja̱ jeteyo'je Anás huë'ena sahuë. Anás mamacorepa do'ire Caifás cato Anás huau paji'i. Ja̱ëpi ja̱ tëcahuë cato Maija'quë huë'e ñacaicohua'i ëjaë paji'i.
43018014	Ja̱re iquë Caifáspi ca nëopi, judío pa̱ire te'i mai aquëpi ju̱cacaiye pa'iji, si'a judío pa̱i do'ire.
43018015	Simón Pedro cui'ne yequë i̱ ye'yequë co̱ni tuë'ë, Jesure. Jesús ye'yaquë cato Maija'quë huë'e ñacaicohua'i ëjaë ñaquë paji'i. Ja̱je pa'i do'ire cacapi, Jesús ja̱'re co̱ni, ëjaë huë'e hue'se daripëna.
43018016	Ja̱je pa'iquëta'are Pedrose'e hue'se eta sa'rona pëapi. Ja̱je pëaëna, Maija'quë huë'e ñacaicohua'i ëjaë ñaquëpi Jesús ye'yaquëpi etani eta sa'ro ñacore coca cani Pedrore copi, sa̱'nahuëna.
43018017	Ja̱ maca eta sa'ro ñacopi Pedrore se̱co'ë: “¿Më'ë i̱ ye'yacohua'i aquë pa'ima'quë?” Se̱ona, Pedropi capi: “Pa̱jë'ë, yequë a'ë.”
43018018	Ai sësëye sëte, jo'yaohua'i cui'ne policia pa̱i co̱ni jeca dani suani toa nehuë. Neni ja̱rote ñu'ijë sësëquëna, cu̱ijë paë'ë. Pedroje̱ ja̱rote paji'i, sësëquëna, cu̱iquë.
43018019	Maija'quë huë'e ñacaicohua'i ëjaëpi Jesure se̱ huëopi, jecohua'i a'ni, më'ë ye'yacohua'i caquë, cui'ne i̱quere më'ë ye'yaquë paquë'ni caquë se̱ji'i.
43018020	Se̱ina, Jesupi capi: “Si'a pa̱i asajëna, yë'ë cato casiquë a'ë. Si'anë pa̱i tsi'si sitona ye'yaquë pa'isiquë a'ë. Cui'ne Maija'quë huë'ena ye'yaquë pa'isiquë a'ë, judío pa̱i tsi'si hue̱'ñana. Yë'ë cato yo'osiquë a'ë, yahue yo'oma'ë pa'isiquë a'ë.
43018021	¿Me yo'oquë yë'ëre se̱ni asaquë'ni? Se̱ni asajë̱'ë, yë'ë caquëna, asasicohua'ini, ja̱ohua'ipi quëaja̱jë yë'ë case'e. Ja̱ohua'ipi asayë, yë'ë case'e si'aye.”
43018022	Ja̱je Jesús ca maca Maija'quë huë'e ñacai policiapi i̱ti maca nëcaquëpi tsiana tëtoquë capi: “¿Ja̱je i̱o Maija'quë huë'e ñacaicohua'i ëjaëre sa̱ñope sehuocoa?”
43018023	Caquëna, Jesupi capi: “Quëajë̱'ë. ¿I̱quere yë'ë co'aye care'ni? ¿Yë'ë case'epi de'oye pa'ito me yo'oquë të'caquë'ni, yë'ëre?”
43018024	Ja̱ maca Anáspi Maija'quë huë'e ñacaicohua'i ëjaë Caifás quë'rona sëasiquëni jëjo saopi.
43018025	Pedro ja̱je yo'o maca cato toare cu̱i nëcapi. Nëcaquëna, i̱te cahuë: “¿Më'ëje i̱ ye'yacohua'i aquë pa'ima'quë?” Cajëna, Pedropi cosoquë capi: “Pa̱jë'ë. Ñama'quë a'ë, i̱te.”
43018026	Ja̱ maca Maija'quë huë'e ñacaicohua'i ëjaëre necaicohua'i aquëpi se̱ji'i, Pedro ca̱joro tëto tëasiquë, do'iquëpi ñeje caquë: “¿Më'ëje pa'ini yë'ë ñasiquëta'a jeto tsio?”
43018027	Caquëna, Pedropi ti̱jupë cosopi. Coso macarepa curaje̱ yëji'i.
43018028	Ja̱ maca Caifás huë'epi Jesure Pilato huë'ena sahuë. Ja̱ maca cato ñata to̱me huesë maca paji'i. Judío cato cacama'pë pa'ë huë'e, si'si neñere coejë, i̱ohua'ipi ja̱rona cacasicohua'i pani Egíptopi Israel pa̱i etajë pa'ise'ere cuasajë a̱iñere pa̱ra'huë.
43018029	Ja̱je pa'ina, Pilatopi etani i̱ohua'ire capi: “¿I̱que do'ire iquëre sa̱ñope caye'ni?”
43018030	Caquëna, i̱ohua'ipi sehuohuë. Do'i quë'i peoto yëquë më'ë quë'rona daye pa̱ra'huë.
43018031	Ja̱ maca Pilatopi capi: “Sajë̱'ë, iquëre. Sani mësaru cua̱ñese'e pa'iyeje̱ do'i quë'i pa'ito yo'ojë̱'ë.” Caquëna, judío pa̱ipi cahuë: “Ja̱je pa'iquëta'are yëquë judío pa̱i cato pa̱ire huani je̱oñe cua̱ñeñe ti peoyë.”
43018032	Ja̱je yo'ojëna, Jesús i̱ ju̱'i ja̱'ñe ca nëose'e ti̱'api.
43018033	Pilato cui'naëpi i̱ huë'ena cacani Jesure soini se̱ji'i: “¿Më'ë judío pa̱i ëjaëre paë?”
43018034	Caquëna, Jesupi capi: “¿Më'ëse'e cuasaquë caquë, pa̱nita'a yecohua'ipi carena, caquë?”
43018035	Caquëna, Pilatopi sehuopi: “¿Judíoje̱ ñani yë'ë cato? Më'ë pa̱ipi cui'ne Maija'quë huë'e ñacaicohua'i ëjaohua'ipi yë'ëna dani i̱sihuë, më'ëre ja̱ do'ire cayë. ¿I̱quere yo'o u'ni?”
43018036	Caquëna, Jesupi sehuopi: “Iye yeja yë'ë cua̱ñe hue̱'ña peoji. Iye yeja yë'ë quë'ro pa'ito, yë'ë te̱'te pa'icohua'ipi uihuara'huë, yë'ëpi judío pa̱ini tse̱a cua̱ñoñe pa̱jajë cajë. Yë'ë cua̱ñe hue̱'ña peoji, i̱ño.”
43018037	Ja̱ maca Pilatopi capi: “Ja̱je pa'ito judío pa̱i ëjaë, më'ë.” Caquëna, Jesupi capi: “Pa̱i ëjaë'ë, më'ë cayeje̱. Peosiquëpi pa̱i de'oni yë'ë cato iye yejana daisiquë a'ë, nuñerepa cocare casi'i caquë. Nuñerepa cocare sehuocaicohua'ipi yë'ë caye asacaiyë.”
43018038	Caquëna, Pilatopi capi: “¿I̱que a'ni, nuñerepa?” Ja̱je se̱ni tëjini, Pilato ti̱jupë pa̱i ja̱'re coca casi'i caquë, etani capi: “I̱ co'aye yo'ose'e yë'ë ti̱'ama'ë pa'iyë, iquëre.
43018039	Mësaru cato Egíptopi Israel pa̱i etajë pa'ise'ere cuasajë yo'o mu'seña tse̱asicohua'ire te'ire etocohua'i a'ë. ¿Ja̱je pa'iye sëte mësaru neni etoye yëye'ni? ¿Judío pa̱i ëjaëni etoye?”
43018040	Ja̱je ca maca si'a pa̱i cui co̱reña: “¡Ja̱ëre cato etoye peoji! Barrabásni eto saojë̱'ë.” Iquë Barrabás cato co'amaña yahue i̱maquë paji'i.
43019001	Ja̱je cajëna, asani Pilatopi Jesure si'sejë̱'ë caëna, si'sehuë.
43019002	Soldado pa̱i Jesure miupi maro tëosicopi si̱opëna pu̱ahuë. Cui'ne nea maja'i ju'i ca̱re Jesure su̱ñacaë'ë.
43019003	Ja̱ jeteyo'je i̱ quë'rona tsioja̱ijë cahuë: “¡Judío pa̱i ëjaëre pa'ë, më'ë!” Ja̱je cajë tsiana të'cahuë.
43019004	Ti̱jupë Pilato eta co̱ni capi: “Asajë̱'ë. Iquë co'aye yo'ose'e ti̱'ama'ë pa'iyë. Cui'naëni mësaru quë'rona da co̱ñë, do'i peoquë api cajë ñajajë caquë.”
43019005	Jesupi miu maro pu̱'i cui'ne nea maja'i ju'i ca̱ ju'i etaquëna, ja̱ maca Pilatopi capi: “¡Ñajë'ë. I̱ñore pa'iji, iquë!”
43019006	Maija'quë huë'e ñacaicohua'i ëjaohua'i cui'ne policia pa̱i ñani cuihuë: “¡Que̱ñe pa'iji. Que̱ñe pa'iji!” Ja̱je cuijëna, Pilatopi capi: “Sani que̱jë'ë, mësarupi. Yë'ë cato ti̱'añe pa̱huë, i̱ co'aye yo'ose'e.”
43019007	Caquëna, judío pa̱ipi sehuohuë: “Yëquë cua̱ñese'e payë. Ja̱je pa'ina, yëquë cua̱ñese'eje̱ ju̱'iñe pa'iji, Diusu mamaquë a'ë casi do'ire.”
43019008	Ja̱re Pilato asani ai jerepa ca'rapi.
43019009	Ja̱ maca cui'naëpi huë'ena cacani se̱ji'i, Jesure: “¿Jero aquë a'ni, më'ë caquë?” Se̱ina, Jesús ti sehuoma'ë paji'i, te'o macareje̱.
43019010	Ja̱ maca Pilato capi: “¿Yë'ëre sehuocaiye pa̱quë? ¿Huesëquë cui'ne yë'ëpi më'ëre que̱ja'a tutu cui'ne më'ëre eto sao tutuje̱ paye?”
43019011	Caquëna, Jesupi capi: “Diusupi më'ëre ja̱ tutu i̱sima'quë pa'ito më'ë yë'ëre yo'o ti̱'añe ti peora'pi. Ja̱je pa'ina, yë'ëre tse̱ani më'ëna i̱sisiquëpi më'ë jerepa jai do'i paji, tayo do'ire.”
43019012	Ja̱re ja̱ macapi Pilato cato Jesure eto sao huasosi'i caquë co'epi. Co'equëta'are judío pa̱ipi jerepa cuihuë, ñeje: “Ja̱ëni eto saoquë pani César cajei peoja̱'quë a'ë, më'ë. ¡Pa̱i ëjaëre pa'ë caquë yo'oquë cato Césarte sa̱ñope yo'oquë api!”
43019013	Ja̱ maca Pilato iyere asani Jesure hue'sena etoni pa̱i yo'ose'e ne de'huaquë ña de'hua hue̱'ñana ja'rupi, hebreo pa̱i coca cato Gabata hue'yo hue̱'ñana. Ja̱je cani cayë, “Quë̱napi nesico”.
43019014	Ja̱ yë'ta'a Egíptopi Israel pa̱i etajë pa'ise'ere cuasajë yo'o mu'se ti̱'añe pa̱ maca mu'se joporepa pa'ina, yo'ohuë, te'e mu'se caraquëna. Ja̱ maca judío pa̱ire Pilatopi capi: “¡Iquë mësaru ëjaërepa pajë̱'ë!”
43019015	Ja̱je caquëna, i̱ohua'ipi cahuë: “¡Ju̱'ijaquë, ju̱'ijaquë! ¡Que̱ñe pa'iji!” Cajëna, Pilatopi capi: “¿Yë'ëpi mësaru ëjaëre que̱ja'quë a'ni, ja̱je ca ja̱'ñe?” Caquëna, Maija'quë huë'e ñacaicohua'i ëjaohua'ipi cahuë, i̱te: “Yequë ëjaëre pare peoyë. Coa Césarse'e yëquë ëjaë pa'iji.”
43019016	Ja̱je ca tëjini Pilatopi Jesure i̱ohua'ina i̱sipi que̱jajë caquë. I̱sina, i̱ohua'ipi sahuë.
43019017	Jesús ja̱ropi etani i̱te que̱ja'a sarahua co̱ani saji'i, pa̱i si̱opë tara hue'e hue̱'ñana hebreo pa̱i coca cato Gólgota hue'yo hue̱'ñana.
43019018	Ja̱rona i̱te que̱huë. Yecohua'ire cayaohua'ire i̱ ja̱'re co̱ni que̱huë. Jesuni jopore pana nëcojë yecohua'ini i̱ ëja te̱'tena cui'ne i̱ ari te̱'tena nëcohuë.
43019019	Pilatopi cua̱ñepi cruzu ë̱mëje'ena: JESÚS NAZARET AQUË JUDÍO PA̲I ËJAËPI toyasicore deojë̱'ë caquë.
43019020	Ja̱je toyasicore jai pa̱i judío pa̱i ñahuë, Jesure que̱ sitopi pa̱i daripë ja'yere pa'i do'ire. Toyasico cato paji'i, hebreo coca, griego coca, cui'ne latín coca.
43019021	Ja̱je pa'ina, Maija'quë huë'e ñacaicohua'i ëjaohua'i judío pa̱ipi cahuë, Pilatore: “Toyama'ë pa'ijë̱'ë ‘Judío pa̱i ëjaëpi’ caquë coa toyajë̱'ë, ñeje, ‘Judío pa̱i ëjaë'ë caquë api.’ Ja̱re toyajë̱'ë.”
43019022	Cajëna, Pilatopi sehuopi: “Yë'ë toya huesosico cato ja̱je pa'iji. Yeque po̱nañe peoji.”
43019023	I̱te que̱si jeteyo'je soldado pa̱ipi Jesús ju'i ca̱re i̱ni cajese'e pa'i ca̱ña huahuehuë, pa̱i ñape cui'na ja'yese'e. Cui'ne camisaje̱ i̱'ë, i̱tena te'opi tsoa ca̱ pa'iye sëte,
43019024	sa̱'ñe i̱ohua'i cahuë: “Nanë ye'saye pa̱ñu'u, coa i̱ti de'hue nesiquëpi i̱ote paja̱'quëre.” Ja̱je cajë yo'o maca tsoe ti̱'api, toyase'e ñeje cayepi: “Yë'ë ju'i ca̱re pa̱i ñape huahuehuë. Nepi paja̱'cohua'i a'ni, cajë.” Ja̱je soldado pa̱i yo'ohuë, i̱ti case'eje̱ pa'ye.
43019025	Cruz yë'quë macare Jesús pëca ja'co cui'ne i̱o maja'yo, cui'ne Cleofas nëjo María, cui'ne yequë María Magdalena paë'ë.
43019026	Pa'ijëna, pëca ja'core Jesús ñani, cui'ne i̱ ai oi ye'yaquë pa'isiquëpi i̱o yë'quë macare nëcaquëna, ñani capi: “Nomio ja̱ë api, më'ë mamaquë.”
43019027	Ja̱ jeteyo'je i̱ ye'yaquëre capi: “Ja̱o, më'ë ja'co.” Ja̱re i̱ti casi macapi i̱ ye'yaquëpi i̱ huë'ena sai sapi, i̱ote.
43019028	Ja̱ jeteyo'je Jesús tsoe si'aye ne saose'e sëte toyase'e cayepi ti̱'ajaquë caquë capi: “Oco ëaji.”
43019029	Ja̱rote o'sa co̱no ti̱mësicopi ñuco'ë. Ñu'iona, ja̱ maca ca̱'cona sa̱ëni so̱quë tarapëna hue̱ni i̱ yë'opona u̱cuja̱quë cajë yo'ojëna.
43019030	Jesupi o'sa cuiya'i co̱nore u̱cupi. U̲cuni capi: “Si'aye ti̱'api, yureta'a.” Ja̱je cani meñe si̱opë ne meni, ju̱ni huesëpi.
43019031	Ja̱ yë'ta'a Egíptopi Israel pa̱i etajë pa'ise'ere cuasajë yo'o mu'se ti̱'ama'ë paji'i. Ja̱ mu'se cato huajë mu'se paji'i. Ja̱je pa'i do'ire co'aye cruzure ju̱'isicohua'ipi dete ma'ñe cajë Pilatore se̱i'ë, que̱sicohua'ire quë̱ñase'e të'ca jë'yeni ti̱ona saja̱jë cajë.
43019032	Ja̱ maca soldado pa̱ipi sani du'ru aquëre pani quë̱ña të'ca jë'yehuë, cui'ne yequëreje̱ të'ca jë'yehuë, Jesús ja̱'re que̱sicohua'ire.
43019033	Ja̱je yo'oni Jesús quë'rona sa tsioja̱ijë ñajëna, tsoe ju̱'isiquë paji'i. Pa'ina, ña jujani quë̱ña të'ca jë'yeye pa̱huë.
43019034	Ja̱je pa'iquëta'are soldadopi uiyopi totapi. Coripana totaquëna, tsie cui'ne oco etapi.
43019035	Iye quëaquë cato i̱ti ñasiquëpi quëaji cui'ne nuñerepa caji. Nuñerepa quëaji i̱ti asasiquëpi, mësarureje̱ care paji cajë asaja̱jë caquë.
43019036	Iye cato yo'ohuë, ñeje toyase'epi ti̱'ajaquë cajë, i̱tipi caji: “I̱ quë̱ña të'ca jë'yeye pa̱ja'cohua'i a'ë.”
43019037	Yequë hue̱'ña toyase'epi caji: “I̱ohua'i a'si nesiquëni ñaja'cohua'i a'ë.”
43019038	Ja̱ jeteyo'je José, Arimatea aquëpi Pilatore sani Jesús ca̱pë ta̱si'i caquë se̱ji'i. José cato judío pa̱ini ca'raquë Jesure yahuerepa tuiquë paji'i. Ja̱je pa'ipi se̱ji'i, Pilatore Jesús ca̱pë sani ta̱si'i caquë. Caquëna, Pilatopi de'oji sajë̱'ë. Caëna, sani Jesús ca̱pë i̱ni sapi.
43019039	Cui'ne Nicodemoje̱ saji'i, treinta kilos mirra cui'ne aloes co̱'mese'ere saquë. Ja̱ë cato Jesure ñami sani coca casiquë paji'i.
43019040	Ja̱je José cui'ne Nicodemo co̱ni saisicohua'ipi Jesús ca̱përe i̱ni i̱ohua'i sase'e huëo së̱ñepi ca̱ñana neni tu̱nahuë, ju̱'isiquëre. Ta̱ja'quëre judío pa̱i yo'oyepi yo'ohuë, ja̱je yo'ocohua'i sëte.
43019041	Jesure que̱ sito ja'yere tsio paji'i. Pa'ina, ja̱ tsiore paji'i, huajë quë̱'isi coje pa̱ire ta̱ma'coje̱.
43019042	Pa'ina, ja̱ cojena Jesure ta̱huë, ja'ye maca pa'icona. Ja̱ maca cato judío pa̱i huajë mu'se tsoe ti̱'a huëopi.
43020001	Du'ru co'amaña ne mu'se ñata maca ja̱ neaquëna, María Magdalenapi saco'ë, ta̱si daripëna. Saio ñacona, daripë si̱osicopi jai quë̱na pë hui'yosico paji'i.
43020002	Ja̱ maca Simón Pedro quë'rona cui'ne Jesús ai oiquërepa pa'isiquë quë'rona huë'huëni cao: “Ëjaë ca̱pë tsoe sahuë, daripë pa'isicore. Huesëyë, jero sa'na nehuë.”
43020003	Ja̱je cacona, Pedro cui'ne yequë i̱ ye'yaquë co̱ni daripë quë'rona ñañu'u cajë saë'ë.
43020004	Cayahua'i te'e co'arepa huë'huëjë saë'ë. Te'i ai jerepa huë'huësiquëpi du'ru ti̱'api, ta̱si daripëna. Pedropi jeteyo'je ti̱'api.
43020005	Du'ru ti̱'ani në meni ñaquëna, coa i̱te hue̱ni o̱asi ca̱ñase'e paji'i. Cacani ñañeta'a pa̱pi.
43020006	Pa̱quëna, Simón Pedropi jeteyo'je daisiquëpi daripëna cacapi. Ja̱ëje cui'ne ñapi, i̱te hue̱ni o̱asi ca̱ñase'e pa'ina.
43020007	Cui'ne yequeje̱ ñapi, Jesús si̱opë tu̱nasi ca̱pi ti̱rona i̱ose'ere tu̱nani yequë ca̱ña u̱ima'tona o̱asicopi pa'iona.
43020008	Ja̱ maca cui'ne du'ru daripëna ti̱'asiquëje̱ cacani i̱ti yo'ose'e ñaquë nuñerepa asapi, i̱ti yo'ose'e.
43020009	Jesucristo ju̱'isiquëpi huëi ja̱'ñere case'ere ja̱ yë'ta'a toyase'e caye asa ti̱'ama'cohua'i sëte.
43020010	Ja̱je ña tëjini i̱ ye'yacohua'i co'ihuë, huë'ena.
43020011	Ja̱je pa'iquëta'are María cato hue'sena pëa nëcani oi nëcao, daripë yë'quë macapi. Ja̱ oio se në meni ñao daripë sa̱'nahuëna.
43020012	Ñacopi ñao, cayahua'i poja'i ju'i ca̱ña su̱ñasicohua'ipi, Jesús ca̱pë pa'i sitore pa'ijëna, te'i quë̱o pa'i sitore pa'ina, yequëpi si̱opë pa'i sitore ñu'ina.
43020013	Ja̱ maca hui̱ñaohua'ipi i̱ote se̱i'ë: “¿Nomio, i̱quere oico'ni?” Cajëna, i̱opi sehuo: “Yë'ë Ëjaëni sahuë. Ja̱ do'ire oiyë. Huesëyë, jero sa'na sani nehuë.”
43020014	Ja̱je se ca to̱co, se po̱nëco Jesure ñao, i̱ti macare nëcaquëna. Ñacota'a Jesupi cuasaye pa̱o.
43020015	Ja̱ maca Jesupi i̱ote se̱ji'i: “¿Nomio, i̱quere oico'ni? ¿Neni co'eco'ni?” Caquëna, i̱ti maca tsio ñaquë api cuasaco cao: “Ëjaë, më'ëpi sasiquë pani quëajë̱'ë, më'ë ne sito. Quëaëna, yë'ëpi i̱te sasi'i.”
43020016	Ja̱ maca Jesupi capi, i̱ote: “¡María!” Caquëna, i̱opi po̱nëni cao, hebreo cocapi: “¡Raboni!” Ja̱je caye cato cao, ye'yaquë.
43020017	Ja̱ maca Jesupi capi: “Tse̱ama'o, ñu'ijë̱'ë. Ja̱ yë'ta'a ja'quë quë'ro saima'quë a'ë. Ja̱je pa'iquëta'are sani quëajë̱'ë, yë'ë yo'je tsi̱re. Pëca ja'quë quë'rona cui'ne mai Diusu quë'rona saiyë.”
43020018	Caquëna, ja̱ maca María Magdalenapi sani i̱ ye'yaquë pa'isicohua'ire quëao. Ëjaëni ñahuë, caco. I̱pi ja̱je quëajë̱'ë, caëna, cayë, cao.
43020019	Ja̱re ja̱ mu'se du'ru co'amaña ne mu'se ñami pa'i maca i̱ ye'yacohua'ipi tu'rihuëna judío pa̱ini ca'rajë cacani eta sa'ro si̱osicohua'ipi paë'ë. Pa'ijëna, Jesupi i̱ohua'i jopona ñaiquë pëpaquë capi: “De'oye pa'ijë̱'ë.”
43020020	Ja̱ se ca tëjini i̱ jë̱ña cui'ne i̱ coripa i̱ñopi. Ja̱ maca Ëjaëre papi cuasajë sihuahuë.
43020021	Ja̱ maca cui'naëpi Jesús ca co̱pi: “De'oye pa'ijë̱'ë, mësaru. Ja'quë yë'ëre jëjo daose'eje̱ cui'ne yë'ëje̱ mësaruteje̱ jëjo saoyë.”
43020022	Ja̱je cani sëcopi i̱ohua'ina, sëcoquë capi: “De'o joyore pare pajë̱'ë.
43020023	Mësarupi sa̱i de'huacaicohua'ini i̱ohua'i tayo yo'ose'e sa̱i de'huacaiye pa'iji. Mësaru sa̱i de'huacaima'cohua'ini i̱ohua'i tayo yo'ose'e sa̱i de'huacaiye peoji.”
43020024	Tomás Jesús doce soisicohua'i aquëpi cui'ne yequë mami Gemelo hue'equëpi Jesús ñai maca peopi. Peoquëna, yecohua'ise'e paë'ë.
43020025	Peoquëna, ñasicohua'ipi Jesús ye'yacohua'ipi quëahuë, Ëjaëni yëquë ñahuë cajë. Cajëna, Tomáspi capi: “Yë'ëpi i̱ jë̱të quë̱na ñaca cojena cui'ne i̱ coripa ui cojena yë'ë jë̱tëpi sani ñama'ë pani i̱re papi caye pa̱ja'quë a'ë.”
43020026	Ocho mu'seña tëto saisi maca i̱ ye'yacohua'ipi huë'ena tsi'sicohua'ipi paë'ë. Pa'ijëna, ja̱rote Tomásje̱ co̱ni paji'i, yure cato. Ja̱ maca Jesús ñaipi, eta sa'noa si̱ose'epi pa'iquëta'are. Ja̱ maca pëpaquë capi: “De'oye pa'ijë̱'ë.”
43020027	Ja̱ maca capi, Tomásre: “Më'ë jë̱tëpi i̱ñona sa̱'ijë̱'ë. Sa̱'i ñajë'ë, yë'ë jë̱ñare. Më'ë jë̱tëre dajë̱'ë. Dani yë'ë coripa ui cojena sa̱'ijë'ë, tsoerepa jëa coema'ë pa'ija̱'quë nuñere pa'ë caquë asaja̱'quë.”
43020028	Ja̱ maca Tomáspi sehuopi: “Yë'ë ¡Ëjaë cui'ne yë'ë Diusu!”
43020029	Caquëna, Jesupi capi: “Tomás yureta'a asare payë, më'ë yë'ëre ñasi do'ire. Sihuayë, yë'ëre ñama'cohua'ipi coa quëayena asani nuñere pa'ë cajë cuasacohua'ire.”
43020030	Jesús jaiye yo'opi i̱ ye'yacohua'i ñajëna, pa̱i yo'o ti̱'a ma'ñere ja̱ yo'ose'e toya pëpëna si'aye toyase'e peoji.
43020031	Ja̱je pa'iquëta'are iye cato mësarupi Jesure i̱re papi Cristo huasoquë api, cajë cui'ne Diusu mamaquëre papi cajë asani ti pa'iyere ti̱'ajajë cajë toyase'e a'ë.
43021001	Ja̱ jeteyo'je Jesús ti̱jupë i̱ ye'yacohua'ina ñaipi, Tiberias jaira të̱'tëpana. Ñaini ñeje yo'opi:
43021002	Simón Pedropi cui'ne Tomás Gemelo hue'equë cui'ne Natanael Caná yeja Galilea aquë cui'ne Zebedeo mamajë cui'ne cayaohua'i Jesús ye'yacohua'i co̱ni paë'ë.
43021003	Pa'ijëna, Pedropi capi: “Hua'ire sani nesi'i.” Caquëna, yecohua'ije̱ cahuë: “Yëquëje̱ më'ë ja̱'re sañu'u.” Cani saë'ë, te'e i̱ ja̱'re co̱ni yohuëna aya mëni. Ja̱ ñami hua'ire neñe pa̱huë.
43021004	Ñata to̱me maca Jesús tsiaya të̱'tëpare nëcapi, i̱ ye'yacohua'ipi huesëhuë, i̱quei'ni cajë.
43021005	Ja̱ maca capi, Jesupi: “¿Tsi̱dohuë, hua'i neñe pa̱re?” Caquëna, i̱ohua'ipi cahuë: “Pa̱huë, neñe.”
43021006	Ja̱ maca Jesús capi: “Yohuë ëja te̱'tena hua'i yo'ecore je̱o dëojë̱'ë. Ja̱ maca mësaru neja'cohua'i a'ë.” Caëna, i̱ case'eje̱ je̱o dëohuë. Je̱o dëorena, hua'ipi ti̱mëni dëquëcona, naë ti̱'añe pa̱huë.
43021007	Ja̱ maca Jesús ai yëquëpi Pedrore capi: “¡Mai Ëjaëre papi!” Ja̱je ca macarepa asayepi Simón Pedropi i̱ ë̱mëje ju'icore se su̱ñani sa duji'i, tsiayana.
43021008	Yecohua'i cato yohuëja̱'a tsio daë'ë, mejahuëna, hua'i yo'erë naëjë. Coa cien metro paji'i, të̱'tëpa ti̱'añe.
43021009	Yejana ti̱tani tu̱majë ti̱'ahuë, tsoe toa suasicopi pa'ina. Cui'ne hua'i, pan paji'i, toa ë̱mëje'na tu̱ñase'epi.
43021010	Ja̱ maca Jesupi capi: “Dajë̱'ë, hua'ire mësaru nesicohua'ini.”
43021011	Simón Pedropi yohuëna aya mëni hua'i yo'ecore cu̱tihuëre pana naë mapi, mejahuëna hua'i ti̱mësiconi. Ciento cincuenta y tres hua'ire nehuë. Ja̱je pa'iquëta'are hua'i yo'erë tëiye pa̱o.
43021012	Ja̱ maca Jesupi capi: “Dani hua'i a̱ijë'ë.” Te'ije̱ i̱te i̱quei'ni, më'ë caquë se̱ñe pa̱pi. Si'aohua'i Ëjaëre papi cajë asahuë.
43021013	Ja̱ jeteyo'je Jesupi panpë i̱ni hua'quequë a̱opi si'aohua'ire, cui'ne hua'ireje̱ hua'quequë a̱opi.
43021014	Iye cato toaso̱ñe aco paji'i, i̱ohua'i i̱te ñase'e ju̱'isiquëpi huëisiquëre.
43021015	A̲o a̱ni tëjisi jeteyo'je Jesupi se̱ji'i, Pedrore ñeje: “Simón Jonás mamaquë, ¿iye jerepa më'ë yë'ëre oiquë?” Caquëna, Pedropi sehuopi: “Ja̱je pa'ijë̱'ë, Ëjaë. Më'ëpi tsoe asayë, yë'ë më'ëre oiye.” Caquëna, Jesupi capi: “Ja̱je pa'ito yë'ë yëi ñamare de'oye ñacaijë̱'ë.”
43021016	Ti̱jupë se̱ni co̱pi, cayaye acore: “Simón Jonás mamaquë, ¿yë'ëre oiquë?” Caquëna, Pedropi sehuopi: “Ja̱je pa'iji, Ëjaë. Më'ëpi tsoe asayë, yë'ë më'ëre oiye.” Caquëna, Jesupi capi: “Ja̱je pa'ito yë'ë yëi ñamare ñacaijë̱'ë.”
43021017	Toaso̱ñe acore se̱ji'i: “Simón Jonás Mamaquë, ¿yë'ëre më'ë yëquë?” Ja̱ maca Pedro oi tsia nepi, toaso̱ñe acore yëquë më'ë yë'ëre oiquë caquëna. Ja̱ maca sehuopi Pedro: “Ëjaë, më'ëpi si'aye asayë, yë'ë më'ëre oiye.” Ja̱ maca Jesupi capi: “Yë'ë yëi ñamare de'oye ñacaijë̱'ë.
43021018	Nuñerepa më'ëre cayë, ai po̱sërepa pa'i maca, më'ëse'e ca̱ña su̱ñani më'ë yë hue̱'ñana sai pa'isiquë a'ë. Ja̱je pa'iquëta'are ai hua̱nou de'osi maca coa jë̱tëre nëocaina, yequëpi su̱ñacaija̱'quë api. Ja̱ maca më'ë saiye yëma'tona saja̱'quë api.”
43021019	Ja̱je Jesús cani capi: Pedro ju̱'iñepi Maija'quë de'oquërepa pa'iye i̱ñocai ja̱'ñere quëaquë. Ja̱ jeteyo'je capi: “Tuijë̱'ë, yë'ëre.”
43021020	Co'iquë Pedro ñaquëna, i̱ ai oiquëre papi Jesure tuji'i, Jesure tse̱ama'në a̱o a̱i maca ja'ye ñu'i, “Ëjaë, ¿nepi coso yehuoja̱'cohua'i a'ni?” caquë se̱siquëpi.
43021021	Pedropi ñani Jesure se̱ji'i: “¿Ëjaë, iquëreta'a me yo'oye pa'ija̱'coa'ni?”
43021022	Caquëna, Jesupi capi: “Yë'ë co'i macaja̱'a huajëquë iquë pa'ija̱quë caquë pa'ito ¿i̱quepi më'ëre co'aquë'ni? Më'ë cato yë'ëni tuijë̱'ë.”
43021023	Ja̱ maca iye case'ere Jesús oiquërepa sehuosicohua'i jupëpi asahuë. Asani cuasahuë, iquë cato ju̱'iñe pa̱ja'quë api. Ja̱je Jesús cato ju̱'iñe pa̱ja'quë api caye pa̱pi. I̱ cato capi: “¿Yë'ë co'i macaja̱'a huajëquë pa'ija̱quë caquë pa'ito i̱quepi më'ëre co'aquë'ni?”
43021024	Iye coca toyaquë cato i̱ oiquëpi toyayë, nuñerepa cocare quëaquë. Ja̱je pa'ina, nuñerepa cocare caji cajë asayë.
43021025	Jesús yo'ose'e jaiye pa'iji, pa'iquëta'are toyaye pa̱ñë. I̱ yo'ose'e ñape toyañu'u cajë yo'ocohua'i pani toya saoye peoji, si'a yeja maca toya pëpi ti̱më huesotoje̱. Ja̱ yë'ta'api toyaye pati'ñe pa'io. Ca tëjihuë. Ja̱je pa'ija̱quë.
44001001	Yë'ë cajei Teofilo, yë'ë du'ru macarepa toya pëpëna si'aye Jesuja̱'a macarepa yo'o huëoquë yo'ose'e cui'ne i̱ ye'yase'e, cui'ne i̱ ma'tëmona sai macaja̱'a yo'ose'e si'aye toyahuë.
44001002	Ja̱ yë'ta'a ma'tëmo saima'në i̱ jëjo saocohua'ire jo'ya sahuani de'o joyo co̱caiyepi i̱ohua'i yo'o ja̱'ñe quëaëña.
44001003	Cui'ne ju̱'isiquëpi huajëquërepa pa'iji cajë ñajajë caquë ja̱'në pa'ise'eje̱ pa'irepa pani i̱ñoquë cuarenta mu'seña ñaiquë Diusu cua̱ñe te̱'tere quëaëña, ja̱ohua'ire.
44001004	Ja̱ yë'ta'a Jesús i̱ jëjo saocohua'i ja̱'re pa'i caëña: “Jerusalénpi saima'pë utejë̱'ë, ja'quë mësarute i̱sisi'i ca nëose'ere yë'ë quëase'ere.
44001005	Juan cato ocopi dopi. Ja̱je pa'iquëta'are a'ri maña se ñata sao mu'seña mësaru cato de'o joyore pani do cua̱ñoja'cohua'i pa'ija̱'cohua'i a'ë, oco doyeje̱ pa'ye.”
44001006	Jesús quë'rona tsi'sija̱ni Jesure se̱i'ë ñeje: “Ëjaë, ¿më'ë yurepi Israel pa̱i ëjaëre necaija̱'quë a'ë, yëquëre de'oye cua̱ñeja'quëre?” Cajëna, Jesupi sehuoëña:
44001007	“Ja̱ cato pa̱i asaye peoye a'ë. Coa ja'quëse'e neñe pa'iji. Ja̱je pa'ina, mësaru i̱ti neja'a mu'se cui'ne ti̱ yo'oja̱'a tëcahuëje̱ asaye peoji.
44001008	Ja̱je pa'iquëta'are de'o joyopi mësaruna dani pa'i maca tutu i̱si cua̱ñoni Jerusalén, Judea yeja, Samaria yeja, coa si'a yeja pa'icohua'ire quëacaija̱'cohua'i a'ë, yë'ë yo'ose'e ayere.”
44001009	Ja̱ se ca tëjini ñajë nëcajëna, Jesús ma'tëmona sa cua̱ñoëña. Sa cua̱ñoquëna, siriopi i̱te peo hue̱'ñarepa tsio dani hueso.
44001010	Ja̱ yë'ta'a Jesús ma'tëmona mëiñere ñajë nëcajëna, peo hue̱'ña pa'isicohua'ipi caya ë̱mëohua'i poja'i ju'i ca̱ña ju'icohua'ipi ñaini caëña, i̱ohua'ire:
44001011	“Galilea pa̱i ¿me yo'ojë ma'tëmore ñajë nëcaye'ni? Iquë Jesús mësaru ja̱'re pa'isiquëpi yure ma'tëmo sa cua̱ñosiquë cui'naëpi co'ija̱'quë api, mësaru ñajëna, saise'eje̱ pa'ye.”
44001012	Ja̱ maca Jesús jëjo saocohua'i Olivos ai cu̱tihuëpi te'e kilómetro sani Jerusalénna co'ireña, ja̱ohua'i cato saë'ë, huajë mu'se ja̱ ja'ye cu'iye pa'iji, cua̱ñese'e ja'ye.
44001013	Ja̱ maca pa̱i daripëna ti̱'ani i̱ohua'i huero pëani pa'i huë'e ë̱mëje'e tu'rihuëna mëni pëareña. I̱ti pëasicohua'i cato pa'iyë: Pedro, Juan, Jacobo, Andrés, Felipe, Tomás, Bartolomé, Mateo, Alfeo mamaquë Jacobo, Simón yequë mami hue'yosiquë Zelote, cui'ne Jacobo mamaquë Judas.
44001014	Si'aohua'i ja̱ohua'i Jesús yo'je tsi̱ ja̱'re, cui'ne Jesús pëca ja'co María ja̱'re co̱ni, cui'ne yequë nomiohua'i ja̱'re co̱ni te'e cuasayepi si'anë Maija'quëre se̱ñu'u cajë tsi'sijë paë'ë.
44001015	Ciento veinte sehuosicohua'i pa'icohua'ipi ja̱ mu'seña te'e macana tsi'sirena, Pedropi jopore pana huëni nëcani caëña, ñeje:
44001016	“Maija'quë do'ijë, Jesure tse̱acohua'ire sai saquë Judas yo'o ja̱'ñere Maija'quë joyopi Davidre du'ru quëaëña. Quëaquëna, toyapi. Ja̱ toyase'e, Maija'quë joyo case'e ti̱'añe paji'i.
44001017	Judas cato mai aquë paji'i. Cui'ne mai neñe ayere co̱ nequë paji'i.
44001018	Ja̱je pa'iquëta'a, co'aye yo'o do'ire sa̱isi curiquëpi yejare huerohuë. Ja̱je pa'iquëta'are Judas cato si̱opëja̱'a meñe to̱meni ë̱tatu'u joquëna, si'aye ë̱ta mea etaëna, ju̱quëña.
44001019	Ja̱ yo'ose'ere Jerusalén pa'icohua'ipi asani i̱ti tsiore hue'yohuë, tsie tsio. I̱ohua'i cocarepa cato Acéldama hue'yoreña.
44001020	Ja̱je pa'ina, Salmos toya pëpë caji: I̱ pa'isi huë'e je̱ocosi huë'e pa'ija̱'coa, Pëa co̱ma'a huë'e. Cui'ne caji, yequeje̱: I̱ yo'ora'ase'ere yequëpi yo'oye pa'iji.
44001021	De'oji. Maipi iye macare payë, Jesús mai ja̱'re pa'i macapi, mai ja̱'re si'anë pa'icohua'ire Jesure Juan oco do macapi cui'ne i̱ ma'tëmo mëi macana mai ja̱'re pa'icohua'ire.
44001022	Ja̱je pa'ina, de'oji, ja̱ohua'i aquëni te'ire maire tsioja̱'quëre neñe. Nerena, ja̱ëpi mai ja̱'re co̱ni te'e Jesús ju̱'isiquëpi huëji'i, quëaja̱'quëre.”
44001023	Casi maca co'ejë cayaohua'ire ti̱'areña, José Barsabás cui'ne Matias. Josépi yequë mami Justo hue'equë paji'i.
44001024	-
44001025	Ti̱'ani Maija'quëre ñeje se̱i'ë: “Ja'quë, më'ëpi pa̱i cuasaye ta̱'ñe asaquë a'ë. Yëquëre i̱ñojë'ë, ¿jequë a'ni, më'ë jo'ya nesiquërepa më'ë jëjo saoquërepa Judas co'aye yo'oquë ne huesësiquë nera'ase'e neja'quë?”
44001026	Se̱ni tëjini neñañu'u cajë yo'ojëna, Matiasna Jesús jëjo saoquë pa'iye to̱mepi. To̱meina, ja̱re i̱ti macapi, Jesús once jëjo saocohua'i ja̱'re co̱ni pa'iquë po̱nëpi.
44002001	Judío pa̱i fiesta Pentecostés mu'se ti̱'asi maca si'aohua'i sehuosicohua'i te'e macana tsi'sini paë'ë.
44002002	Pa'ijëna, cuasama'tore papi jai tutu jupë pi̱sico jutayeje̱ pa'yerepa ma'tëmopi pi̱sico jutaëña. Jutani i̱ti pi̱siyepi si'a huë'e ti̱mëëña, i̱ohua'i pa'i hue̱'ña.
44002003	Ja̱ maca pa̱i ñapere toa corohuë̱aje pa'yepi i̱ohua'i si̱opë̱ana ñai nëcareña.
44002004	Ja̱ maca yureta'a si'aohua'i de'o joyopi ti̱mësicohua'i pateña. Pa'ijë joyo necaina, yequë pa̱i cocapi careña.
44002005	Ja̱ mu'seña Judío pa̱i si'a hue̱'ña pa'icohua'ipi Jerusalénna tsi'sicohua'ipi pateña, de'oye yo'o pa̱ipi.
44002006	Pa'icohua'ipi tutu pi̱siyeje̱ pa'yere asani tsi'sireña, i̱ti pi̱si hue̱'ñana. Tsi'sini asareña, i̱ohua'i cocapi, sehuosicohua'ipi cajëna. Asajë ¿merepa ja̱je caye'ni? cuasahuë.
44002007	Ja̱je cuasajë asa quëquëjë ai co'a ju̱'ijë sa̱'ñe cahuë: “¿Si'aohua'i icohua'i Galilea pa̱ita'a pa̱i ñape cocapi caye'ni?
44002008	¿Me neni pa̱i ñape cocare papi cajëna, asaye'ni?
44002009	Iye maca pa'iyë, Partia pa̱i, Elam pa̱i, Media pa̱i, Mesopotamia pa̱i, Judea pa̱i, Capadocia pa̱i, Ponto pa̱i, cui'ne Asia yeja pa̱i, pa'iyë.
44002010	Pa'iyë cui'ne Frigia pa̱i, Panfilia pa̱i, Egípto pa̱i, cui'ne Cirene quë'ro Libia pa̱ije pa'iyë. Pa'iyë, cui'ne romano pa̱ije, coa dani pa'icohua'ije̱ judío pa̱irepa cui'ne judío pa̱i yo'oye coa se ye'yesicohua'ije̱ pa'iyë.
44002011	Pa'iyë, cui'ne Creta pa̱i cui'ne Arabia pa̱ije si'aohua'i pa'icohua'ipi asahuë, Maija'quë de'oyerepa yo'oyere pa̱i ñape cocapi cajëna.”
44002012	Si'aohua'i quëquë huesësicohua'i paë'ë, jerepa yeque cuasaye peoyerepa. Ja̱je pa'ijë sa̱'ñe se̱i'ë: “¿I̱quere pare quëaquë'ni, iye yo'oyere?”
44002013	Cajëna, yecohua'ipi cue'cuejë careña: “Ja̱ohua'i cato da huesoquëna, yo'ojë cayë.”
44002014	Cajëna, ja̱ maca Jesús jëjo saocohua'i aquë Pedropi yecohua'i i̱ cajeohua'i once pa'iohua'i ja̱'re co̱ni huëni nëcani tutu capi, ñeje: “Judío pa̱i cui'ne si'aohua'i Jerusalén pa'icohua'i asajë̱'ë. Iye mësaruje̱ yë'ë caquëna, de'oye asajë̱'ë.
44002015	Icohua'i daquëna yo'ojë cama'pë pa'iyë, mësaru cuasayeje̱ pa'ye, yurena nueve pa'ito me cuepeye'ni.
44002016	Iye cato coa ai jerepa Maija'quë caye quëacaiquë Joel caquë pa'ise'epi ti̱'aquë yo'oquëna cayë. I̱ case'e cato caji:
44002017	Tëji mu'señarepa yë'ë joyore pa̱ina i̱sija̱'quë a'ë caji, Maija'quë. I̱sina, mësaru mamajë ë̱mëohua'i cui'ne nomiohua'i yë'ë ayere caja̱'cohua'i a'ë, Po̱sëohua'ipi ca̱ima'pëta'a ca̱ni ñañeje pa'ye ñajëna, quëasi'i. Cui'ne aiohua'i huëo hue̱'ñaja'a ñajëna, quëasi'i.
44002018	Ja̱ mu'seña yë'ë jo'yaohua'i ë̱mëohua'ina cui'ne nomiohua'ina yë'ë joyore i̱sisi'i. I̱siquëna, yë'ë ayere quëacohua'i pa'ija̱'cohua'i a'ë.
44002019	Cui'ne ma'tëmopi pa̱i ti ña ma'ñere i̱ñoñe pa'ija̱'coa, Cui'ne yejare i̱ñosi'i, tsiepi, toapi, cui'ne toa picopi,
44002020	Ë̲së miama'quë de'oja̱'quë api, Cui'ne ñañëje tsieje̱ pa'i de'oja̱'quë api, Iye cato mai Ëjaërepa ja̱ daima'në pa'i ja̱'ñe a'ë. I̱ dai mu'serepa cato ëja mu'serepa cui'ne de'o mu'serepa pasipi.
44002021	Ja̱ mu'seña si'aohua'i yë'ëre se̱cohua'i ti̱'aja'cohua'i a'ë, huaso cua̱ñosicohua'i pa'iye. Toyapi, Joel.
44002022	Israel pa̱i asajë̱'ë, yë'ë caquëna. Mësarupi tsoe asayë, Jesús Nazaret aquë pa̱i paji'i. Pa'ina, Maija'quëpi mësaru ña hue̱'ñana i̱repa pa'iye i̱ñopi. I̱ñoquë Jesuja̱'a Maija'quëpi pa̱i yo'o ti̱'a ma'ñere cui'ne jaiye de'oyere pare yo'o i̱ñopi.
44002023	Ja̱je pa'ita'are Maija'quë tsoe ja̱je yo'osi'i cuasa nëose'eje̱ pa'ye, mësaruna i̱te tse̱ani que̱ni huani je̱ohuë, co'acohua'i jëñaja̱'a.
44002024	Ja̱je huani je̱osicohua'ita'are Maija'quëpi ju̱'iñe hue̱se'ere peo hue̱'ña nejoni huajëquëre huëopi, je i̱ pa'ima'quëni ju̱'iñepi meñe quëco paco'ni.
44002025	Pa̱i ëjaërepa David Jesús ayere caquë capi, ñeje: Ëjaëpi yë'ë ti̱ñare pare pa'ina, i̱se'ere si'anë ñahuë. I̱pi yë'ë ëja te̱'tere pa'ito, yë'ëre si'aye co'aye pa'inije ne ta̱oñe peoji.
44002026	Ja̱je pa'ina, ai sihuayë, yë'ë joyopi, sihuaquë yë'ë yë'opopi jë̱jëñë. Më'ëpi ñacaina, quëcoquë pëa huajëja̱'quë a'ë.
44002027	Ja̱re më'ëpi yë'ëre ta̱si daripëna je̱oma'ë pa'ija̱quë a'ë. Cui'ne yë'ë më'ë de'o jo'yaë ca̱pë ja̱'ju tiya huesëyeje̱ pa̱ja'coa, më'ëpi ë̱sequëna.
44002028	Më'ëpi yë'ëre i̱ñohuë, pa'i ma'are pare, Cui'ne më'ë ja̱'re co̱ni pa'i ai sihuaja̱'quë a'ë, yë'ë. Ja̱je capi, David, Jesús ca ja̱'ñe.
44002029	Israel pa̱i asajë̱'ë, David mai ñecuë tsoe ju̱quëna, ta̱jë pa'a̱huë'ë. Yureje̱ i̱te ta̱jë pa'isicoje̱ hui'yoma'copi pa'ico.
44002030	Israel pa̱i ëjaërepa David cato Maija'quëre quëacaiquë paji'i. Ja̱je pa'ipi asapi, Maija'quë care paquëpi ca nëose'ere i̱ tsëcapë aquëni Maija'quëpi Israel pa̱i ëjaëre pare necai ja̱'ñere, i̱ meñe najeini.
44002031	Ja̱je pa'ina, David ñaquë cayeje̱ pa'yere capi, Cristo huëi ja̱'ñere. I̱o case'e cato caji: ‘ta̱si daripëre u̱i huesëye pa̱ja'quë api,’ cui'ne ‘i̱ ca̱pëje̱ ja̱'ju tiya huesëye pa̱ja'coa,’ capi.
44002032	Ja̱je pa'iye sëte Maija'quëpi Jesure ja̱re David casiquëni huëopi, huajëquëre. Ja̱ yo'ose'e yëquëpi ñasicohua'i a'ë.
44002033	Ja̱je pa'ina, Maija'quëpi Jesure i̱ ëja te̱'te ñu'ija'quëre nepi, jerepa pa'ire pare. Ja̱je neina, pëca ja'quëni de'o joyore pare i̱si cua̱ñopi i̱ ca nëosiquëre i̱si cua̱ñoni i̱pi yure pa̱i ñapere huahuecaji'i, huahuecaiyere ja̱re yure mësaru ñajë cui'ne asahuë capi.
44002034	Ja̱je pa'ina, Davidpi ma'tëmo mëiñe pa̱pi. Ja̱je pa'iye sëte capi: Ëjaëpi yë'ë Ëjaëre capi: ‘Ja'rujë̱'ë, yë'ë ëja te̱'tena,
44002035	Yë'ëpi më'ëre sa̱ñope yo'ocohua'ire më'ë quë̱o huë'ehuëna jëjo o̱a sao macaja̱'a.’
44002036	Ja̱je pa'ina, Jesús mësaru que̱ni huani je̱ocosiquëre Diusupi Ëjaëre pare Cristo huasoquëre nepi. Iyere cato Israel pa̱i asaye pa'iji.”
44002037	Ja̱je Pedro caquëna, asani joyore papi ai co'a ju̱'ijë oijë Pedrore cui'ne i̱ cajeohua'ire once pa'iohua'ireje̱ se̱i'ë, ñeje cajë: “¿Yëquë yure me neja'cohua'i a'ni, Maija'quë do'ijë?”
44002038	Se̱jëna, Pedro capi: “Mësaru tayo yo'ose'ere sa̱i to̱ cua̱ñoñe cani cui'ne de'o joyore i̱sija̱'quë cani mësaru ja̱'në cuasase'ere je̱oni Maija'quëna po̱nëñe pa'iji. Ja̱je yo'oni pa̱i ñape Jesuni cuasajë oco do cua̱ñoñe pa'iji.
44002039	Maija'quë i̱ joyo i̱sisi'i ca nëose'e mësaru. Mësaru mamajë cui'ne so'o pa'icohua'i cui'ne si'aohua'i Maija'quë yë soija̱'cohua'i tse̱ a'ë.”
44002040	Yequeje̱ cui'ne capi, Pedro: “Huasosicohua'i pa'ijë̱'ë, ai co'acohua'i jopo pa'icohua'ipi.” Ja̱je caquë yëhuopi.
44002041	I̱ ja̱je caquë yëhuoye asasicohua'ise'e oco do cua̱ñoni tres mil Jesure sehuocohua'i paë'ë, ja̱ maca.
44002042	Pa'ijë si'aohua'i Jesús jëjo daocohua'i ye'yayere de'oye sehuocaijë nuñerepa paë'ë. Pa'ijë sa̱'ñe de'oye yo'ojë, Maija'quëre se̱jë cui'ne a̱o yëtoni a̱ijë paë'ë, Jesús yo'ose'ere cuasajë.
44002043	Jesús ye'yaquë pa'isicohua'ipi jaiye pa̱i yo'o ti̱'a ma'ñere yo'ojëna, ñajë ai cuasareña, merepa ja̱je yo'oye'ni cajë.
44002044	I̱tire pa'ë cuasajë asasicohua'ipi te'e cuasajë tsiosicohua'ipi pa'ijë co'amañaje te'e pahuë.
44002045	Si'aye i̱ohua'i co'amaña i̱sijë curi maña huerojë yecohua'i co'amaña caracohua'ina i̱sihuë, i̱ohua'ire caraye.
44002046	Ja̱je yo'ojë pa'icohua'ipi si'a mu'seña Maija'quëre se̱jë paë'ë, Maija'quëre se̱ huë'ena. Ja̱je yo'ojë cui'ne i̱ohua'i huë̱'ñana Jesure cuasajë a̱ore yëtoni a̱ijë te'e hue̱'ña tsi'sini a̱ore huahuejë a̱ijë sihuajë paë'ë.
44002047	Pa'ijë Maija'quë de'oquëre pa'ni cajë paë'ë. Si'aohua'i yecohua'ije̱ de'o pa̱ire pa'ë cajë ñahuë. Cajë ñajëna, Ëjaëpi jero sa'na jai pa̱ire i̱te sehuocohua'ire nepi. Nequëna, jai pa̱i sehuocohua'i huaso cua̱ñosicohua'i paë'ë, mu'se ñape.
44003001	Te'e mu'se na'iquëna, Pedropi cui'ne Juanpi co̱ni Maija'quëre se̱ hora a las tres pa'i maca Maija'quëre se̱ huë'ena saë'ë.
44003002	Satena, ja̱rote cu'ima'quëpi De'oco hue'yosi eta sa'ro yë'quë macare da ñosiquëpi ñu'i Pedrore cui'ne Juanre caca huëojëna, curiquë se̱ji'i. Ja̱ë cato tsi̱'nëna cu'ima'quë paji'i, da cacacohua'ire curiquë se̱jaquë cajë dasiquëpi. Ja̱je pa'ipi si'a mu'seña pa̱ipi i̱te sa̱ñojëna, curi hueroquë ñu'iquë paji'i, eta sa'ro yë'quë macare ñu'i.
44003003	Ja̱je curi ñu'i se̱i ñu'iquëpi Pedrore cui'ne Juanre ñani curiquë se̱ji'i, tsoe caca tëjiye ja'i macare pa'ijëna.
44003004	Se̱ina, Pedropi i̱te ñani capi: “Ñajë'ë, yëquëni.”
44003005	Caquëna, curiquëre i̱sisi'quë cama'quë cuasaquë i̱se'ere ñaquëna,
44003006	Pedropi capi, i̱te: “Yë'ë curiquë peoyë. Ja̱je pa'iquëta'are yë'ë payere i̱sisi'i. Jesús Nazaret aquë mamipi cayë huëni cu'ijë̱'ë.”
44003007	Caquë Pedropi ëja te̱'te jë̱tëna tse̱ani naë huëo nëcoquëna, te'ere papi jë'a huëni nëcapi. Huëni nëcaquëna, i̱ nëcañoa cui'ne i̱ jëo peto ca̱ jëaye carapi.
44003008	Caraëna, de'oye nëcaquë cuji'i. Ja̱ maca yureta'a i̱ohua'i ja̱'re tsioni te'e Maija'quëre se̱ huë'ena cacani Maija'quëre de'oquëre pa'ni caquë sihuaquë sa'caquë yo'opi.
44003009	Cacani cu'i Maija'quë de'oquëre pa'ni caquë sihuaquë yo'oquëna, si'aohua'i i̱te ñahuë.
44003010	Ñajë quëquë huesëhuë, i̱te yo'ose'ere cuasajë. Noni Maija'quëre se̱ huë'e eta sa'ropi De'oco hue'e hue̱'ñapi curi se̱i ñu'ina, ñacohua'i sëte quëquëhuë, i̱ cu'iye ñani.
44003011	I̱ti co'yasiquëpi Pedrore cui'ne Juanre tse̱ani ñuni saoma'ë yo'opi. Yo'oquëna, ña quëquëjë si'aohua'i Pórtico de Salomón ca hue̱'ñana huë'huëjë saë'ë, i̱ohua'i pa'i hue̱'ñana ñañu'u cajë.
44003012	Jai pa̱i tsi'sijëna, ñani Pedro capi: “¿Me yo'ojë Israel pa̱i ai cuasaye'ni? Iquëre yëquë tutupi pa̱nita'a Maija'quëre yëquë ai oi do'ipi ne co'yarena, cu'iyeje̱ ñajë mësaru yëquëse'ere ai ñañë.
44003013	Iquë ju̱'iquëre cato, mai aiohua'i, Abraham Diusupi Isaac cui'ne Jacobo Diusupi ne co'yapi. I̱ necaiquë Jesuni jerepa pa'ire i̱ñoquë. Mësaru pa̱i ëjaëna tse̱ani i̱sirena, Pilato de'oquë api cuasani joyesi'i caquëna, mësaru ë̱sehuë. Ja̱je pa'ina, mësaru ë̱sesiquë pa'iyere i̱ñoquë yo'opi.
44003014	Iquë de'oye nuiñe yo'oquëni joyeye ë̱sejë pa̱ire huaiquëni joyejë̱'ë, cahuë, mësaru.
44003015	Ja̱je yo'oni pa'iye i̱si Ëjaëni mësaru huani je̱ohuë. Ja̱je yo'osicohua'ita'are Maija'quëpi huajëquëre huëopi, i̱te. Ja̱ yo'ose'e yëquëpi ñasicohua'i a'ë.
44003016	Iquë mësaru noni ñaquëre, Jesure necaiquëre pare asa do'ipi tutu i̱sipi. I̱sina, ñañë, mësaru. Jesure necaiquëre pare asa do'ipi iquëre ju̱'iñe ti peoquëre pare ne co'yapi, mësarupi ñañë, si'aohua'i i̱ti yo'ose'e.
44003017	Asayë, yureta'a mësaru Jesure huai maca yo'ose'e. Mësaru cui'ne mësaru ëjaohua'i cato ja̱re cajë yo'oyë, cuasama'pë coa noni huesë huani je̱ohuë.
44003018	Ja̱je yo'ojëna, Maija'quë cato i̱te quëacohua'i ja̱'re Cristo ju̱'iñe pa'iji tsoe hue̱'ña case'ere yo'o ti̱'api.
44003019	Ja̱je pa'ina, mësarupi Maija'quëna daijë̱'ë. Dani ja̱'në yo'ose'e je̱ojë'ë, mësaru co'aye yo'ose'ere të̱no je̱ocaija̱'quëre. Ja̱je yo'ojëna, ñani Maija'quëpi de'oye pa'iye i̱si'ñe pa'i api.
44003020	Tsoe hue̱'ña mësarute i̱sisi'i, Cristore cuasa nëosiquëni Jesuni jëjo daoquë mësaruna.
44003021	Ja̱je pa'iquëta'are yure cato i̱te quëacaicohua'i tsoe hue̱'ña pa'isicohua'i ja̱'në ca'ñeje pa'ye si'a co'amaña ne de'hua macaja̱'a Cristo ma'tëmore pa'ija̱'quë api.
44003022	Ja̱je pa'ina, mai aiohua'ire Moisés quëapi, ñeje: ‘Ëjaë Diusupi yë'ëje̱ pa'ire i̱te quëacaija̱'quëre neja'quë api, mësaru aquëni. Si'aye i̱ caye de'oye sehuocaijë̱'ë.
44003023	Si'aohua'i i̱ caye sehuocaima'cohua'i cato, pa̱i pa'i daripëpi ti̱rona nejosicohua'i pa'ija̱'cohua'i a'ë.’
44003024	Si'aohua'i Maija'quëre quëacaicohua'i Samuel pa'inëpi de ñata dao mu'seña cato iye mu'seña pa'i ja̱'ñere cahuë.
44003025	Ja̱je pa'ina, mësaru a'ë, i̱te quëacaicohua'i mamajë Maija'quë i̱sisi'i ca nëose'ere pacohua'i, Abrahamre ca nëose'e pacohua'i. I̱ case'e cato caji: ‘Më'ë tsëcapë acohua'ija̱'a iye yeja pa'icohua'i si'aohua'i de'oye pa'iye i̱si cua̱ñoja'cohua'i a'ë.’
44003026	Ja̱je pa'ina, mësarupi co'aye pa'iyere je̱oni po̱nëjëna, de'oye pa'iye i̱sisi'i caquë Maija'quëpi i̱ mamaquëre ju̱'isiquëni huëoni mësaruna du'ru jëjo daopi.”
44004001	Pedro cui'ne Juan ja̱ yë'ta'a pa̱ire cajëna, Israel pa̱i ëjaohua'ipi cui'ne Maija'quëre se̱ huë'e ñacai soldado pa̱i ëjaëpi cui'ne saduceo pa̱i co̱ni da ti̱tahuë.
44004002	Ti̱tani ja̱ohua'ipi pë̱ijë asahuë, ju̱'isicohua'i huëiye pa'iji, Jesús huëise'epi i̱ñopi cajëna, Pedropi cui'ne Juan co̱ni.
44004003	Asani tse̱ahuë. Tse̱ani na'i huesëye sëte pa̱ire co hue̱'ñana cohuë, se ñatasi mu'se ñañu'u cajë.
44004004	Ja̱je yo'ojëta'are i̱ti quëaye asasicohua'i jai pa̱i sehuohuë. Ja̱ maca sehuosicohua'ire ë̱mëohua'ise'ere cue̱cueto cinco mil pa̱i paë'ë.
44004005	Ñatasi mu'se Jerusalénna tsi'sihuë, Israel pa̱i ëjaohua'i, aiohua'i cui'ne cua̱ñese'e ye'yacohua'i co̱ni.
44004006	Ja̱rote Maija'quë huë'e ñacai ëjaërepa Anásje̱ paji'i. Pa'ina, cui'ne yecohua'ije̱ paë'ë, Caifás, Juan, Alejandro co̱ni. Pa'ijëna, cui'ne si'aohua'i Maija'quë huë'e ñacai ëjaërepa sëcapë tsi'sisicohua'ipi paë'ë.
44004007	Pa'ijë cua̱ñehuë, Pedrore cui'ne Juanre dajë̱'ë. Carena, darena, i̱ohua'i jopona nëconi ñeje cajë se̱i'ë: “¿I̱que tutupi pa̱nita'a i̱quei mamipi mësaru cajë iye ñeje yo'oye'ni?”
44004008	Se̱jëna, Pedro de'o joyopi i̱ ja̱'re pa'iye sëte i̱ohua'ire sehuoquë capi: “Mai ëjaohua'i cui'ne mai aiohua'i asajë̱'ë.
44004009	Ju̱'iquëre jujuse'ere me neni ne co'yare'ni cajë se̱ni asañu'u cajë se̱ñe sëte quëasi'i.
44004010	De'oji. Ja̱je pa'ito, si'aohua'i mësaru asa hue̱'ñana quëañu'u, si'aohua'i Israel pa̱i asaja̱jë cajë. Iquë iye maca si'aohua'i mai ñajëna, pa'iquë cato Jesucristo Nazaret aquë mami do'ire co'yapi, mësaru que̱ni huani je̱orena, Maija'quëpi huajëquëre huëosiquë do'ire.
44004011	Iquë Jesús mësaru huë'e necohua'ipi do'i peoquëre ñasi quë̱na pë api. Ja̱je pa'isiquëta'a yure cato i̱ti quëco pa quë̱na përepa de'opi.
44004012	Ja̱je pa'ina, Peoji, yequë pa̱ire huasoquë. Maija'quë maire huasoja̱'quëre yequëre necaiye pa̱pi.”
44004013	Ca'raye peoyerepa Pedropi cui'ne Juanpi co̱ni cajëna, ñajë ëjaohua'ipi cuasahuë, icohua'i ai ye'yema'cohua'i a'ë cui'ne pa̱i pa'iyeje̱ ye'yema'cohua'i a'ë. Ja̱je pa'iohua'ipi cui'ne Jesús ye'yaquë pa'isicohua'i a'ë. Ja̱je cuasajë ñajë quëquë asahuë, i̱ohua'i cayere.
44004014	Jerepa, cui'ne i̱ohua'i ja̱'re co̱ni i̱ti co'yasiquëje̱ pa'ina, ñajë ti sa̱ñope cayeje̱ pa̱huë.
44004015	Pa̱jë ja̱ maca tsi'si sitopi Pedrore cui'ne Juanre etajë̱'ë carena, etahuë. Etarena, i̱ohua'ise'e sa̱'ñe coca cahuë.
44004016	Ñeje cahuë: “Si'aohua'i Jerusalén pa'icohua'i asayë, iye pa̱i yo'o ti̱'a ma'ñere yo'ose'e. Ja̱je asajëna, maipi ja̱je yo'oye pa̱huë ca ti̱'añe peoji. ¿Ja̱je pa'ito yure me neja'cohua'i a'ni, icohua'ire?
44004017	Ja̱je pa'ito iyere yo'oñu'u. Iye yo'osi coca jerepa jai saiye pa̱ja'core huajo yëni quëcoñu'u i̱ohua'ini iye macapi jerepa pa̱ire quëaye pa̱ja'cohua'ire, Jesús ayere.”
44004018	Cani yureta'a i̱ohua'ire soini cua̱ñehuë, Jesús aye pa̱ire cama'pë pa'ijë̱'ë, cui'ne i̱ ayeje̱ pa̱ire ye'yama'pë pa'ijë̱'ë cajë.
44004019	Cua̱ñejëna, Pedropi cui'ne Juanpi sa̱ñope sehuojë cahuë: “Mësarupi cuasani ñajë'ë, ¿i̱quepi de'oquë'ni, mësaru cayere sehuoye, pa̱nita'a Maija'quë cayere?
44004020	Yëquë ñase'ere cui'ne asase'ere quëaye pa'iji.”
44004021	Pa̱i cato ne co'yasiquëni ñani Maija'quë ai de'oji cajë sihuahuë. Ja̱je sihuajëna, ëjaohua'ipi Pedrore cui'ne Juanre si'señu'u cuasajëta'a pa̱ini ca'rajë si'sema'pë coa huajo yëni eto saohuë.
44004022	Pa̱i ne ti̱'a ma'ñere papi co'yasiquë cato cuarenta o̱metëca jerepa paquë paji'i.
44004023	Eto saorena, Pedro cui'ne Juan sehuosicohua'i quë'rona sani Israel ëjaohua'i cui'ne aiohua'i case'ere si'aye quëahuë.
44004024	Quëajëna, asani si'aohua'i te'e cajë Maija'quëre se̱i'ë, ñeje: “Ëjaë ma'tëmo cui'ne yeja, jai tsiaya, si'aye i̱ote pa'iye de'huasiquë,
44004025	më'ëpi de'o joyoja̱'a cahuë, më'ë jo'yaë David yë'opoja̱'a ñeje: ¿Me yo'ojë pa̱i jo̱sa yo'ojë caye'ni? ¿Me yo'ojë pa̱i ti cuasama'pë coa huëojë ja̱je neñu'u ca nëoñe'ni?
44004026	Pa̱i ëjaohua'ipi cui'ne ëjaohua'ipi co̱ni, Maija'quëre cui'ne maire huasoquëre sa̱ñope yo'oñu'u cajë te'e cuasajë yo'oyë.
44004027	Iye daripëna Herodes cui'ne Pilato cui'ne yequë pa̱i cui'ne Israel pa̱i tsi'sini Jesure sa̱ñope yo'ohuë, më'ë sahuani i̱sisiquëre.
44004028	Ja̱je yo'ojë yo'o ti̱'acaë'ë, më'ë ja̱je yo'osi'i cuasa nëoquë pa'ise'ere.
44004029	Yure Ëjaë, yëquë më'ë jo'yare i̱ohua'i huajo yëyere ñani i̱sijë̱'ë, më'ë coca, ca'rama'pë quëa ja̱'ñere.
44004030	Jesús më'ë mamaquë cocare quëajëna, më'ë tutupi ju̱'icohua'ire jujuye, yequë mu'seña pa'i ja̱'ñe i̱ñoñe cui'ne pa̱i yo'o ti̱'a ma'ñere yo'ojë̱'ë, Jesús do'ipi.”
44004031	Ja̱je se̱ni tëjisi maca i̱ohua'i se̱ sitopi ñu'cueo. Ñu'cuecona, si'aohua'i de'o joyo ti̱mësicohua'i paë'ë. Pa'ijë Maija'quë coca quëahuë ti̱ñarepa, ca'rama'pë.
44004032	Jai pa̱i sehuosicohua'i pa'icohua'ipi te'e cuasajë cui'ne nëina, paë'ë. Pa'ijë co'amañaje si'aohua'i te'ena pahuë. Te'ije̱ yë'ëse'e te'i pasi'i caquë yo'oquëje̱ peopi.
44004033	Peojëna, Jesús jëjo saocohua'ipi si'a tuturepa quëahuë, Jesús ju̱'isiquëpi huëise'ere. Quëajëna, Maija'quëpi ñacaina, si'aohua'i de'oye paë'ë.
44004034	Pa'ijëna, te'ije̱ i̱ohua'i aquë co'amaña caraquëna, ai yo'oquë peopi si'aohua'i pahuë. Ja̱ payere cajë yejaña pa̱nita'a huë̱'ña pacohua'ipi i̱sijë curi neni,
44004035	Jesús jëjo saocohua'ina dani curi i̱sihuë. Ja̱ohua'ipi si'aohua'ire i̱ti pa̱i ñapere caraye ja'ye huahueja̱jë cajë i̱sihuë.
44004036	Ja̱je yo'opi, levita José hue'equëni, Chipre saodohuë aquëni Jesús jëjo saocohua'ipi Bernabére hue'yosiquëpi. Bernabé cani cayë “Yëhuo huasoquë mamaquë”.
44004037	Ja̱ëpi i̱ yejare i̱siquë curi neni Jesús jëjo daocohua'ina curi dani i̱sipi, i̱ohua'ipi ñajë huahueja̱jë caquë.
44005001	Ja̱je pa'iquëta'are yequëpi Ananías hue'equëpi i̱ paco Safira ja̱'re yejare i̱sihuë. I̱sini curi neni,
44005002	si'aye i̱siye pa̱ñu'u te'e cuasahuë. Cuasani i̱ohua'i pa ja̱'ñe de'huahuë. De'huani yequere Jesús jëjo saocohua'ina i̱sipi, i̱ohua'ipi ñajë huahueja̱jë caquë.
44005003	I̱siquëna, Pedropi capi: “¿Ananías i̱que do'ire huati ëjaë më'ë joyona cacaë'ni yeja do'i sa̱isi curire më'ëpi yequere de'huani yequere i̱siquë si'aye i̱siyë caquë de'o joyore cosoja̱quë caquë?
44005004	¿Yejaje̱ më'ë yeja pa'ima'ona, ja̱je yo'ou? ¿Curije̱ më'ë curiquë pa'ima'ëna, ja̱je yo'ou? ¿Merepa më'ë ja̱je yo'osi'i cuasaë'ni? Pa̱ini më'ë cosoma'ë paë'ë. Maija'quëni më'ë cosohuë.”
44005005	Caquëna, Ananías asani ju̱ni ta̱ji'i. Si'aohua'i i̱ ju̱ni ta̱ise'e asasicohua'i quëquë huesëhuë.
44005006	Ja̱ maca yureta'a po̱sëohua'ipi dani i̱ ca̱pë ca̱ñapi tu̱nani sani ta̱huë.
44005007	Tres horas tëto sai maca Ananías nëjo cacao, i̱o ë̱jëre yo'ose'e asama'copi.
44005008	Cacacona, Pedropi i̱ote se̱ji'i: “¿Mësaru case'e ja'ye yeja do'i i̱sire?” Caquëna, cao: “Ja̱je pa'ijë̱'ë, ja̱re ja̱ ja'ye i̱sihuë.”
44005009	Cacona, Pedropi capi: “¿Me neni mësaru te'e ja̱je yo'oñu'u cuasani ëjaërepa joyore neñañu'u cajë yo'oye'ni? Jecohua'i daiyë, më'ë ë̱jëre ta̱sicohua'i cui'ne yure më'ëni saja̱'cohua'i a'ë.”
44005010	Ca macarepa Safira huajërepa ju̱ni ta̱co'ë, Pedro quë̱o yë'quë macana. Ju̱ni ta̱isicopi u̱iona, po̱sëohua'ipi cacani ti̱'ani sani ta̱huë, i̱o ë̱jëre ta̱sico yë'quë macana.
44005011	Ja̱ maca si'aohua'i sehuosicohua'i cui'ne si'aohua'i i̱ti yo'ose'e, asasicohua'i quëquë huesëhuë.
44005012	Pa̱i pa'i hue̱'ñana Jesús jëjo saocohua'ipi jaiye de'oye yo'ohuë, pa̱i yo'o ti̱'a ma'ñere cui'ne i̱ñoñere. Yo'ojëna, si'aohua'i Salomón nequë pa'isi tu'rihuë pa'icona, tsi'sijë yo'ohuë.
44005013	Te'ije̱ yecohua'i aquë tsiosi'i caquë yo'oye pa̱pi, i̱ohua'ire. Ja̱je pa'iquëta'are pa̱i cato de'ocohua'i a'ë, cuasajë.
44005014	Yo'ojëna, ë̱mëohua'i cui'ne nomiohua'i Ëjaëre sehuoni jai pa̱i paë'ë.
44005015	Cui'ne ju̱'icohua'ireje̱ ca̱i saina cui'ne ju̱'icohua'ire sayena o̱eni ma'añana eto o̱ehuë, Pedropi da saina, i̱ pa̱i to'oupi ja̱ohua'i acohua'ina ju'aquëna, co'yaja̱jë cuasajë.
44005016	Cui'ne Jerusalén yërëhue pa̱i dari pa'icohua'ipi jai pa̱i Jerusalénna daë'ë, ju̱'icohua'ire cui'ne huati quë'iohua'ire dajë. Dajëna, si'aohua'i juju cua̱ñohuë.
44005017	Maija'quë huë'e ñacaicohua'i ëjaë ja̱'re saduceo pa̱i pa'icohua'ipi si'aohua'i co̱ni i̱ohua'i yo'oyere ñajë oicohua'i paë'ë, cui'ne yo'o ti̱'añe peo do'ire.
44005018	Ñani pë̱ijë Jesús jëjo saocohua'ire tse̱ani co'aye yo'ocohua'ire co hue̱'ñana cohuë.
44005019	Cosicohua'ini Maija'quë hui̱ñaëpi ñami pa̱ire co huë'e eta sa'ro hui'yoni etopi, ñeje caquë:
44005020	“Sani pa̱ire quëajë̱'ë, mësaru iye huajëye pa'iyere Maija'quëre se̱ huë'epi nëcajë.”
44005021	Caëna, asasicohua'ipi ñatani i̱ case'eje̱ pa'ye Maija'quë huë'ena nea hue̱'ñarepa cacani pa̱ire ye'ya huëohuë. Ja̱je ye'yajëna, Maija'quë huë'e ñacaicohua'i ëjaë cui'ne i̱ ja̱'re co̱ni pa'isicohua'ipi ëjaohua'ire pase'e coca cayena soihuë, si'aohua'ire Israel pa̱i aiohua'ire coca cañu'u cajë. Ja̱ maca tsi'sini Jesús jëjo saocohua'ire co hue̱'ña ñu'icohua'ire quërëja̱ija'cohua'ire jëjo saohuë.
44005022	Jëjo saojëna, soldadopi co huë'ena sani coa ña jujahuë, tsoe peojëna. Ja̱je ña jujani co'ini ñeje cajë quëahuë:
44005023	“Pa̱ire co tu'rihuë cato de'oyerepa si̱osico paji'i. Pa'ina, cui'ne soldado pa̱ije eta sa'noare nëcajë de'oyerepa ñahuë. Ja̱je pa'ioni hui'yojë ñajëna, ti pa̱i peoco paji'i, sa̱'nahuë.”
44005024	Cajëna, ja̱re asani Maija'quë huë'e ñacaicohua'i ëjaërepa, Maija'quëre se̱ huë'e ñacai soldado pa̱i ëjaë cui'ne aiohua'i co̱ni cahuë: “¿Jerore pana ja̱ yo'ose'e nëajai ja̱'ñe a'ni?”
44005025	Ja̱je yo'ojë ca macarepa te'i ti̱tani capi: “Mësaru cosicohua'ipi Maija'quëre se̱ huë'ere nëcajë pa̱ini ye'yayë.”
44005026	Caquëna, asani soldado pa̱i ëjaëpi i̱ soldado pa̱i ja̱'re saji'i, tse̱asi'i caquë. Tse̱asicohua'ita'a co'aye yo'oye pa̱huë, pa̱ipi pë̱ti huëoni quë̱na pë̱api je̱ama'cohua'ini cuasajë ca'rajë.
44005027	Ti̱tani i̱ohua'ire tse̱ani sahuë, ca tëji ëjaohua'i quë'rona. Sarena, Maija'quë huë'e ñacaicohua'i ëjaëre papi capi, i̱ohua'ire:
44005028	“Tsoe mësarute cahuë yëquë, ja̱ë Jesús aye ti pa̱ire ye'yama'pë pa'ijë̱'ë cajë. ¿Casicohua'ini mësaru cato me yo'ore'ni? Mësaru cato si'a Jerusalén ja̱ë aye ye'yayepi ti̱më huesoyë. Cui'ne ja̱se'e yo'oye pa̱ni yëquëreje̱ ja̱ëre huani je̱osi do'i quë'iohua'ire cañu'u cajë yo'oyë.”
44005029	Caquëna, Pedropi cui'ne i̱ cajeohua'i Jesús jëjo saocohua'ipi sehuojë cahuë, ñeje: “Yëquë cato Maija'quë cayere sehuocaiye pa'iji, pa̱ni pa̱i cayere.
44005030	Mësaru cruzuna deoni huani je̱osiquëre mai aiohua'i Diusupi huajëquëre huëopi, Jesure.
44005031	Maija'quëpi huëoni i̱ ëja te̱'tena ñopi, i̱te. Pa̱ire de'oye saquëre neni cui'ne huasoquëre nepi, i̱te, Israel pa̱ipi Maija'quëna co'ini i̱ohua'i co'aye yo'ose'e sa̱icaja̱'quë caquë.
44005032	Iye yo'ose'e yëquë ñasicohua'ipi quëaye cui'ne Maija'quë i̱te sehuocohua'ire i̱si joyo de'o joyoje̱ ñasiquëpi quëaji.”
44005033	Ja̱je cayere asani Israel pa̱i ëjaohua'ipi pë̱titeni huani je̱oñu'u cajë yo'ohuë.
44005034	Ja̱je yo'ojë ca ëjaohua'i jopore te'i fariseo Gamaliel hue'equë paji'i, si'a pa̱i de'oye cajëna pa'iquërepa, cui'ne cua̱ñese'e ye'yaquërepa. Ja̱ëpi huëni nëcani cua̱ñepi: “Jesús jëjo saocohua'ire hue'sena eto saojë̱'ë, ëa maca cacaja̱'cohua'ire,” capi.
44005035	Caëna, etosi jeteyo'je i̱je pa'i ëjaohua'ire capi: “Israel pa̱i mësaru ja̱ohua'ire yo'o ja̱'ñe de'hua ñani yo'ojë̱'ë.
44005036	Cuasajë̱'ë, cui'ne Teudas yo'ose'ere. Ai tsoe maca, ja̱ë je̱'quë ëjaëre pa'ë caquë yo'opi. Yo'oquëna, cuatrocientos pa̱irepa i̱te pe'tehuë. Pe'tejëna, i̱ti saquëni huani je̱orena, i̱te pe'tecohua'i peo hue̱'ña tiya huesëhuë. Ja̱ maca caraja̱ji'i, ja̱ yo'ose'e si'aye.
44005037	Ja̱ jeteyo'je pa̱ire cue̱cue mu'seña pa'i maca Judas Galilea aquëpi cui'ne ëjaë'ë caquë yo'opi. Yo'oquëna, i̱te pa̱i pe'te huëohuë. Pe'te huëorena, i̱ni huani je̱orena, i̱te pe'tecohua'i peo hue̱'ña tiya huesëhuë.
44005038	Ja̱je pa'ina, mësarute yëhuoquë cayë. Ja̱ohua'ire yo'oye je̱oni ñuni saojë̱'ë, i̱ohua'ise'e pa'ija̱jë. Ja̱je pa'ina, iyepi pa̱i tse̱ pani coa caraja̱i ja̱'ñe a'ë.
44005039	Ja̱je pa'iquëta'are iyepi Maija'quë tse̱ pa'ito mësaru ne ti̱'añe pa̱ja'cohua'i a'ë. Ja̱je pa'ito ñare pajë yo'ojë̱'ë. Yo'ojë Maija'quëni sa̱ñope yo'oyë, mësarupi.”
44005040	Caëna, asani i̱ case'e sehuocaë'ë. Ja̱ maca yureta'a Jesús jëjo saocohua'ire soini si'seni, Jesús coca ti quëaye pa̱jë'ë, cani yureta'a ñuni saohuë.
44005041	Ñuni saojëna, Jesús jëjo saocohua'ipi etajë Maija'quëpi ja̱je yëna Jesús mami do'ire ai yo'oyë cuasajë sihuahuë, pa̱i ëjaohua'i quë'ropi etajë.
44005042	Etasicohua'ipi si'a mu'seña Jesús de'o cocare quëajë ye'yahuë, Maija'quëre se̱ huë'ena cui'ne huë̱'ñana.
44006001	Ja̱ mu'seña sehuocohua'ipi jai pa̱i sehuojë jojo saiye sëte, griego pa̱i coca cacohua'ipi sa̱ñope ca huëohuë, hebreo pa̱i coca cacohua'ini griego pa̱i hua'jeohua'ini si'a mu'seña huahueyere de'oye huahuecaima'pë pa'iyë cajë.
44006002	Ja̱je cajëna, asani doce pa'iohua'i Jesús soisicohua'ipi si'aohua'ire sehuosicohua'ire tsi'soni cahuë: “Co'aji, yëquëpi huahueye ñañere cajë, Maija'quë coca quëayere je̱oto.
44006003	Ja̱je pa'i do'ire sehuosicohua'i mësarupi mësaru acohua'ini siete pa'iohua'ire co'ejë̱'ë, mësaru ai de'o pa̱ire ñacohua'ini, ta̱'ñe asacohua'ini cui'ne de'o joyo ti̱mësicohua'ini. Ti̱'arena, ja̱ohua'ina iye co'amaña yo'o ja̱'ñe i̱siñu'u, yëquë.
44006004	I̱sini yëquë cato Maija'quëre se̱jë cui'ne i̱ coca quëajë pañu'u.”
44006005	Carena, si'aohua'i ja̱je yo'oñu'u cuasani sahuajë ti̱'ahuë, Estebanre, Maija'quëre asaquëre pare, de'o joyore ti̱mësiquëre, Felipere, Prócorore, Nicanorre, Timónre, Parmenasre, Nicolásre, Nicolás cato ja̱'në Israel pa̱i yo'oye sehuo aquë paji'i, Antioquía aquë.
44006006	Ti̱'ani Jesús jëjo saocohua'i quë'rona sahuë, i̱ohua'ire. Sarena, ja̱ohua'ipi i̱ohua'i si̱opë̱ana patojë Maija'quëre se̱cacaë'ë.
44006007	Maija'quë coca jero sa'na jai saco'ë. Jai saiona, sehuojë jai pa̱i paë'ë, sehuocohua'ije̱ Jerusalén pa'icohua'ipi. Ja̱je jai pa̱i sehuojëna, cui'ne Maija'quë huë'e ñacaicohua'i ëjaohua'ije̱ sehuohuë, te'ohua'ise'e.
44006008	Maija'quë i̱si tutu de'oyere pare paquë'ni Esteban pa̱i yo'o ti̱'a ma'ñere yo'o i̱ñopi, pa̱i daripë pa'icohua'ire.
44006009	Ja̱je yo'oquëna, ñani Jo'yaohua'i pa'isicohua'ipi eta huajësicohua'i hue'yo huë'e pa'icohua'ipi cui'ne Cirene acohua'ipi, Alejandría acohua'ipi, cui'ne Cilicia acohua'ipi, cui'ne Asia yeja acohua'ipi Estebanre sa̱ñope ca huëohuë.
44006010	Ca huëosicohua'ita'a ca ti̱'añe pa̱huë, de'o joyo i̱siyepi ta̱'ñerepa caquëna, si'aye.
44006011	Ja̱ maca yureta'a Moisésre cui'ne Maija'quëre sa̱ñope caquëna, asahuë, caja̱'cohua'ire curipi sa̱ihuë.
44006012	Sa̱irena, ja̱ohua'ipi si'a i̱ti daripë pa̱ire ne huëohuë, jai co'a coca. Ja̱je ne huëorena, aiohua'i cui'ne cua̱ñese'e ye'yacohua'i Estebanre huajo huëohuë. Huajo huëoni tse̱ani ca tëji ëjaohua'i quë'rona sahuë.
44006013	Ja̱je yo'ojë cui'ne coa cosoja̱'cohua'ireje̱ nesicohua'ipi ñeje cahuë: “Maija'quëre se̱ huë'ere iquë ai sa̱ñope caquë api cui'ne cua̱ñese'eje̱ sa̱ñope caquë api.
44006014	Cui'ne Jesús Nazaret aquëpi Maija'quëre se̱ huë'e nejoja'quë api. Nejoquë cui'ne Moisés maire je̱ocaise'ere ti̱ñe po̱naja'quë api, caquë api, iquë.”
44006015	Si'aohua'i i̱ti maca ñu'icohua'ipi cui'ne ëjaohua'ipi co̱ni Esteban tsiare ñahuë, hui̱ñaë tsiaje̱ pa'iore pare hue'equëna.
44007001	Maija'quë huë'e ñacaicohua'i ëjaëre papi Estebanre se̱ji'i. “¿Më'ëre ja̱je yo'oquëre pani ja̱ohua'i caye caquë?”
44007002	Se̱ina, Esteban sehuoquë capi: “A'yëohua'i, cui'ne ja'quëohua'i, asajë̱'ë, yë'ë caquëna. Maija'quë de'oquëpi mai ai Abrahamna ñai i̱ñopi, Mesopotamiare pa'ina, Harán yejana ja̱ saima'në.
44007003	I̱ñoquë capi: ‘Më'ë yeja cui'ne më'ë cajeohua'ire je̱oconi saijë̱'ë, yë'ë i̱ñoja'a yejana.’
44007004	Caëna, Abraham Caldea yejapi etani Harán yejana sani paji'i. Pa'ina, pëca ja'quë ju̱ni huesëpi. Ju̱quëna, jeteyo'je Maija'quëpi Abrahamre iye yejana dapi, yure mësaru pa'i hue̱'ñana.
44007005	Ja̱je pa'iquëta'are i̱ti yejana co'amaña necani i̱siye pa̱pi. Quë̱o tsa'cuja̱'toje̱ i̱siye pa̱pi. Ja̱je pa'iquëta'are i̱sija̱'quë a'ë ca nëopi, i̱ ju̱'isi jeteyo'je i̱ tsëcapë tse̱co pa'ija̱'core. Ja̱ mu'seña cato Abraham mamajëre peoquë pa'inije ja̱je capi.
44007006	Yequeje̱ cui'ne Maija'quëpi capi, i̱te: ‘Më'ë tsëcapë acohua'ipi yequë pa̱i yejare huero pa'ija̱'cohua'i a'ë. Pa'ijëna, jo'yaohua'ire pajë co'aye yo'oja̱'cohua'i a'ë, cuatrocientos o̱metëcarepa.’
44007007	Yequeje̱ capi, Maija'quë: ‘Yë'ëpi mësarute jo'yaohua'ire neni pasicohua'ire sa̱ija'quë a'ë. Ja̱ jeteyo'je mësaru eta huajëni yë'ëre iye macapi necaijë pa'ija̱'cohua'i a'ë.’
44007008	Ca nëose'ere yo'oja̱jë caquë Abrahamre Diusupi cua̱ñepi, cuiri ca̱'nire tëajë̱'ë, caquë. Ja̱je pa'ina, Abraham i̱ mamaquë Isaacre ocho mu'seña co̱asiquë pa'ina, cuiri ca̱'nihuë maca tëapi. Ja̱je cui'ne yo'opi, Isaacje̱ I̱ mamaquë Jacobre. Iquë Jacobpi si'aohua'ire i̱ mamajëre ja̱je yo'opi, Israel pa̱i doce tsëcapë̱a pëca ja'quëohua'i pa'ija̱'cohua'ireje̱.
44007009	Mai aipë Jacobo mamajëpi yo'jei Josére pëca ja'quëpi ai oina cui'ne oni cua̱ñoñe peojë i̱si je̱ohuë, Egíptona saja̱jë cajë. Ja̱je pa'iquëta'are Diusupi José ja̱'re co̱ni paji'i.
44007010	Pa'i si'aye i̱ ai yo'oye huasopi. Co̱cai cui'ne ta̱'ñe yo'oye i̱sipi. I̱siquë cui'ne Egípto ëjaëre papi de'oye i̱te ñacai ja̱'ñeje necaji'i. Necaina, Josére Egípto pa̱i ëjaëre hue'yopi. Cui'ne i̱ Faraónrepa pa'i huë'e ñacaiquëre pare hue'yopi.
44007011	Ja̱ maca si'a Egípto yeja Canaán yeja a̱o ëa ju̱'iñe paji'i, ai yo'o mu'seña. Pa'ina, mai aipëje̱ a̱iñe ti peocohua'i paë'ë.
44007012	Pa'ijëna, Jacobpi Egíptore a̱o pa'iji, asani i̱ mamajëre mai aipëre jëjo saopi. Iye saise'e cato du'ru macarepa saise'e a'ë.
44007013	Ti̱jupë cayaye acore satena, Josépi i̱ maja'yë jupëre yë'ë mësaru yo'jei'ë caquë quëapi. Ja̱je quëaquëna, asani Faraónpi ja̱ tsëcapë aquë api caquë Josére ñapi.
44007014	Ja̱ jeteyo'je Josépi pëca ja'quë Jacobre cui'ne i̱ tsëcapë setenta y cinco pa̱i pa'icohua'ire Egíptona daijë̱'ë, caquë cua̱ñepi.
44007015	Ja̱je cua̱ñeina, Jacob Egíptona sani paji'i. Pa'iquëpi ju̱ji'i. Ja̱je cui'ne i̱ mamajëje ju̱juhuë, mai aipëje̱.
44007016	Ja̱ maca tarase'e Siquemna sani cojena o̱a huesohuë. Abraham curipi Hamor mamajëre hueroquë pa'isi yejana o̱areña.
44007017	Maija'quë Abrahamre ca nëose'e ti̱'añe ja'i maca pa'ina, Israel pa̱i jai pa̱i jojo sateña, Egípto yeja. Ja̱je yo'oni jai pa̱i pateña.
44007018	Ja̱je pa'i maca Josére ñama'quëpi yequepi Egípto pa̱i ëjaë cua̱ñe huëouña.
44007019	Cua̱ñe huëoni iye ëjaëpi mai pa̱ire care payeje̱ pa'ye caquë, co'aye yo'oquë tsi̱re ja̱'a co̱asicohua'ire je̱ocojë̱'ë ju̱'ija'cohua'ire caquë cua̱ñepi, pëca ja'quëohua'ire.
44007020	Ja̱ mu'seña Moisés co̱a. Co̱aëna, Maija'quë sihuaquë ñapi, i̱te. Ja̱ëni pëca ja'quëohua'ipi toaso̱ ñañëohua'ire huë'ena ñajë pahuë.
44007021	Pa jujani je̱ocoye pa'ijëna, Faraón mamacopi i̱te i̱ni mamaquëre pare ai de'huayeje̱ pa'ye ai de'huao.
44007022	Ja̱je pa'ina, Moisés cato Egípto pa̱i ta̱'ñe yo'oyere ye'yesiquë paji'i. Ja̱je pa'ipi tutu caquëpi cui'ne yo'oyeje̱ i̱ case'eje̱ yo'oquë paji'i.
44007023	Cuarenta o̱metëcaña papi i̱ pa̱ire Israel pa̱ire ñasi'i cuasapi.
44007024	Cuasaquëpi ñaquëna, Egípto pa̱ipi Israel pa̱ire co'aye yo'oquëna, ñani Moisés co̱casi'i caquë yo'oquë Egípto pa̱ire huani je̱opi.
44007025	Moisés cato ja̱je yo'oquëna, ñani i̱ cajeohua'ipi Diusu i̱ohua'ire huasoja̱'quëre jëjo daoquë api cuasaja̱jë caquë yo'opi. Yo'oquëta'are i̱ cajeohua'ipi ja̱je cuasaye pa̱huë.
44007026	Yo'osiquëpi ñatasi mu'se Israel pa̱ipi cayaohua'i sa̱'ñe uihuajëna, Moiséspi ti̱'api. Ti̱'ani uihuama'pë pa'ija̱jë caquë capi: ‘¿Me neñu'ju te'e tsëcapëta'a sa̱'ñe uihuaye'ni?’
44007027	Caquëna, i̱ti se ai huaiquëpi Moisésre jë̱tëpi jëjo saoquë capi: ‘¿Nepi më'ëre pa̱i ëjaëre cui'ne yëquë yo'oye ñaquë ne de'huaja̱'quëre nere'ni?
44007028	¿Ñamina'a Egípto pa̱ire huani je̱ose'eje̱ pa'ye yë'ëre huani je̱osi'i caquë?’
44007029	Caquëna, iyere asani Moisés Madián yejana cati saji'i. Sani ja̱rote ti̱ yejare huero pa'i caya mamajëre papi.
44007030	Cuarenta o̱metëca tëto saisi maca, zarza ñëpi toa corohuërepa tsë̱'isicoja̱'a hui̱ñaëpi ñai nëcapi, Sinaí cu̱tihuëna cue̱ne yejana.
44007031	Ca̱ni ñañeje pa'ye Moisés ñaquë i̱quere pa'ni cuasaquë ñapi. Ja̱je cuasaquë de'oyerepa ñasi'i caquë tsioja̱i asapi, Ëjaë yë'ore ñeje caquëna:
44007032	‘Yë'ë cato më'ë aipë Diusu a'ë. Abraham, Isaac, cui'ne Jacob Diusu a'ë, Yë'ë.’ Ja̱re asani Moisés i̱ti ca hue̱'ña ñama'ë, ca'raquë coa tsasi huëouna.
44007033	Ja̱ maca Ëjaëpi caëña: ‘Dutajë̱'ë, quë̱o ju'iye. Më'ë nëca hue̱'ña cato de'o hue̱'ñare pa'ë.
44007034	Egípto yejare pa'ijë yë'ë pa̱i ai yo'oye ti̱ñarepa ñaquë pa'iyë. Aiohua'ipi ai yo'ojë oijëna, asani huasosi'i caquë cajehuë. Ja̱je pa'iye sëte daijë̱'ë, yë'ëpi më'ëre Egíptona jëjo saosi'i.’
44007035	Israel pa̱i coejë ‘¿nepi më'ëre pa̱i ëjaëre cui'ne yëquë yo'oye ñaquë ne de'huaquëre nere'ni casiquëni?’ Maija'quëpi pa̱i ëjaëre cui'ne pa̱ire huasoquëre neni jëjo saopi, i̱ohua'i quë'rona. A'ri so̱quë yë ñasiquë hui̱ñaëpi co̱caina, yo'o ti̱'ajaquë caquë.
44007036	Iquë Moisés mai aipëre Egíptopi etopi, pa̱i yo'o ti̱'a ma'ñere yo'oquëna, cuarenta o̱metëcahuëa̱ña.
44007037	Ja̱re iquë Moiséspi capi, Maija'quëpi mësaru aquëni yë'ëje̱ pa'ire neja'quë api, i̱te quëacaiquë pa'ija̱'quëre.
44007038	Cui'ne ja̱re iquë Moiséspi Israel pa̱i ja̱'re tsi'sini coca ca'a̱ji'i, jeto cue̱ne yejana. Ja̱re i̱pi hui̱ñaëre coca ca'a̱ji'i, Sinaí cu̱tihuëna. Ja̱re i̱pi mai aipë ja̱'re pa'a̱ji'i. Cui'ne ja̱re i̱pi pa'i cocarepa asapi, maire quëa ja̱'ñeje̱.
44007039	Ja̱je pa'iquëta'are mai aipë cato sehuocaiye coehuë. Coejë Egíptona co'iñu'u cahuë.
44007040	Ja̱je cajë Aarónre cahuë, yëquëre saja̱'a diusuohua'ini necaijë̱'ë. Huesëyë. Me sa'repa yëquëre Egíptopi etosiquë Moisés neni jo'cuarepa nëiji, cahuë.
44007041	Ja̱je cani duruhue̱quëje̱ pa'ire diusu api cajë de'huahuë. De'huani i̱te i̱siñu'u cajë nëicohua'ire huani i̱sijë cui'ne jai pa̱i tsi'sini i̱ohua'i de'huasi diusure sihuajë yo'ohuë, Maija'quë api cajë.
44007042	Ja̱je yo'ojëna, Maija'quëpi ja̱ohua'ire ña jujani je̱ocopi ma'ñocohua'i ma'tëmo pa'icohua'ini se̱cohua'i pa'ija̱jë caquë. Ja̱je pa'ina, Maija'quëre quëacaicohua'i toyapëna toyase'e pa'iji, ñeje: Israel pa̱i, ¿mësaru jeto cue̱ne yeja cuarenta o̱metëca pa'i maca, Yë'ëre sihuajë de'oye se̱ñu'u cajë nëtëroja̱icohua'ire huani i̱sijë, cui'ne co'amaña coa i̱sijë yo'ore?
44007043	Pa̱huë, mësaru ja̱je yo'oye. Coa ai jerepa Moloc diusu huë'ere hue'ejë sajë, Cui'ne Refán diusu ma'ñoconi hue'ejë sajë Cui'ne mësaru se̱ñu'u cajë de'huasi diusuohua'ini hue'ejë sajë yo'ohuë. Ja̱ do'ire mësarute yë'ëpi Babiloniana jëjo saoja̱'quë a'ë.
44007044	Ja̱ maca cato mai aiohua'i ca̱'nipi nesi huë'ere pahuë, Maija'quë ja̱'re. Ja̱je yo'oñu'u, cajë nejaquë nese'ere i̱ño huë'ere. Ja̱ huë'e cato Moisésre Maija'quë caquë i̱ñoni ñeje pa'iore nejë'ë caquë cua̱ñese'eje̱ pa'iore nesico paji'i.
44007045	Ja̱ huë'e mai aiohua'i tsoe pasiconi Josué ja̱'re daicohua'ipi te'e i̱ohua'i daiyeje̱ dahuë, yecohua'i yeja jio maca Maija'quëpi i̱ohua'i ñajëna, yequë pa̱ire nejo maca. Ja̱je pahuë, ja̱ huë'e David pa'i macaja̱'a.
44007046	Pajë pa'icohua'ini Davidpi Maija'quëre de'oye ña cua̱ñoquëpi Jacob Diusu huë'e necasi'i cuasapi.
44007047	Cuasaquëta'a pa̱pi. Necaiye pa̱quëna, mamaquë Salomónpi necaji'i.
44007048	Ja̱je pa'iquëta'are Maija'quë i̱repa cato pa̱i nesi huë'ere pa'ima'quë api. Ja̱je pa'ina, Maija'quëre quëacaiquëpi capi, ñeje:
44007049	Ma'tëmo cato yë'ë pa'i hue̱'ña'ë. Yë'ë ñu'i cua̱ñe hue̱'ña'ë. Yeja cato yë'ë quë̱o meñe tsa'cupa hue̱'ña'ë. ¿Ja̱je pa'ito me yë'ë huë'e necaija̱'cohua'i a'ni? caji, Ëjaë. ¿Jero a'ni, yë'ë pëa huajëja̱'to?
44007050	Si'aye yë'ë ne saose'epi pa'ito.
44007051	Ja̱je pa'iquëta'are mësaru cato nuiñerepa asajëta'a nuñere pare yo'oyere coecohua'i a'ë. Ja̱je pa'iohua'ipi ca̱jonoaje asama'cohua'ipi cui'ne joñoaje̱ ti Maija'quëre cuasama'cohua'i a'ë, mësaru. De'hue Maija'quë joyore sa̱ñope yo'ocohua'i a'ë. Aiohua'i pa'ise'eje̱ pa'iohua'i a'ë.
44007052	Ja̱je pa'ina, ¿jequë a'ni, Maija'quëre quëacaiquë mësaru aiohua'i co'aye yo'oye pa̱siquë? Ti peoji, te'ije̱. Ja̱je pa'ina, co'aye yo'ojë huani je̱ohuë, nuñerepa pa'i dai ja̱'ñere quëacohua'ire. Yure i̱pi nuñerepa pa'ipi daquëna, mësarupi tse̱ani huani je̱ohuë.
44007053	Mësaru hui̱ñaohua'ipi cua̱ñese'e i̱sijëna, i̱sicohua'i de'oye sehuocaima'pë pa'iyë.” Ja̱re capi, Esteban.
44007054	Ja̱je caquëna, asani Estebanre ai pë̱ijë cu̱ji qui̱'cohuë.
44007055	Ja̱je yo'otoje̱ Esteban cato de'o joyo ti̱mësiquëpi ma'tëmore ñaquë Maija'quë de'oyere pare ñapi. Ñaquë cui'ne Jesure ñapi, Maija'quë ëja të'hui quë'rore nëcaquëna.
44007056	Ñani capi: “I̱na ma'tëmo hui'yosiconi ñañë, cui'ne Jesupi Maija'quë ëja të'huire nëcaquëna.”
44007057	Caquëna, asani pë̱ijë ca̱jonoa pë'pëni cuijë i̱na da to̱me daë'ë.
44007058	Da to̱me dani tse̱ani pa̱i daripëpi etoni quë̱na pë̱api je̱a hue̱ahuë, co'aye yo'oquë api cajë. Huaicohua'ipi i̱ohua'i ca̱ña du'teni te'e po̱së Saulo hue'equëna, i̱sihuë, ñacaijë̱'ë cajë.
44007059	Quë̱na pë̱api je̱ajëna, Estebanpi Maija'quëre se̱i capi: “Ëjaë Jesús, yë'ë joyo më'ëpi de'huacaijë̱'ë.”
44007060	Cani ja̱ maca do're ja'runi ai tutu capi: “Ëjaë yë'ëre huaicohua'i yo'ose'e sa̱ima'ë pa'ijë̱'ë.” Ja̱re cani ju̱ji'i.
44008001	Ju̱ni huesëquëna, i̱ti maca Saulo nëcaquë ñaquëpi. De'oji, Estebanre huaise'e cuasaquë ñapi.
44008002	De'o pa̱ire papi Estebanre ai oijë ta̱ je̱ohuë.
44008003	Ja̱re yo'ojëna, Saulo cato sehuosicohua'ire huë̱'ña ñape cacaquë ë̱mëohua'ire, nomiohua'ire, quërë etoquë co hue̱'ñana cosi'i caquë yo'opi.
44008004	Ja̱je yo'ojëna, Jerusalénpi etasicohua'ipi si'a hue̱'ña saijë huaso coca quëahuë.
44008005	Quëajëna, i̱ohua'i aquë Felipepi Samaria daripëna sani Jesús coca quëapi.
44008006	Quëaquë pa̱i yo'o ti̱'a ma'ñe yo'opi. Yo'oquëna, ñajë si'aohua'i tsi'sini ai asahuë, Felipe caye.
44008007	Jai pa̱i huati quë'iohua'i pa'isicohua'ipi huatire eto sao cua̱ñohuë. Huatiohua'ipi etajë cuijë etahuë. Cui'ne jai pa̱i cu'ima'cohua'ije̱, cui'ne do'pëjë cu'icohua'ije̱ co'yasicohua'i paë'ë.
44008008	Ja̱ yo'o do'ire ja̱ daripë acohua'i ai sihuahuë.
44008009	Ja̱ sihua hue̱'ñare te'i ë̱më Simón hue'equë ja̱'në dahuë pa'isiquë paji'i. Samaria pa̱ire care payeje̱ caquë jerepa pa'i a'ë caquë yo'osiquë paji'i.
44008010	Ja̱je pa'ini si'aohua'i a'ricohua'i maña cui'ne jaicohua'ina co̱ni i̱ caye asacaijë cahuë: “Iquë api, i̱repa Maija'quë tuture paquërepa cahuë.”
44008011	Ja̱je cajë i̱te de'oye i̱ caye sehuocaë'ë. Tsoe hue̱'ña noni i̱ dahuë ñañepi yo'oquë care payeje̱ caquëre sëte ja̱je sehuocaë'ë.
44008012	Ja̱je yo'ojë pa'icohua'ipi Felipe quëayere asani Maija'quë cua̱ñe te̱'te ayere cui'ne Jesucristo ayere asani ë̱mëohua'i cui'ne nomiohua'i sehuohuë. Sehuoni oco do cua̱ñohuë.
44008013	Do cua̱ñojëna, i̱ Simónque sehuoni oco do cua̱ñoni ai de'oyere pare pa̱i yo'o ti̱'a ma'ñere ñaquë ai de'oyere pa'ni cuasaquë Felipe ja̱'re te'e cu'i huëopi.
44008014	Samaria pa̱ipi Maija'quë coca sehuorena, Jesús doce soisicohua'ipi asani Jerusalén pa'icohua'ipi Pedrore cui'ne Juanre jëjo saohuë, Samariana.
44008015	Jëjo saorena, sani Samaria sehuosicohua'ire Maija'quëre se̱cacaë'ë, de'o joyore paja̱jë cajë.
44008016	Jesús mai Ëjaë mamipi do cua̱ñosicohua'ita'a ja̱ yë'ta'a de'o joyo peocohua'i paë'ë.
44008017	Ja̱ do'ire Pedro cui'ne Juanpi jë̱ñapi jëjo pajë Maija'quëre se̱jëna, de'o joyore i̱si cua̱ñohuë.
44008018	Jë̱ñapi Jesús jëjo saocohua'ipi jëjo pajë se̱jëna, Maija'quë joyore i̱siña. I̱sina, ñani Simónpi curipi huerosi'i cuasaquë caëña.
44008019	“I̱sijë̱'ë, ja̱ tuture pare yë'ëje̱ i̱sina, ja̱ tutupi yë'ëpi jë̱ñapi patoquë se̱ina, de'o joyore i̱si cua̱ñoja'cohua'ire.”
44008020	Caquëna, Pedropi i̱te capi: “Më'ë curiquë ja̱'re më'ë ne huesëye pa'iji. Maija'quë i̱siye curiquëpi hueroye peoji.
44008021	Maija'quë ña hue̱'ña më'ë nui joyo peoyë. Ja̱je pa'ina, ja̱ tutupi i̱si cua̱ñoñe peoji, më'ë.
44008022	Më'ë co'aye cuasayere je̱ocojë̱'ë. Je̱oconi mai Ëjaëre se̱jë'ë. Se̱ina, de'hue oni yeje'ñe pa'i api, më'ë ja̱je cuasase'e.
44008023	Yecohua'ipi de'oye yo'ojëna, ñani sihuama'ë. Ñañepi më'ë ti̱mësiquëpi pa'ina, ñaquë cayë. Ja̱ do'ire më'ë co'aye cuasayepi hue̱siquëre paji, më'ëre.”
44008024	Caquëna, Simónpi capi: “Mësarupi yë'ë do'ire se̱cacaijë̱'ë, Ëjaëre. Si'aye mësaru case'eje̱ pa'ye tëto saiye pa̱ja'core yë'ëre.”
44008025	Iye a'ë, maire caquë Jesús yo'ose'e cajë quëajë cui'ne Maija'quë coca quëa tëjini Jesús jëjo saocohua'ipi Samaria yeja a'ri daripë̱ana, de'o coca quëahuë. Quëa tëjini yureta'a Jerusalénna co'ihuë.
44008026	Ja̱ jeteyo'je mai Ëjaë hui̱ñaëpi Felipere capi: “Huëni Jerusalén ma'ana saijë̱'ë, Gazana sai ma'ana huë'ehuë te̱'tena.” Iye ma'a cato cue̱nesi yejaja̱'a sa sai ma'a paji'i.
44008027	Caëna, asani Felipe huëni ja̱ ma'aja'a saji'i. Saiquëpi ma'ana Etiopia pa̱ire ti̱'api. Ja̱ë cato ëjaërepa paji'i. Etiopia ëjao curi de'huacaiquë paji'i. Ja̱ëpi Jerusalénna Maija'quëre se̱si'i caquë saisiquë paji'i.
44008028	Ja̱je saisiquëpi i̱ yejana co'iquë caballopi quërëcore ñu'i sai Maija'quëre quëacaiquë Isaías toyase'ere ñaquë saji'i.
44008029	Saina, joyopi Felipere capi: “Caballo quërëco quë'rona saijë̱'ë.”
44008030	Caëna, Felipe tsioja̱i asaquëna, Isaías toyase'ere ñaquë caquë saji'i, Etiopia aquëpi. Ja̱ maca i̱te se̱ji'i: “¿Asaquë më'ë, më'ë ñase'e?”
44008031	Se̱ina, sehuopi: “¿Me asa ti̱'añe'ni, i̱ti quëaquëpi peoto?” Cani Felipere yë'ë ja̱'re mëni ñu'i saijë̱'ë caquë se̱ji'i.
44008032	Toyasico i̱ ñasico cato ico paco'ë, ñeje caco: Huai hue̱'ñana yëi ñamare sayeje̱ pa'ye sahuë, i̱te. Sarena, tëacohua'i ña hue̱'ñana yëi ñama memeñe pa̱ñeje pa'ye memeñe pa̱pi.
44008033	Teaye pa'i paji'i. Ja̱je pa'ita'are nuñerepa de'oye i̱te necaiye pa̱huë. Iye yeja pa'iquëni i̱ pa'iye naë tëa je̱oñere, ¿nepi cacaija̱'cohua'i a'ni, i̱ tsëcapë?
44008034	Etiopia aquëpi Felipere se̱ji'i: “Quëare pajë̱'ë, yë'ëre. ¿Neni caquë'ni, Maija'quëre quëacaiquë i̱ja'a co'ye caquë pa̱nita'a yequëni caquë?”
44008035	Caquëna, ja̱ maca Felipe Etiopia pa̱i ñasico acopi toyase'e cayepi huëoni Jesús aye de'o coca quëapi, i̱te.
44008036	Quëaquëna, oco quë'roja̱'a sa sai Etiopia aquëpi capi: “¿I̱na oco i̱ñore pa'iji, yë'ëre doye de'oma'quë?”
44008037	Caquëna, Felipepi capi: “Më'ëpi si'a joyorepa de'oye sehuoquë pa'ito doye de'oji.” Caquëna, i̱pi capi: “Jesucristo Maija'quë mamaquë api asayë, yë'ë.”
44008038	Caëna, ja̱ maca o̱mejani si'a jupë cayaohua'i Felipe cui'ne Eunuco co̱ni oco quë'rona sa cajeni Felipepi oco dopi.
44008039	Do tëjini tu̱masi maca mai Ëjaë joyopi Felipere sapi. Ti̱rona saëna, Etiopia aquë ti̱jupë ñama'ë paji'i. Ja̱je pa'iquëta'are sihuaquë saji'i.
44008040	Felipe cato Azoto daripëre paji'i. Pa'i pa̱i ñape dari Maija'quë coca quëaquë Cesarea daripëna ti̱'api.
44009001	Ja̱je yo'oye pa'ina, Saulopi Jesure sehuosicohua'ire huasi'i caquë yo'oquëpi Maija'quë huë'e ñacaicohua'i ëjaërepa quë'rona saji'i.
44009002	Sani i̱te se̱ji'i: Toyacaijë̱'ë, Damasco pa̱i tsi'si huë̱'ñana, si'aye yë'ëpi cacani co'equë Jesure sehuocohua'ire ë̱mëohua'ire cui'ne nomiohua'ireje̱ tse̱ani hue̱ni Jerusalénna dani coja̱'quëre capi. Caquë se̱ina, toyacaquëna, saji'i.
44009003	Sai je̱'nërepa Damasco quë̱no macare pa'ina, ma'tëmopi Saulona miañerepa ju'api, si'aëre cuasama'tore papi.
44009004	Ju'aquëna, yejana ta̱ni yë'ose'e caquëna, asapi: “¿Saulo, Saulo, Me yo'oquë yë'ëre jo̱sa yo'oquë'ni?”
44009005	Caquëna, Saulopi se̱ji'i: “¿Ëjaë, më'ë i̱queipi caquë'ni?” Caquëna, yë'ose'e sehuopi: “Jesu a'ë, yë'ë. Më'ë sa̱ñope yo'oquë a'ë. Tsoa tarapë jë̱jësë̱ ñaca quë'iopi duruhue̱quëre jëjo saojëna, hue̱quëpi tarapëna co'ye ti̱toquë pani a'si ju̱'iquë api, më'ë cui'ne yo'oyë, hue̱quë yo'oyeje̱ pa'ye.”
44009006	Caquëna, Saulopi quëquëni tsasiquë capi: “¿Yë'ë Ëjaë, i̱quere yo'oja̱'quë a'ni, yë'ë?” Caquëna, capi: “Huëni ja̱ daripëna cacajë̱'ë. Ja̱ropi më'ë yo'o ja̱'ñe quëaye pa'iji.”
44009007	Caquëna, Saulore co̱cohua'ije̱ asahuë. Asajëta'a i̱ti caquëre ñama'pë ai quëquëni cama'pë paë'ë.
44009008	Pa'ijëna, Saulo yejapi huëni ñacoa sëtaquëta'a ñama'ë paji'i. Ja̱je ñama'ë pa'ina, i̱te co̱cohua'ipi jë̱tëna tse̱ajë Damascona sahuë.
44009009	Sarena, toaso̱ mu'seña ñama'quëpi, a̱ima'quëpi, cui'ne u̱cuma'quëpi coa paji'i.
44009010	Pa'ina, Damasco daripëre te'i Jesure sehuosiquë paji'i. I̱ mami cato Ananías hue'equë paji'i. Pa'ina, ja̱ëna ca̱ni ñañeje pa'yeja̱'a mai Ëjaëpi ñaini capi: “¡Ananías!” Caquëna, capi: “Ëjaë, pa'iyë.”
44009011	Sehuoquëna, mai Ëjaëpi i̱te capi: “Huëijë̱'ë. Huëni saijë̱'ë, Nui ma'a hue'yosi ma'ana. Sani ‘i̱ñore Saulo Tarso aquë pa'iquë’ caquë se̱jë'ë. Judas huë'ena Maija'quëni se̱i pa'iji.
44009012	Pa'iquëpi ca̱ni ñañeje pa'yeja̱'a ñapi. Te'i ë̱më Ananías hue'equëpi dani jë̱ñapi i̱te jëjo paquë ñaja'quë caquë se̱cacaina, Maija'quëre.”
44009013	Caquëna, asani Ananíaspi capi: “Ëjaë, iquëpi Jerusalén daripë pa'icohua'ire, më'ëre sehuocohua'ire ai sa̱ñope co'aye yo'oji jai pa̱i cajëna, asahuë, yë'ë.
44009014	Ja̱je pa'ipi yure i̱ñona daji'i, Maija'quë huë'e ñacaicohua'i ëjaëohua'i cua̱ñesi tutupi si'aohua'ire më'ëre se̱cohua'ire tse̱seni hue̱ni sasi'i caquë.”
44009015	Caquëna, Ëjaëpi capi: “Ja̱je pa'ita'are sani ñajë'ë. Yë'ëpi i̱te soihuë, yë'ë cocare Israel pa̱ire quëacaiquë, cui'ne yequë pa̱ire quëacaiquë, cui'ne ëjaohua'ire quëacaiquë pa'ija̱quë caquë.
44009016	Yë'ë coca quëa do'ire i̱pi ai yo'oye pa'i ja̱'ñere i̱te i̱ñosi'i.”
44009017	Caëna, Ananíaspi Saulo pa'i huë'ena sani cacani i̱ jë̱ñapi Saulore patoquë capi: “Saulo, yë'ë yo'jei, Ëjaë Jesupi yë'ëre ma'aja'a më'ëre daina, ñasiquëpi jëjo daopi. Më'ëpi ñaquë pa'ija̱quë caquë, cui'ne Maija'quë joyo quë'i pa'ija̱quë caquë.”
44009018	Ca macarepa ñacoa pa'ise'epi so'coje̱ pa'yepi to̱mepi. To̱meina, de'oye ñaquë de'oni huëni oco do cua̱ñopi.
44009019	Do cua̱ñosi jeteyo'je, a̱o a̱ni, tutu tsi'soni, Damasco sehuosicohua'i ja̱'re pëani tsoe maca mu'seña paji'i.
44009020	Tutu tsi'sosiquëpi Israel pa̱i tsi'si hue̱'ñana Jesucristo Maija'quë mamaquë api, quëa huëopi.
44009021	Quëaquëna, si'a asacohua'ipi ai cuasajë co'a ju̱'ijë cahuë: “Iquëpi Jerusalén pa'icohua'ire hue̱ni Maija'quë huë'e ñacaicohua'i ëjaohua'ina sani i̱sisi'i caquë daisiquë api.”
44009022	Ja̱je catoje̱ Saulopi ai jerepa nuñerepa capi, Jesús cocare ca'raye peoyerepa. Ca'rama'ë quëaquë capi, Cristo api, mai huasoquërepa. Ja̱je quëaquëna, Israel pa̱i Damasco acohua'ipi asajë ai cuasahuë, ¿merepa neni ja̱ jerepa caquë'ni? cajë.
44009023	Ai tsoe mu'seña quëaquë pa'ina, ñani Israel pa̱ipi Saulore huani je̱oñu'u cuasahuë.
44009024	Cuasani yo'ojëna, Saulo de'hue asapi, i̱ohua'i yo'oye huañu'u cajë si'a mu'señapi, cui'ne ñamiñapi daripë eta sa'noa ñape utehuë, Saulote.
44009025	Utejë pa'ina, Jesure sehuosicohua'ipi ñami jai do'rohuëna Saulote ayani jai daripë tëhuopaja̱'a meñe casahuë. Casarena, de'hue catipi. Ja̱je jëapi, de'hue.
44009026	De'hue jëasiquëpi Jerusalénna Saulopi ti̱'ani Jesure ye'yecohua'i ja̱'re co̱ni pasi'i caquë yo'oquëna, ja̱ohua'ipi sehuoma'quë api cuasajë i̱te ca'rahuë.
44009027	Ca'rajëna, Bernabépi Saulore Jesús jëjo saocohua'i quë'rona dani i̱ñoquë quëapi, i̱te yo'ose'ere ñeje: Iquë Damasco ma'ana mai Ëjaëre pare ñasiquë api. Mai Ëjaëre papi i̱te coca caquëna asasiquë api, cui'ne Damasco daripëna ca'raye peoyerepa quëcoquë Jesús coca de'oye quëasiquë api, capi Bernabé.
44009028	Ja̱je quëaquëna, “de'oji,” careña. Saulo Jerusalénna pëapi. Pëani i̱ohua'i ja̱'re cu'i yo'oquë Jesús cocare ca'raye peoyerepa quëapi.
44009029	Israel pa̱ita'a griego cocapi cacohua'ire coca caquë cui'ne sa̱ñope cajëna, i̱je sa̱ñope caquë yo'opi. Quëaquëna, ja̱ohua'ipi i̱te huañu'u cajë yo'ohuë.
44009030	Yo'ojëna, sehuosicohua'ipi asani Cesareana sahuë, i̱te. Ja̱ropi yureta'a Tarso yejana jëjo saohuë, Saulore.
44009031	Ja̱ maca si'aohua'i sehuosicohua'i Judea yeja pa'icohua'i, Galilea yeja pa'icohua'i cui'ne Samaria yeja pa'icohua'i sa̱ñope yo'oye je̱orena, de'oye pa'i huëohuë. Pa'ijë joyo pa'iye ai tutu quë'iohua'i de'ohuë. De'ojë Maija'quë yëyere de'oye sehuocaijë paë'ë. Pa'ijëna, de'o joyopi co̱caina, si'a mu'señaja'a sehuocohua'ije̱ pa'ijë jai saë'ë.
44009032	Pedropi sehuosicohua'ire do'i ñasi'i caquë saisiquëpi Lida pa'icohua'ireje̱ sehuosicohua'ire ñasi'i caquë saji'i.
44009033	Saisiquëpi ñaquëna, Ja̱rote te'i ë̱më Eneas i̱ mami hue'equëpi, ocho o̱metëca u̱iquë paji'i, ti cu'ima'quëpi.
44009034	Pa'ina, Pedro ñani i̱te capi: “Eneas, Jesucristopi më'ëre ne co'yaji, huëni më ca̱iñe de'huajë̱'ë.” Ca macarepa huëji'i.
44009035	Huëina, ñasicohua'ipi Lida acohua'ipi cui'ne Sarón acohua'ipi Ëjaë Jesucristore sehuohuë.
44009036	Ja̱ mu'seña Jope daripëre te'o nomio sehuosico paco'ë. I̱o mami cato Tabita hue'ecopi, griego coca cato Dorcas caye pa'iji. Ja̱o cato peocohua'ire de'oye co̱caico paco'ë.
44009037	Ja̱je pa'iopi ju̱'i huëoni ju̱co'ë. Ju̱cona, i̱o ca̱'nihuë tsoani ë̱mëje'e tu'rihuëna o̱ahuë.
44009038	O̲ani Pedrore esa Jopena daijë̱'ë, tsoe nëiñe peoyerepa cajë huëoja̱'cohua'ire cayaohua'ire jëjo saohuë, sehuosicohua'ipi. Jope cato Lida quë̱no macare pa'iye sëte. Ja̱je yo'ohuë, Pedropi Lidare pa'iji asani.
44009039	Sani huëojëna, Pedropi i̱ohua'i ja̱'re co̱ni saji'i. Sa ti̱'asi maca ju̱'isico u̱i hue̱'ñana ë̱mëje'e tu'rihuëna i̱te sahuë. Sasi maca si'a hua'jeohua'i oijë i̱o necaisi ca̱ñare i̱te i̱ñohuë.
44009040	Ja̱ maca Pedropi si'aohua'ire eto saoni do're ja'runi Maija'quëre se̱ji'i. Se̱si jeteyo'je ju̱'isicore ñaquë capi: “Tabita huëijë̱'ë.” Caquëna, sëtani i̱te ñani huëni ja'ruo.
44009041	Ja'ruona, Pedropi i̱o jë̱tëna tse̱ani huëo nëcopi. Huëo nëconi sehuosicohua'ire cui'ne hua'jeohua'ire soini huajëco pa'ico yure caquë i̱ñopi.
44009042	Iye yo'ose'ere si'a Jope daripë pa'icohua'i asahuë. Asani jai pa̱i Ëjaëre sehuohuë.
44009043	Iye yo'osiquëpi Pedro Jope daripëna pëapi. Pëani tsoe mu'seña maña Simón huë'ena, ca̱'ni de'huaquë huë'ena.
44010001	Cesarea daripëre te'i ë̱më Cornelio hue'yosiquë paji'i, cien soldado pa̱i ëjaë. Capitán paji'i. I̱ Cien soldado tsëcapë aquë mami cato Italiano hue'yosico paco'ë.
44010002	Ja̱ë cato de'oquë paji'i, Maija'quëre ca'raquëpi. Ja̱je pa'ipi si'a i̱ huë'e acohua'i ja̱'re Maija'quëre se̱i pa'iquë paji'i. Ja̱je pa'ipi peocohua'ire de'oye i̱sipi, co̱casi'i caquë judío pa̱ire, cui'ne si'a mu'seña Maija'quëre se̱i paji'i.
44010003	Pa'ipi te'e mu'se na'iquëna, tres pa'i maca ca̱ni ñañeje pa'ye ñaquëna, Maija'quë jëjo daoquë hui̱ñaëpi i̱ huë'ena cacapi. Cacaquëna, ti̱ñarepa i̱te ñapi. Ñaquëna, capi: “¡Cornelio!”
44010004	Caquëna, i̱ni ñaquë quëquëni se̱ji'i, i̱te: “Ëjaë, ¿I̱quere yëquë'ni?” Caquëna, hui̱ñaëpi capi: “Më'ë se̱ñe Maija'quë asaji, cui'ne më'ë peocohua'ire de'hue co̱cai yo'oyeje̱ ñaji, Maija'quë capi, ja̱je pa'iye sëte.
44010005	Yure ë̱mëohua'ire Jopena jëjo saojë̱'ë, Simón Pedro hue'yosiquëre quërëja̱ija'cohua'ire. Pedro cato yequë Simón huë'ere pëasiquëpi pa'iji.
44010006	Yequë Simón ca̱'ni de'huaquë huë'ere pa'iji. Ja̱ huë'e cato jaira të̱'tëpare pa'iji.”
44010007	-
44010008	Maija'quë jëjo daosiquëpi saisi maca Corneliopi i̱te necaicohua'ire cayaohua'ire cui'ne te'e soldadore soini i̱ ñase'e si'aye quëani Jopena jëjo saopi. Soldado cato Maija'quëre cuasaquë paji'i. Ja̱je pa'ini Cornelioje̱ de'oye cuasaquë paji'i. Ja̱je pa'ini Cornelioje̱ de'oye cuasaquë jëjo saopi.
44010009	Jëjo saouna, se ñatasi mu'se ja̱ yë'ta'a ma'are saijë je̱'në Jope quë̱no macare pa'ijëna, jopo mu'serepa pa'i maca Pedropi huë'e ë̱mëje'e totona mëji'i, Maija'quëre se̱si'i caquë.
44010010	Ja̱ yë'ta'a a̱ore cua'cojëna, a̱o ëaye nëi macapi ca̱ni ñañeje pa'ye ñapi.
44010011	Ñaquëna, ma'tëmopi hui'yoni jai ca̱ ca̱'tipëje̱ pa'iona, cajese'e si̱ca que̱'quesicona,
44010012	si'a nëicohua'ire, u̱ijë cu'icohua'ire cui'ne ja'jëcohua'ire ayasi tu'upi yejare pana cajeo.
44010013	Caje maca yë'ose'e i̱te jutapi ñeje: “Pedro, huëni huani a̱ijë'ë.”
44010014	Caquëna, Pedropi sa̱ñope capi: “Pa̱si'i, Ëjaë. A̲i ma'ñe a'ë. Si'si a'ë. Si'siohua'ire yë'ë ti a̱ima'quë a'ë.”
44010015	Caquëna, ti̱jupë yë'ose'e i̱te jutaëña: “Maija'quë si'si peoye nese'ere si'si a'ë caye peoji.”
44010016	Ja̱je toaso̱ñe pa'ye Maija'quë i̱te ca tëjini co'amaña ayasi tu'ure ma'tëmona mëa huesopi.
44010017	Mëa huesouna, Pedro ¿merepa yo'o ja̱'ñere ja̱je pa'ye i̱ño u'ni? caquë ai cuasaquë paji'i. Pa'ina, Cornelio jëjo saosicohua'ipi ja̱to sa'ro quë'rona ti̱tahuë, ¿Simón huë'e jerore pa'ico'ni? cajë se̱ni asajë daicohua'ipi.
44010018	Ja̱ohua'i ti̱tani tutu cajë se̱i'ë: I̱ño Simón hue'equëpi cui'ne yequë mami Pedro hue'equë pa'ima'quë cajë se̱i'ë.
44010019	Ja̱je se̱ni asajëna, Pedro cato ja̱ yë'ta'a i̱ ñase'ere cuasaquë paji'i. Pa'ina, de'o joyopi capi, i̱te: “I̱na, më'ëni toaso̱ ë̱mëohua'i co'eroja̱iñë.
44010020	Huëni i̱ohua'i ja̱'re saijë̱'ë, jëa coeye peoyerepa. Yë'ë jëjo daosicohua'i a'ë.”
44010021	Caëna, Pedro cajeni capi: “Yë'ë a'ë, mësaru co'equë. ¿I̱quena date'ni?”
44010022	Caquëna, i̱ohua'ipi cahuë: “Yëquë cato Cornelio jëjo daocohua'ipi daë'ë. Maija'quë hui̱ñaëpi më'ëni soija̱tena. Cornelio huë'ena dani quëaquëna, i̱pi më'ë quëaye asaja̱quë caëna, asani Cornelio, soldado pa̱i ëjaëpi jëjo daoquëna, daë'ë. Nuñe pa'iquëpi, Maija'quëre se̱quëpi, cui'ne si'a judío pa̱i de'oye yo'oquë api cajë oiquëpi jëjo daocohua'i a'ë.”
44010023	Cajëna, Pedropi capi: “Cacani pëajë̱'ë.” Caëna, cacani i̱ ja̱'re co̱ni pëahuë, ja̱ ñami. Ñatasi mu'se Pedropi i̱ohua'i ja̱'re co̱ni saji'i. Saina, i̱te co̱ñu'u cajë Jope acohua'ije̱ i̱ ja̱'re saë'ë, Maija'quëre sehuosicohua'ipi.
44010024	Ja̱je saisicohua'ipi se ñatasi mu'se Cesareana ti̱'ahuë, Cornelio cui'ne i̱ tsëcapë cui'ne i̱ ai oi cajeohua'i co̱ni tsi'sini ute hue̱'ñana. Ja̱ohua'i cato Cornelio huëosicohua'ipi daisicohua'ipi paë'ë.
44010025	Pa'ijëna, Pedropi huë'ena ti̱'aquëna, Corneliopi pëpasi'i caquë etaquëpi Pedrote yë'ë ëjaërepa caquë do're ja'ruëña.
44010026	Ja'ruquëna, Pedropi i̱te naë huëo nëcoquë capi: “Yë'ëje̱ më'ëje pa'i a'ë.”
44010027	Ja̱je i̱ ja̱'re caquë sa cacaquë ñaquëna, jai pa̱i tsi'sicohua'ipi paë'ë.
44010028	Pa'ijëna, ñani Pedropi capi: “Mësarupi asacohua'i a'ë, Israel pa̱i ti ti̱ pa̱i ja̱'re tsioye peoye. Pa̱nita'a yequë pa̱i huë'ena cacaye peoye. Israel pa̱i yo'oye ja̱je pa'iji. Ja̱je pa'iquëta'are yë'ëre Maija'quëpi ye'yapi pa̱ire co'acohua'i a'ë, si'siohua'i a'ë caye pa̱jë'ë caquë.
44010029	Ja̱je pa'ina, ja̱ohua'i sani yë'ëre se̱jëna, ai cuasaye peoyerepa esa daë'ë. De'oji. Yureta'a quëajë̱'ë. ¿I̱quere cajë yë'ëre soire'ni?”
44010030	Caquëna, Corneliopi capi: “Pa'iji, cuatro mu'seña, iye ja'i maca na'iquëna, tres pa'i maca yë'ë huë'ere pa'i a̱o a̱ima'quëpi Maija'quëre se̱i pa'ise'e. Pa'iquëpi na'iquëna, Maija'quëre se̱ñere se̱ina, Maija'quë jëjo daoquëpi ai mia ju'i ca̱repa ju'iquëpi ñaini capi:
44010031	‘Cornelio, më'ë Maija'quëre se̱ñe Maija'quë asaji, cui'ne më'ë peocohua'ire co̱caiyeje̱ Maija'quë ñaquë sihuaji de'oyerepa yo'oji caquë ñaji.
44010032	Ja̱je pa'iye sëte yurepi ë̱mëohua'ire Jopena jëjo saojë̱'ë, Simón Pedro hue'equëre quërëja̱ni i̱ñona daja̱'cohua'ire. I̱ cato yequë Simón huë'ere pa'iji, ja̱ë yequë Simón cato ca̱'nipi de'huaquë api. I̱ huë'e cato jaira të̱'tëpare pa'iji,’ capi, yë'ëre.
44010033	Caëna, asani esa më'ëre quërëja̱ija'cohua'ire jëjo saohuë. Ja̱je jëjo saouna, yure më'ëpi daquëna, de'oji. Maija'quë coca asañu'u cajë yëquë tsi'sisicohua'ipi pa'iyë, më'ëre mai Ëjaërepa cajë̱'ë caquë i̱siyere caquëna, asañu'u, yëquë.”
44010034	Caquëna, Pedropi quëapi: “Yureta'a asayë, Maija'quëpi pa̱ire cui'ne pa'iohua'ise'ere ñaquë pa'iye.
44010035	Ja̱je pa'ina, Maija'quë cato si'a pa̱ire i̱te de'oquëre pa'ni cacohua'ire cui'ne nuñerepa yo'ocohua'ire de'oji caquë ñaji, coa si'a tsëca acohua'ire.
44010036	Ja̱je pa'ina, si'aohua'i Ëjaë Jesucristoja̱'a de'oye pa'iye ti̱'añere, Maija'quë i̱ coca Israel pa̱ina i̱sipi.
44010037	Mësarupi si'aohua'i asayë, Juan oco doquë cui'ne quëaquë yo'osi jeteyo'je Jesupi Galileapi huëoni si'a hue̱'ña judío pa̱i pa'i hue̱'ña yo'ose'e cu'ise'e.
44010038	Ja̱je pa'ina, Maija'quëpi Jesús Nazaret aquëre de'o joyo tuture i̱sipi. I̱sina, huati tutupi yo'oquëna, ai yo'ojë pa'icohua'ire jujucai cui'ne pa̱ire de'oye yo'ocai cuji'i, Maija'quëpi i̱ ja̱'re pa'i do'ire.
44010039	Ja̱je yo'oquëna, yëquë ñasicohua'i a'ë, Jesús yo'oye. Jerusalénna cui'ne Judea yejana yo'oquëna, ñasicohua'i a'ë. Ja̱ jeteyo'je yureta'a i̱te so̱quë sarahuana que̱ deoni huani je̱ohuë, judío pa̱ipi.
44010040	Ja̱je huaisiquëta'a toaso̱ mu'seña pa'i maca Maija'quëpi huajëquëre huëopi. Huëoni yëquëre i̱ñopi.
44010041	Coa yëquëse'ere ñai i̱ñopi. Si'a pa̱ire ñai i̱ñoñe pa̱pi. Yëquë i̱ tsoe sahua nëosicohua'ise'ere ñai i̱ñopi. Ja̱je pa'ina, yëquë i̱ ja̱'re co̱ni u̱cujë cui'ne a̱ijë yo'ohuë, i̱ huëisi jeteyo'je.
44010042	Ja̱re ja̱ëni Maija'quëpi ju̱'isicohua'ire cui'ne huajëcohua'ire ñani ca tëjiquëre nepi cajë quëaja̱'cohua'ini yëquëre jëjo daopi.
44010043	Ja̱je pa'ina, tsoe Maija'quëre quëacaicohua'i Jesús ayere cajë cahuë, i̱te Jesure sehuocohua'ipi i̱ohua'i co'aye yo'ose'ere sa̱i de'huani oni yeje cua̱ñoja'cohua'i a'ë.”
44010044	Ja̱ yë'ta'a Pedro caquëna, de'o joyopi i̱ caye asacohua'ina tsio daji'i.
44010045	Tsio daquëna, Israel pa̱i sehuoye sehuocohua'ipi Pedro ja̱'re daisicohua'ipi ai cuasajë ñahuë, Israel pa̱i peocohua'ipi de'o joyore i̱si cua̱ñojë,
44010046	yequë pa̱i cocapi cajë cui'ne Maija'quëre de'oquëre pa'ni cajë yo'ojëna.
44010047	Ja̱je ai cuasajëna, Pedropi capi: “Icohua'ire oco doye de'oji, mai i̱si cua̱ñose'eje̱ pa'ye de'o joyore i̱si cua̱ñosicohua'ire.”
44010048	Cani i̱ohua'ire Jesucristo mamipi do cua̱ñoñe pa'iji cani docaji'i. Ja̱ jeteyo'je i̱ohua'ipi Pedrore cahuë, yëquë ja̱'re tsoe mu'seña maña pëani pa'ijë̱'ë.
44011001	Israel pa̱i tsëca peocohua'ipi Maija'quë coca de'oyerepa sehuose'ere Jesús jëjo saocohua'ipi cui'ne yëquë sehuocohua'ipi asahuë, Judea pa'icohua'ipi.
44011002	Asani Pedropi Jerusalénna co'ina, Israel pa̱i sehuoye sehuocohua'ipi i̱ yo'ose'ere sa̱ñope cahuë.
44011003	Cajë i̱te se̱i'ë: “¿Me yo'oquë Israel pa̱i peocohua'i huë'ena cacani i̱ohua'i ja̱'re co̱ni a̱i yo'o u'ni?”
44011004	Cajëna, Pedropi si'aye i̱te du'ru macarepa huëoni yo'ose'eje̱ pa'ye ja̱ohua'ire quëapi:
44011005	“Jope daripëre pa'i Maija'quëre se̱i ca̱ni ñañeje pa'ye ñahuë. Ñaquëna, ma'tëmopi jai ca̱'tipëje̱ pa'iona, ayasi tu'ure cajese'e si̱capë̱a que̱'quesicona, yë'ë quë'rona casaëna, ñahuë.
44011006	Ayasi tu'ure ñaquëna, si'aohua'i nëicohua'i, a̱ñaje pa'iohua'i coti saihuëpi cu'icohua'i, cui'ne ja'jëcohua'i paë'ë.
44011007	Pa'ijëna, yë'ëre yë'ose'e jutapi: ‘Pedro huëijë̱'ë. Huëni huani a̱ijë'ë,’ capi.
44011008	Caquëna, cahuë: ‘Pa̱si'i, Ëjaë. A̲i ma'ñe a'ë. Si'si a'ë. Si'siohua'ire yë'ë ti a̱ima'quë a'ë,’ cahuë.
44011009	Caquëna, ti̱jupë yë'ose'e yë'ëre juta co̱pi: ‘Maija'quë tsoa to̱se'ere si'si a'ë cama'ë pa'ijë̱'ë,’ capi.
44011010	Ja̱je toaso̱ñe Maija'quë cui'ne pa'ye capi. Ca tëjina, ayasi tu'upi ma'tëmona mëni huesëo.
44011011	Ja̱ macarepa toaso̱ ë̱mëohua'i Cesarea yejapi jëjo daosicohua'ipi yë'ëre co'ecohua'ipi yë'ë pa'i huë'ena ti̱tahuë.
44011012	Ti̱tarena, Maija'quë joyopi yë'ëre cua̱ñepi: ‘I̱ohua'i ja̱'re co̱ni saijë̱'ë,’ caquë ‘ai cuasama'ë,’ capi. Caëna, asani saë'ë, icohua'i seis sehuosicohua'i ja̱'re co̱ni. Sani si'aohua'i pa'i huë'ena cacahuë.
44011013	Cacarena, Maija'quë jëjo daoquëre i̱ huë'ena ñase'ere cui'ne ñaquëna, i̱ case'ere quëapi. Jopena më'ë jo'yare jëjo saojë̱'ë, Simón Pedro hue'equëre daja̱'cohua'ire.
44011014	Ja̱ëpi dani huaso coca quëaquëna, asani më'ë cui'ne më tsëcapë huasosicohua'i pa'ija̱'cohua'i a'ë capi, quëapi.
44011015	Quëaquëna, asani yë'ëpi cocare quëa huëoquëna, de'o joyopi i̱ohua'ina daji'i, maire du'ru macarepa daise'eje̱ pa'ye.
44011016	Ja̱ maca mai Ëjaërepa case'ere cuasahuë, ‘Juan cato ocopi dopi. Ja̱je pa'iquëta'are mësaru cato de'o joyore i̱si cua̱ñoja'cohua'i a'ë.’
44011017	Ja̱je pa'ina, Maija'quëpi maire Ëjaë Jesucristore sehuocohua'ire i̱sise'eje̱ pa'ye i̱siru, ¿me sa̱ñope Maija'quë yo'o ma'ñe a'ë caye'ni?” Capi, Pedro.
44011018	Caquëna, asani Jerusalén acohua'i sehuosicohua'ipi sa̱ñope caye je̱oni Maija'quë ai de'oyerepa yo'oji, cajë cahuë: “Ja̱je yo'oquë judío pa̱i peocohua'ire i̱siji, i̱te sehuoni ti pani huesëye ti̱'añe.”
44011019	Estebanre huani je̱osi jeteyo'je Jesure sehuocohua'ire jo̱sa yo'o huëohuë. Jo̱sa yo'o huëorena, yecohua'ipi Feniciana, Chipre saodohuëna, cui'ne Antioquía daripëna cati saë'ë. Saisicohua'ipi ja̱rona Israel pa̱ise'ere Maija'quë coca quëahuë. Yequë pa̱ireta'a quëaye pa̱huë.
44011020	Pa̱jëta'are Chipre cui'ne Cirene quë'ro acohua'i sehuosicohua'ipi Antioquía daripëna ti̱'ani griego pa̱ire mai Ëjaë Jesús de'o cocare quëahuë, judío pa̱i peocohua'ina.
44011021	Mai Ëjaë i̱ohua'i ja̱'re co̱ni pa'ina, de'oye quëajëna, jai pa̱i ja̱'në i̱tire pa'ë cuasase'e je̱oni Ëjaë Jesuna sehuohuë.
44011022	Ja̱je yo'ojëna, sehuosicohua'i Jerusalén pa'icohua'ipi asani Bernabére Antioquía daripëna jëjo saohuë.
44011023	Jëjo saorena, Bernabépi ti̱'ani Maija'quëre sehuosicohua'ire Maija'quë de'oye yo'ocaiyere ñapi. Ñani ai sihuapi. Sihuaquë Bernabé yëhuopi, de'oyerepa. Ti je̱oma'pë tuijë mai Ëjaërepa case'eje̱, caquë yëhuopi.
44011024	Bernabé cato ai de'oquë paji'i. Maija'quëre ai cuasaquëpi cui'ne de'o joyo ti̱mësiquëpi paji'i. Ja̱je pa'ipi yëhuoquëna, asani jai pa̱i sehuohuë, mai Ëjaë case'ere.
44011025	Ja̱ jeteyo'je Bernabépi Saulore co'esi'i caquë Tarso daripëna saji'i.
44011026	Sani ti̱'ani i̱te Antioquía daripëna sapi. Sani ja̱rona te'e o̱metëcahuë pëahuë, sehuosicohua'i ja̱'re co̱ni. Pëani pa'ijë jai pa̱ire ye'yahuë. Ja̱rona Antioquía daripëna du'ru macarepa Cristiano hue'yohuë, sehuosicohua'ire.
44011027	Ja̱ mu'seña Antioquíana ti̱tahuë, Maija'quëre quëacaicohua'ipi Jerusalén daicohua'ipi.
44011028	Ti̱tasicohua'i aquëpi Agabo hue'equëpi nëcaquë capi, de'o joyopi quëaquëna, yequë mu'seña pa'i ja̱'ñere. Yequë mu'seña si'a hue̱'ña a̱iñe peoquëna, pa̱i a̱i ëa ju̱'ija'cohua'i a'ë. Ja̱je tëto saji'i, Claudio César pa̱i ëjaërepa pa'i maca.
44011029	Ja̱je caëna, asani Antioquía sehuosicohua'ipi Judea sehuosicohua'ire co̱cai ja̱'ñere i̱sini jëjo saoñu'u cahuë, pa̱i ñape cuasaye ja'ye.
44011030	Cani i̱sini yureta'a i̱ti i̱sise'ere jëjo saohuë, Bernabé cui'ne Saulo ja̱'re sehuosicohua'i aiohua'ina Judeana.
44012001	Ja̱ mu'seña pa̱i ëjaë Herodespi sehuosicohua'i acohua'ire jo̱sa yo'oquë,
44012002	Santiagore hua'tipi huani je̱ojë'ë cua̱ñeina, huani je̱ohuë, Juan maja'yëre.
44012003	Yo'orena, judío pa̱ipi ñani sihuajëna, Herodespi Pedroreje̱ tse̱ani copi, sihuaja̱'cohua'i a'ë caquë. Iye cato yo'opi, levadura ne ma'ñe pan a̱ijë tsi'si maca.
44012004	Ja̱je yo'oquë Pedrore tse̱ani co hue̱'ñana copi, cuatro tsëca soldado pa̱i ñajë nëca hue̱'ñana, te'e tsëcapëre cuatro pa'iohua'i pa'i hue̱'ñana. I̱ cato Egíptopi Maija'quë Israel pa̱ire etoquë pa'ise'ere cuasajë, tsi'si tëjisi maca tse̱asiquëre etoni pa̱ire i̱ñosi'i cuasaquë yo'opi.
44012005	Ja̱je pa'ina, Pedro cato tse̱a cua̱ñosiquëpi paji'i, etama'quë cajë ña hue̱'ñare. Ja̱je pa'itoje̱ sehuosicohua'i cato Maija'quëni se̱jë paë'ë, si'a joyorepa cuasajë Pedroni cajë.
44012006	Herodes ñamina'a Pedrore etoni pa̱ire i̱ñosi'i cuasaquëna, Pedro cato huëore ca̱ji'i, caya soldado pa̱ina quë̱na mepi se sëasiquëpi jopore pare u̱i. Ca̱ina, yequë soldado pa̱ipi pa̱ire co huë'e eta sa'rore etama'quë cajë ñajë nëcahuë.
44012007	Ja̱je pa'i macarepa mai Ëjaë hui̱ñaë si'a co tu'rihuë mia merepa ñai nëcapi. Ja̱ maca Pedrore pato sëtoni capi: “Esa huëijë̱'ë.” Caquëna, jë̱ña hue̱se'e pa'ise'e joye to̱mepi.
44012008	Ja̱ maca Ëjaë jëjo daoquëpi capi: “Më'ë ca̱ña su̱ñajë'ë, cui'ne zapatoje̱ su̱ñajë'ë.” Caquëna, yo'oquëna, cui'ne yequeje̱ capi: “Më'ë dëi ju'i ca̱je su̱ñani yë'ë ja̱'re daijë̱'ë.”
44012009	Caëna, mai Ëjaë jëjo daoquë jeteyo'je dani etapi, coa huesërepa. Mai Ëjaë jëjo daoquëpi yo'oji, cuasama'ë paji'i, coa ca̱ni ñañë cuasaquëpi.
44012010	Cuasaquëta'a du'ru nëcajë ñacohua'ire sa tëto sani cayaye acohua'ire sa tëto sani yureta'a ma'ana eta hue̱'ñarepa acore ti̱'arena, i̱ose'e hui'yo eta sa'ro hui'yona, etani ma'aja'a te'e saë'ë. Ja̱je co̱ni saiquëpi mai Ëjaë jëjo daoquëpi peo hue̱'ña saji'i, te'ire je̱oni.
44012011	Je̱o saquëna, yureta'a Pedropi capi: “Yureta'a asayë, Herodes ñamina'a yë'ëre yo'o ja̱'ñere cui'ne Israel pa̱i yë'ëre yo'oye yëyere Ëjaëpi asani i̱ hui̱ñaëre huasoja̱'quëre jëjo daopi.”
44012012	Ja̱je yo'ou cuasani Pedropi saji'i, Juan pëca ja'co María huë'ena Juanpi yequë mamije Marcos hue'equë pëca ja'co quë'rona. Ja̱rote jai pa̱i tsi'sicohua'ipi paë'ë, Maija'quëni se̱jë.
44012013	Pa'ijëna, Pedropi ma'a eta sa'rona ti̱'ani të'capi, soiquë. Soiquëna, asani te'o nomi tsi̱o Rode i̱o mami hue'ecopi ¿nepi soiye'ni? cuasani sani ñasi'i caco eta sa'ro quë'rona daco'ë.
44012014	Dani Pedro yë'ore asani sihuaco eta sa'ro hui'yocaima'o co'ye huë'huë cacao, Pedropi eta sa'rore pa'iji quëasi'i caco.
44012015	Quëacona, i̱ohua'ipi i̱ote cahuë: “Cuepeco, caco.” Cajëna, cao: “Nuñerepa cayë.” Cacona: “Pedrore ñacaiquë ma'tëmo aquë pa'ini.”
44012016	Cajëna, ja̱ yë'ta'a Pedropi të'caye je̱oma'ë paji'i. Pa'ina, hui'yoni i̱te ñani ai quëquëhuë.
44012017	Quëquëjëna, jë̱tëpi cama'pë caquë yo'oni je̱orena, i̱te co hue̱'ñapi etose'ere quëapi. Quëaquë capi: “Santiagore cui'ne yecohua'ire sehuosicohua'ire quëacaijë̱'ë, yë'ëre etose'ere.” Cani yequë hue̱'ñana saji'i.
44012018	Ñata to̱mesi maca Pedro peoquëna, soldado pa̱i ai cuasajë huesëjë sa̱'ñe ai yo'ojë cahuë.
44012019	Yo'ojë cajëna, Herodespi cua̱ñepi, Pedrore co'ejë̱'ë caquë. Cua̱ñeina, co'e jujahuë. Co'e jujarena, de'oye ñajë'ë casicohua'ipi ñama'pë pa'isicohua'ire huani je̱ojë'ë, cua̱ñepi. Cua̱ñeina, huani je̱ohuë, soldado pa̱ire. Ja̱je yo'osi jeteyo'je Herodes Judea pa'iye je̱oni Cesareana sani paji'i.
44012020	Herodes Sidón pa̱ire cui'ne Tiro pa̱ire pë̱i paji'i. Pa'ina, i̱ohua'ipi pa̱i ëjaë Herodesre ca de'huañu'u, cajë te'e. Ja̱je yo'oñu'u cahuë. Casicohua'ipi i̱ quë̱no macarepa co̱cai pa'iquë Blasto hue'equëna cajeohua'i de'ohuë. De'oni ja̱ëja'a se̱i'ë, Herodesre de'oye pë̱ima'ëna, pa'iyere. Tiro cui'ne Sidón pa̱i cato Herodes yejana a̱o huerocohua'i paë'ë. Ja̱je pa'ina, ja̱je yo'ohuë.
44012021	Ja̱je yo'osicohua'ini yequë mu'se Herodespi capi, ja̱ mu'se pa̱i tsi'siye pa'iji, caëna, tsi'sirena, de'o ca̱ñarepa su̱ñasiquëpi i̱ ñu'i pa̱ire cua̱ñe hue̱'ñana ja'runi cocare capi, pa̱ire.
44012022	Caquëna, asacohua'ipi tutu cuihuë. Ñeje cajë: “Maija'quëpi caji, pa̱ipi caye pa̱ji.”
44012023	Cajëna, Ëjaë hui̱ñaëre jëjo daoquëpi ju̱'iñe nepi, i̱te, ja̱re i̱ti yo'ojë ca macapi. Neina, pecona a̱o ju̱ji'i. Maija'quëre jerepa pa'ipi cacaima' do'ire ju̱ji'i, i̱ja'a co'ye Maija'quëje̱ pa'i a'ë caquë sihuaquë asa do'ire.
44012024	Ja̱je yo'ojë pa'ijëna, Maija'quë coca cato jerepa jai saji'i. Jai saina, si'a hue̱'ña i̱ti cocare quëahuë.
44012025	Bernabé cui'ne Saulo co'amaña ne tëjini Jerusalénpi co'ijë Juanreje̱ dahuë, yequë mami Marcos hue'equëreje̱.
44013001	Antioquía yejare Maija'quëre quëacaicohua'i cui'ne Maija'quë coca ye'yacohua'i paë'ë, sehuosicohua'i ja̱'re co̱ni. Icohua'ipi paë'ë, Bernabé, Simón yequë mami Negro hue'equë, yequë Lucio Cirene aquë paji'i, Manaén paji'i, (Herodes ja̱'re ai de'osiquë Galilea yeja cua̱ñequë pa'isiquë) cui'ne Saulo paji'i.
44013002	Ja̱je pa'icohua'ipi te'e mu'se a̱ima'cohua'ipi mai Ëjaëre se̱jëna, de'o joyopi capi: “Ja̱ohua'ire Bernabére cui'ne Saulore jëjo saojë̱'ë, yë'ë nejajë caquë soise'e neja'cohua'ire.”
44013003	Caëna, a̱ima'pë Maija'quëre se̱ni tëjini ja̱ohua'ire jë̱ñapi jëjo pajë se̱cacani jëjo saohuë, se ñajë saijë̱'ë cajë.
44013004	Maija'quë joyopi jëjo saoquëna, saicohua'ipi Bernabé cui'ne Saulo saë'ë, Seleucia daripëna saicohua'ipi. Ja̱ropi jai yohuëna aya mëni Chipre hue'e saodohuëna saë'ë.
44013005	Saicohua'ipi Salamina yo sa'rona ti̱'ani judío pa̱i tsi'si huë̱'ñana Maija'quë coca quëa huëohuë. Juan i̱ohua'ire co̱casi'i caquë saisiquëje̱ i̱ohua'i ja̱'re paji'i.
44013006	Si'a saodohuë quëaroja̱ijë Pafos daripëna sa ti̱'ahuë. Ti̱'ani ja̱rona ñahuë, Israel pa̱ipi dahuëpi Barjesús hue'equëre. Ja̱ëpi Maija'quë cocare cayë caquë pa̱ire cosoquë yo'oquë paji'i.
44013007	Ja̱ë dahuëpi Sergio Paulo ta̱'ñe asaquë ja̱'re pa̱i ëjaë ja̱'re paji'i. Pa'ina, pa̱i ëjaëpi Bernabére cui'ne Saulore quërëja̱ija'cohua'ire jëjo saopi, Maija'quë coca quëajëna, asayere yë.
44013008	Ja̱je yo'oquëta'are griego pa̱i coca cato Elimas hue'equëpi dahuëpi pa̱i ëjaë sehuoyere ë̱sequë Bernabére cui'ne Saulore sa̱ñope capi.
44013009	Caquëna, Saulopi Pablo hue'equëpi Maija'quë joyo ti̱mësiquëpi i̱te ai ñani,
44013010	capi: “¡Cosou, co'aquërepa, huati mamaquë si'aye de'oyere sa̱ñope yo'oquë ai! ¿Je yëhua Ëjaëre sa̱ñope yo'oye je̱oja'quë a'ni, më'ë?
44013011	Yure Maija'quëpi më'ëre si'sesipi. Si'sequëna, tsoe mu'seña ñama'ë pa'i cui'ne ë̱së miañeje ñama'ë pa'ija̱'quë a'ë, më'ë.” Ca macarepa Elimas ñama'quë de'opi, ñamije pa'iose'ere ñaquë de'oni. Ja̱ maca i̱te jë̱tëna tse̱'ejë cuaja̱'cohua'ini co'epi.
44013012	Ja̱re ñani ai de'oyere pa'ë, Ëjaë aye ye'yaye cuasaquë pa̱i ëjaë sehuopi.
44013013	Pablo cui'ne i̱te co̱cohua'i jai yohuëna aya mëni Pafos daripë je̱oni Perge daripëna ti̱'ahuë, Perge daripë Panfilia yeja quë'ro acona. Ja̱rona Juan je̱oni Jerusalénna co'ipi.
44013014	Perge sa sani Pisidia yeja quë'ro daripëna Antioquíana ti̱'ahuë. Ti̱'ani huajë mu'se pa'ina, Israel pa̱i tsi'si huë'ena cacani ja'ruhuë.
44013015	Ja'runi ñu'ijëna, tsi'si huë'e ëjaohua'ipi cua̱ñese'e cui'ne Maija'quëre quëacaicohua'i toyasi pëpë ña tëjini cahuë: “A'yë dohuë, pa̱ire yëhuoye pa'ito quëajë̱'ë, yurepi.”
44013016	Carena, ja̱ maca Pablo huëni nëcani jë̱tëpi cama'pë caquë ja'jëni capi: “Ë̲mëohua'i Israel pa̱i cui'ne si'aohua'i yequë pa̱i Maija'quëre ca'racohua'i asajë̱'ë.
44013017	Israel pa̱i Diusupi mai aiohua'ire jo'ya nepi. Jo'ya neni ja̱ohua'ija̱'a jai pa̱i jojo saiye nepi, yequë pa̱i yeja Egíptore pa'i maca cui'ne ja̱ jeteyo'je i̱ tutupi yo'oquë etopi, ja̱ yeja pa'isicohua'ire.
44013018	Etouna, Israel pa̱ipi cuarenta o̱metëca pa̱i peo hue̱'ña cue̱nesi yejaja̱'a cu'ijë yo'ojëna, Maija'quëpi i̱ohua'ire de'oye ñacaiji'i, yo'o jujama'ë.
44013019	Ja̱je yo'oquë siete tsëcapë̱arepa Canaán yeja pa'icohua'ire nejopi, ja̱ohua'i yejare mai aipëna i̱sisi'i caquë.
44013020	Si'aye iye yo'oye cato cuatrocientos cincuenta o̱metëca paji'i. Ja̱ pa'isi jeteyo'je yureta'a Maija'quëpi Israel pa̱i yo'oyere ñani ca tëji ëjaohua'ire i̱sipi, Maija'quëre quëacaiquë Samuel pa'i macaja̱'a.
44013021	Ja̱je yo'oye pa'ina, yureta'a se̱i'ë, yëquëre cua̱ñe ëjaëre pare necaijë̱'ë cajë. Se̱jëna, Maija'quëpi Cis mamaquë Saúlni pa̱i ëjaëre necaji'i, cuarenta o̱metëca i̱ohua'ire cua̱ñeja'quëre. Ja̱ë cato Benjamín tsëcapë aquë paji'i.
44013022	Pa'ina, jeteyo'je Maija'quëpi Saúlre pa̱i ëjaërepa pa'iye jioni Davidna i̱sipi, pa̱i ëjaërepa pa'iye. Davidni Maija'quë capi, ñeje: ‘Isaí mamaquë David cato yë'ë yëyere yo'osi'i cuasaji. Ja̱je pa'ipi, yë'ë ña hue̱'ñaje de'oye yo'oquë api.’
44013023	Ja̱je pa'ina, i̱ ca nëose'eje̱ pa'ye Israel pa̱ire huasosi'i caquë jëjo daopi, Jesure. Jesús cato David tsëcapë aquë paji'i.
44013024	Ja̱ yë'ta'a Jesús daima'në Juanpi si'a Israel pa̱ire Maija'quë coca quëapi. Quëaquë capi, ja̱'në cuasase'ere je̱oni Maija'quëna po̱nëjë'ë. Po̱nëjëna, oco doye pa'iji.
44013025	Casiquëpi je̱'në i̱ pani tëjiye ti̱'aquëna, capi Juan: ‘Yë'ë mësaru cuasayeje̱ pa'i peoyë. Yë'ë pa'isi jeteyo'je te'i jerepa pa'ipi daiji. Ja̱ëre yë'ë i̱ zapato dutacaiyeque peoquëpi, teaye pa'i a'ë.’
44013026	Ja̱je pa'iye sëte ë̱mëohua'i Maija'quë do'ijë Abraham tsëcapë acohua'i, cui'ne mësaru ti̱ohua'i, Maija'quëre ca'rajë i̱ yëyeje̱ pa'icohua'i, iye huaso coca mësaru asa ja̱'ñere jëjo daose'e a'ë.
44013027	Jerusalén pa'icohua'i cui'ne i̱ohua'i ëjaohua'ije̱ Jesure huesëjë coa pa̱ije pa'ire ñahuë. Ñajë cui'ne huajë mu'seña ñape pa̱i tsi'si huë'epi Maija'quëre quëacaicohua'i toyase'ere ñanije asa ti̱'añe pa̱huë. Pa̱jë ja̱re i̱ohua'ipi Maija'quëre quëacaicohua'i case'ere yo'o ti̱'acaë'ë, Jesure huani je̱o maca.
44013028	Jesús co'aye yo'ose'ere ti̱'ama'pëta'a Jesure huani je̱oñere Pilatopi soldado pa̱ina cua̱ñejaquë cajë se̱i'ë.
44013029	Ja̱ jeteyo'je yureta'a si'aye iye yo'o ja̱'ñere toyase'e cayere yo'o tëjini so̱quë sarahua dequëni casani yejana ta̱huë.
44013030	Ja̱je yo'osiquëta'are Maija'quëpi i̱te huajëquëre huëopi.
44013031	Huëosiquëpi Jesús jai so̱ mu'seña ñaiquë i̱ñopi, i̱ ja̱'re co̱ni Galileapi Jerusalénna saina, saisicohua'ire. Yure ja̱ohua'ipi i̱ coca quëacohua'i pa'iyë.
44013032	Ja̱je pa'iye sëte yëquë mësarute de'o cocare quëayë, mai aiohua'ire ca nëose'ere yo'o ti̱'api, mai pa'i maca i̱ ca nëosi tsëcapë acohua'ina.
44013033	Ja̱ i̱ ca nëose'ere yo'o ti̱'aquë Jesure ju̱'isiquëni huajëquëre huëopi, Maija'quëpi. Salmos cayaye acore toyase'eje̱ pa'ye yo'opi. Ja̱pi caji, ñeje: ‘Më'ë yë'ë mamaquë a'ë. Yurepi yë'ë më'ë ja'quë a'ë.’
44013034	Ja̱je pa'ina, Maija'quë yequë hue̱'ña toyase'eja̱'a capi: ‘Davidre i̱sija̱'quë a'ë, ca nëose'ere. De'oyere pare nuñerepa ca nëose'ere i̱sija̱'quë a'ë, më'ëre.’ Ja̱je pa'ina, tsoe Maija'quëpi quëapi, ju̱'isiquëpi huëi ja̱'ñe cui'ne i̱ ca̱pë ja̱'juñe pa̱ ja̱'ñe.
44013035	Ja̱je pa'ina, yequë hue̱'ña toyase'e caji: ‘Më'ë jo'yaë de'oquërepa ca̱pë ja̱'ju huesëye më'ëpi ë̱seja̱'quë a'ë.’
44013036	De'oji, yure ja̱je pa'iye sëte casi'i. David cato Maija'quë i̱te cua̱ñese'eje̱ pa'ye i̱ pa̱ire necani tëjini ju̱ni huesëpi, i̱ aiohua'i ju̱'ise'eje̱ pa'ye. Ja̱je ju̱ni i̱ ca̱pë ja̱'ju huesëpi.
44013037	Ja̱je pa'iquëta'are ja̱ë, Maija'quë huëosiquë Jesús ca̱pë cato ja̱'juñe pa̱pi.
44013038	-
44013039	Ja̱je pa'iye sëte mësaru Maija'quë do'ijëpi asaye pa'iji, Jesuja̱'a co'aye yo'ose'e oni yeje cua̱ñoñe pa'iji, cajë. Ja̱je pa'ina, si'aye Moisés cua̱ñese'e oni yejeye pa̱se'ere Jesure i̱re pare asacohua'ire oni yejeye pa'iji, i̱tire pa'ë.
44013040	De'hua ñajë'ë, mësaruna Maija'quëre quëacaicohua'i toyase'e to̱mequë i̱ohua'i toyase'e cato caji:
44013041	Nuñere pare ñajëta'a co'aji cajë coecohua'i, ne huesëjë̱'ë. Mësaru pa'i mu'seña yë'ëpi co'amañare nequëna, Yecohua'ipi mësarute quëatoje̱ care payë cajë sehuocaiye pa̱ja'cohua'i a'ë.”
44013042	Judío pa̱i tsi'si huë'epi Pablo cui'ne i̱ cajeohua'i co̱ni etajëna, tsi̱'nëna, judío pa̱irepa peocohua'ipi cahuë: Yequë semana huajë mu'se pa'ina, cui'nare quëajë̱'ë, yëquëre.
44013043	Ca tëjisi maca tsi'si huë'epi Pablo cui'ne Bernabé saijëna, jai pa̱i judío pa̱ipi cui'ne judío pa̱i peocohua'ipi judío ye'yayena huero ye'yesicohua'ipi i̱ohua'i ja̱'re saë'ë. Saijëna, i̱ohua'ipi yëhuojë cahuë. Nuñerepa Maija'quë mësarute oi soise'ere pa'ijë̱'ë, yo'o jujama'pë.
44013044	Casicohua'ipi yequë semana huajë mu'se ti̱'aëna, ja̱ daripë pa'icohua'ipi si'aohua'i tsi'siye ja'i maca jai pa̱i tsi'sihuë, Maija'quë coca asañu'u cajë.
44013045	Tsi'sijëna, ñani Israel pa̱ipi ë̱sejë oijë Pablo ai co'aquë api sa̱ñope ca huëohuë.
44013046	Cajëna, Pablopi cui'ne Bernabépi quëcojë sa̱ñope cahuë, i̱ohua'ire: “Mësaru judío pa̱ini du'ru macarepa Maija'quë coca quëaye pa'iji. Pa'isiconi mësarupi coejë cui'ne ti pani huesëyere paye cuasama'pëna, yure cato judío pa̱i peocohua'ina sani quëaye pa'iji.
44013047	Ja̱je pa'ina, Ëjaëpi yëquëre cua̱ñequë capi: Si'a pa̱ire miacaija̱'quëre je̱oñë, mësarute. Yë'ë huaso cocare si'a hue̱'ña so'o pa'icohua'ire quëacaijë̱'ë.”
44013048	Ja̱je caquëna, asani judío pa̱i peocohua'ipi sihuajë si'aohua'i Maija'quë coca ai de'oye a'ë, cajë ti pani huesëyere ti̱'aja'cohua'i a'ë, caquë ña nëosicohua'ipi sehuohuë.
44013049	Sehuojëna, ja̱je Maija'quë coca quëahuë, ja̱ yeja pa'icohua'ire.
44013050	Ja̱je sehuojëta'are judío pa̱ipi Pablore cui'ne Bernabére eto saoñu'u cajë, de'o nomiohua'i ja̱'re cui'ne de'o ë̱mëohua'ire cui'ne i̱ti daripë ëjaohua'i ja̱'re coca cahuë, sa̱ñope ja̱ohua'ire yo'oñu'u cajë cani sa̱ñope yo'ojë etohuë.
44013051	Etorena, saijë i̱ohua'i nëcañoa ya'ore ti̱'to to̱huë, ja̱ohua'i yo'oyere sa̱ñope cayere i̱ñojë. Ja̱je yo'oni Iconiana saë'ë.
44013052	Ja̱je pa'iquëta'are i̱ti sehuosicohua'i cato sihuahuë, de'o joyopi i̱ohua'i ja̱'re pa'ina.
44014001	Pablopi cui'ne Bernabépi Iconiore pa'ijë judío pa̱i tsi'si huë'ena cacani Maija'quë coca quëajëna, jai pa̱i judío pa̱i cui'ne judío pa̱i peocohua'i sehuohuë.
44014002	Sehuojëna, judío pa̱i sehuoma'cohua'ipi sa̱ñope yo'oja̱jë cajë judío pa̱i peocohua'ire cua̱ñejëna, sehuosicohua'ire co'aye cuasa huëohuë.
44014003	Ja̱je co'aye cuasa huëo do'ire ai tsoe ja̱ daripëna pëani Maija'quë coca de'oyerepa quëahuë. Quëajëna, Maija'quëpi pa̱i yo'o ti̱'a ma'ñe yo'o tutu i̱siquëna, jaiye de'oyere yo'ohuë. Ja̱je yo'ojëna, Maija'quë oiye i̱ohua'i quëaye do'i quë'yerepa pa'iye i̱ñopi.
44014004	Ja̱je pa'iquëta'are i̱ti daripë acohua'ipi caya tsëca huasicohua'i paë'ë. Pa'ijë yecohua'ipi judío pa̱i cayere de'oye a'ë, cacaë'ë. Cajëna, yecohua'ipi Ëjaë jëjo saocohua'i cayere de'oye a'ë, cacaë'ë.
44014005	Ja̱je cajë pa'ijëna, judío pa̱ipi cui'ne judío pa̱i peocohua'ipi Pablore cui'ne Bernabére co'aye yo'ojë quë̱na pë̱api je̱a jo'añu'u cajë i̱ti daripë ëjaohua'i ja̱'re coca cani te'e ja̱je yo'oye de'oji, cuasa nëohuë.
44014006	Cuasa nëose'ere asani Pablopi cui'ne Bernabépi catihuë, Listrana cui'ne Derbena Licaonia yejana cui'ne i̱ti yeja yequë daripë̱a pa'iyena.
44014007	Catini ja̱roje̱ quëahuë, de'o cocare.
44014008	Listra daripëre te'i ë̱më tsi̱'nëna cu'ima'quë ai de'osiquëpi paji'i, coa ñu'iquëpi.
44014009	Coa ñu'iquëpi Pablo quëayere asaquë Maija'quëpi yë'ëre ne co'yaye pa'iji cuasaquë ñuji'i. Ñu'ina, Pablopi i̱ ja̱je Maija'quëre cuasaye asani
44014010	ai tutu capi: “Huëni nëcajë̱'ë.” Caquëna, ca macarepa te'ere papi huëni nëcani cu'i huëopi.
44014011	Ja̱je Pablo yo'ouna, ñani Licaonia cocapi tutu cuijë cahuë: “Diusuohua'ipi pa̱ije pa'iohua'i de'oni mai quë'rona cajeni yo'oyë.”
44014012	Cajë Bernabéni diusu Zeus hue'yohuë. Hue'yojë Pabloni i̱ti coca ca do'ire Hermes hue'yohuë. Listra pa̱i diusu mamire hue'yohuë.
44014013	Ja̱ maca yureta'a pa̱i daripë caca sa'ro yë'quë macare diusu Zeuste se̱ huë'e paquëpi i̱ti huë'e ñacai ëjaëpi duruhue̱quëre cui'ne de'o joro nese'ere dapi. Dani Jesús jëjo saocohua'ire de'ocohua'ire pa'ni caquë se̱si'i, caquë yo'opi. Yo'oquëna, yecohua'ije̱ i̱ ja̱'re se̱ñu'u, cajë yo'ohuë. Yo'ojë i̱ohua'i ai yo'ojë pacohua'ini nëicohua'ire huani coa i̱sijë se̱ñu'u, cajë yo'ohuë.
44014014	Yo'oyere asani Bernabépi cui'ne Pablopi co'aji, ja̱ yo'oye cajë. Ju'i ca̱ñana co'rëjë, cuijë sa to̱mejaë'ë, i̱ohua'i jopona.
44014015	Ñeje cuihuë: “¿Merepa mësaru ja̱je yo'oye'ni? Yëquë cato mësaruje̱ pa'iohua'i a'ë. Yure mësaru coa yo'oye je̱oni Maija'quë i̱ti yeja, ma'tëmo, jai tsiaya cui'ne si'aye i̱ote pa'iye de'huasiquëre pani sehuoni pa'ija̱jë cajë quëañu'u cajë daisicohua'i a'ë.
44014016	Ja̱je pa'iquëta'are yequë mu'seña cato i̱ohua'ise'e i̱ohua'i yëyeje̱ yo'ojë pa'ija̱jë caquë ñapi, Maija'quë.
44014017	Ja̱je yo'ojë pa'itoje̱ Maija'quëpi de'oye yo'oyeja̱'a i̱ñopi, yë'ë pa'iye caquë. Ja̱je pa'ina, i̱pi mësarute oco cui'ne de'oye quë̱quëna tëaye cui'ne a̱iñe cui'ne sihuajë pa'iye i̱siji.”
44014018	Ja̱je si'aye canije ai yo'ojë maña duruhue̱quëre huaiye pa̱jë'ë, cajë ë̱sehuë, diusuohua'ire i̱sijë se̱ñu'u cajë yo'ocohua'ire.
44014019	Ja̱je yo'ojë ca maca da ti̱tahuë, Israel pa̱i, Antioquía yeja cui'ne Iconia yeja pa'icohua'i. Ja̱ohua'ipi ti̱tani ti̱ñe cuasayena pa̱ire po̱nahuë. Po̱narena, Pablore quë̱na pë̱api je̱a jo'ahuë. Je̱a jo'ani huani je̱ohuë, cuasajë pa̱i pa'i daripë hue'sena quërë etohuë.
44014020	Quërë je̱orena, sehuosicohua'ipi i̱ u̱i hue̱'ñana tsi'sini nëcajëna, huëji'i. Huëni pa̱i daripëna cacapi. Cacasiquëpi ñatasi mu'se Bernabé ja̱'re co̱ni Derbe daripëna saë'ë.
44014021	Sani ja̱ro Derbena de'o coca quëajëna, jai pa̱i sehuohuë. Sehuorena, ñani ja̱ropi Listrana, Iconiana cui'ne Antioquía darina co'ihuë.
44014022	Co'ini, ja̱ro sehuosicohua'i pa'icohua'ire yo'o jujama'pë ñese tuijë̱'ë, cahuë. Cajë cui'ne Maija'quëre cuasare pajë pa'ijë̱'ë, cahuë. Ja̱je cajë cui'ne yequeje̱ cahuë, Maija'quë cua̱ñe te̱'tena cacañu'u cani jaiye ai yo'oye pa'iji.
44014023	Ja̱je cajë cui'ne yequeje̱ sehuosicohua'i tsëcapë̱a ñape i̱ohua'i ëjaohua'i pa'ija̱'cohua'ire nehuë. Neni a̱o a̱ima'cohua'ipi Maija'quëre se̱jë yo'o tëjini icohua'ire de'oye ñacaijë̱'ë, cajë Maija'quëre se̱cacaë'ë, i̱ohua'i sehuosiquëna.
44014024	Pisidia yeja sa tëto sani Panfilia yejana ti̱'ahuë.
44014025	Ti̱'ani Perge yeja pa'icohua'ire de'o coca quëahuë. Quëa tëjini Antalia daripëna saë'ë.
44014026	Sani ja̱rona yureta'a yohuëna aya mëni Antioquíana, Maija'quë oiye ayepi necaijë̱'ë cajë cua̱ñe sitona, i̱ohua'i de'oye i̱ti case'eje̱ ne tëji sitona co'ihuë.
44014027	Co'ini Antioquíana ti̱tani si'a sehuosicohua'ire si'soni Maija'quë i̱ohua'i ja̱'re co̱ni yo'oquëna, Ëjaëpi judío pa̱i peocohua'ipi sehuoja̱jë caquë ja̱to sa'roje̱ pa'iore hui'yocaquëna, de'oye sehuose'ere quëahuë.
44014028	Quëasicohua'ipi sehuosicohua'i ja̱'re co̱ni i̱ti macana pëani tsoe paë'ë, ja̱rote.
44015001	Ja̱ mu'seña Judeapi Antioquíana cayao maña saisicohua'ipi Maija'quë do'ijëre ye'yajë cahuë huaso cua̱ñoñe peoji, Moisés cua̱ñese'ere yo'oma'pë pani, ca̱'ni tëama'pë pani, cahuë.
44015002	Ja̱je cajëna, Pablopi cui'ne Bernabépi co̱ni i̱ohua'i ja̱'re ai sa̱'ñe yo'ojë cahuë. Ja̱je yo'ojë cajëna, Pablore, Bernabére cui'ne yecohua'i sehuosicohua'ire Jerusalénna sani Jesús jëjo saocohua'i ja̱'re cui'ne ja̱ daripë sehuosicohua'i ëjaohua'i ja̱'re ca̱'ni tëaye ayere coca caja̱'cohua'ire jëjo saoñu'u, cani jëjo saohuë.
44015003	Antioquía daripë sehuosicohua'i pa'icohua'ipi jëjo saojëna, saicohua'ipi Fenicia yejaja̱'a cui'ne Samaria yejaja̱'a sa saijë quëahuë, judío pa̱i peocohua'ipi ja̱'në i̱tire pa'ë cuasajë pa'ise'ere je̱oconi Maija'quëre sehuose'ere quëajëna, asani si'aohua'i sehuocohua'i sihuahuë.
44015004	Jerusalénna Pablo cui'ne Bernabé ti̱'arena, sehuosicohua'ipi cui'ne Jesús jëjo saocohua'ipi cui'ne sehuosicohua'i ëjaohua'ipi co̱ni de'oye pëpahuë. Pëparena, pa'ijë si'aye Maija'quë i̱ohua'i ja̱'re yo'ose'ere quëahuë.
44015005	Quëajëna, fariseo acohua'ipi Maija'quëre sehuosicohua'ipi huëni nëcani cahuë: “Yequë pa̱ipi sehuosicohua'ire ca̱'ni tëaye pa'iji. Ja̱ maca Moisés cua̱ñese'ere yo'o ti̱'ajë'ë, cua̱ñeñe pa'iji.”
44015006	Cajëna, asani ja̱ maca Jesús jëjo saocohua'ipi cui'ne sehuosicohua'i ëjaohua'ipi tsi'sihuë, fariseo acohua'i case'ere sa̱'ñe coca cajë asañu'u cajë.
44015007	Ja̱je cajë tsi'sisicohua'ipi ai sa̱'ñe ca tëji maca Pedropi huëni nëcani capi: “Maija'quë do'ijë mësarupi ta̱'ñe asayë, yë'ëre mësaru aquëni Maija'quëpi jo'ya nese'e tsoe hue̱'ña i̱ huaso cocare judío pa̱i peocohua'ina quëaquëna, ja̱ohua'ipi i̱tire pa'ë cajë sehuoja̱jë caquë.
44015008	Maija'quë pa̱i joñoa cuasaye ñaquëpi yë'ë tse̱cohua'ire neñë caquë i̱ñoquë, de'o joyore i̱sipi, judío pa̱i peocohua'ina maire i̱sise'eje̱ pa'ye.
44015009	Ja̱je pa'ina, Maija'quë cato ja̱ohua'ire cui'ne maire ti̱ñe pa'iohua'ire ñañe pa̱ji, si'aohua'ire cui'ne pa'iohua'ire ñaji. Ja̱je pa'ina, Maija'quëre cuasa do'ija̱'a de'o joñoa tsoa to̱caji'i, ja̱ohua'ireje̱.
44015010	Yure ja̱je pa'ito, ¿me yo'ojë Maija'quë yo'oyere sa̱ñope uihuaye'ni, sehuosicohua'ina dëquëcoje̱ pa'iore hue'ocaijë maije cui'ne mai aipëje̱ yo'o ti̱'añe pa̱se'ere?
44015011	Ja̱je pa'ina, yëquë cato cuasayë ja̱ohua'ire huasose'eje̱ pa'yepi yëquëreje̱ Ëjaë Jesús oi coa i̱siyepi huasopi cuasayë.”
44015012	Caquëna, si'aohua'i jo'cua je̱oni Bernabé cui'ne Pablo cayere asahuë. I̱ohua'i ja̱'re Maija'quë pa'i co̱caina, yequë mu'seña pa'i ja̱'ñe i̱ñose'e cui'ne pa̱i yo'o ti̱'a ma'ñe yo'ose'e quëajëna, asahuë.
44015013	Ja̱ maca quëa tëjijëna, Santiagopi capi: “Maija'quë do'ijë asajë̱'ë.
44015014	Maija'quëpi judío pa̱i peocohua'ire de'oye yo'ocai ja̱ohua'i acohua'ini sahuani i̱ pa̱irepa pa'ija̱'cohua'ire nese'ere Simónpi maire quëaquëna, asahuë.
44015015	Ja̱je pa'ina, iye toyase'e cato Maija'quëre quëacaicohua'i toyase'eje̱ pa'ye yo'ose'e a'ë. Ja̱je pa'ina, ñeje caji, toyase'e:
44015016	Ja̱ jeteyo'je co'i co̱ni David huë'e ta̱isicore ne de'huacasi'i Cui'ne i̱o co'a de'ose'e si'aye ne de'huasi'i.
44015017	Ne de'huaëna, ëjaëre judío pa̱i co'eja̱jë, yë'ë mami se̱cohua'i judío pa̱i peocohua'i ja̱'re.
44015018	Tsoe hue̱'ña iye yo'o ja̱'ñe quëasiquëpi, ëjaëpi i̱sipi iye coca.
44015019	Ja̱je pa'ina, yë'ë cato cayë, judío pa̱i peocohua'ipi ja̱'në i̱tire pa'ë cuasase'ere je̱oni Maija'quëni tuicohua'ire cua̱ñese'ere yo'ojë̱'ë cajë cua̱ñeñe peoji.
44015020	Ja̱je pa'ina, coa iyese'e yo'oma'pë pa'ijë̱'ë cajë toyase'e tsoe ti̱'api. Pa̱i de'huasi diusure i̱sisi hua'ire a̱ima'pë pa'ijë̱'ë, ë̱mëre cui'ne nomiore coa yo'oroja̱ima'pë pa'ijë̱'ë, quio hue̱asicohua'ire a̱ima'pë pa'ijë̱'ë, pa̱nita'a tsie a̱ima'pë pa'ijë̱'ë.
44015021	Ja̱ maña toyañu'u, Moisés cua̱ñese'e cato tsoe hue̱'ñapi pa̱i ñape daripë̱a pa'icohua'ire quëajë pa'iyë, huajë mu'seña ñape tsi'si huë̱'ñapi i̱ti toyase'ere ñajë. Ja̱je pa'ito me airepa caye'ni.”
44015022	Ja̱ maca yureta'a Antioquíana i̱ohua'i acohua'ini sahuani Pablo cui'ne Bernabé ja̱'re jëjo saoñu'u, cajë si'a sehuosicohua'i. Sehuosicohua'i ëjaohua'i cui'ne Jesús jëjo saocohua'i te'e cuasahuë. Cuasani yo'ojë Judas hue'equëni, ja̱re i̱pi yequë mami Barsabás hue'equëni cui'ne Silasni saija̱'cohua'ire nehuë, de'ocohua'ire pare.
44015023	Neni ja̱ohua'i ja̱'re ñeje toyasicore jëjo saohuë: “Yëquë Jesús jëjo saocohua'ipi cui'ne sehuosicohua'i ëjaohua'ipi mësaru a'yëohua'ije̱ pa'iohua'ipi mësarute yëquë yo'je tsi̱je pa'iohua'ire cuasajë judío pa̱i peocohua'ipi sehuosicohua'ire pëpayë, ja̱ro Antioquía daripë, cui'ne Siria cui'ne Cilicia yeja pa'icohua'ire.
44015024	Cui'ne yëquë jëjo saoma'cohua'ipi i̱ñopi. Saisicohua'ipi mësarute jo̱sa yo'ojë huesë ëaye ca co̱'me huesojëna, ai yo'ojë asahuë.
44015025	-
44015026	Ja̱je pa'ina, asani si'aohua'i ja̱je yo'oye de'oji cuasani mësarute yëquë acohua'ipi sani ñaja'cohua'ire neñu'u cani nehuë, yëquë ai oicohua'i Pablo cui'ne Bernabé ja̱'re saija̱'cohua'ire, ju̱'iñe pa'itoje̱ quëcojë Jesucristo coca do'ire quëaroja̱icohua'i ja̱'re saija̱'cohua'ire.
44015027	Ja̱je yo'osicohua'ipi yure mësaru quë'rona jëjo saoyë, Judasre cui'ne Silasre mësaru ja̱'re te'e tsiarepa ñajë coca si'aye quëaja̱'cohua'ire, yëquë quëase'eje̱ pa'ye.
44015028	Ja̱je pa'ina, de'o joyoje̱ de'oji, ja̱je yo'oye caquëna, ñaquëna, yëquëje̱ mësarute jaiye yo'ojë̱'ë cajë cua̱ñeñe peoyë. Coa do'i quë'yese'e yo'ojë̱'ë caye yëyë, iyese'e:
44015029	Pa̱i de'huasi diusuna i̱sisi hua'i a̱ima'pë pa'ijë̱'ë, quio hue̱asicohua'ire a̱ima'pë pa'ijë̱'ë, tsieje̱ a̱ima'pë pa'ijë̱'ë, cui'ne ë̱mëpi nomiohua'ire coa yo'oroja̱iñe yo'oma'pë pa'ijë̱'ë, nomioje ë̱mëohua'ire coa yo'oroja̱iñe yo'oma'o pa'ijë̱'ë. Iye case'ere yo'oni mësaru de'oye pa'ija̱'cohua'i a'ë. De'oye pa'ijë̱'ë. Ca tëjihuë.”
44015030	Ja̱ maca sai huëoni pëpa tëjini yureta'a Antioquíana saë'ë. Sani ti̱'ani sehuosicohua'ire tsi'soni toyasicore i̱sihuë.
44015031	I̱sirena, sehuosicohua'ipi toyase'ere ñajë cajëna, asajë jai pa̱i sihuahuë, i̱te yëhuoyere asajë.
44015032	Sihuajë asajëna, Judas cui'ne Silaspi Maija'quë caye asani quëacai tutu pacohua'ipi ai tsoe quëahuë, yëhuojë. Ja̱je yëhuojëna, asa huajëjë jerepa tutu quë'i joñoa paë'ë.
44015033	Ja̱je quëajë pani tëjirena, sehuosicohua'ipi sani pëpacaijë̱'ë si'aohua'ire mësarute jëjo daosicohua'ire cajë pëpa tëjihuë, co'ija̱'cohua'ire.
44015034	Ja̱je pa'iquëta'are Silasse'e de'oji pëaye cuasani pëapi.
44015035	Pëaquëna, cui'ne Pabloje̱ cui'ne Bernabéje̱ pëahuë, Antioquíana, Maija'quë coca ye'yajë cui'ne quëaroja̱ijë yo'oja̱'cohua'ipi. Pëarena, jai pa̱i sehuosicohua'ipi i̱ohua'i ja̱'re co̱ni yo'ohuë, i̱ti co'amaña.
44015036	Ai tsoe pa'iquëpi Pablo capi, Bernabére: “Sehuosicohua'ire ti̱jupë do'i sani ñañu'u, mai ja̱'në Ëjaë coca quëasi daripë̱ana. ¿Me pa'iye'ni?”
44015037	Caquëna, Bernabépi Juanre yequë mami Marco hue'equëre sañu'u capi.
44015038	Caquëna, Pablopi ë̱sepi, saye. Ja̱ë Marcopi ja̱'nëje Panfiliana i̱ yo'oye je̱oconi te'e nema'ë yo'osiquëre me caquë.
44015039	Ja̱je pa'ina, te'e cuasaye peoquëna, te'ohua'ise'e huahuë. Huani Bernabépi Marcore sapi. Saquë jai yohuëna aya mëni Chiprena saë'ë.
44015040	Saijëna, Pablopi i̱te co̱ja'quëre Silasni ti̱'api. Ti̱'aëna, sehuosicohua'ipi Maija'quëre se̱cacatena, etani saji'i.
44015041	Saiquëpi Siria yejaja̱'a cui'ne Cilicia yejaja̱'a sa tëto sai Maija'quëre sehuosicohua'ire quëa huasoquë cuji'i.
44016001	Pablopi Derbena cui'ne Listrana ti̱'ani ja̱rona Timoteore ñapi. Judío nomiopi sehuosico mamaquëni cui'ne i̱ pëca ja'quëpi griego pa̱i paji'i.
44016002	Ja̱je pa'ini Timoteore sehuosicohua'ipi de'oquë api cahuë, Listra cui'ne Iconia pa'icohua'ipi.
44016003	Ja̱je caquëni Pablopi i̱te co̱ja'quëre sasi'i, cuasaquë. Ja̱ yë'ta'a sama'në Timoteo ca̱'nihuëre yëto tëapi, judío pa̱i i̱ saija̱'to pa'icohua'ipi co'aye cama'cohua'ini caquë. Cui'ne si'aohua'i Timoteore griego pa̱i mamaquë api, asa do'ire ja̱je yo'opi.
44016004	Ja̱je yo'osi jeteyo'je si'a daripë̱a maña i̱ohua'i sa saiyeje̱ pa'ye Jesús jëjo saocohua'i cui'ne Jerusalén pa'icohua'i sehuosicohua'i ëjaohua'i case'ere quëahuë, sehuosicohua'ina ñeje yo'ojë̱'ë cajë.
44016005	Ja̱je yo'ojëna, sehuosicohua'ipi i̱ohua'i sehuose'ere i̱tire pa'ë asajë tutu quë'i joñoa paë'ë. Pa'ijëna, mu'seña ñape jai pa̱i sehuojë jai saë'ë.
44016006	De'o joyopi Asia yejana Maija'quë coca quëaye ë̱se do'ire Frigia yeja cui'ne Galacia yeja sa tëto sani,
44016007	Misia yeja niamona ti̱'ahuë. Ti̱'ani ja̱ropi Bitinia sañu'u cuasahuë. Cuasajëta'are Jesús joyopi ë̱sepi.
44016008	Ë̲sequëna, Misia yejaje̱ sa tëto sani Troas yo sa'rona meñe cajehuë.
44016009	Cajeni ja̱rona Pablopi ca̱ni ñapi, te'i Macedonia aquëpi nëcaquë i̱te yëquëre dani co̱caijë̱'ë caquëna.
44016010	Ja̱je Pablopi ca̱ni ñaëna, ja̱ro Macedoniana de'o coca quëaye pa'iji caquë Maija'quëpi soiji cajë ne de'huahuë, sañu'u cajë.
44016011	Troas yo sa'rona aya mëisicohua'ipi te'e mu'serepa saë'ë, Samotracia saodohuëna. Saisicohua'ipi ñatasi mu'se Neápolisna ti̱'ahuë.
44016012	Ti̱'ani ja̱ropi Filiposna saë'ë, romano pa̱i daripëna. Ja̱ro Macedonia yeja ai ëja daripëre pana saë'ë. Sani ja̱rona pëahuë, tsoe mu'seña maña.
44016013	Pëasicohua'ipi huajë mu'se pa'ina, pa̱i daripëpi hue'sena etani saë'ë. Tsiaya të̱'tëpa quë'rona sani cuasahuë, judío pa̱i Maija'quëre se̱ hue̱'ña'ë. I̱ño cuasani ja'runi ñu'ijë de'o cocare quëahuë, nomiohua'ire i̱ti maca tsi'sini ñu'icohua'ire.
44016014	Quëajëna, te'o nomio Lidia hue'ecopi, Tiatira daripë pa̱iopi, jai do'i ca̱ña ma ja̱'ñe i̱sicopi tsi'sicohua'i ja̱'re paco'ë. Ja̱je pa'iona, Maija'quëpi Pablo cayere de'oyerepa asaja̱co caquë necaina, ai Pablo cayese'e asao, si'aye i̱ quëaye. Ja̱o cato Maija'quëre se̱co paco'ë.
44016015	Ja̱je pa'iopi i̱o tsëcapë ja̱'re co̱ni oco do cua̱ñoni yëquëre cao: “Mësarupi yë'ëre sehuosicore pare ñani yë'ë huë'ena sani pëajë̱'ë.” Ja̱je caco ai se̱ona, i̱o huë'ena sani pëahuë.
44016016	Pëasicohua'ipi te'e mu'se Maija'quëre se̱ hue̱'ñana saijë te'o nomi tsi̱o ta̱'ñe yequë mu'seña pa'i ja̱'ñere quëa joyore hue'econi ti̱'ahuë. Ja̱je pa'iopi i̱o ëjaohua'ire jaiye curiquë necaico paco'ë, i̱o ta̱'ñe ca do'ipi. I̱o cato i̱ohua'i jo'yao paco'ë.
44016017	Ja̱je pa'iopi Pablore cui'ne yëquëre pe'te huëoni pe'teco cuio: “¡Icohua'i cato Diusu tutu quë'ire pare necaicohua'i a'ë. Ja̱je pa'iohua'ipi mësarute huaso cocare pare quëayë!”
44016018	Ja̱jese'e si'a mu'seña cuico pe'teroja̱iona, yo'o jujani Pablopi co'ye po̱nëni i̱ote ta̱'ñe ca cocare capi: “Jesucristo mamipi cua̱ñeñë, icore je̱oni etani saijë̱'ë, co'a joyo.” Ca macarepa ja̱re i̱ti macapi co'a joyo i̱ote etani saji'i.
44016019	Ja̱je huatipi etaëna, i̱o ëjaohua'ipi ñani yure curiquë neñe peoji cuasajë Pablore cui'ne Silasre tse̱ahuë. Tse̱ani co'amaña huero hue̱'ñana sahuë, ja̱ daripë ëjaohua'i quë'rona.
44016020	Dani ëjaohua'ire cahuë: “Icohua'i Israel pa̱i a'ë. Ja̱ohua'ipi mai daripë ai jo̱sa yo'oyë.
44016021	Israel pa̱i yo'oyere ye'yayë, ja̱ohua'i. ¿Me mai romano pa̱i i̱ohua'i caye asani yo'oye'ni?”
44016022	Cajëna, si'aohua'i cui'ne cahuë. Cajëna, ja̱ daripë pa̱i yo'oye ñacohua'ipi Pablore cui'ne Silasre ju'i ca̱ña du'teni si'sejë̱'ë, cua̱ñehuë.
44016023	Cua̱ñejëna, ai si'sehuë. Si'se tëjini co hue̱'ñana sani cosicohua'ire ñaquëre de'hua ñajë'ë, icohua'ire cajë cua̱ñeni co huesohuë.
44016024	Cua̱ñerena, asani ai sa̱'nahuë tu'rihuëna sani copi. Coni so̱quë totona co̱ña nesicona nëcañoa jua nëoni hue̱ñopi.
44016025	Hue̱ñosicohua'ipi ñu'ijë jopo ñami pa'ina, Pablopi cui'ne Silaspi co̱ni Maija'quëre se̱jë cui'ne jë̱jë yo'ojëna, si'a cosicohua'i asahuë.
44016026	Ja̱ macarepa yejapi ai ñu'cueo. Ñu'cuecona, co hue̱'ña eta sa'noapi si'aye hui'yo sao, cui'ne pa̱ire quë̱na meapi hue̱se'eje̱ to̱me sapi, peo hue̱'ña.
44016027	Ja̱ maca cosicohua'ire ñaquëpi sëtani hui'yose'e eta sa'noa pa'iona, ñani cosicohua'ipi tsoe etahuë cuasaquë i̱ hua'tipi dutani co'ye huasi'i caquë yo'opi.
44016028	Yo'oquëna, Pablopi tutu capi: “Yo'oma'ë. Si'aohua'i yëquë iye macare pa'iyë.”
44016029	Caquëna, asani miañe dajë̱'ë cani tsasiquë ca'raquë huë'huë cacani Pablo cui'ne Silas quë̱o quë'rona do're ja'rupi.
44016030	Yo'o tëjini huëni nëcani Pablore cui'ne Silasre etoni se̱ji'i: “¿Huasosiquë pa'iye cani me yo'oye pa'iquë'ni, yë'ë?”
44016031	Se̱ina cahuë: “Jesucristoni sehuojë̱'ë. Sehuoni huasosiquë pa'ija̱'quë a'ë, më'ë. Cui'ne më'ë huë'e acohua'i huasosicohua'i pa'ija̱'cohua'i a'ë.”
44016032	Ja̱ maca i̱te cui'ne si'aohua'i i̱ huë'e acohua'ire mai Ëjaë cocare quëahuë.
44016033	Ja̱re i̱ti quëa tëji maca, cosicohua'ire ñaquëpi Pablore cui'ne Silasre si'sese'e a'si tsoapi. Ja̱ jeteyo'je i̱ cui'ne si'aohua'i i̱ huë'e acohua'i oco do cua̱ñohuë.
44016034	Do tëjisi maca tu̱mani Pablore cui'ne Silasre i̱ huë'ena sani a̱opi. I̱ cui'ne i̱ tsëcapë acohua'i Maija'quëre sehuosicohua'i pa'ijë ai sihuahuë.
44016035	Nea hue̱'ña pa'i maca pa̱i yo'oye ñani ca de'huacohua'ipi Pablore cui'ne Silasre eto saojë̱'ë cajë cosicohua'ire ñaquëre quëaja̱'a soldado pa̱ire jëjo daohuë.
44016036	Sani quëarena, cosicohua'ire ñaquëpi capi, Pablore: “Pa̱i yo'oye ñacohua'ipi yë'ëre mësarute eto saojë̱'ë, cua̱ñehuë. Ja̱je pa'iye sëte se̱ñajë de'oye saijë̱'ë, yure.”
44016037	Caquëna, Pablopi capi: “Quëañu'u cajë daisicohua'ire soldado pa̱ire yëquë romano pa̱ini mësaru ti co'aye yo'ose'eje̱ cama'pë do'i peocohua'ini si'a pa̱i ñajëna, si'sehuë. ¿Yure ja̱je yo'osicohua'ipi yahuerepa etoñu'u cayë? Ja̱je yo'oye coeyë, i̱ti yëquëre cosicohua'ipi dani eto saoja̱jë.”
44016038	Caquëna, soldado pa̱ipi sani romano pa̱i a'ë, quëarena, pa̱i yo'oye ñani ca de'huacohua'ipi quëquëhuë.
44016039	Quëquësicohua'ipi dani pa̱i yo'oye ca de'hua ëjaohua'ipi yëquë mësarute co'aye yo'ose'e oijë̱'ë cajë se̱i'ë, Pablore cui'ne Silasre. Ja̱je cani etoni iye daripëpi etani saijë̱'ë cajë se̱i'ë.
44016040	Se̱tena, Pablopi cui'ne Silaspi co hue̱'ñapi etani Lidia huë'ena saë'ë. Sani sehuosicohua'ire ñajë cui'ne je̱oma'pë tuijë̱'ë cajë yëhuo tëjini etani saë'ë.
44017001	Pablo cui'ne Silas saicohua'ipi Anfípolis cui'ne Apolonia dari sa sani Tesalónica daripëna ti̱'ahuë. Ti̱'arena, ja̱rote Israel pa̱i tsi'si huë'e paji'i.
44017002	Pa'ina, Pablopi i̱ noni yo'oroja̱iñe sëte Israel pa̱i tsi'si huë'ena saji'i, toaso̱ semanarepa huajë mu'se ñape sai i̱ohua'i ja̱'re Maija'quë toyapëre ñaquë i̱ti cayeje̱ pa'ye,
44017003	caquë quëaquëpi. Jesús ju̱'isiquëpi cui'naëpi huajëquë huëiye pa'iji. “Ja̱je pa'ina, yë'ë mësarute quëaquë Jesús i̱ api, maire huasoquë.”
44017004	Caquëna, Israel pa̱i acohua'ipi sehuoni Pablona cui'ne Silasna tsiohuë. Cui'ne jai pa̱i Maija'quëre se̱cohua'ipi griego pa̱ije sehuohuë. Sehuojëna, cui'ne jai pa̱i ëja nomiohua'ije̱ sehuohuë.
44017005	Ja̱je sehuojëna, ñani oijë pë̱ijë Israel pa̱i sehuoma'cohua'ipi co'a pa̱i ma'ñare nema'pë co'a nëcaroja̱icohua'ini tsi'sohuë, ja̱ohua'ipi ca huëojëna, si'a pa̱i daripë pa'icohua'ipi pë̱ti huëoni jo̱sa yo'ojë caja̱jë cajë. Ja̱je yo'ojëna, tsi'sisicohua'ipi Pabloni cui'ne Silasni coejë Jasón huë'ena to̱mejani cacani jo̱sa yo'ohuë, pa'ijëna, tse̱ani etoni pa̱ina i̱siñu'u cajë.
44017006	Yo'ojëna, i̱ohua'i cajë yo'ocohua'ipi peojëna, coa pa'iohua'ini Jasónni cui'ne yecohua'i sehuosicohua'ini tse̱ani quërë etoni ja̱ daripë pa̱i ëjaohua'i quë'rona sahuë. Sani cuijë cahuë: “Icohua'ipi si'a hue̱'ña pa'icohua'ire ti̱ñe pa'iyena po̱najë yo'ocohua'ipi i̱ñoje dani yo'oyë.
44017007	Yo'ojëna, Jasónpi i̱ohua'ire oi i̱ huë'ena pëaye i̱sipi. Ja̱je yo'ocohua'i si'aohua'i César si'a pa̱i ëjaë cua̱ñese'ere sa̱ñope yo'oyë. Yo'ojë cayë, yequë pa̱i ëjaërepa pa'iji, Jesu api i̱repa cayë.”
44017008	Cajëna, ja̱ daripë acohua'ipi cui'ne i̱ohua'i ëjaohua'ipi asani ¿ja̱ jerepa yo'ocohua'i a'ni? cuasa huëohuë.
44017009	Cuasajëta'are Jasónpi cui'ne yecohua'i sehuosicohua'ipi mësaru cua̱ñeñe ti̱'acaija̱'cohua'i a'ë cani curiquëre i̱si nëoni eto cua̱ñohuë.
44017010	Ja̱ ñami sehuosicohua'ipi esa Berea daripëna saijë̱'ë cajë jëjo saohuë, Pablore cui'ne Silasre. Jëjo saojëna, saisicohua'ipi ti̱'ani Israel pa̱i tsi'si huë'ena cacahuë.
44017011	Berea acohua'i Israel pa̱i de'o pa̱i paë'ë. Tesalónica pa̱ire sa tëto saisicohua'i paë'ë. Ja̱je pa'iohua'ipi Pablo quëaye de'oye asajë nuñerepa quëaquë cajë si'a mu'señapi Maija'quë toyapëre ñahuë.
44017012	Ja̱je yo'ojë jai pa̱i Israel pa̱i acohua'ipi sehuohuë. Sehuojëna, cui'ne griego pa̱i ë̱mëohua'i cui'ne ëja nomiohua'ije̱ sehuohuë.
44017013	Sehuojëna, Pablopi Bereana Maija'quë coca quëaquë pa'iji asani Tesalónica Israel pa̱ipi Bereana dani Pablore pa̱ipi jo̱sa yo'o ja̱'ñe ne huëohuë.
44017014	Ja̱je yo'o huëojëna, sehuosicohua'ipi Pablore esa eto saohuë, jai tsiaya të̱'tëpa quë'rona. Jëjo saojëna, coa Silaspi cui'ne Timoteopi co̱ni pëahuë, Bereana.
44017015	Pëarena, Pablore co̱ni saijë sasicohua'ipi Atenas daripëja̱'a je̱ojani co'ihuë. Co'ijë Timoteore cui'ne Silasre Pablo esa daijë̱'ë case'ere dani quëahuë.
44017016	Pablopi Silasre cui'ne Timoteore Atenas daripëpi pa'i utequë si'a hue̱'ña pa̱i de'huasi diusure pase'e pa'ijëna, ñaquë oji'i, co'ayerepa yo'oye'ni cuasaquë.
44017017	Ja̱je pa'ina, Israel pa̱i tsi'si huë'ena cacaquë Israel pa̱i ja̱'re cui'ne Maija'quëre se̱cohua'i ja̱'re co̱ni capi. Caquë cui'ne si'a mu'señapi huero hue̱'ñana tsi'sisicohua'ireje̱ yëhuoquë capi.
44017018	Caquëna, pa̱i pa'iye asacohua'i epicúreos pa̱ipi cui'ne estoicos pa̱ipi i̱te ca huëoni cajë yecohua'ipi cahuë: “¿I̱quere iquë caquë'ni, jai cocaë maca?” Cajëna, yecohua'ipi cahuë: “Yequë pa̱i diusuohua'i ayere quëacaiquë api cuasayë.” Ja̱je cahuë, Pablopi de'o coca Jesús ayere cui'ne i̱ ju̱'isiquëpi huëise'ere quëaquëna.
44017019	Ja̱ maca Pablore Areópago cu̱tihuëna sahuë, ëjaohua'i tsi'si hue̱'ñana. Sani i̱te se̱i'ë: “¿Yëquë asaye yëyë, i̱que huajë ye'yaye a'ni, iye më'ë yëquëre quëaye?
44017020	Yëquë asa ma'ñere më'ëpi caquëna, asa jujani ¿i̱quere më'ë caye quëaquë'ni? cajë se̱ñë, më'ëre.”
44017021	Atenas pa̱ipi cui'ne ti̱ pa̱ipi i̱ti maca pa'icohua'ipi ja̱'a yo'ose'ere pase'e asacohua'i paë'ë. Ja̱je pa'iohua'i sëte ja̱je cahuë.
44017022	Cajëna, i̱ohua'i joporepa pa'iquëpi Pablo huëni nëcani Areópago cu̱tihuëpi nëcaquë i̱ohua'ire capi: “Atenas pa̱i yë'ë mësarute ñañe cato mësaru diusuohua'ire cuasañu'u cajë ai yëjë yo'ocohua'i a'ë.
44017023	Ja̱je yo'ocohua'ini yë'ë mësaru se̱ hue̱'ñana cacani i̱ti tëojë se̱ hue̱'ñana ñeje toyase'e pa'ina, ñahuë: ‘Ti pa̱i ñama'a diusure se̱ hue̱'ña'ë.’ Ja̱je pa'ina, yë'ë, ja̱ë mësaru ti ñama'pë se̱ diusu ayere quëaquë a'ë.
44017024	Ja̱ëpi yeja cui'ne i̱ote pa'iye nesiquë ja̱je pa'ina, i̱ api, ma'tëmo cui'ne yeja ëjaërepa. Ja̱je pa'ipi pa̱i nesi huë̱'ñare pa'ima'quë api.
44017025	Pa̱ini necaijë̱'ë, yë'ëre cama'quë api. I̱ api, maire pa'iye si'aye yë'eye cui'ne yequë co'amañaje i̱sisiquë.
44017026	Te'ire pa̱ire de'huasiquëpi ja̱ëpi te'ipi jai pa̱i daripë̱a nepi, Maija'quëpi si'a yeja pa'ija̱jë caquë. Ja̱je pa'ina, i̱pi i̱ohua'i pa'ija̱'to cui'ne i̱te i̱ohua'i co'eja̱'a macaje̱ ca nëopi.
44017027	Ja̱ohua'ipi Maija'quë mai quë̱no macare pa'iquëta'are coa cuasarepa i̱na co'e ti̱'ajajë caquë nepi.
44017028	Ja̱je pa'ina, mai i̱na pa'iyë, huajëcohua'i pa'ijë cu'iyë. Mësaru aipë ta̱'ñe coca cacohua'i case'erepa: ‘Mai cato Maija'quë tsëcapë acohua'i a'ë’.
44017029	Ja̱je Maija'quë tsëcapë acohua'i sëte pa̱i i̱ohua'i cuasayepi huëojë curiquëpi, po curiquëpi cui'ne quë̱napi de'huase'ere Maija'quëje̱ pa'i api, cuasama'pë pañu'u.
44017030	Ai tsoe cato Maija'quë pa̱i huesëjë yo'oye coa ñaquë paji'i. Ja̱je pa'isiquëta'a yure cato Maija'quë cua̱ñeji, si'a hue̱'ña pa'icohua'ire i̱na sehuojë daijë̱'ë caquë.
44017031	Ja̱je pa'ina, Maija'quëpi pa̱i yo'ose'e nuñerepa caquë ne de'huaja̱'a mu'se ca nëopi: Jesu api, ja̱ yo'oye yo'oja̱'quë, i̱ jo'ya nesiquëpi. Ja̱je pa'ina, Jesuna cuasaye pa'iji caquë si'aohua'ire i̱ñopi, ju̱'isiquëni huëoquë.”
44017032	Ja̱je ju̱'isicohua'i huëiye ayere caquëna, asani cue'cuehuë. Cue'cuejëna, yecohua'ipi cahuë: “Yequë mu'se asañu'u, më'ë caye.”
44017033	Cajëna, ja̱ohua'ire quëaye je̱opi.
44017034	Ja̱je pa'iquëta'are yecohua'ipi sehuohuë. Sehuoni i̱ ja̱'re co̱ni tsiohuë. Cui'ne ja̱ohua'i ja̱'re co̱ni paë'ë, Dionicio. Cui'ne te'e nomio Dámaris hue'eco paco'ë. Ja̱ohua'i cato Areópago tsëcapë acohua'i paë'ë. Pa'ijëna, cui'ne yecohua'ije̱ co̱ni paë'ë, i̱ohua'i ja̱'re co̱ni.
44018001	Ja̱je yo'o tëjini Atenaspi etani Corinto daripëna saji'i, Pablo.
44018002	Ja̱rona te'ire Israel pa̱ire Aquilare ti̱'api. Ja̱ë cato Ponto yeja aquë paji'i. Ja̱je pa'ipi Pablo ja̱ yë'ta'a ti̱'ama'në Aquila cui'ne i̱ paco Priscilapi co̱ni Pontona ti̱'asicohua'ipi paë'ë. Ja̱ohua'i cato Italiapi etani daisicohua'i paë'ë. Claudio romano pa̱i ëjaëpi si'a Israel pa̱i Roma pa'icohua'i etaye pa'iji caquë cua̱ñequëna, etasicohua'i paë'ë. Ja̱je pa'iohua'ini Pablo do'i ñasi'i caquë saji'i.
44018003	Sani i̱ohua'i ja̱'re co̱ni pëapi. I̱ohua'i neñeje pa'ye ca̱'nipi huë̱'ña nequë sëte i̱ohua'i ja̱'re co̱ni nesi'i caquë pëapi.
44018004	Pëasiquëpi pa'i si'a huajë mu'seña Israel pa̱i tsi'si huë'ena sai quëapi, Israel pa̱ire cui'ne yequë pa̱ire asare paja̱jë caquë.
44018005	Macedonia pa'icohua'ipi Silas cui'ne Timoteo co̱ni ti̱'asi maca Pablopi si'a mu'seña Maija'quë coca quëa huëoni quëaquë judío pa̱ire capi. Jesús paji'i, maire huasoquërepa.
44018006	Ja̱je caquëna, ja̱ohua'ipi i̱te sa̱ñope cajë pë̱'ë. Pë̱ijëna, Pablo ña jujani i̱ohua'ire sa̱ñope cayere i̱ñosi'i caquë i̱ ju'i ca̱re ta̱'të to̱pi. Ta̱'të to̱ni capi, i̱ohua'ire: “Mësaru do'i pasipi mësaru ne huesëye, yë'ë do'i peosipi. Ja̱je pa'ina, yurepi jerepa cato judío pa̱i peocohua'ina sani Maija'quë coca quëaja̱'quë a'ë.”
44018007	Cani tsi'si hue̱'ñapi etani Justo huë'ena saji'i, Maija'quëre se̱quë huë'ena, Israel pa̱i tsi'si huë'e quë̱no maca pa'i huë'ena.
44018008	Ja̱je pa'iquëta'are Israel pa̱i tsi'si huë'e ñacohua'i ëjaërepa Crispo hue'equëpi Maija'quë coca asani sehuopi. Sehuoquëna, cui'ne si'aohua'i i̱ tsëcapë acohua'ije̱ sehuohuë. Sehuojëna, cui'ne Corinto daripë acohua'ije̱ jai pa̱i sehuohuë. Sehuorena, oco dopi, sehuosicohua'ire.
44018009	Ja̱je yo'oquë pa'ina, te'e ñami Ëjaëpi ca̱ni ñañeje pa'yeja̱'a ñaini capi, Pablore: “Ca'rama'ë pa'ijë̱'ë, coca quëaye, je̱oma'ë cajë̱'ë.
44018010	Yë'ë coca sehuoja̱'cohua'ire iye daripë acohua'ire jai pa̱ire payë. Yë'ëpi më'ë ja̱'re co̱ni pa'iyë. Pa'ina, më'ëre pa̱ipi co'aye yo'o ti̱'añe pa̱ja'cohua'i a'ë.”
44018011	Caëna, asani Pablopi Corintona te'e o̱metëcahuë jopore paja̱'a pëani pa'i Maija'quë cocare ye'yapi, i̱ohua'ire.
44018012	Ja̱je yo'oquë pa'ina, Acaya pa̱i ëjaë Galión pa'i maca judío pa̱ipi Pablore sa̱ñope yo'oñu'u cajë tsi'sihuë. Tsi'sini tse̱ani sahuë, pa̱i yo'oye ca de'hua hue̱'ñana.
44018013	Sani i̱ohua'i ëjaëre cahuë: “Iquëpi cua̱ñese'e cayeje̱ pa'ye yo'oma'pë, ti̱ñe Maija'quëre se̱ñe pa'iji caquë pa̱ire ye'yaquë api.”
44018014	Cajëna, asani Pablopi casi'i cuasaquëna, Galiónpi du'ruja̱'a capi, Israel pa̱ire: “Co'aye yo'ose'ere pa̱nita'a pa̱ire huani je̱ose'ere yo'ojë catota'a mësaru Israel pa̱ire asa catira'huë.
44018015	Ja̱je pa'iquëta'are yure cato coa coca yë'ose'e case'ere, mami ayere, cui'ne mësaru cua̱ñeñe ayere yo'ojë cayë. Ja̱je pa'iye sëte mësaruse'e ne de'huajë̱'ë. Mësaru yo'ojë cayere cui'na maca yo'oquë caye coeyë.”
44018016	Ja̱je cani pa̱i yo'ose'e ca de'hua hue̱'ñapi eto saopi, i̱ohua'ire.
44018017	Eto sauna, pa̱i yo'ose'e ca de'hua hue̱'ña ti̱ña macare pana Sóstenesre tse̱ani të'cahuë. Ja̱ë cato Israel pa̱i tsi'si huë'e ñacai ëjaë paji'i. Ja̱je yo'otoje̱ Galión cato co'a ju̱'i ñañe pa̱pi, i̱ohua'i yo'oye.
44018018	Ja̱ yë'ta'a Pablo Corinto daripëna pëasiquëpi tsoe mu'seña paji'i. Pa'iquëpi sai huëoni sehuosicohua'ire saiyë, caquë pëpa tëjini sai Priscila cui'ne Aquila ja̱'re co̱ni saji'i. Siria yejana yohuëja̱'a ja̱ yë'ta'a yohuë aya mëima'në Cencreana naña peo ca'topë hueopi, i̱ nesi'i ca nëose'ere yo'o ti̱'asi'i caquë.
44018019	Ja̱je yo'osi jeteyo'je Efesona ti̱'ahuë. Ti̱'ani Pablopi Priscilare cui'ne Aquilare je̱oni Israel pa̱i tsi'si huë'ena saji'i. Sani Israel pa̱i tsi'sicohua'i ja̱'re coca capi.
44018020	Caquëna, asani i̱ohua'ipi i̱te pëajë̱'ë cajë se̱i'ë. Se̱jëna, pa̱ñë, pëaye cani.
44018021	Pëpani sai capi: “Maija'quëpi yëna cui'naëpi yeque co'ini ñasi'i.” Cani ja̱ jeteyo'je yohuëna aya mëni Efesopi yequë hue̱'ñana saji'i.
44018022	Ja̱ maca Cesareana ti̱'ani sehuosicohua'ire pëpasi'i caquë Jerusalénna saji'i. Sani ja̱ropi yureta'a Antioquíana saji'i.
44018023	Sani ja̱rona tsoe maca pani yureta'a cui'naëpi cu'i huëo co̱pi, pa̱i ñape darina, Galacia cui'ne Frigia yeja daripë̱ana, sehuosicohua'ire tutu quë'iohua'ire quëa huasoquë.
44018024	Ja̱ mu'seña te'i Israel pa̱i aquëpi Apolos hue'equëpi Efesona ti̱tapi, Alejandría daripë aquëpi. Ja̱ë cato ai ta̱'ñe coca caquë cui'ne Maija'quë toyapë ai de'oyerepa asaquë paji'i.
44018025	Ja̱je pa'ipi mai Ëjaërepa coca pa'iyena ye'yesiquë paji'i. Ja̱je pa'ipi tuturepa caquë Jesús ayere ti̱ñarepa ye'yapi, coa Juan oco doyese'e asaquëta'a.
44018026	Ja̱je pa'ipi Apolos Israel pa̱i tsi'si huë'ena jai pa̱i asajëna, caquëna, Priscila cui'ne Aquilapi asani i̱te te'ire ti̱rona sani quëahuë, ai ti̱ñarepa Maija'quë coca ayere.
44018027	Quëasiquëpi Apolos Acayana sasi'i caquë yo'oquëna, sehuosicohua'ipi i̱ sai ja̱'ñe co̱caë'ë. Co̱caijë cui'ne te'e carta toyahuë, Acaya sehuosicohua'i pa'icohua'ina de'oye i̱te pëpacaijë̱'ë cajë. Ja̱je yo'orena, Acaya ti̱'ani Maija'quë oi do'ipi sehuosicohua'ire ai de'oyerepa co̱caji'i.
44018028	Co̱cai si'aohua'i ña hue̱'ñana Israel pa̱ire toyapëna ñaquë Jesús i̱repa maire huasoquë paji'i caquë sa̱ñope capi. I̱ohua'ije̱ më'ë coa cayë caye peoyere papi, capi.
44019001	Apolos Corintore pa'ina, Pablopi cu̱ti quë'roja̱'a sa sani Efesona ti̱'api. Ti̱'ani ja̱rona jai pa̱ire sehuosicohua'ire ti̱'api.
44019002	Ti̱'ani ja̱ohua'ire se̱ji'i: “¿Mësaru sehuo maca de'o joyo tsio daquë?” Caquëna, i̱ohua'ipi cahuë: “Pa̱ni, de'o joyo pa'iye ayeque caye yëquë ti asama'cohua'i a'ë.”
44019003	Cajëna, Pablopi capi: “¿I̱quere asajë do cua̱ñore'ni?” Caquëna, i̱ohua'ipi cahuë: “Juan oco doquë quëase'ere asani sehuojë do cua̱ñosicohua'i a'ë.”
44019004	Cajëna, Pablopi capi: “De'oji, Juan cato co'aye yo'ose'ere je̱oni Maija'quëna po̱nëcohua'ini oco dopi, doquë capi: ‘I̱ jeteyo'je daiquëni sehuoye pa'iji.’ Ja̱ëre cato Jesuni.”
44019005	Ja̱je caquëna, asani Jesuni i̱re papi cuasani sehuorena, Ëjaë Jesús mamipi cani dopi, i̱ohua'ire.
44019006	Dosicohua'ini Pablopi jë̱ñapi patoquëna, de'o joyopi i̱ohua'ina tsio daji'i. Tsio daina, yequë cocapi cajë yo'ohuë. Yo'ojë Maija'quë cayere asajë yecohua'ina se quëahuë.
44019007	I̱ti ja̱je yo'osicohua'i cato doce ë̱mëohua'i paë'ë.
44019008	Pablopi pa̱ire Maija'quë cua̱ñe te̱'te ayere quëare pasi'i caquë ti ca'rama'ë toaso̱ ñañëohua'ire Israel pa̱i tsi'si huë'ena sai capi.
44019009	Caquëna, yecohua'ipi sehuocaiye pa̱jë, si'aohua'i ña hue̱'ñana huajë ma'a Pablo ye'yaye co'aye a'ë cahuë. Cajëna, Pablopi ja̱ohua'ire je̱oni sehuosicohua'ise'ere huani sapi, Tiranno coca ca huë'ena.
44019010	Ja̱rona sani si'a mu'señapi coca caquë ja̱jese'e caya o̱metëcahuë̱a yo'opi. Yo'oquë pa'ina, Asia provincia yeja pa'icohua'ipi Israel pa̱ipi cui'ne Israel pa̱i peocohua'ipi Ëjaë coca asahuë.
44019011	Ja̱je yo'oquëna, Maija'quëpi Pablo ja̱'re pa'i jaiye pa̱i yo'o ti̱'a ma'ñe yo'opi.
44019012	Yo'oquëna, Pablo ju'i ca̱ñapi cui'ne a'ri të̱no ca̱'ti pë̱a i̱ papise'epi ju̱'icohua'ina sani nejëna, ju̱'icohua'ipi co'yahuë. Cui'ne huati quë'iohua'ije̱ huatire eto sao cua̱ñohuë. Ja̱ jerepa yo'opi.
44019013	Ja̱je yo'oquëna, ñani cui'ne Israel pa̱ije paë'ë, ma'aja'a cu'ijë huati joñoapi pa̱ire pa'iye eto saohua'ije̱, coa yo'ocohua'i. Ja̱ohua'ipi cuasahuë, Jesús mamipi cajë huatire eto saoye pa'iji. Cuasani huati joñoare cahuë: “Pablo quëaquë Jesús mamipi cua̱ñeñë, etajë̱'ë.”
44019014	Iye yo'oye cato Maija'quë huë'e ñacaicohua'i ëjaërepa Israel pa̱i Esceva siete mamajëpi yo'ohuë.
44019015	Ja̱je yo'ocohua'ini yequë mu'se huati joyopi i̱ohua'ire sa̱ñope sehuoquë capi: “Jesure asayë, cui'ne Pabloreje̱ asayë. ¿Mësaruta'a ne a'ni?”
44019016	Caquë ja̱re i̱ti macapi huati quë'ipi ja̱ohua'ire tuturepa yo'oquë tse̱ani a'si neina, a'si quë'iohua'ipi ca̱ña peoñoa huë'epi etani cati saë'ë.
44019017	Iye yo'ose'ere si'aohua'i Efeso pa'icohua'i griego pa̱i cui'ne Israel pa̱i asani ca'rahuë. Ja̱je yo'ojëna, Jesús mami jerepa ai de'oye a'ë, si'a hue̱'ña pa'icohua'i cahuë.
44019018	Ja̱je cui'ne jai pa̱i sehuosicohua'ipi i̱ohua'i co'aye yo'ose'ere jai pa̱i ña hue̱'ñana oijë quëahuë.
44019019	Quëajëna, cui'ne jai pa̱i ja̱'në dahuëohua'i pa'isicohua'ipi i̱o dahuë toyapëre pa̱i ña hue̱'ñana dani ëohuë. Ja̱ toyapë do'ire cue̱cue ñañe cato cincuenta mil curiquë të̱'ñarepa do'i paji'i.
44019020	Ja̱je yo'oco mai Ëjaë coca jerepa jai saco'ë, si'a hue̱'ña i̱o tuture pa̱ire i̱ñoco.
44019021	Ja̱ jeteyo'je Pablo Macedoniana cui'ne Acayana do'i sani cui'ne ja̱ropi Jerusalénje̱ do'i sasi'i cuasapi. Cuasaquë yequeje̱ capi, ja̱ro Jerusalén saisi jeteyo'je Romaje̱ saija̱'quë a'ë.
44019022	Ja̱je caquë Timoteore cui'ne Erastore i̱ti co̱caicohua'ire cayaohua'ire Macedoniana jëjo saopi, i̱se'e ja̱ yë'ta'a Asia yejana a'ri maña pëaquë.
44019023	Ja̱ mu'seña Efeso daripë pa'icohua'ipi ai jo̱sa yo'ojë cahuë, huajë ma'a ayere.
44019024	Demetrio po curiquë de'huaquëpi ca huëouna. Ja̱ëpi diusa Diana huë'eje̱ pa'ye a'ri huë̱'ña maña nequë paji'i. Ja̱je nequëpi i̱te co̱caicohua'ire jaiye curiquë i̱siquë paji'i.
44019025	Ja̱ëpi i̱te co̱caicohua'ire cui'ne i̱ neñeje pa'ye necohua'ire tsi'sopi. Tsi'soni capi: “Ëjaohua'i mësarupi asayë, iye a'ri huë̱'ña de'hua do'i mai de'oye pa'iye.
44019026	Ja̱je pa'iquëta'are ja̱ë Pablopi mësarupi asajë cui'ne ñajëna, caji, pa̱i de'huase'e diusu peoye a'ë. Ja̱je caquë jai pa̱ire ye'ya huesoji, i̱ cayena. I̱ño Efeso pa̱ire cui'ne si'a Asia provincia pa'icohua'ire ja̱je ye'yaji.
44019027	Iye i̱ ja̱je ye'yaye ai co'aji, mai co'amaña peo hue̱'ña ne huesëye pa'iji, cui'ne diusa Dianaje̱ i̱o yure do'i quë'io pa'iye peo hue̱'ña to̱meñe pa'iji. Ja̱je to̱meni iye diusa co'a coa cue'cue cua̱ñoja'coa. Yure iye provincia Asia pa'icohua'i tse̱copi cui'ne iye yeja si'a yeja pa'icohua'i tse̱copi caraja̱sio.”
44019028	Caquëna, asani pë̱titeni tutu cuijë cahuë: “Pa'ijë̱'ë, Diana Efesios pa̱i ja'corepa.”
44019029	Ja̱je yo'ojë cajëna, si'a i̱ti daripë acohua'i coa huesë asahuë, i̱ohua'i yo'ojë caye. Ja̱je yo'ojë cajë Pablore co̱cohua'ire cayaohua'ire Macedonia acohua'ire Aristarcore cui'ne Gayore tse̱ani quërëjë sahuë, pa̱i tsi'sijë ña hue̱'ña quë'rore pana.
44019030	Ja̱je yo'ojëna, Pablopi pa̱ire casi'i caquë yo'oquëna, sehuosicohua'i i̱te ë̱sehuë.
44019031	Cui'ne ja̱ro ëjaohua'i pa'i hue̱'ñare yecohua'i ëjaohua'ipi Pablore ñacohua'ique paë'ë, pa'ijë ja̱ohua'ije̱ ai ë̱sehuë, co̱ni yo'oquë cama'ë cajë. Ja̱je pa'ina, i̱te quëaja̱'cohua'ire jëjo saohuë. Pablo quë'rona.
44019032	Ja̱je yo'o maca, cato i̱ti tsi'sisicohua'i cato de'huarepa yo'ojë cahuë, yecohua'i ti̱ñe cuijëna, cui'ne yecohua'i ai yeque cajëna, yo'ohuë. Ja̱je yo'ohuë, pa̱i. Coa ca huëosi do'ire huesërepa tsi'sini, jai pa̱i yecohua'i i̱ti cajë tsi'sise'eque huesëhuë.
44019033	Ja̱je jai pa̱i huesëjëna, Alejandroje̱ huesëquëna, yecohua'ipi quëahuë, i̱ti cajë tsi'sise'e. Ja̱ëni judío pa̱ipi coca cajë̱'ë cajë jëjo eto nëcohuë, pa̱i ña hue̱'ñana. Ja̱ maca Alejandropi pa̱ire coca casi'i judío pa̱i ayere caquë jë̱ñapi yo'opi. Yo'oquëna,
44019034	i̱je judío pa̱ipi casi'i caquë yo'oji asani ai tutu cuihuë, caya horas: “Pa'ijë̱'ë, Diana Efesios pa̱i ja'co.”
44019035	Cuijë pejë je̱orena, i̱ti daripë pa'iye toyaquëpi capi, pa̱ire: “Efesios pa̱i asajë̱'ë, si'a pa̱i iye yeja acohua'i asayë, iye daripë pa'icohua'i si'aohua'i Dianate ne huesoma'pë paye pa'iji case'e. Cui'ne ma'tëmopi to̱mesi quë̱naoreje̱ ñacaiye pa'iji, asayë.
44019036	Ja̱je pa'iye sëte co'arepa huëojë co'aye yo'oma'pë pa'ijë̱'ë. Du'ru macarepa ai cuasajë̱'ë, je huesëjëna, airepa yo'ojë caye'ni.
44019037	Iconi mësaru tse̱ani dasicohua'i co'aye caye pa̱huë, mai ja'core pare.
44019038	Ja̱je pa'ina, Demetriopi cui'ne i̱ ja̱'re yo'ojë cacohua'ipi yecohua'ire sa̱ñope cayere pani pa̱i yo'ose'e asani ca de'huacohua'ina quëajë̱'ë. Ja̱ohua'i pa'iyë, mësaru yëye ëjaohua'ina cajë̱'ë. Ja̱ maca pa̱i ñape mësaru pa'iye quëa de'huajë ne de'huajë̱'ë.
44019039	Mësarupi yequë co'amañare se̱ñe pacohua'i pani jai pa̱i de'oyerepa tsi'si sitona coca caye pa'iji.
44019040	Yure iye yo'ose'e co'aji. Ëjaohua'ipi asani maire caye pa'iji coa jo̱sa yo'ojë cacohua'ire. I̱quere yo'ojë care'ni, cajë se̱to quëaye peoji. ¿Jere quëaye'ni, i̱ti cajë yo'ose'e peoto?”
44019041	Ja̱je se ca tëjini je̱opi, i̱ti yo'oye.
44020001	Jo̱sa yo'ojë ca tëjisi jeteyo'je Pablopi sehuosicohua'ire soini yëhuo tëjini saiyë caquë pëpani Macedoniana saji'i.
44020002	Sani si'a hue̱'ña ja̱ro pa'i daripë̱ana do'i sai sehuosicohua'ire sihua ëaye yëhuo huasoquë cuji'i. Cuni tëjini jeteyo'je Greciana ti̱'api.
44020003	Ti̱'ani ja̱rona toaso̱ ñañëohua'ire pëapi. Pëasiquëpi pa'iquëpi Siriana sai yohuëna aya mëni tëjiquëpi i̱te judío pa̱i huañu'u cajë cui'ñase'ere asapi. Asani Macedonia yejaja̱'a cui'naëpi tëto sai quë̱opi co'isi'i cuasapi.
44020004	Cuasani saina, i̱ ja̱'re co̱ni saë'ë, Sópater Berea aquë, Pirro mamaquë, Aristarco, Segundo Tesalónica acohua'i, Gayo Derbe mamaquë, Timoteo, Tíquico. Cui'ne Trófimo Asia yeja acohua'i saë'ë.
44020005	Saisicohua'ipi Maija'quë do'ijëpi yëquëre Troaspi utehuë.
44020006	Utejëna, yëquëpi levadura co̱'mema'a a̱o a̱iñe tsi'sini yo'o tëjini, Filipos daripëpi etani jai yohuëja̱'a cinco mu'seña saijë ti̱'ahuë, Troasna. Ti̱'ani ja̱rona siete mu'seña pëahuë.
44020007	Huajë mu'se pa'ina, Jesús yo'ose'ere cuasajë a̱o jë'yeni a̱ñu'u cajë tsi'sisicohua'ipi pa'ijëna, Pablopi ñatasi mu'se saiyeque pa'iji caquë ai yëhuopi, ñami jopo pa'i macare paja̱'a.
44020008	Yëhuoquëna, ë̱mëje'repa tu'rihuëna tsi'sisicohua'ipi paë'ë, jaiye toa tsë̱opë̱a tsë̱o sitore.
44020009	Pa'ijëna, te'i po̱së Eutico hue'equëpi hue'se ña sa'rona ja'rusiquëpi ñuji'i. Ñu'iquëpi, Pablopi airepa tsoe quëaye sëte ca̱i huëoni yureta'a ca̱ni huesëni ja̱ro toaso̱ ya'ripa ë̱mëje're papi to̱mepi. To̱meina, ju̱'isiquëni co̱ani huëohuë.
44020010	Ja̱je ju̱'isiquëni o̱arena, Pablopi cajeni jai ca̱pi po̱sëna jani su'cuapi. Su'cuani capi, sehuosicohua'ire: “Quëquëma'pë pa'ijë̱'ë. Huajëquë api.”
44020011	Cani ja̱ jeteyo'je, ja̱'në pa'i sitona mëni a̱o yëtoni a̱ni ja̱re Maija'quë coca quëaquë ñatapi. Ñata to̱mequëna, caye je̱oni saji'i.
44020012	Saina, yecohua'ije̱ tsihua'ëre huajëquëre sahuë. Sajë ai sihuajë saë'ë, i̱ti yo'ose'ere cuasajë.
44020013	Cu̱tihuëja̱'a sasi'i caëna, yëquëpi du'ru saë'ë, yohuëja̱'a Asón daripëna. Ja̱rona Pablore i̱ case'eje̱ pa'ye ayañu'u cajë.
44020014	Yo'osicohua'ipi Asónna i̱te ti̱'ahuë. Ti̱'arena, aya mëquëna, sani i̱ ja̱'re co̱ni Mitilenena ti̱'ahuë.
44020015	Ti̱'asicohua'ipi ja̱ropi sani se ñatasi mu'se Quío daripë je̱'ñere paja̱'a sa saë'ë. Sa sani se ñatasi mu'se, Samos yo sa'rona ti̱'ahuë. Ti̱'asicohua'ipi se ñatasi mu'se Meletona ti̱'ahuë.
44020016	Ja̱je yo'ohuë, Pablopi esa Jerusalénna ti̱'ani du'ru quë̱ise'e tëa fiestare pasi'i caquëna. I̱pi Efesona saisiquë pani Asia yejana ai tsoe pëayere coequëna, ja̱je yo'ohuë.
44020017	Miletore Pablo pa'i Efeso sehuosicohua'i ëjaohua'ire soipi.
44020018	Soina, asani datena, capi, ja̱ohua'ire: “Yë'ë du'ru macarepa Asiana ti̱'asi mu'se aquëpi yë'ë pa'i yo'ose'e asacohua'i a'ë, mësaru.
44020019	Si'anë mësaru ja̱'re pa'i jerepa pa'i a'ë caquë yo'oma'ë mai Ëjaëre necaiyë. Israel pa̱ipi yë'ëre jaiye jo̱sa yo'oñu'u cuasajë yo'o jopopi ai yo'oquë mësarute otare papi oi quëahuë. Ja̱je pa'ina,
44020020	mësarute de'oye pa'iye i̱siyere quëa jujani je̱oma'ë pa̱i tsi'si hue̱'ñana cui'ne mësaru huë̱'ñana cu'i quëaroja̱ë'ë.
44020021	Ja̱je quëaquë Israel pa̱ire cui'ne griego pa̱ireje̱ cahuë, Maija'quëna po̱nëni mai Ëjaë Jesucristore sehuojë̱'ë.”
44020022	Ja̱je mësarute quëasiquëpi yureta'a joyore papi Jerusalénna saiye pa'iji caquë yë'ëre cua̱ñequëna, ja̱rona saija̱'quë a'ë, yë'ëre yo'o ja̱'ñe huesëquë.
44020023	Coa iyese'e de'o joyo quëaquëna, asaquë pa'iyë, më'ëre co hue̱'ñapi cui'ne ai yo'oyepi uteji. Ja̱jese'e caji, yë'ë sai daripë̱a ñape.
44020024	Ja̱je pa'iquëta'are yë'ë cato, yë'ë pa'iyere ai oi me neja'quë a'ni cama'ë pa'iyë. Coa sihuaquë yë'ë pani tëji macaja̱'a de'o cocare Maija'quë pa̱ire oiyere Ëjaë Jesús quëacaijë̱'ë caquë i̱sise'ere ne saoyese'e pa'iji.
44020025	Mësaru yë'ë quëaquëna, Maija'quë cua̱ñe te̱'te asasicohua'i yë'ëre ti̱jupë ña co̱ñe pa̱ja'cohua'i a'ë. Ja̱je yure cato asayë coa caye pa̱ñë.
44020026	Ja̱je pa'ina, mësarute caye yëyë, mësaru acohua'ipi ne huesëto yë'ë quëama'ë pa'isi do'i peosipi.
44020027	Mësarute tsoe si'aye Maija'quë cuasa nëose'ere yo'ose'ere si'aye yahueye peoyerepa quëahuë.
44020028	Ja̱je pa'iye sëte mësaruja̱'a co'ye ñare pajë pa'ijë, i̱ tsie do'ipi huerosicohua'ire si'a sehuosicohua'ire Maija'quë tse̱cohua'ire yëi ñamare ñacohua'i yo'oyeje̱ pa'ye de'oye ñacaijë̱'ë, de'o joyopi mësarute ñacaicohua'i pa'ija̱jë caquë nesicohua'i sëte.
44020029	Yë'ë saisi jeteyo'je yai a̱i yëyeje̱ pa'iohua'ipi sehuosicohua'ire nejo saoñu'u cajë yecohua'ipi daija̱'cohua'i a'ë.
44020030	Yequeje̱ ja̱re mësaru acohua'ipi cosoyere ye'yajë yo'oja̱'cohua'i a'ë sehuosicohua'ipi i̱ohua'ini tuija̱jë cajë.
44020031	Yë'ë mësaru ja̱'re toaso̱ o̱metëca pa'i mu'señapi cui'ne ñamiñapi otarepa oi pa̱i ñapere yëhuoye je̱oma'ë yëhuose'ere hua̱nëyema'pë ja̱re cuasajë ñare pajë pa'ijë̱'ë.
44020032	Maija'quë do'ijë, mësarute Maija'quëna cui'ne i̱ oi coca cayena i̱si nëoñë. Ja̱ coca tutu quë'yepi mësaru joñoa jerepa de'oye cuasaye necaiyena cui'ne si'aye i̱ ca nëose'ere i̱ de'o pa̱ina i̱siyena.
44020033	Yecohua'i co'amañare, curiquëre, ca̱ñare oima'ë paë'ë.
44020034	Coa ai jerepa yë'ë jë̱tëpi nequë yë'ëre caraye ti̱'aquë pahuë. Paquë cui'ne yë'ë ja̱'re co̱ni pa'icohua'ireje̱ co̱caë'ë, yë'ëpi nequë. Ja̱je yo'oye mësarupi ñahuë.
44020035	Ñajëna, mësaruteje̱ ja̱je co'amaña nejë yecohua'ire co'amaña peocohua'ire co̱caicoa caquë ye'yahuë, si'anëpi. Jesús caquë pa'ise'ere cuasaquë i̱ case'e cato caji: “I̱si cua̱ñoni sihuaye jerepa sihuaye pa'iji, yecohua'ina se i̱sini.”
44020036	Ca tëjini Pablo do're ja'runi Maija'quëre se̱ji'i, i̱ohua'i ja̱'re co̱ni.
44020037	Ja̱ maca Pablore ai oijë su'cuani sihuahuë. Ja̱je yo'ohuë, i̱pi yë'ëre ti̱jupë ña co̱ñe pa̱ja'cohua'i a'ë caëna. Ja̱ maca yureta'a te'e saijë sani i̱ sai yohuë quë'rore paja̱'a je̱ojaë'ë.
44020038	Pablopi yë'ëre ti̱jupë ti ñañe pa̱ja'cohua'i a'ë case'e cuasajë ai oicohua'i paë'ë. Pa'ijë Pablo ja̱'re co̱ni yohuëja̱'a saë'ë.
44021001	Maija'quë do'ijëre je̱oni aya mëni te'ere papi Cos daripëna saë'ë. Sani ñatasi mu'sepi Rodasna ti̱'ahuë. Ti̱'ani ja̱opi Pátarana saë'ë.
44021002	Sani Pátarana jai yohuë ti̱'ahuë, Feniciana saiconi ti̱'ani i̱ona ayamë'ë.
44021003	Aya mëni saicohua'ipi Chipre saodohuë coa ñajë saë'ë. Ari te̱'tere pa'iona, ñajë saicohua'ipi Siriana ti̱'ahuë. Ti̱'ani Tiro yo sa'rona co'amaña ma'ñe pa'iye sëte ja̱rona yohuë së'ao.
44021004	Së'aona ja̱rona Maija'quë do'ijëre ti̱'ahuë. Ti̱'ani i̱ohua'i quë'rona pëahuë, siete mu'seña. Pëarena, de'o joyopi Pablo ai yo'o ja̱'ñere quëaquëna, asani cahuë, Pablore Jerusalénna saima'ë pa'ijë̱'ë.
44021005	Ja̱je casicohua'ita'are siete mu'seña tëto saisi maca etani saë'ë. Saijëna, si'aohua'i ë̱mëohua'i cui'ne nëjohua'i tsi̱ maña co̱ni yëquë ja̱'re daë'ë, pa̱i daripë hue'sere pana. Datena, ja̱rona mejahuëna do're ja'runi Maija'quëre se̱i'ë. Se̱ni tëjini saiyë cajë pëpani,
44021006	jai yohuëna aya mëni yëquë cato saë'ë. Saijëna, i̱ohua'ipi i̱ohua'i huë̱'ñana co'ihuë.
44021007	Tiropi Tolemaidana tsiaya saiye sani tëjini Maija'quë do'ijëre pëpani te'e mu'se i̱ti macana pëahuë, i̱ohua'i ja̱'re co̱ni.
44021008	Ñatasi mu'se saicohua'ipi Cesareana ti̱'ahuë. Ti̱'ani Jesús jëjo saocohua'ire co̱caicohua'i siete aquë Felipe huë'ena pëahuë, de'o coca quëaquë huë'ena.
44021009	Ja̱ë Felipepi cuatro mamajëre nomi tsi̱re huejama'cohua'ire paquë paji'i. Ja̱ohua'i cato yequë mu'se pa'i ja̱'ñere quëacohua'i paë'ë, Maija'quëpi quëaquëna.
44021010	Ja̱ huë'ere tsoe mu'seña maña pa'ijëna, daji'i, Agabo Judeapi. Ja̱ë cato yequë mu'se yo'o ja̱'ñere quëaquë paji'i.
44021011	Pa'ipi ti̱tani yëquë ña hue̱'ña Pablo të̱icore i̱ni jë̱ña cui'ne nëcañoa co'ye i̱ja'a hue̱pi, hue̱ni capi: “Ñeje iye të̱ica̱ paquëre hue̱ja'cohua'i a'ë, judío pa̱ipi Jerusalénna ja̱ jeteyo'je ti̱ pa̱ina i̱sija̱'cohua'i a'ë, i̱te. Ja̱je caji, de'o joyopi.”
44021012	Caquëna, asani yëquë Pablote co̱cohua'ipi cui'ne ja̱ daripë sehuosicohua'ipi Jerusalénna saima'ë pa'ijë̱'ë, cajë ë̱sehuë.
44021013	Ë̲sejë cajëna, Pablopi capi: “¿Me yo'ojë oiye'ni, yë'ëre co'a ju̱'iñe'ni? Yë'ë Jerusalénna ju̱'iñe de'oji, hue̱siquëpi mai Ëjaë Jesús yëye yo'oto.”
44021014	Ja̱je caquë Jerusalénna sasi'i caquëna, asani i̱te pëajë̱'ë caye je̱oni cahuë: “Mai Ëjaë yëyeje̱ pa'ija̱quë.”
44021015	Ja̱ jeteyo'je co'amaña de'hua tëjini Jerusalénna saë'ë.
44021016	Saijëna, Cesarea pa̱i sehuocohua'ipi yëquëre co̱ni saijë sahuë. Sani ja̱ohua'ipi Jerusalénna ti̱'ani Mason huë'ena sahuë, yëquë pëaja̱'tona. Mason cato Chipre aquë paji'i, ai tsoe Maija'quë coca sehuosiquë paji'i.
44021017	Jerusalénna ti̱'ajëna, sehuocohua'ipi sihuajë yëquëre pëpahuë.
44021018	Pëparena, ñatasi mu'se Pablo ja̱'re co̱ni Jacobo quë'rona do'i saë'ë. Sa ti̱'ajëna, ja̱rote cui'ne si'aohua'i sehuocohua'i ëjaohua'i paë'ë.
44021019	Pa'ijëna, pëpa tëjini Pablopi si'aye quëapi, judío pa̱i peocohua'ire quëaroja̱ina, Maija'quëpi ja̱ohua'ire necaise'ere.
44021020	Quëaquëna, asani Maija'quë ai de'oji cani Pablore cahuë: “Maija'quë do'iquë, de'oji më'ëre quëañu'u. Jai pa̱i Israel pa̱i sehuosicohua'i pa'iyë, i̱ño. Ja̱ohua'i cato Moisés cua̱ñese'ere yo'oye pa'iji cacohua'i a'ë.
44021021	Ja̱je cacohua'ipi asayë më'ëpi judío pa̱i yequë pa̱i quë'ro pa'icohua'ire Moisés cua̱ñese'ere yo'oma'pë caquë cui'ne ca̱'nije tëama'pë pa'ijë̱'ë caquë, cui'ne aiohua'i yo'ose'e yo'oma'pë caquë ye'yaji asayë.
44021022	Ja̱je asacohua'ipi më'ë i̱ño daise'e asaja̱'cohua'i a'ë. ¿Ja̱je pa'ito me neja'cohua'i a'ni?
44021023	Iyese'e më'ë yo'oye pa'iji cuasajë, i̱ñore cajese'e pa'i ë̱mëohua'i pa'iyë i̱ohua'i Maija'quëre ca nëose'ere yo'oja̱'cohua'i.
44021024	Ja̱ohua'i ja̱'re sani Moisés cua̱ñese'ere yo'oquë ja̱ohua'i ja̱'re te'e si'sire tsoa to̱jë'ë, nañare tëa cua̱ñoquë. Cui'ne më'ëpi ja̱ohua'i tëa cua̱ño do'ije̱ sa̱icaijë̱'ë. Ja̱je yo'oquëna, si'aohua'i ñani më'ëre sa̱ñope case'e coa case'e a'ë cuasaja̱jë, Moisés cua̱ñese'ere sehuocai më'ëje yo'oquëna, ña jujani.
44021025	Tsoe toyahuë, yëquë cuasase'e judío pa̱i peocohua'ipi sehuosicohua'i yo'o ja̱'ñe. Ja̱ohua'i cato yo'oye pa'iji, a̱iñe peoji de'huasi diusuna i̱sisihua'i. Tsieje̱ a̱iñe peoji, cui'ne quio hue̱asicohua'ire a̱iñe peoji. Huejama'cohua'ipi ë̱mëre nomiore yo'oye peoji. Ja̱je toyahuë.”
44021026	Ja̱je casi maca Pablopi cuatro ë̱mëohua'ire sapi. Sani ñatasi mu'se i̱ohua'i ja̱'re te'e si'sire cuya to̱ni Maija'quëre se̱ huë'ena cacapi, i̱ohua'i ca nëosi mu'se ti̱'aja'a mu'se quëasi'i caquë. Ja̱je cani cayë, pa̱i ñape Maija'quëre coa i̱siyere daja̱'a mu'se ti̱'aëna yo'o ja̱'ñere.
44021027	Je̱'në siete mu'seña sa tëto saiye ja'i maca pa'ina, Asia yeja acohua'ipi Israel pa̱ipi Maija'quëre se̱ huë'ere Pablo pa'ina, ñani pa̱ire ca huëohuë. Ca huëojë Pablo quë'rona sa to̱mejaë'ë,
44021028	tutu cuijë: “Israel pa̱i co̱caijë̱'ë. Iquëpi si'a hue̱'ña cu'i maire sa̱ñope caquë ye'yaquë cui'ne Moisés cua̱ñese'e cui'ne iye huë'e sa̱ñope caquë ye'yaquë. Ja̱je pa'ipi yure Maija'quë huë'ena griego pa̱ire dapi, iye de'o huë'ere si'si necai, cahuë.”
44021029	Ja̱je cahuë, Pablopi Efeso aquë Trófimo ja̱'re co̱ni Jerusalénre pa'ina, ñasicohua'ipi, judío pa̱i peocohua'i ja̱'re co̱ni Maija'quë huë'ena cacapi cuasajë ja̱je cahuë.
44021030	Ja̱je yo'ojëna, si'a ja̱ daripë pa'icohua'i asani pë̱ijë tsi'sini Pablote tse̱ani hue'sena quërëjë sahuë. Hue'sena quërë etoni, Maija'quë huë'e eta sa'noa si̱'ñe saohuë.
44021031	Pablote ja̱ maca huani je̱oñu'u cajë yo'ojëna, yecohua'ipi soldado pa̱i ëjaëre Coronelre, si'a Jerusalén acohua'i ai jo̱sa yo'oyë, quëahuë.
44021032	Quëarena, Coronelpi asani i̱ soldado pa̱i ja̱'re co̱ni i̱ti yo'o hue̱'ñana huë'huëhuë. Huë'huë ti̱'ajëna, ñani Pablote huaiye je̱ohuë.
44021033	Ja̱ maca Coronelpi ti̱'ani i̱ soldadore cua̱ñepi. Pablote tse̱ani caya quë̱na meapi hue̱jë'ë caquë ja̱ maca Pablote se̱ji'i: “¿I̱que mami a'ni?” caquë, cui'ne “¿i̱quere yo'oquëna, më'ëre sa̱ñope yo'oye'ni?” caquë.
44021034	Se̱ina, yecohua'ipi ai tutu cajëna, yecohua'ipi yequere tutu ai cajëna, asama'ë soldado daripëna sajë̱'ë, cua̱ñepi.
44021035	Cua̱ñeina, sacohua'ipi je̱'nërepa soldado pa̱i daripë mëicona ti̱'ani soldado pa̱ipi coa cua̱ijë sahuë, Pablote huajo yëcohua'ipi ai jo̱sa yo'o do'ire.
44021036	Sajëna, jai pa̱i tutu cuihuë: “I̱te huaijë̱'ë”.
44021037	Sajëna, soldado huë'e caca maca Pablopi Coronelre capi, griego cocapi: “A'ri maña më'ëre casi'i.” Caquëna, soldado ëjaëpi capi: “¿Më'ë griego cocare caquë aë?
44021038	Më'ë pa'ima'quë Egípto pa̱i ëjaëre sa̱ñope yo'oquëpi, cuatro mil ë̱mëohua'i huaicohua'i ja̱'re co̱ni pa̱i peo hue̱'ñaja'a saisiquë.”
44021039	Caquëna, Pablopi capi: “Pa̱ni, yë'ë cato Israel pa̱i a'ë. Cilicia yeja Tarso daripë aquë a'ë. Ja̱je pa'ina, më'ëre se̱ñë, ja̱ohua'ire coca casi'i.”
44021040	Caquëna, de'oji, caëna. Caquëna, Pablopi soldado huë'e mëiconi nëcaquë jë̱tëpi ja'jëquëna, ñani coca caye je̱orena, Pablopi hebreo cocapi capi, Israel pa̱ire:
44022001	“A'yë dohuë, cui'ne ja'quëohua'i asajë̱'ë si'aye quëasi'i, mësarute.”
44022002	Ja̱je hebreo cocapi caquëna, asani Pablo caye ai jerepa jo'cua je̱oni cama'pë asajëna, capi:
44022003	“Yë'ë Israel pa̱i a'ë. Cilicia yeja Tarso daripëna co̱asiquë a'ë. Ja̱je pa'ipi iye daripë Jerusalénna ai de'ohuë. Ai de'oquëna, Gamalielpi yë'ëre ye'yapi, mai aiohua'i cua̱ñese'ere si'aye. Ye'yasiquëpi si'aye Maija'quë yëye yo'osi'i caquë de'hue yo'ohuë, mësaru yo'oyeje̱ pa'ye cui'ne.
44022004	Jesús ye'yase'ere ë̱sequë i̱te sehuocohua'ire huani je̱osi'i caquë i̱te sehuocohua'ire tse̱ani si'seni co hue̱'ñana jëjo saohuë, ë̱mëohua'ire cui'ne nomiohua'ire.
44022005	Maija'quë huë'e ñacaicohua'i ëjaërepa cui'ne si'a Israel aiohua'i asayë. Yë'ë ja̱je yo'ose'e, ja̱ohua'ipi Damasco acohua'ina Israel pa̱ina toyani jëjo saohuë, Jesure sehuocohua'ire co'equë tse̱ani i̱ño Jerusalénna dani si'seye pa'iji caquë.
44022006	Ma'aja'a sai Damasco ti̱'añe ja'i maca pa'ina, jopo mu'se ma'tëmopi ai miañerepa yë'ëna ju'api.
44022007	Ju'aquëna, yejana to̱mehuë. Ja̱ macapi asahuë, yë'ose'e: ‘¿Saulo, Saulo me yo'oquë yë'ëre jo̱sa yo'oquë'ni?’
44022008	Caquëna, sehuohuë. ‘¿Ne a'ni ëjaë?’ cahuë. Caquëna, capi: ‘Yë'ë Jesu a'ë. Nazaret aquë a'ë, më'ë jo̱sa yo'oquë.’
44022009	Caquëna, yë'ëre co̱cohua'i cato miañe ñajëta'a Jesús cayete asama'pë quëquësicohua'i pateña.
44022010	Pa'ijëna, Jesús caquëna, asani cahuë: ‘¿I̱quere yo'oja̱'quë a'ni, Ëjaë?’ Caquëna, mai Ëjaëpi capi: ‘Huëni Damascona saijë̱'ë. Ja̱ropi më'ë yo'o ja̱'ñe quëaye pa'iji.’
44022011	Ai miañepi ju'a huesouna, ñama'quë de'ohuë. Yë'ëre co̱cohua'ipi jë̱tëre tse̱'ejë sahuë, Damascona.
44022012	Ja̱rote Ananías Moisés cua̱ñese'e yo'oquëpi Damascore pëasiquëpi paji'i. Ja̱ë cato ai de'oquë api, si'aohua'i judío pa̱i cajëna, pa'iquë paji'i.
44022013	Damascona ti̱'ani pëahuë. Pëaëna, Ananíaspi dani nëcaquë capi: ‘Saulo yë'ë yo'jei, yure më'ëpi ñañe pa'iji. Caquëna, ñahuë, i̱ti macapi.’
44022014	Ja̱ maca yë'ëre capi: ‘Mai aiohua'i Diusupi i̱ yëyere asaquë yo'oja̱quë caquë më'ëre jo'ya nepi, nuñe pa'ini ñaquë cui'ne Jesús cayere asaquë yo'oja̱'quëni soipi.
44022015	Ja̱je pa'ina, më'ë ñase'ere cui'ne asase'ere si'aohua'ire quëaye pa'iji. Më'ë cato i̱ pa'iyere quëacaiquë pa'ija̱'quë a'ë.
44022016	¿Yure me yo'oquë utequë'ni? Huëni do cua̱ñojë'ë, mai Ëjaë mamire cuasaquë më'ë co'aye yo'ose'e tsoa to̱siquë pa'iquë.’
44022017	Jeteyo'je Jerusalénna co'ini Maija'quëre se̱ huë'ena cacani Maija'quëni se̱i ca̱ni ñañeje pa'ye ñahuë.
44022018	Ñaquëna, Ëjaëpi yë'ëre capi: ‘Esa Jerusalénpi etani saijë̱'ë. Iye daripë pa'icohua'i yë'ë coca më'ë quëaye asacaiye pa̱ja'cohua'i a'ë.’
44022019	Caquëna cahuë: ‘Ëjaë, me ja̱ohua'ire quëaye'ni, tsoe ja̱ohua'ipi yë'ë më'ëre sehuocohua'ire judío pa̱i tsi'si hue̱'ñana sai tse̱aquë të'caquë cui'ne co hue̱'ñana coquë yo'ose'e asacohua'ire.
44022020	Cui'ne më'ë jo'yaë Estebanre huani je̱ojëna, yë'ëpi huaicohua'i ca̱ña ñacai nëcaquë huaiye de'oji cuasahuë. Si'a pa̱i asayë, yë'ë yo'ose'e.’
44022021	Caquëna, mai Ëjaëpi yë'ëre capi: ‘Saijë̱'ë. So'ona jëjo saosi'i, yë'ë cocarepa yequë pa̱ire quëaja̱'quëre, Israel pa̱i peocohua'ini,’ capi.”
44022022	De'oye iye ca macaja̱'a asa tëjini ai tutu cui huëohuë: “Huajëquë pa'ito co'aji. Me huajëquë pa'ija̱'quë.”
44022023	Ja̱je je̱oñe peoyerepa ai tutu cuijë pë̱ijë i̱ohua'i ju'i sara du'teni je̱ajë cui'ne ya'o ne'ñare ë̱mëje'ena je̱ajë yo'ohuë.
44022024	Yo'ojëna, soldado huë'ena Pablore coni ca̱'ni mepi si'sejë̱'ë. ¿Si'sejëna, quëaja̱quë i̱ co'aye yo'ose'e. I̱quere yo'oquëna, ai sa̱ñope caye'ni? Asasi'i caquë cua̱ñepi, Coronelpi.
44022025	Si'señu'u cajë hue̱ni yo'ojëna, Pablopi Capitánre capi: “Yë'ë yo'ose'e asama'pë si'seye peoji. Cua̱ñese'e pa'iji, yë'ë romano a'ë.”
44022026	Caquëna, Capitánpi asani sani i̱ ëjaëre capi: “Iquëre de'hua ñani yo'ojë̱'ë. Romano api.”
44022027	Caquëna, Coronelpi dani capi: “Yë'ëre quëajë̱'ë. ¿Romano a'ë, më'ë?” Caquëna, Pablopi capi: “Jë̱jë'ë.”
44022028	Caquëna, Coronelpi capi: “Jaiye curiquë sa̱ini yë'ë romano pa̱i de'ohuë.” Caquëna, Pablopi capi: “Yë'ë sa̱iñe pa̱huë. Yë'ë cato tsi̱'nëna romano pa̱i a'ë.”
44022029	Caquëna, si'señu'u cajë yo'osicohua'ipi i̱te je̱oni sateña. Cui'ne Coronelpi romanore hue̱jë'ë cua̱ñesiquëpi quëquëpi.
44022030	Ñatasi mu'se Coronelpi Israel pa̱i Pablote sa̱ñope case'ere asasi'i i̱que do'ire sa̱ñope caye'ni caquë Maija'quë huë'e ñacai ëjaohua'ire cui'ne judío pa̱i yo'oye asani ca tëji ëjaohua'ire tsi'sopi. Aiohua'ire tsi'soni Pablote quë̱na mea joyeni tsi'si hue̱'ñana daëña.
44023001	Sa nëcouna, Israel pa̱i yo'oye asani ca tëji ëjaohua'ire Pablopi ai ñani capi: “Maija'quë do'ijë, iye macaja̱'a Maija'quë ña hue̱'ña yë'ë ai cuasaquë co'a ju̱'i pa'iye pa̱ñë.”
44023002	Caquëna, Ananíaspi Maija'quë huë'e ñacaicohua'i ëjaëre papi Pablore ja'ye nëcacohua'ire capi: “Yë'opona tëtojë̱'ë.”
44023003	Cua̱ñequëna, Pablopi i̱te capi: “Më'ëni coa caquëre Maija'quëpi tëtoja̱'quë api, më'ë cato Moisés cua̱ñese'epi yë'ë yo'ose'ere asani ne de'huaja̱'quëpi ja'rusiquëpi ñu'iñë, ja̱ maca. Ja̱je pa'ita'a ¿me yo'oquë tëtojë̱'ë, cua̱ñequë'ni? Ja̱je cani më'ëpi Moisés cua̱ñese'ere sa̱ñope yo'oyë.”
44023004	Caquëna, i̱ti maca nëcacohua'ipi i̱te cahuë: “¿Maija'quë huë'e ñacaicohua'i ëjaëre pare pë̱i sa̱ñope caquë?”
44023005	Cajëna, Pablopi capi. “Do'ijë ëjaëre huesëquë cahuë. Ëjaëpi asani ja̱je caye pa̱ra'huë. Maija'quë toya pëpë caji: ‘Pa̱i ëjaëre pë̱i sa̱ñope cama'ë pa'ijë̱'ë.’ ”
44023006	Cani ja̱ jeteyo'je, Israel pa̱i yo'oye asani ca tëjicohua'i acohua'ipi saduceo pa̱i cui'ne fariseo pa̱i pa'iyë asani, Pablopi tutu capi: “Do'ijë, yë'ë fariseo'ë. Fariseo tsëcapë aquë a'ë. Ju̱'isicohua'i huëiye pa'iji cuasa do'ire tse̱a cua̱ñosiquë pa'iyë.”
44023007	Ja̱je caëna, fariseohua'ipi, saduceohua'i ja̱'re sa̱ñope yo'ojë cajë caya tsëca huahuë, tsi'sisicohua'ipi.
44023008	Saduceohua'i cato ju̱'isicohua'i huëiye pa̱ñë, cui'ne hui̱ñaohua'ije̱ peoyë, cui'ne joyoje̱ peoyë cacohua'i a'ë. Ja̱je pa'iquëta'are fariseohua'ipi ju̱'isicohua'i huëiye pa'iji, cui'ne hui̱ñaohua'ije̱ pa'iyë cui'ne joyoje̱ pa'iji cuasacohua'i a'ë. Ja̱je pa'ina, sa̱ñope cahuë.
44023009	Ai cuijë yo'ojë cajëna, fariseo acohua'i cua̱ñese'e ye'yacohua'i huëni nëcani cahuë: “Iquë co'aye yo'ose'e peoji. Ja̱je pa'ina, joyopi quëaquëna, pa̱nita'a hui̱ñaëpi quëaquëna, casiquëni huesëjë yo'ojë Maija'quëni sa̱ñope yo'oye pa'ini, cuasayë.”
44023010	Cajëna, ai jerepa sa̱ñope yo'ojëna caye paji'i. Pa'ina, Coronelpi Pablote yo'ojë huani je̱o ma'ñe caquë ca'raquë i̱ soldado pa̱ire quërëja̱ija'cohua'ire jëjë saopi. Ja̱ohua'ipi dani etoni soldado pa̱i huë'ena cui'naëni saja̱jë caquë.
44023011	Se na'isi ñami mai Ëjaëpi ñai nëcani Pablote capi: Tutu hue'ejë̱'ë, yo'o jujahuë cuasama'ë. I̱ño Jerusalén yë'ë coca quëase'eje̱ pa'ye cui'ne quëaye pa'iji, Roma daripëna yë'ë coca.
44023012	Ñatasi mu'se Israel pa̱i acohua'ipi Pablote huañu'u cuasa nëohuë. Cuasani, Pablote huaima'pë pani a̱iñe cui'ne u̱cuye peoji, ca nëo huesohuë.
44023013	Ja̱je, ca nëosicohua'ipi cuarenta pa̱i jerepa paë'ë.
44023014	Ja̱ohua'ipi sani Maija'quë huë'e ñacaicohua'i ëjaohua'ire cui'ne Israel pa̱i aiohua'ire quëahuë: “Yëquëpi Pablote huaima'pë a̱tu yëquëna co'ayepi to̱mejaquë cahuë.
44023015	Ja̱je pa'ito yure mësarupi cui'ne Israel pa̱i yo'oye asani ca tëjicohua'ipi soldado ëjaëre se̱jë'ë, Pablote ñamina'a ti̱jupë darena, yeque dahuëre se̱ni asañu'u pa'iji cajë. Cajë se̱tena, dajëna, yëquë utecohua'ipi i̱te tsi'si hue̱'ña ja̱ ti̱'ama'ëna, huani je̱oye pa'iji.”
44023016	Ja̱ ca nëose'ere Pablo yo'jeo mamaquëpi asani soldado daripëna cacani Pablote quëapi.
44023017	Quëaquëna, asani Capitánre te'ire soini i̱te capi: “Iquë po̱sëre sajë̱'ë, më ëjaë Coronel quë'rona, i̱te quëaye paji.”
44023018	Caëna, capitánpi po̱sëre soldado ëjaë quë'rona sani capi: “Pablo cosiquëpi yë'ëre soini iquë po̱sëre më ëjaë quë'rona sajë̱'ë. Quëaye paji, se̱ji'i, yë'ëre.”
44023019	Caquëna, soldado ëjaë pa̱i peo hue̱'ñana tsihua'ëre jë̱tëna tse̱ani sani te'ire se̱ji'i: “¿I̱quere quëaja̱'quë a'ni, yë'ëre?”
44023020	Caquëna, tsihua'ëpi capi: “Israel pa̱i acohua'ipi te'e ja̱je yo'oñu'u cuasasicohua'ipi më'ëre se̱ja'cohua'i a'ë, ñamina'a Pablote saja̱quë cajë ca tëji ëjaohua'i ña hue̱'ñana, ai dahuërerepa i̱ yo'ose'e se̱ni asañu'u cajë cayeje̱ pa'ye caja̱'cohua'i a'ë, coa yequere cuasajë.
44023021	Ja̱je se̱to sehuocaima'ë pa'ijë̱'ë. Cuarenta pa̱i jerepa catini uteyë, Pablote huani je̱oma'pë pani a̱iñe cui'ne u̱cuye pa̱ñu'u ca huesësicohua'ipi. Ja̱ohua'ipi yure cui'ñani uteyë, coa më'ë sehuoyese'e uteyë.”
44023022	Caquëna, soldado ëjaëpi tsihua'ëre yureta'a yecohua'ire quëama'ë pa'ijë̱'ë yë'ëre quëase'e cani jëjo saopi.
44023023	Soldado pa̱i ëjaëpi cayaohua'ire i̱ Capitán acohua'ire soini iye ñami a las nueve pa'i maca Cesareana saiyeque pa'iji ne de'huajë̱'ë docientos soldado pa̱ire yeja saija̱'cohua'ire, setenta caballoja̱'a saija̱'cohua'ire, cui'ne docientos uitu saja̱'cohua'ire, caquë cua̱ñepi.
44023024	Cui'ne Pablo ñu'i saija̱'quëre caballore ne de'huajë̱'ë, ëjaë Felix quë'rona huajëquëre jëasiquëni de'oye ñacaijë sacaijë̱'ë, cua̱ñepi.
44023025	Ja̱ohua'i ja̱'re co̱ni toyasicore jëjo saopi. Toyase'e cato caji:
44023026	“Romano ëjaë jerepa pa'i, më'ëre pëpayë. Yë'ëpi Claudio Lisiaspi.
44023027	Israel pa̱ipi iquëre Pablote tse̱ani huani je̱oñu'u cajë yo'ojëna, yë'ëpi romano api asani yë'ë soldado pa̱i ja̱'re sani i̱te huasohuë.
44023028	Israel pa̱i i̱te sa̱ñope case'ere asasi'i caquë ja̱ohua'i ëjaohua'i tsi'si hue̱'ñana Pablote sahuë.
44023029	Sani asaquëna, Pablopi i̱ohua'i cua̱ñese'e cayere yo'oma'ë ti̱ñe yo'o do'ire sa̱ñope caye pa'iji. Ja̱je pa'ina, huani je̱oñe peopi, i̱te. Cui'ne co'acohua'ire co hue̱'ñana coyeje̱ peopi.
44023030	Ja̱je pa'iquëta'are judío pa̱ipi huani je̱oñu'u cuasajë yo'oyere asa ti̱'ani iquëre më'ë quë'rona jëjo saoyë. Jëjo saoquë cui'ne i̱te sa̱ñope yo'ocohua'ireje̱ se̱i'ë, më'ë asa hue̱'ñana sani i̱te sa̱ñope payere cajë̱'ë, caquë. Ca tëjihuë.”
44023031	Ja̱ maca soldado pa̱i i̱ti cua̱ñese'eje̱ ñami saijë Pablote Antípatris daripëna sahuë.
44023032	Ñatasi mu'se soldado pa̱i quë̱o saicohua'ipi huë'ena co'ihuë. Co'ijëna, caballo saicohua'ise'e Pablo ja̱'re co̱ni saë'ë.
44023033	Ñatasi mu'se Cesareana ti̱'ani toya ja'hua romano ëjaëna i̱sijë cui'ne Pablote i̱sihuë.
44023034	I̱sirena, toya ja'hua se̱ña tëjini Pablote se̱ji'i: ¿I̱que yeja aquë a'ni? Se̱ina, Cilicia yeja aquë a'ë capi. Caquëna, asani,
44023035	capi: “Më'ëre co'aye cacohua'ipi datena, më'ëre asasi'i.” Ja̱je caquë Herodes huë'ena iquëre sani de'hua ñajë'ë, capi, Felix.
44024001	Cinco mu'seña tëto sai maca Maija'quë huë'e ñacaicohua'i ëjaërepa Ananíaspi cui'ne aiohua'i co̱ni daë'ë. Daijëna, cui'ne i̱ti coca caquërepa Tertuloje̱ daji'i. Ja̱ohua'i cato pa̱i ëjaë quë'rona daë'ë, Pablote sa̱ñope cañu'u cajë.
44024002	Dani Felix quë'rona tsi'sijëna, Pablote dahuë. Darena, Tertulopi sa̱ñope ca huëopi, ñeje: “Ëjaë Felix, më'ëpi de'oquëpi iye yejaña ñacaina, ai yo'oye peoyë. Cui'ne më'ëpi de'oye cuasaquëpi cua̱ñequëna, yëquë pa̱i si'aohua'i ai jerepa de'oye pa'iyë.
44024003	Si'a hue̱'ña më'ëre de'oye cayë. Yëquë romano Ëjaë më'ë Felix ai jerepa pa'i. Ja̱je pa'ina, ai sihuayë.
44024004	Më'ëpi tsoe cajëna, ai yo'oma'quë cuasajë a'ri maña cañu'u yëquë cuasajë daise'e asacaijë̱'ë, yëquëre.
44024005	Iquë ti̱ro saicohua'i Nazareno hue'yosicohua'i ëjaëpi ai jo̱sa yo'oquë api. Si'a hue̱'ña Israel pa̱ire yequere ye'yaquë cuniroja̱i quëapi, yequë tsëcapë̱a nequë.
44024006	Ja̱je pa'ipi Maija'quë huë'e de'oconi si'si nesi'i caquë yo'oquëna, ñani i̱te tse̱ahuë, yëquë cua̱ñese'e cayeje̱ pa'ye ne de'huañu'u, cajë.
44024007	Ja̱je yo'ojëna, Soldado pa̱i ëjaë Lisiaspi dani ai tutu jio dani Pablote sapi.
44024008	Sani Pablote sa̱ñope yo'ocohua'ire cua̱ñepi, më'ë quë'rona sani quëaye pa'iji caquë. Yure më'ëpi Pablote se̱ni asajë̱'ë. Se̱ni asani si'aye yëquë caye nuñerepa sa̱ñope caye a'ë asaja̱'quë a'ë, më'ë.”
44024009	Caquëna, si'a Israel pa̱i nuñerepa caji, cahuë, i̱ti maca pa'icohua'i.
44024010	Cajëna, romano pa̱i ëjaëpi yure caye pa'iji, caquë jë̱tëpi i̱ñoquëna, Pablopi ca huëopi: “De'oji sihuayë, tsoe o̱metëcana ëjaë pa'i Israel pa̱i yo'oye asani ne de'huaquëpi asaquëna, yë'ë yo'ose'ere sa̱ñope sehuoye pa'ina.
44024011	Coa doce mu'seña pa'iji, Jerusalénna yë'ë ti̱'ase'e Maija'quëre se̱si'i caquë.
44024012	Ti̱'asiquëpi pa'i te'ireje̱ sa̱ñope caye pa̱huë. Jai pa̱i tsi'sini jo̱sa yo'oja̱jë caquë ca huëoyeje̱ pa̱huë. Maija'quëre se̱ huë'ere pa'i tsi'si huë'ere jai daripëre jo̱sa yo'oye pa̱huë.
44024013	Yë'ë co'aye yo'oma'ë pa'isiquëre ja̱ohua'i me i̱ñoja'cohua'i a'ni, më'ëre.
44024014	Nuñerepa quëasi'i. Maija'quëre sehuoyë, ja̱ohua'i ti̱ro sai ma'a'ë cacore. Maija'quë yëyere yo'oquë pa'iyë. Si'aye Maija'quë coca toyapë, Moisés cua̱ñese'e, Maija'quëre quëacaicohua'i toyase'e si'aye nuñerepa case'e a'ë, cuasani sehuoyë.
44024015	Ja̱ohua'i cuasayeje̱ yë'ë cui'ne cuasayë, yequë mu'seña Maija'quëpi ju̱'isicohua'ire huëoja̱'quë api, de'ocohua'ire cui'ne co'acohua'ire.
44024016	Si'a mu'seña Maija'quëpi yë'ëre ñaquëna, cui'ne pa̱ipi yë'ëre ñajëna, asani nuñerepa de'oye yo'osi'i caquë ai yo'oyë. Ja̱je pa'ina, Maija'quëre ca'raye pa̱ñë, pa̱ireje̱.
44024017	Tsoe o̱metëca yequë pa̱i darire pa'isiquëpi i̱ño yë'ë quë'rona co'ihuë. Co'ini ti̱'ani peocohua'ire co̱casi'i cui'ne Maija'quëre i̱sisi'i caquë Maija'quë huë'ena cacahuë.
44024018	Cacani Moisés cua̱ñese'e yo'oni si'sire cuya to̱siquë pa'ina, Asia acohua'i Israel pa̱i acohua'i yë'ëre ñahuë, jai pa̱i ja̱'re pa'iye pa̱quëna, cui'ne jo̱sa yo'oma'ë pa'ina.
44024019	Yë'ë sa̱ñope case'e pa'ito, yë'ëre ñasicohua'ipi dani caye pa'iji.
44024020	Judío pa̱i yo'ose'ere asani ca tëji ëjaohua'i tsi'si hue̱'ñare pa'i maca yë'ë co'aye yo'ose'ere ti̱'asicohua'i pani, icohua'i iye maca pa'icohua'ipi sa̱ñope caja̱jë.
44024021	Yë'ë te'erepa i̱ohua'i ja̱'re pa'i maca tutu cahuë, ñeje: Ju̱'isicohua'i huëiye pa'iji asa do'ire yure mësaru yë'ëre sa̱ñope yo'oye cahuë, co'aye case'e pani ja̱se'e pati'ñe pa'io.”
44024022	Ja̱je caquëna, Felixpi Jesure sehuocohua'i pa'iyere asaquëpi capi: “Soldado ëjaë Lisiaspi daquëna, nuñerepa asasi'i mësaru yo'ojë caye.”
44024023	Cani Capitánre cua̱ñepi Pablote coma'ë ñajë'ë. I̱ cajeohua'ipi dani i̱te co̱caija̱'cohua'i a'ë. Ja̱ohua'i cacaye de'oji, capi.
44024024	A'ri maña tsoe mu'seña pa'i maca Felixpi cui'ne i̱ paco Drusila co̱ni daji'i. Ja̱o cato Judía pa̱io paco'ë. Felixpi dani Pablore quërëja̱ijë'ë, caquë cua̱ñeina. Quërëja̱tena, dani Jesucristore sehuoni pa'iyere Pablopi quëaquëna, asapi.
44024025	Asaquëna, Pablopi nuñerepa pa'iyere cui'ne yëyere quëco saojë pa'iyere, cui'ne yequë mu'se pa̱i ñape yo'ose'e ca de'hua ja̱'ñere quëaquëna, asani Felixpi quëquëpi. Quëquëni capi: “Saijë̱'ë, yure cato yequë mu'se më'ëre soini asasi'i.”
44024026	Yeque cato Felix cuasapi, Pablopi curire i̱sija̱quë, i̱sina joye saosi'i. Ja̱je cuasaquë si'anë soiquë coca caquë yo'opi.
44024027	Caya o̱metëca sa tëto saquëna, Felixpi etaëna, Porcio Festo romano ëjaë de'opi. Israel pa̱i i̱te sihuaja̱'cohua'i a'ë, cuasaquë Pablote etoma'ë paji'i.
44025001	Festopi romano ëjaë de'oni toaso̱ mu'seña sa tëto sani Cesareapi Jerusalénna maji'i.
44025002	Mani ti̱'aëna, Maija'quë huë'e ñacaicohua'i ëjaohua'ipi cui'ne Israel pa̱i aiohua'ipi Pablote sa̱ñope coca case'ere quëareña. Quëajë se̱teña.
44025003	Pablote Jerusalénna jëjo daojë̱'ë cajë ja̱ohua'i cato daina, huani je̱oñu'u cajë se̱i'ë.
44025004	Se̱jëna, Festo capi: “Pa̱ni Cesareare Pablo cosiquëpi paji'i. Ja̱rore pa'ija̱quë. Yë'ëpi ëa maca ja̱rona sasi'i.”
44025005	Ja̱ maca capi: “Mësaru ëjaohua'ipi yë'ë ja̱'re co̱ni Cesareana saijë̱'ë. Sani sa̱ñope i̱te coca pa'ito ja̱rona quëajë̱'ë.”
44025006	Festopi ocho mu'seña panita'a diez mu'seña Jerusalén pani tëjini Cesareana co'ipi. Co'ini ñatani pa̱i yo'oye ne de'hua hue̱'ñana sani ja'runi ñu'i Pablote dajë̱'ë, cua̱ñepi.
44025007	Cua̱ñeina darena, Israel pa̱i Jerusalén daisicohua'ipi jaiye co'aye yo'osiquë api cahuë. Ja̱je i̱ohua'i sa̱ñope caye pa'iquëta'are i̱ yo'ose'ere i̱ñojë quëayere pa̱huë.
44025008	Pa̱jëna, Pablopi sa̱ñope i̱ohua'i cayere caquë capi: “Co'aye ti yo'oma'quë a'ë, yë'ë. Judío pa̱i cua̱ñese'ere sa̱ñope yo'oma'quë a'ë, yë'ë. Maija'quëre se̱ huë'eje̱ sa̱ñope yo'oma'quë a'ë, cui'ne romano pa̱i ëjaëreje̱ sa̱ñope yo'oma'quë a'ë.”
44025009	Caquëna, Israel pa̱ipi sihuaja̱jë cuasaquë Festopi Pablote se̱ji'i: “¿Jerusalénna saiye yëma'quë? Ja̱rona yë'ëpi më'ëre sa̱ñope case'e ne de'huaja̱'quëre se̱ji'i.”
44025010	Se̱ina, Pablopi capi: “Romano pa̱i ëjaëpi pa̱i yo'ose'e asani ne de'hua hue̱'ña'ë, i̱ño. Yë'ë tayose'e pa'ito ne de'hua hue̱'ñare pa'iyë. Tsoe më'ëpi yë'ë quëaye asahuë, judío pa̱ire sa̱ñope co'aye yo'oye pa̱se'e.
44025011	Yë'ëpi ai co'aye yo'osiquë pa'ito huani je̱oñe de'oji, ju̱'iñe pa̱si'i cama'ë pa'iyë. Ja̱je pa'iquëta'are yë'ëre sa̱ñope cayepi nuñerepa yo'ose'ere pare caye peoto, yë'ëre te'ije̱ ja̱ohua'ina i̱si ti̱'añe peoji. Ja̱je pa'ina, se̱ñe romano pa̱i ëjaëre papi yë'ë tayose'e pa'ito asani ca de'huaja̱quë.”
44025012	Caëna, Festopi i̱te co̱cohua'ire sa̱'ñe coca cani cuasani Pablote caëña: “Romano ëjaërepa quë'rona saiye se̱to ja̱rona saiye pa'iji.”
44025013	Casiquëpi pa'ina, ëjaë Agripa i̱ paco Berenice co̱ni Festore pëpañu'u cajë Cesareana dateña.
44025014	Dani pa'ijëna, Festo ja̱ohua'ire quëapi. Pablo tse̱a cua̱ñosiquë pa'iye quëaquë capi: “Te'i ë̱më Felix cosiquë i̱ño pa'iji.
44025015	Jerusalénre pa'ina, Israel pa̱i ëjaohua'ipi cui'ne Israel pa̱i aiohua'ipi Pablote sa̱ñope coca quëajë i̱te huaijë̱'ë.”
44025016	Cajëna, yë'ë cahuë: “Romano pa̱i ëjaohua'i cato te'ire pa̱ire coa huëoni ja̱ asama'pë huani je̱oñena cua̱ñema'cohua'i a'ë. Ja̱je yo'oma'pë i̱ti ca cua̱ñoquëni i̱te sa̱ñope cacohua'ini sa̱ñoperepa ñaquë i̱ohua'i sa̱ñope i̱te cayere sa̱ñope i̱ohua'ire sehuoyere i̱sicohua'i a'ë, caquë quëaja̱quë cajë.
44025017	Ja̱je pa'ina, Israel pa̱ipi i̱ñona datena, ñatasi mu'sepi pa̱i yo'ose'ere ne de'hua hue̱'ñare ñu'i Pablote dajë̱'ë, cua̱ñehuë.
44025018	Cua̱ñeina, i̱re sa̱ñope cacohua'ipi quëahuë. Ai co'aquë ai co'aye yo'osiquë api, caja̱'cohua'i a'ë, cuasaquëta'are.
44025019	Coa Israel pa̱i aiohua'i case'ere yo'oma'quë api, cahuë. Cui'ne yequë Jesús cocare ja̱re cahuë. Jesús ju̱'isiquëpi huëni huajëquë api, caquë api Pablo.
44025020	Ja̱ mañase'e cajëna, me yo'oja̱'quë a'ni, cuasaquë Pablote se̱i'ë. Jerusalénna saiye de'oma'quë, ja̱rona asani ne de'huaye, de'oma'quë cahuë.
44025021	Caquëna, Pablopi romano ëjaëpi ne de'huaye pa'iji, caquë api. Caquëna, de'oji i̱ñore cosiquë pa'ijë̱'ë cahuë. Yequë mu'seña jëjo saosi'i, romano ëjaërepa quë'rona, cahuë.”
44025022	Caquëna, ëjaë Agripapi Festore caëña: “Yë'ëje̱ i̱pi caquëna, asasi'i.” Caquëna, Festopi capi: “Ñamina'a i̱te asa'ñe pa'io.”
44025023	Ñataquëna, ai de'o ca̱ña su̱ñasicohua'ipi ëjaë Agripa i̱ paco co̱ni, jo'yaohua'i co̱ni pa̱i yo'ose'e asa tu'rihuëna cacareña. Ja̱ro soldado ëjaohua'ipi cui'ne Cesarea daripë ëjaohua'ipi tsi'sireña. Cacarena, Festopi Pablote dajë̱'ë, cua̱ñeiña.
44025024	Festopi cua̱ñequëna, dareña. Dani caëña: “Ëjaë Agripa cui'ne si'aohua'i asajë̱'ë. Si'a Israel pa̱i Jerusalén acohua'i cui'ne i̱ño acohua'i Pablote huaiye pa'iji, ca jujama'cohua'i a'ë.
44025025	I̱ yo'ose'ere asani i̱te huaiye peoji, cuasahuë. Pablopi yë'ë yo'ose'ere ëjaërepa Augustopi ne de'hua'ñe pa'i api, caquëna, ja̱rona jëjo saosi'i, cuasahuë.
44025026	¿Ja̱je pa'ina, co'aye yo'oma'quëni me toyaye'ni, mai Ëjaëre? cuasaquë Pablote dahuë, i̱ño. Më'ëpi i̱te asani quëajë̱'ë, mai Ëjaëre toya ja̱'ñe.
44025027	¿I̱ co'aye yo'ose'ere huesëquë me cosiquëre jëjo saoye'ni, mai Ëjaë quë'rona?”
44026001	Ja̱ maca Agripa Pablote capi: “¿Më'ëre sa̱ñope cayere sehuojë̱'ë?” Caëna, Pablopi jë̱të mëani ca huëopi, ñeje:
44026002	“Israel pa̱i yë'ëre sa̱ñope case'ere yë'ëpi sehuoquëna, Ëjaë Agripa më'ëpi asaja̱'quë api caquë sihuayë.
44026003	Si'aye Israel pa̱i ja̱'në yo'ojë pa'ise'e asaquëpi, cui'ne si'aye ja̱ohua'i ja̱'re yë'ë sa̱ñope coca caye asaquëpi, yure yë'ëpi quëaquëna, asa jujama'ë dahuëre asacaijë̱'ë caquë se̱ñe më'ëre.
44026004	Yë'ë tsoe Jerusalénre po̱së pa'inë pa'ise'e si'a Israel pa̱ipi asayë.
44026005	Fariseohua'i cato Israel pa̱i yo'oye nuñerepa yo'ocohua'i a'ë, tayoye pa̱cohua'i a'ë. Yë'ë fariseo, de'ose'e Israel pa̱ipi asayë. Ja̱ohua'ipi yëni Pablo de'oye yo'opi, caja̱'cohua'i pa'ini.
44026006	Ja̱je pa'iquëta'are Maija'quë, yëquë aiohua'ire tsoe acohua'ire, ca nëose'ere yë'ë ute do'ire sa̱ñope yo'ojë yë'ëre i̱ñona dahuë. Ju̱'isicohua'i ti̱jupë huëni huajëcohua'i pa'ija̱'cohua'i a'ë, ca nëose'ere ute do'ire.
44026007	Ja̱je pa'ina, si'a Israel pa̱i doce tsëca pa'icohua'i si'a mu'seña si'a ñamiña Maija'quëre se̱jë i̱ ca nëose'ere uteyë. Ti̱'aquëna, ñañu'u cajë yë'ë Ëjaë Agripa yë'ëje̱ cui'ne ute do'ire yë'ëre sa̱ñope judío pa̱i cayë.
44026008	¿Me yo'ojë mësaru, Maija'quë ju̱'isicohua'ire huëo ti̱'añe pa̱ji, cuasaye'ni?
44026009	Ja̱'në Jesucristo Nazaret aquë cocare ë̱sequë sehuocohua'ire sa̱ñope yo'oye pa'iji, cuasahuë.
44026010	Cuasaquë ja̱je Jerusalénna yo'ohuë. Maija'quë huë'e ñacaicohua'ipi cua̱ñejëna, jai pa̱ire cohuë, Jesure sehuocohua'ire. Yecohua'ipi sehuocohua'ire huani je̱ojëna, asaquë sihuaquë de'oji cahuë.
44026011	Jesure sehuocohua'ipi Jesure sehuoye pa̱ñë caja̱'cohua'i a'ë cuasaquë sehuocohua'ire ti̱'ani ai si'sehuë. Israel pa̱i tsi'si huë̱'ñana cacaroja̱i sehuocohua'ire co'ehuë. Ja̱ohua'ire ai pë̱i yo'ohuë, Judea dari jere paje̱ sani co'eroja̱ë'ë, si'sesi'i caquë.
44026012	Ja̱je caquë Damascona saë'ë, Maija'quë huë'e ñacaicohua'i ëjaëpi cua̱ñese'e toyani yë'ëre i̱sini jëjo saoquëna.
44026013	Saina, i̱na ëjaë Agripa jopo mu'se pa'i maca, ma'tëmopi ë̱së jerepa miañepi yë'ëre ju'api, yë'ëre co̱cohua'ireje̱.
44026014	Ju'aquëna, ñani ta̱tajëna, yë'ose'e asahuë, hebreo cocapi. Caquëna, ‘¿Saulo, Saulo me yo'oquë yë'ëre jo̱sa yo'oquë'ni? Tarapë jë̱jësë̱ ñacana duruhue̱quë ti̱to pë'iyeje̱ pa'ye më'ëja'a a'si ne ju̱'iñeje yo'oyë, më'ë.’
44026015	Caquëna, yë'ëpi ‘¿ne a'ni, Ëjaë?’ cahuë. Caquëna, ‘Jesu a'ë. Më'ë jo̱sa yo'oquë a'ë.
44026016	Huëni nëcajë̱'ë, yë'ë jo'yaëre pa̱ire quëacaiquëre nesi'i, caquë më'ëre i̱ñoñë. Më'ëpi yë'ë jo'yaë de'oni yure ñase'ere cui'ne yequë mu'seña yë'ëpi i̱ñoquëna, pa̱ire quëaye pa'iji.
44026017	Më pa̱i cui'ne Israel tsëca pa'ima'cohua'i huaiye peoji caquë de'oye ñacaija̱'quë a'ë, më'ëre. Yure Israel tsëca pa'ima'cohua'ina jëjo saosi'i, më'ëpi ye'ya sëtoja̱'quëre.
44026018	Ja̱ohua'i cato ca̱isicohua'ije̱ pa'iohua'i pa'iyë. Ja̱ohua'i cato coa huesëjë yo'ocohua'i a'ë. Ja̱je pa'ina, mëna jo'yaohua'i pa'iyë. Ja̱ohua'ire ye'ya sëtosi'i caquë më'ëre jëjo saosi'i, ja̱ohua'ire quëa sëtoja̱'quëre, më'ëpi quëaquëna, asa sëtani po̱nëni Maija'quë jo'yaohua'i pa'ijë, nuiñe yo'ocohua'i, yë'ëre sehuocohua'i. Sehuojë i̱ohua'i co'aye yo'ose'ere sa̱i de'hua cua̱ñosicohua'i pa'ijë yë'ëre yecohua'i sehuosicohua'i ja̱'re co̱ni te'e pa'ijë sehuosicohua'i pa ja̱'ñere paja̱'cohua'i a'ë.’
44026019	Ja̱je pa'ina, ëjaë Agripa, Jesús ma'tëmo aye i̱ñose'e asani de'oye sehuohuë.
44026020	Sehuoni du'ru macarepa Damasco pa'icohua'ini quëahuë. Jeteyo'je Jerusalén pa'icohua'ire quëahuë. Cui'ne si'a Judea yeja pa'icohua'ire quëahuë. Cui'ne Israel pa̱i peocohua'ireje̱ quëahuë, ñeje: ‘Tsoe pa'ise'e je̱oni Maija'quëre sehuojë̱'ë. Sehuoni sehuosicohua'i yo'oyere yo'ojë̱'ë.’
44026021	Ja̱ yo'o do'ire Israel pa̱i pë̱ijë yë'ëre huani je̱oñu'u cajë Maija'quë huë'ena tse̱ahuë.
44026022	Ja̱je pa'iquëta'are Maija'quëpi co̱caina, nuñerepa saiyë. Ja̱ yë'ta'api yureje̱ si'aohua'ire Maija'quë coca quëaquë, ëjaohua'ire cui'ne ëjaohua'i peocohua'ireje̱ quëahuë, Maija'quëre tsoe quëacaicohua'ipi cui'ne Moisés tsoe quëase'eje̱ pa'ye.
44026023	Ja̱re quëahuë, ñeje: Cristopi ai yo'oni ju̱ni huesëye pa'iji. Jeteyo'je i̱pi du'ru huëni de'o pa'iyere, huasoyere i̱ñoja'quë api, maire Israel pa̱ire cui'ne Israel pa̱i peocohua'ire.”
44026024	Pablopi i̱te sa̱ñope cayere sa̱ñope ja̱je caquëna, asani Festopi ai tutu capi: “Pablo më'ë cuepequë cayë. I̱tise'e ñaquë ye'ye huesëni.”
44026025	Caquëna, Pablopi sehuopi: “Pa̱ni ëjaë Festo, cuepema'ë nuñerepa cayë. Ja̱je pa'ire paji cuasajë asayere.
44026026	I̱que mai ëjaë Agripa yë'ë caye si'aye asaji. Ja̱je pa'ina, ca'rama'ë cayë si'aye i̱ ña hue̱'ñana, nuñerepa yë'ë caye ëjaëpi asa ti̱'aji, huesëma'ë cuasayë. Cama'ë pa'iyë, yequë hue̱'ñana pa̱i ñama'tona tëto saise'ere.
44026027	Ëjaë Agripa, ¿Maija'quë coca tsoe quëacaicohua'i case'ere nuñerepa coca'ë cuasaquë? Asayë, më'ë. ¿Ja̱je pa'ima'quë?”
44026028	Caquëna, ja̱ maca Agripa Pablote capi: “Më'ëpi quëaquëna, Jesús cocare sehuoye ja'i maca yo'ohuë, më'ë capi.”
44026029	Caquëna, Pablopi capi: “Më'ë sehuoquëna, cui'ne si'aohua'i iye mu'se yë'ëre asacohua'ije̱ sehuoja̱'cohua'i a'ë cuasaquë Maija'quëre se̱ñë. Yë'ëje̱ pa'iohua'i sehuosicohua'i pa'ijëta'a sëa mea peocohua'ipi sehuosicohua'i pa'ija̱jë caquë se̱ñë.”
44026030	Pablopi ñeje ca tëji maca Ëjaë Agripa huëni nëcaquëna, cui'ne ja̱ yeja cua̱ñequëje̱ cui'ne Bereniceje̱ cui'ne si'aohua'i i̱ti maca ducohua'ije̱ huëni nëcahuë.
44026031	Huëni sani ti̱ropi i̱ohua'ise'e sa̱'ñe coca cahuë, ñeje: “¿Iquë co'aye yo'oma'quëre me huani je̱oñe'ni, cui'ne cosiquëpi pa'iyeje̱ peoji, iquëre?”
44026032	Caquëna, ja̱ maca Agripapi Festore capi: “Romano ëjaërepapi ne de'huaja̱quë i̱pi cama'quë pa'ito yurepi i̱te joyeni etora'huë.”
44027001	Yëquëre Italiana jëjo saoñu'u cuasani, Pablore cui'ne yequë cosicohua'ire Capitán Juliona i̱sihuë, ja̱ëpi ñajaquë cajë Augusto hue'yosi tsëcapë aquëna.
44027002	Adramitio yo sa'ro yohuëna ayamë'ë, Asia yeja yo sa'noana sani tëjire pacona. Ja̱ona aya mëni saë'ë. Saijëna, cui'ne yëquë ja̱'re co̱ni Aristarcoje̱ saji'i, Tesalónica daripë aquë Macedonia pa̱i.
44027003	Ñatasi mu'sepi Sidón yo sa'rona ti̱'ahuë. Ja̱rona ti̱'arena, Juliopi de'oye yo'oquë Pablo cajeohua'ipi necaija̱jë cuasaquë Pablote eto saoquëna, sani i̱ cajeohua'ire, pëpaquë yo'opi.
44027004	Tutu ju'ama' të'huija̱'a Sidónpi saicohua'ipi ai tutu sa̱ñope ju'a do'ire Chipre saodohuë yë'quë macaja̱'a saë'ë.
44027005	Saicohua'ipi Cilicia yeja cui'ne Panfilia yeja je̱'ñerepa sa sani Mira daripëna ti̱'ahuë. Mira cato Licia yeja daripë aco paji'i.
44027006	Ja̱rona Capitánpi yequë jai yohuë ti̱'api, Alejandría daripëpi daisiconi. Ja̱ yohuëpi Italia yejana saija̱'coni asani Capitánpi aya mëijë'ë, cua̱ñepi. Cua̱ñeina, aya mëteña.
44027007	Tutu sa̱ñope ju'a do'ire dahuëre saë'ë, ai tsoe mu'seña. Ai yo'ojë Gnidona ti̱'ahuë. Ai tutuquëna, jerepa saiye co'api. Co'aquëna, Creta saodohuë tutu ju'ama'a të'huija̱'a të'ija̱ni saë'ë, Salmón daripë je̱'ñere paja̱'a.
44027008	Të̱'tëpaja̱'a saijë ai yo'ojë De'o Yo Sa'ro hue'yosi yo sa'rona ti̱'ahuë, Lasea daripë quë'rona.
44027009	Tsoe ne huesëni yo'oroja̱iñe sëte ai huajëya'ye nëji'i, ja̱ yë'ta'api yohuëja̱'a saiye tsoe je̱'nërepa oco tëcahuë ti̱'añe sëte. Ja̱je pa'ina, asaquë Pablopi yëhuoquë capi:
44027010	“Ë̲mëohua'i yohuëja̱'a mai saini ai yo'oja̱'cohua'i a'ë, si'aye mai saye, cui'ne yohuë nejoja'cohua'i a'ë, cui'ne maije ju̱ti'ñe pa'iohua'i a'ë.”
44027011	Caquë yëhuoquëna, Capitánpi sehuocaiye pa̱quë coa asa to̱pi, Pablo caye. I̱ti yohuë paquë cayere cui'ne yohuë quëhuiquë cayere sehuocaji'i.
44027012	Ja̱je pa'ina, si'aohua'i cuasahuë iye yo sa'ro cato co'aji oco tëcahuë pëani tëto saiye. Sañu'u, Fenicena ë̱së du'ina ti̱ñarepa ña sa'rona. Ja̱rona oco tëcahuë jëañu'u, cuasahuë.
44027013	Ja̱je cuasajëna, huë'ehuë te̱'tepi a'ri ja'ye tutu ju'aquëna, saiye de'oji cuasajë yohuë dëquëye ne huahuase'e naë mëa saoni ayani saë'ë, Creta të̱'tëpaja̱'a.
44027014	Saijë pa'i maca ë̱mëje'e të'hui jai tuturepa daiyepi dani yohuëre tutu sao.
44027015	Tutu saocona, sa̱ñope yo'o jujarena, tutupi quëconi sao. Sacona, i̱o jëjo saoyeje̱ saë'ë.
44027016	Saicohua'ipi te'e a'ri saodohuë Clauda hue'eco jeteyo'jena ti̱'ahuë, ai tutuma'tona ti̱'ani. Ja̱rona ai yo'ojë a'ri yohuë pa̱ire huaso yohuë ayahuë.
44027017	Aya tëjini jai yohuë joima'coni cuasajë jai yëi meapi hue̱huë yohuë, cui'ne a̱'ji mejahuëana Sirte hue'eyena ju'a huesë ma'ñe cajë ca'rajë dëquëyere jopoja̱'a je̱a dëso neñahuë, yohuëpi ju'aye pa̱jaco cajë. Ja̱je yo'oni coa huahuajë tutu sao cua̱ñohuë.
44027018	Ñatasi mu'seje̱ ai tutuquëna, ña jujani i̱ti saicohua'ipi yohuë sayere tsiayana moe dëso huëohuë.
44027019	Toaso̱ mu'se acona yureta'a i̱ohua'i jë̱ñare papi ñajë je̱a dësohuë, yohuë pa'ise'e.
44027020	Ai tsoe mu'seña ë̱sëre cui'ne ma'ñocore ñama'pë pa'ijë cui'ne ai tutu ju'aquëna, tutu sao cua̱ñojë yureta'a ti ne huesëre pahuë cuasahuë.
44027021	Ai tsoe a̱ima'pë pa'iye sëte, Pablopi si'aohua'i jopona huëni nëcani capi: “Yë'ë Cretana pëañu'u caye asani sehuocaisicohua'i pa'ito de'ora'pi. Ja̱rona pëasicohua'i pani si'aye iye ai yo'oye pa̱ra'huë.
44027022	De'oji, yure ai cuasama'pë, tutu mañare hue'ejë̱'ë, si'aohua'i mësaru huajëja̱'cohua'i a'ë, yohuëse'e ne huesëtoje̱.
44027023	Yë'ë pacacai necaiquëpi Maija'quëpi iye ñami i̱ hui̱ñaëre jëjo daouna, dani capi, ñeje:
44027024	‘Pablo ca'rama'ë pa'ijë̱'ë, César quë'rona saiyeque pa'iji. Ja̱je pa'ina, më'ë i̱ño pa'i do'ire Maija'quëpi si'aohua'ire më'ë ja̱'re yohuë pa'icohua'ire huasoja̱'quë api, ju̱'iñere.’
44027025	Ja̱je pa'iye sëte ëjaohua'i tutu mañare hue'ejë̱'ë, yë'ë cato Maija'quëpi i̱ case'eje̱ ñacaija̱'quë api cuasayë, cui'ne hui̱ñaë quëase'eje̱ pa'ye pa'ija̱'coa cuasayë.
44027026	Mai cato saodohuëna yohuëse'e ju'a huesëcona, tu̱masicohua'i pa'ija̱'cohua'i a'ë.”
44027027	Tutupi tutu saosicohua'ipi jai a̱si tsiaya Adríaticore huahuahuë, jopo ñami pa'i maca, catorce mu'seña pa'i maca ja̱ maca, ñami jopo pa'i maca yohuë ñajë sacohua'ipi je̱'nërepa yeja ti̱'añë cuasahuë.
44027028	Asani hua̱iñere cue̱cuejëna, treinta y seis metros paji'i, hua̱iñe. Pa'ina, ai se̱ña maca sani ti̱jupë cue̱cuejëna, veintisiete metros paji'i.
44027029	Pa'ina, jai quë̱na pë̱ana ju'a huesë ma'ñe cajë ca'rajë yo sëtipëja̱'a cuatro quë̱na ca'huanoa je̱o dësohuë, i̱ti dëquëco naupa ja̱'ñere. Yo'ojë esa ñatama'coni cuasahuë.
44027030	I̱ti yohuë sacohua'ire papi yahuerepa jai huëre je̱o sañu'u cajë ea du'iona, jëa yohuëre a'ri yohuëre tsiayana casa huahuoñu'u cajë yo'ohuë, quë̱na ca'huanoare corohuë quë'rona je̱a dësoñu'u cajë yo'oyeje̱ pa'ye yo'ohuë.
44027031	Yo'ojëna, Pablopi quëapi, Capitánre cui'ne i̱ soldado pa̱ire ñeje caquë: “Iye yohuë sacohua'ipi iye yohuëre pa'ima'pë pa'ito mësaru huajëcohua'i pa'iye peosipi.”
44027032	Ja̱je caquëna, asani soldado acohua'ipi a'ri yohuë sëa mea tëa je̱oreña.
44027033	Ñata maca Pablopi si'aohua'ire a̱o huëopi ñeje caquë: “Mai catorce mu'seña a̱ima'cohua'i a'ë, mai pa'i ja̱'ñere huesëjë.
44027034	Ja̱je pa'iquëta'are yureta'a a̱ijë'ë, tutu paja̱'cohua'i, mësaru naña me macaje̱ ne huesëye peoji.”
44027035	Ja̱je ca tëjini a̱ore i̱ni Maija'quëre se̱ni tëjini yëtoni a̱i huëouña.
44027036	A̲i huëoquëna, ñani quëcojë a̱ore a̱teña.
44027037	Yohuë pa'icohua'i cato, docientos setenta y seis pa̱i pateña.
44027038	A̲ni tëjini trigore tsiayana ña'ñe dësoreña, peoja̱co cajë.
44027039	Ñata to̱mesi maca yohuë sacohua'ipi i̱ti yeja mamire huesëcohua'i paë'ë. Pa'ijë mejahuëre ñani, ja̱ona së'añu'u cuasajë yo'ohuë.
44027040	Ja̱je yo'ojë yohuë jëaye sëani huahuasi mea yë'te tëteni i̱ti hue̱'ñana quë̱na ca'huanoa je̱a coehuë, cui'ne yohuë tayo peruje̱ joyehuë, i̱ti po̱'neñeje. Ja̱je yo'oni tutuquëna, sai ca̱ñare mëohuë. Mëorena, yohuëpi mejahuëna tsioja̱i huëo.
44027041	Tsioja̱ijëna, jai yohuë corohuëpi mejahuëna ju'anëni huesëo. Ja̱ maca yureta'a yo sëtipëja̱'a joni saco'ë, ai tutu to̱'aquë ju'ayepi.
44027042	Ja̱ maca soldado pa̱ipi cosicohua'ire huani je̱oñu'u cajë yo'ohuë, ja̱ohua'ipi mamini catire paja̱'cohua'i a'ë cuasajë.
44027043	Ja̱je yo'ojëna, Capitánpi Pablore huasosi'i caquë yo'oma'pë pa'ijë̱'ë, capi. Cani si'aohua'ire cua̱ñepi mamicohua'i cato du'ru du'teni mamijë'ë, caquë.
44027044	Ja̱ jeteyo'je yecohua'ipi yohuë to̱ñana tse̱ani mamijë saijë̱'ë, capi. Caëna, ja̱je yo'ojë si'aohua'i huajëcohua'i yejana ti̱'ahuë.
44028001	Si'aohua'i yejana de'hue ti̱'asicohua'i pa'ijë ja̱ saodohuë mami asahuë, Malta.
44028002	Si'aohua'ire yëquëre i̱ti maca pa'icohua'ipi de'oye yo'ohuë. Ja̱je yo'ojë toa suani dani cu̱ijë'ë, cahuë. Ja̱ mu'se cato ocoquë sësëye pa'iji. Ja̱je pa'ina, si'aohua'ire huëohuë, cu̱ija'cohua'ire.
44028003	Ja̱ maca Pablo ja̱'ju jeca mañare co'eni suaquëna, toapi uquëna, etacopi, a̱ña cu̱co'ë, jë̱tëna.
44028004	Pablo jë̱tëna a̱ñapi cu̱ni decona, ñani i̱ti maca pa'icohua'i sa̱'ñe cahuë: “Iquë pa̱ire huaiquë pa'ima'quë, ja̱je pa'ipi jai tsiaya mamini jëasiquë pa'itoje̱, ja̱ yë'ta'api i̱te de'oye pa'iye peoyerepa Maija'quëpi yo'oma'quë.”
44028005	Pablopi a̱ñare toana ya'cue to̱ni ti a'si ju̱'iñe peoyerepa paji'i.
44028006	Pa'ina, si'aohua'i je sa'yëhua cotoja̱'quë api, pa̱nita'a huajërepa ju̱ni ta̱ija'quë a'ni cuasajë utehuë. Utejëna, ai yo'oye pa̱quëna, ña jujani ti̱ñe cuasaye po̱nani Diusu api, cahuë.
44028007	Yëquë pëa sito quë̱no macare Publio hue'equë jai tsio paji'i. Ja̱ë cato saodohuë ëjaërepa paji'i. Ja̱ëpi yëquëre i̱ huë'ena de'oye pëpani tres mu'seña a̱o a̱oquë ñacaji'i.
44028008	Ja̱rote Publio pëca ja'quë su̱ña dahuëna cui'ne tsie ë̱ta dahuë co̱ni ju̱'iquë paji'i. Pa'ina, Pablopi cacani ñani Maija'quëre se̱ni tëjini i̱te jë̱ñapi patoquëna, co'yapi.
44028009	Co'yaëna, asani i̱te saodohuë acohua'ipi jai pa̱i ju̱'icohua'ipi daë'ë. Daijëna, si'aohua'ire jujupi.
44028010	Ja̱je jujuquëna, ñani sihuajë ai de'oye yo'ohuë. Yo'ocohua'ipi yequë yohuëna aya mëni sai huëo maca yëquë saijë a̱i ja̱'ñe cui'ne si'aye jopo caraye i̱sihuë.
44028011	Toaso̱ ñañëohua'ire saodohuë pani tëjini yureta'a jai yohuëna ayamë'ë, Alejandría acona, oco tëcahuë pa'ina, pëasicona, Castor cui'ne Póluz diusuohua'i a'ë cajë nesicohua'ipi quë'iona ayamë'ë.
44028012	Aya mëni saicohua'ipi Siracusana ti̱'ahuë. Ti̱'ani toaso̱ mu'seña pëahuë.
44028013	Pëasicohua'ipi tsiaya të̱'tëpaja̱'a saicohua'ipi Regiona ti̱'ahuë. Ti̱'ani ñatasi mu'se saijëna, huë'ehuë te̱'tepi ai tutu ju'api. Ja̱je ju'aquëna, saicohua'ipi se ñatasi mu'se ti̱'ahuë, Puteolina.
44028014	Ti̱'ani ja̱rona ñahuë, Maija'quë do'icohua'ire. Ñajëna, ja̱ohua'ipi pëajë̱'ë cajëna, siete mu'seña pëani paë'ë. Pani saicohua'ipi yureta'a Romana ti̱'ahuë.
44028015	Yëquë saiye tsoe asani pa'icohua'ipi Maija'quë do'ijëpi sa̱ñope dani ti̱'ahuë, yëquëre. Forona Apio quë'rona, toaso̱ co̱no u̱cu huë̱'ña pa'i hue̱'ña, ja̱ Romarepa ti̱'ama'në. Ja̱ maca Pablo ña huajëni sihuaquë Maija'quëre de'oji caquë pëpapi.
44028016	Ja̱je Romana ti̱'asi maca ëjaohua'ipi te'i pa'ija̱quë Pablo cani te'e soldadore i̱te ñaja'quëre nehuë. Neni te'ire pëpahuë.
44028017	Toaso̱ mu'seña Roma pëani pa'iquëpi Pablo jëjo saopi, judío pa̱i ëjaohua'ire soija̱'cohua'ire. Soina, judío pa̱i tsi'sirena, capi: “Do'ijërepa yë'ë judío pa̱ire co'aye sa̱ñope yo'oma'quë a'ë, cui'ne ja̱'në aiohua'i case'eje̱ sa̱ñope yo'oma'quë a'ë. Ja̱je pa'iquëta'are yë'ëre Jerusalénre pa'ina, tse̱ani romano pa̱ina i̱sihuë.
44028018	I̱sirena, ja̱ohua'ipi si'aye yë'ë yo'ose'e se̱ni asa tëjini huani je̱oñe peoquëna, etoñu'u cahuë.
44028019	Cajëna, judío pa̱ipi asani ë̱sehuë. Ë̲sejëna, se̱i'ë. Ja̱je pa'ito romano pa̱i ëjaëre papi Césarpi yë'ë yo'ose'e asani ne de'huaja̱quë caquë, nuñerepa yë'ë pa̱ire sa̱ñope caye peoquëta'a ja̱je cahuë.
44028020	Ja̱je pa'ina, mësarute soihuë, ñaquë coca caja̱'cohua'ini, yë'ë iye maca tse̱a cua̱ñosiquëpi quë̱na me së'i pa'iyë, mai Israel pa̱i utejë pa'iyere cuasa do'ire.”
44028021	Ja̱je caquëna, i̱ohua'ipi cahuë: “Yëquë më'ëre sa̱ñope cajë toyase'e ñama'cohua'i a'ë, Judea pa'icohua'i toya daose'e cui'ne ja̱ropi do'ijërepa judío pa̱i daisicohua'ije̱ më'ëre co'aye yo'oquë api cayeje̱ pa̱'ahuë'ë.
44028022	Ja̱je pa'ina, yëquë asaye yëyë, më'ë cuasayere. Yëquë i̱ño asajë pa'iyë, si'a hue̱'ña pa'icohua'ipi huajëya'yere sa̱ñope cajëna.”
44028023	Ja̱je cani i̱ti tsi'sija̱'a mu'se ca nëohuë ca nëosicohua'ipi jai pa̱i tsi'sihuë, Pablo pëani pa'i hue̱'ñana. Tsi'sirena, Pablopi nea hue̱'ña huëosiquëpi neatorepa quëa tëjipi ma'tëmo pa'i te̱'te ayere, Maija'quëre quëacaicohua'i toyase'epi cui'ne Moisés cua̱ñese'epi co̱ni i̱ñoquë quëapi, Jesús ayere care paji cajë sehuoja̱jë caquë.
44028024	Ja̱je caquë quëaquëna, yecohua'ipi Pablo caye sehuocaë'ë, yecohua'ipi sehuocaiye pa̱huë.
44028025	Ja̱je yo'ojë te'e cuasaye peoquëna, sai huëohuë. Sai huëojëna, Pablopi capi: “Maija'quë de'o joyopi nuñerepa capi, mësaru aipëre i̱te quëacaiquë Isaías yë'opoja̱'a ñeje:
44028026	Sani quëajë̱'ë, ja̱ daripë pa̱ire. De'huarepa asanije asa ti̱'añe pa̱ja'cohua'i a'ë. De'huarepa ñanije ña ti̱'añe pa̱ja'cohua'i a'ë.
44028027	I̱ohua'i cuasajë pa'iyepi cara huesësico pa'i do'ire, Ca̱jonoaje ta'pise'ere hue'eyë. Cui'ne ñaco ca̱je si̱ose'ere hue'eyë, ñañe pa̱ñë. Asayeje̱ pa̱jë, cui'ne ja̱je pa'iquë cuasajë asa ti̱'añe pa̱jajë caquë nëina, Cui'ne yë'ëna co'iye pa̱jëna, yë'ëpi i̱ohua'ire jujucaiye pa̱jaquë cajë ja̱je yo'oyë.
44028028	Ja̱je pa'ina, yure iyere asajë̱'ë, iye Maija'quë huaso cocare judío pa̱i peocohua'ina quëaye pa'iji. Ja̱ohua'ita'a de'oye asacaija̱'cohua'i a'ë.”
44028029	Ja̱je Pablo caquëna, judío pa̱ipi pë̱ijë sa̱ñope cajë saë'ë.
44028030	Pablopi ja̱rona caya o̱metëcahuë̱a pëani paji'i, i̱ pa'i huë'e do'i i̱pi sa̱iquë. Ja̱rore pa'i si'aohua'ire i̱te do'i saicohua'ire de'oye pëpaquë yo'opi.
44028031	Yo'oquë pa'i Maija'quë cua̱ñe te̱'te ayere ca'raye peoyerepa quëaquë cui'ne Ëjaë Jesucristo ayere ye'yapi, yecohua'ipi ti jo̱sa yo'oma'pëna.
45001001	Yë'ë Pablo, Jesucristo jo'yaë'ë. Maija'quëpi yë'ëre soini cui'ne i̱ jëjo daoquëre nepi, yë'ëre i̱ huaso cocare quëaja̱'quëre.
45001002	Maija'quëpi ja̱ huaso coca ai tsoe ca nëoquëna, i̱re quëacaicohua'ipi i̱ de'o toya pëpëna toyaa̱huë'ë.
45001003	Maija'quë mamaquë Jesucristo ayere Jesucristo pa̱i de'oni judío pa̱i ëjaë David tsëcapë aquë paji'i.
45001004	Pa̱i pa'iquëta'a Maija'quë mamaquë tutu quë'ire papi asayë, i̱ de'o joyo tutupi yo'oquëna, ju̱'isiquëpi huëni i̱ñouna.
45001005	Ja̱je pa'ina, Jesucristo do'ipi Maija'quë yëquëre i̱ mamipi i̱ jëjo daocohua'ire nepi, si'a yeja pa'icohua'ipi sehuoni cui'ne i̱ case'ere necaicohua'i pa'ija̱jë caquë.
45001006	Mësaruje̱ ja̱ohua'i acohua'ipi Maija'quë soisicohua'i pa'iyë, Jesucristo tse̱cohua'i pa'ija̱jë caquë.
45001007	Si'aohua'i Roma daripë acohua'i Maija'quë soisicohua'ire caquë toyayë, mësarute. Maija'quë oi soipi, mësarupi i̱na i̱sisicohua'ipi de'oye pa'ija̱jë caquë. Soisicohua'ipi de'oye pa'ijë̱'ë, Diusu Maija'quëpi cui'ne Jesucristopi de'oye pa'iye i̱siquëna.
45001008	Du'ru macarepa Jesucristo do'ire yë'ë ja'quëre sihuayë, si'aohua'ire mësaruni cuasaquë. Mësaru Maija'quëre cuasajë pa'iye si'a hue̱'ña pa'icohua'ire de'oye quëajëna, sihuayë. Sihuaquë de'oji cayë, Maija'quëna.
45001009	Yë'ë si'a joyorepa cuasaquë Maija'quëre necai pa'iyë, i̱ mamaquë cocarepa quëacaiquëpi. Maija'quë api, i̱ti ñasiquë si'anë yë'ë mësarute cuasaquë se̱cacaiye.
45001010	Si'anë Maija'quëre se̱ñë, i̱ yëyepi pa'ina, yë'ë ja̱ro do'i sasi'i caquë.
45001011	Ja̱je pa'ina, co̱caiye yëyë, mësarute joyo pa'iye, ai jerepa tutu quë'iohua'i pa'ija̱'cohua'ire.
45001012	Ñeje caquë cayë: Maija'quëre mai cuasayere sa̱'ñe co̱caiyere caquë yë'ëpi mësaru cuasayere se co̱caina, mësarupi yë'ë cuasayere co̱caijë̱'ë. Ja̱je yo'ojë sa̱'ñe co̱caiye pa'iji.
45001013	Maija'quë do'ijë yë'ë mësaru quë'ro sasi'i si'anë caquëta'a yureje̱ ja̱ yë'ta'a saiye pa̱ñere asajë̱'ë caquë quëayë. Hueare tëayeje̱ pa'ye mësaruja̱'a Maija'quë joyo ayere sani tëasi'i caquë cuasahuë, yequë hue̱'ña judío peocohua'ija̱'a tëayeje̱ pa'ye.
45001014	Ja̱je pa'ina, yë'ë sehuosi do'ire ta̱ñe asacohua'ire, huesëcohua'ire, ëjaohua'ire cui'ne ëjaohua'i peocohua'ire, si'aohua'ire quëaye pa'iji.
45001015	Ja̱je yo'oquë cui'ne mësaru Roma pa'icohua'ireje̱ Maija'quë coca quëacaiye yëyë.
45001016	Maija'quë huaso coca quëaye yë'ëre huajëya'ye nëiñe pa̱ji. ¿Maija'quë tutu quë'i cocarepa me yë'ëre huajëya'ye nëico'ni? Si'aohua'ire i̱te sehuocohua'ire huaso ja̱'ñe a'ë, judío pa̱ire cui'ne judío pa̱i peocohua'ireje̱.
45001017	Ja̱je pa'ina, necaire paye pa'iji cuasa do'ire Maija'quëpi nuñerepa pa'icohua'ire neñere quëaji, de'o cocapi: “Nuñerepa pa'iquë cato, Maija'quëpi necaire paye pa'iji cuasayepi pasipi” caji tsoe toyase'e.
45001018	I̱ohua'i co'aye yo'oyepi Maija'quë coca ye'yayere sa̱ñope yo'oyë. Ja̱je yo'osicohua'ire Maija'quëpi ma'tëmore papi i̱ohua'i yo'osi do'i co'ayere papi sa̱i ja̱'ñe jëjo dao ja̱'ñere i̱ñopi, maire.
45001019	Ja̱ohua'i tsoe asayë, ta̱'ñe Maija'quë ayere. Ja̱je pa'ina, i̱pi ja̱ohua'ire du'ru i̱ñopi, i̱ ayere ña ja̱'ñe.
45001020	Si'aye iye yeja pa'iye i̱pi de'huapi. I̱ de'huani pa'i macapi huëoni i̱ nese'ere ñajë Maija'quë pa'iye asayë, i̱te ñama'pë pa'inije. Ja̱je pa'ina, Maija'quë tutu quë'ipi cui'ne ti pani huesëquë pa'iye asajëta'a de'oye yo'oye pa̱si do'ire, ca de'huani jëa ti̱'añe peoji, ja̱ohua'i.
45001021	Ja̱je Maija'quë pa'iye asacohua'ipi Maija'quëre papi cajë i̱te oiye pa̱huë. Cui'ne yequeje̱ de'oquëre papi caye pa̱huë. Coa ai jerepa yeque ti do'i peoyere cuasahuë. Cui'ne i̱ohua'i huesë joñoapi nea hue̱'ñana ne huesëhuë, co'a joñoa hue'e do'ire.
45001022	Ja̱je pa'ina, ta̱'ñe pa'iohua'i a'ë cacohua'ita'a coa ai jerepa huesëohua'i pa'iyë.
45001023	Maija'quë de'oquërepa pa'iquëta'are ti̱ñere se̱ñë, ju̱'icohua'ije̱ pa'iohua'ire de'huase'ere, pa̱ije pa'ire, pi̱'aje pa'ire, nëicohua'ije̱ pa'ire cui'ne a̱ñaje pa'ire de'huase'ere.
45001024	Ja̱je pa'ina, se̱ñajë mësaru yëyeje̱ yo'ojë pa'ijë̱'ë caquë je̱ocopi, Maija'quë. Ja̱je caquë je̱ocouna, huajëya'ye sa̱'ñe yo'ohuë, i̱ohua'i ca̱pëje̱ ti oiye peoyerepa.
45001025	Nuñerepa Maija'quë cocare asaye yëma'pë coa ai jerepa cosoyere asahuë. Cui'ne ja̱je yo'ojë Maija'quë de'huasi co'amañare se̱i'ë, de'oquëre pa'ë cajë. Maija'quëre pare se̱ma'pë cui'ne Maija'quëre pa'ë caye pa̱huë. Maija'quë cato ti de'oquëre pa'ë caye pa'iji, si'anë. Ja̱je pa'ija̱quë.
45001026	Ja̱je pa'ina, Maija'quëpi je̱ocopi, co'aye si'sire yëcohua'ini coequë. Ja̱je pa'ina, nomiohua'ije̱ Maija'quë cua̱ñese'e je̱oni sa̱'ñe nomiohua'ija̱'a ë̱mëre yo'oyeje̱ yo'ohuë, si'si.
45001027	Cui'ne ja̱je ë̱mëohua'ije̱ nomiohua'ire yo'oye je̱oni sa̱'ñe ë̱mëohua'ija̱'a yo'ohuë. Ë̲mëohua'ipi huajëya'ye yequë ë̱mëohua'ini yo'o do'ire i̱ohua'i ca̱pë̱api ai yo'oyë, i̱ohua'i co'aye yo'o do'ire sa̱i cua̱ñojë.
45001028	Ja̱je pa'ina, i̱ohua'ipi Maija'quëre asaye coeye sëte, i̱je i̱ohua'ire je̱ocopi, joyo huesëohua'i pa'ijë i̱ohua'i yëyeje̱ co'ayere pa'ija̱jë, caquë.
45001029	De'oye nuñerepa pa'iye peocohua'ipi co'ayese'epi ti̱mësicohua'ipi pa'iyë, si'si yo'oye, nomi yëye, ëa ñañe jaiye tayo yo'oye. Co'amañare ëa ñajë co'aye cuasaye, huani je̱oñe, uihuaye, cosoye, co'a merepa co'acohua'ipi cui'ne co'a coca caroja̱icohua'i pa'iyë.
45001030	Yecohua'ini co'acohua'i a'ë cayë, Maija'quëreje̱ coecohua'i a'ë, jo̱sa yo'ocohua'i a'ë, coa pa̱ipi ne ti̱'añe pa'iji cuasacohua'i a'ë, cui'ne yë'ëpi jerepa pa'i a'ë cuasacohua'i a'ë. Co'ayere ai jerepa se cuasa huëocohua'ipi cui'ne pëca ja'quëohua'ireje̱ de'oye sehuoma'cohua'i a'ë.
45001031	Yëhuoye asa ti̱'añe coecohua'i a'ë. I̱ohua'i ca nëose'eje̱ yo'o ti̱'ama'cohua'i a'ë. I̱ohua'i sihuama'cohua'i a'ë. Yecohua'ireje̱ sa̱ñope yo'ose'ere sa̱i de'huama'cohua'i a'ë. Ai yo'ocohua'ire teaye pa'iohua'ire yecohua'ire ñama'cohua'i a'ë.
45001032	Ja̱ohua'i cato Maija'quë cua̱ñese'e si'aye asacohua'i a'ë. Cui'ne asacohua'i a'ë, iye yo'osicohua'i pani do'i quë'iohua'ipi pa'ijë ju̱ni huesëye pa'iji case'eje̱. Ja̱je asacohua'ita'a ai jerepa co'ayere yo'ojë pa'iyë. Cui'ne yecohua'ipi co'aye yo'ojëna, sihuajë yëjë ñañë.
45002001	Yequë yo'ose'ere ña tëjini co'aye yo'oquë api ca huesoquë pani ca de'huani jëa ti̱'añe peoji. Më'ëpi yequë yo'ose'ere ña tëjini co'aye yo'oquë api ca huesoquë pani, më'ëja'a co'ye ca huesoye pa'iji, më'ëje cui'ne yo'o do'ire.
45002002	Ja̱je pa'ina, asayë, mai Diusupi pa̱i yo'oyere ña tëjini i̱ coca cayeje̱ pa'ye nuñerepa ca huesoja̱'quë api, ja̱ co'ayere yo'osicohua'ire nejoñe pa'iji ca maca.
45002003	Ja̱je pa'ina, më'ëpi cuasani Maija'quë pa̱i ñape yo'ose'e ña tëjini ca hueso mu'se ti̱'aëna, yecohua'ire tayoyë, cuasaquëpi cui'ne më'ëpi i̱ohua'i yo'oyeje̱ yo'oquë pani ¿jëaja̱'quë a'ë, cuasaquë? Jëaye peoji.
45002004	¿Më'ëre po̱nañere caquë Diusu dahuëre quëcoquë yo'oquëna, i̱ oi yo'oyere asama'ë huesëquë coeyë, më'ë?
45002005	Ja̱je pa'iquëta'are më'ë joyo jëa do'ire më'ë pa'iye po̱nëma'ë coequë paë'ë, më'ë. Ja̱je yo'oquë ai jerepa më'ë nejo cua̱ño ja̱'ñere tsi'so ti̱mëñë, më'ë Maija'quë pa̱i ñape yo'ose'e ña tëjini ca hueso mu'se ti̱'aëna, sa̱i ja̱'ñere më'ë yo'ose'eje̱ pa'ye.
45002006	Ja̱ maca i̱pi pa̱i ñape yo'ose'eje̱ pa'ye sa̱ija'quë api.
45002007	De'oye yo'oyere yo'o jujama'cohua'ipi ëja deoyere cui'ne i̱ de'oye pa'iyere cui'ne ju̱'i ma'ñere co'esicohua'ini Maija'quëpi ti pani huesëyere i̱sija̱'quë api.
45002008	I̱siquëta'a yecohua'ipi i̱ohua'ise'e cuasajë nuiñere sehuoma'pë coa co'ayere tuiyë. Ja̱ohua'ire cato Maija'quëpi pë̱i nejoja'quë api.
45002009	Si'aye co'aye yo'ocohua'ire ai yo'oye cui'ne oiye pasipi, du'ru macarepa judío pa̱ipi jeteyo'je judío pa̱i peocohua'ije̱.
45002010	Ja̱je pa'iquëta'are Maija'quëpi de'oye yo'osicohua'ire cato sihuaye, cui'ne ëja deoyere cui'ne de'oye pa'iyere i̱sija̱'quë api. Du'ru macarepa judío pa̱ini jeteyo'je judío pa̱i peocohua'ireje̱ i̱sija̱'quë api.
45002011	Ja̱je pa'ina, Maija'quë cato icohua'i yecohua'i a'ë caquë yo'oma'quë api, si'a yë'quë maca ñaquë api, si'a pa̱ire.
45002012	Ja̱je pa'ina, Moisés cua̱ñese'ere asama'cohua'ipi co'aye yo'ocohua'i pa'itoje̱ ja̱ yë'ta'a nejoja'cohua'i a'ë, Moisés cua̱ñese'e asama'cohua'ire. Cui'ne Moisés cua̱ñese'e asasicohua'ita'a co'aye yo'osicohua'ire nejoñe pa'iji, Moisés cua̱ñese'e ca do'ire.
45002013	Cua̱ñese'ere coa asacohua'i cato, nuñerepa pa'icohua'i peoyë. Cua̱ñese'ere yo'ocohua'i cato nuñerepa pa'icohua'i a'ë ca huesoye pa'iji.
45002014	Judío pa̱i peocohua'i cato toya cua̱ñese'eje̱ ti peoyë. Ja̱je pa'iohua'ita'a cua̱ñese'e pacohua'ipi yo'oyeje̱ pa'ye yo'ojë pa'iyë, i̱ohua'i cuasase'epi. Ja̱je yo'ojë i̱ohua'ipi i̱ohua'ire cua̱ñeñe neñë.
45002015	Ja̱je pa'ina, i̱ohua'i yo'oyepi i̱ñoñë, i̱ohua'i joñoare cua̱ñese'e pa'iye paye. Ja̱je pa'ina, i̱ohua'i joñoa cuasayepi caja̱'coa, de'oji më'ë yo'ose'e pa̱nita'a co'aji, më'ë yo'ose'e. Ja̱je cani i̱ñoji, cua̱ñese'epi joñoare pa'iye.
45002016	Cui'neje i̱ohua'ire caja̱'quë api, Maija'quë ca hueso mu'se pa'ina. Ja̱ mu'se cato Maija'quëpi Jesucristo ja̱'re si'a pa̱i yahue yo'ose'e ña tëjini ca huesoye pa'iji, yë'ë de'o cocarepa quëase'eje̱ pa'ye.
45002017	Më'ëpi judío pa̱i pa'ima'quëje̱ ñani caquë jerepa pa'i a'ë cuasaquëpi, Moisés cua̱ñese'ere asaquëpi, Maija'quëre pare payë caquë sihuaquëpi,
45002018	Maija'quë yëye ta̱'ñe asaquëpi, cui'ne cua̱ñese'epi de'oyerepa ti̱'añere ye'yesiquëpi,
45002019	yecohua'i ñaco ca̱ peocohua'ije̱ pa'iohua'i pa'icohua'ire ye'yaquëre pa'ë cuasaquëpi, cui'ne nea hue̱'ñaje pa'i hue̱'ñare pa'icohua'ire de'oyepi miacaiyeje̱ pa'ye yo'o i̱ñoquëre pa'ë cuasaquëpi,
45002020	cua̱ñese'e pacohua'ipi, ta̱'ñe asaye cui'ne nuñerepa yo'oyere ye'yaye payë cuasaquë huesëcohua'ire ye'yaquë pa'iquëpi cui'ne tsi̱je pa'iohua'ire quëa ti̱'añë cuasaquëpi.
45002021	Ja̱je pa'iquëpi ye'yaquë a'ë cuasaquë pani ¿me yo'oquë më'ëja'a co'ye ye'yama'quë'ni? Ja̱re më'ëpi co'amaña yahue i̱ ma'ñe a'ë quëaquëta'a ¿cui'ne me nesi'quë më'ëpi co'amaña yahue i̱maquë'ni?
45002022	Yequë nomiore yo'oma'ë caquëta'a, ¿me yo'oquë më'ëpi ja̱je yo'oquë'ni? Cui'ne më'ëpi coa de'huasicohua'ire ñani coequëta'a ¿me nesi'quë i̱ohua'i se̱ hue̱'ña pa'i co'amaña yahue i̱maquë'ni?
45002023	Maija'quë cua̱ñese'ere pare pacohua'ipi pa'iyë caquëta'a, mësarupi cua̱ñese'ere de'oye sehuocaima' do'ire yecohua'ipi Maija'quë co'aquë api cayë.
45002024	Ja̱je yo'oye pa'ina, ñare paquë toyase'e caji: “Judío pa̱i peocohua'i co'aye cayë, Maija'quëre, mësaru co'aye yo'o do'ire.”
45002025	Ja̱je pa'ina, më'ëpi cuiri ca̱'ni tëasiquëpi Moisés cua̱ñese'ere si'aye sehuocaito co̱caiji, më'ë yo'ose'e. Ja̱je pa'iquëta'are më'ëpi cua̱ñese'ere sehuocaima'quë pani ca̱'ni tëama'quëje̱ pa'i pa'iye pa'iji.
45002026	Ja̱je pa'ina, tëama'quëta'a si'aye cua̱ñese'ere yo'oni ca̱'ni tëase'eje̱ pa'i pa'iye pa'iji.
45002027	Ja̱je pa'ina, i̱ ca̱'nihuë tëama'quëta'a, cua̱ñese'ere si'aye sehuoquëna, ja̱ yo'oyepi më'ëni co'aye yo'oquëre i̱ñoja'quë api, toyase'e paquëta'a cui'ne ca̱'ni tëasiquëta'a sehuoma'ë pa'isiquëre.
45002028	Judíorepa pasi'i caquë coa ë̱mëje'ese'epi yo'ojë ti̱'añe peoji. Cui'ne nuñerepa cuiri ca̱'ni tëaye cato ë̱mëje'epi yo'oye peoji.
45002029	Ja̱je pa'ina, judíorepa cato pa'iye pa'iji nuñerepa sa̱'nahuëre papi. Cui'ne cuiri ca̱'ni tëase'epi sa̱'nahuë joyore pana tëasiquëje̱ pa'i pa'iye pa'iji. Coa cua̱ñese'epi ti̱'añe peoji. Maija'quë joyo neñe a'ë, iye cato. Ja̱je pa'ina, iye cayeje̱ ne cua̱ñosiquë cato Maija'quëre papi de'oquë api caquë ña nëosiquë api, pa̱ni pa̱i mañapi.
45003001	Ja̱je pa'ina, ¿i̱quere do'i paquë'ni, judío pa̱i pa'iye cui'ne cuiri ca̱'ni tëasicohua'i pa'iye?
45003002	Ja̱ cato jaiye co̱caiye pa'iji, du'rurepa Maija'quë judío pa̱ina i̱ coca de'hue pacaija̱'cohua'i a'ë caquë i̱sisi do'ire.
45003003	Ja̱je pa'iquëta'are ja̱ohua'i judío acohua'ipi nuñerepa yo'oyere yo'o jujani je̱otoje̱ Maija'quë cato i̱ ca nëose'ere ja̱re yo'o ti̱'aquë pa'iji.
45003004	Maija'quë cato i̱ coca nuñerepa cayeje̱ pa'ye yo'o ti̱'aquë api, si'a pa̱i coa cosocohua'i pa'itoje̱. I̱ cato cosoma'quë api. Ja̱je pa'ina, toyase'e caji: Nuñerepa pa'iquëre i̱ñoñe pa'iji, më'ë case'epi. Cui'ne yecohua'ipi më'ëre ña tëjini ca hueso maca më'ëpi de'oquërepa etaja̱'quë a'ë.
45003005	Mai tayo yo'oyepi Maija'quë nuñe yo'oyere de'oyerepa i̱ñojë pa'ito Maija'quë mai tayo do'ire nejoquë pani Maija'quë nuñe yo'oma'quëpi nejoji. ¿Ja̱je caye pa'iquë? Pa̱ni, pa̱i caye ayepi caye a'ë.
45003006	Ja̱je caye peoji. Maija'quëpi nuñe yo'oma'quë pani, si'a pa̱i tayo yo'ose'e ña tëjini ¿me pa̱i yo'oyere ca huesoye pa'iquë'ni?
45003007	Ja̱je pa'iquëta'are yë'ë cosoyepi Maija'quë nuñerepa pa'iyere ai jerepa de'oye i̱ñocaiye pa'ito ¿me neni yë'ëre tayoquë api caye'ni?
45003008	Ja̱je pa'ito ¿me yo'oquë co'ayere yo'oma'quë'ni, de'oyepi pa'ija̱'core? Iye cato yecohua'ipi cayë, maire. Co'aye cuasajë sa̱ñope cacohua'ini co'aye yo'ojë de'oyere ti̱'añe pa'iji ye'yayë cayë, maire. Ja̱je cacohua'ire nuñerepa yo'oquë nejoñe pa'iji.
45003009	¿Ja̱je pa'ito mai judío pa̱ipi ja̱ohua'i se̱ña maca de'ocohua'ire pa'ë cuasajë pa'iye? ¡Pa̱ni! De'ocohua'i peoyë. Tsoe mai judío pa̱ipi de'ocohua'i pa'i ma'ñe i̱ñohuë. Ja̱ohua'i ja̱'re si'a yë'quë maca co'ayepi pacona, pa'iyë.
45003010	Ja̱je pa'ina, toyase'e caji: Te'i macaje̱ ti peoji, de'oquë.
45003011	Asani pasi'i cacohua'ije̱ peoyë. Peoyë, Maija'quëre co'ecohua'ije̱.
45003012	Si'aohua'i tayo sani huesësicohua'i a'ë. Si'aohua'i do'i peocohua'i a'ë, ti co̱caima'cohua'ipi. De'oye yo'ocohua'i, te'i macaje̱ ti peoji, de'oye yo'oquëje̱.
45003013	Ja̱je pa'ina, si'aohua'i tërëhuë̱a cato pa̱ire ta̱sico de'hua si̱oma'coje̱ pa'io, coa nejo cocare etaye. Si'aohua'i tse̱meñoapi coa cosoyë. A̲ña tsi̱maje pa'yepi si'aohua'i yë'opo̱a pa'iyë.
45003014	Yequëre ai yo'o hua̱no'i co'ayese'e yecohua'ire cayë, cui'ne së̱jeñese'e.
45003015	Pa̱ire esa huani je̱oñese'e yëcohua'i a'ë.
45003016	Si'aohua'i co'aye yo'oyepi ai yo'oye cui'ne nejoñe i̱siyë.
45003017	Cui'ne ñama'pë pa'iyë, de'oye pa'i ma'arepa.
45003018	Ja̱je pa'iohua'ipi ti ca'raye nëima'ëna, Maija'quëre cuasama'pë pa'iyë, a'ri mañaje.
45003019	Si'aye tsoe hue̱'ña Moisés cua̱ñese'e judío pa̱i cua̱ñese'e pacohua'ipi si'aye yo'oye pa'iji caji cajë asayë, mai. Ja̱je pa'iquëta'are i̱ohua'i tayo do'i ca de'huani jëaye peosipi. Maija'quë pa̱i ñape yo'ose'e ñani ca hueso mu'se ti̱'asi maca si'aohua'i iye yeja acohua'i ca hueso cua̱ñoja'cohua'i a'ë.
45003020	Ja̱je pa'ina, cua̱ñese'ere sehuojë yo'ocohua'i cato Maija'quë ja̱'re co̱ni pa'iye ti̱'añe pa̱ja'cohua'i a'ë. Cua̱ñese'epi mai tayose'ere i̱ñoji.
45003021	Yure cato Maija'quë nuñerepa pa'iohua'ire de'ocohua'ire pare neñere i̱ñopi, cua̱ñese'e cayere yo'oma'ë, ti̱rona se o̱ani. Iye cato Maija'quëre quëacaicohua'i toyase'ere cui'ne Moisés cua̱ñese'e toyase'ere ñajë asayë, i̱ ja̱je yo'oye.
45003022	Ja̱je pa'ina, Maija'quë iquë jerepa pa'ire cuasama'quëpi i̱ nëñerepa pa'iyere i̱siquë api, coa si'aohua'i Jesús i̱re papi cuasacohua'ire.
45003023	Ja̱je pa'ina, si'aohua'i tayo yo'ocohua'ire sëte si'aohua'ire Maija'quë de'oyerepa ti̱'añe caraji.
45003024	Ja̱je pa'ijëta'are Maija'quëpi oi nuñerepa pa'iohua'ire nepi, i̱ coa i̱siyepi, Jesucristo do'ipi huasoquë.
45003025	Ja̱je pa'ina, Maija'quëpi Cristo ju̱'ini tsie je̱osi do'ipi pa̱i co'aye yo'oye sa̱i de'huaye nepi. Ja̱ sa̱i de'huayere ti̱'añe pa'iji, Jesuni necaiquëre papi asa do'ipi. Cui'ne tsoe acohua'i tayo yo'ose'ere coa sa tëto saima'ë paji'i, Maija'quë. Jesús tsiese'epi sa̱i de'huapi. Ja̱je yo'oquë i̱ nuñerepa pa'iyere cui'ne i̱ quëcose'ere i̱ñopi.
45003026	I̱ñoni yureje̱ Diusu nuñerepa pa'i a'ë caquë i̱ñoquë yo'opi. Yëquëje̱ cui'ne Jesús tsiese'epi Jesure i̱re papi cajë asacohua'ire nuñerepa pa'iohua'ire nequë a'ë caquë i̱ñoquë yo'opi, Maija'quë.
45003027	¿Yure jerore pa'ico'ni, mai jerepa pa'iohua'i a'ë cuasaye? Tsoe peoco. ¿Me yo'oco peoco'ni? Maija'quëre necaiquëre pare cuasa do'ire peoco, pa̱ni cua̱ñese'ere yo'o do'ire.
45003028	Maija'quëre necaiquëre pare cuasaquëni nuñerepa pa'i api ca huesoye pa'iji, Maija'quëpi cua̱ñese'e yo'oma'quë pa'itoje̱. Ja̱re tsoe asayë, mai.
45003029	¿Mësarupi cuasato Maija'quë judío pa̱i Diususe'e pa'iquë? ¡Pa̱ni! Judío pa̱i peocohua'ije̱ Diusure payë, i̱te.
45003030	Ja̱je pa'ina, yequë Diusu peoji, te'i api. Ja̱re i̱pi pa̱ire nuñerepa pa'icohua'ire ca huesoye pa'iji, ca̱'ni tëasicohua'ire cui'ne pa̱cohua'ireje̱, coa si'aohua'i i̱te necaiquëre pare asacohua'ini.
45003031	Ja̱je pa'ito ¿coa mai i̱te necaiquëre pare asayepi ja̱'në cua̱ñese'e je̱ocoye pa'iquë, co̱cai ma'ñe de'huani? ¡Pa̱ni, ja̱je yo'oye! Coa ai jerepa yureta'a cua̱ñese'ere de'oyere pa'ë cacaijë yo'oyë.
45004001	¿I̱quere mai ai Abraham ti̱'aë'ni, i̱ yo'o do'ipi? I̱ ayere cañu'u, yure.
45004002	-
45004003	Toyase'e caji: “Diusupi Abrahamre nuñerepa pa'ire ca huesopi, Abrahampi Diusuni i̱re papi caquë cuasa do'ire.” I̱ yo'o do'ipi nuñerepa pa'i pa'iye Abraham ti̱'añe pa̱pi. Ti̱'asiquë pani jerepa pa'i a'ë cara'pi. Yure cato Maija'quë ña hue̱'ñana ja̱je ca ti̱'añe peoji.
45004004	Co'amaña necaiquëre sa̱iñe cato coa i̱sise'e peoji, nesi do'ire sa̱iñe a'ë.
45004005	Ja̱je pa'iquëta'are co'amaña nesi do'ire peoquëpi Maija'quëni nuñerepa pa'i ca hueso cua̱ñoñe pa'iji. Coa i̱te i̱re papi cuasa do'ire co'aquëre nuñerepa pa'iquë api, ca huesoquëni cuasa do'ire. Ja̱je yo'oye pa'iji.
45004006	Maija'quëpi yequëre ñani i̱ yo'ose'ere cuasama'ë nuñerepa pa'ire ca huesoquëpi ai sihuaji. Davidje̱ cui'ne capi, toyase'epi.
45004007	I̱ case'e cato caji ñeje: Sihuacohua'i pa'iyë, Maija'quëpi i̱ohua'i co'aye yo'ose'ere oni yejesicohua'ipi, cui'ne i̱ohua'i co'aye yo'o do'ire coa sa̱i to̱sicohua'ipi.
45004008	Sihuaquë pa'iyë, Ëjaëpi co'aye yo'ose'ere cama'ëna, sa̱i to̱sicohua'ipi.
45004009	¿Ja̱je pa'ito iye sihuaye ca̱'ni tëasicohua'ise'ere sihuaye pa'iquë? Pa̱ni. Ca̱'ni tëama'cohua'ije̱ ja̱ sihuaye payë. Tsoe maipi asahuë. Toyase'e cato caji, Diusupi Abrahamre nuñerepa pa'ire ca huesopi, Abrahampi Diusuni i̱re papi caquë cuasa do'ire.
45004010	Ja̱je pa'ito ¿i̱te je yëhua nuñe pa'iquë api, Abrahamre caë'ni, i̱ ca̱'ni tëasi jeteyo'je? Pa̱ni ja̱ yë'ta'a tëama'në ja̱je ca nëopi.
45004011	Ca nëosiquëpi jeteyo'je, ca̱'ni tëa cua̱ñopi, Maija'quë cua̱ñequëna. I̱ ca̱'ni tëase'epi i̱ñoñe a'ë, Maija'quëpi tëama'quë pa'inë nuñerepa pa'iquë api, ca huesose'ere. Cui'ne Abraham cato tëama'cohua'ipi Maija'quëre necaiquëre pare cuasacohua'i pëca ja'quë api. Ja̱je pa'ina, Abraham cuasase'eje̱ cuasacohua'ire Maija'quëpi nuñerepa pa'iohua'ire ca huesoji.
45004012	Ca̱'ni tëama'quë pa'inë Abraham Maija'quëre necaiquëre pare cuasase'eje̱ pa'ye ca̱'ni tëasicohua'ipi cuasacohua'i pëca ja'quë api.
45004013	Maija'quë Abrahamre cui'ne i̱ tsëcapë acohua'ire iye yejare i̱sija̱'quë a'ë ca nëoni, ca nëoma'ë paji'i, Abrahampi cua̱ñese'ere yo'o ti̱'a do'ire. Coa ai jerepa ca nëopi, Abrahampi Maija'quëni necaiquëre papi cuasa do'ire. Ja̱ do'ire Abrahamre nuñerepa pa'ire ñaquë Diusu i̱sisi ca nëopi.
45004014	Ja̱je pa'ina, cua̱ñese'e caye yo'o ti̱'acohua'ipi Maija'quë ca nëose'ere ti̱'añe pa'ito, Maija'quëre necaiquëre papi cuasayepi do'i peoye patira'pi, cui'ne Maija'quë ca nëose'epi do'i peoye ne huesëra'pi.
45004015	Cua̱ñese'e cato ai yo'o ja̱'ñere i̱siji, Maija'quë sa̱i de'huaquëna. Cui'ne cua̱ñese'epi peoquëna, ¿Me sa̱ñope yo'oye pa'iquë'ni?
45004016	Maija'quë ca nëose'e cua̱ñese'ere pacohua'ise'e ti̱'añe peoji. Cua̱ñese'e peocohua'ije̱ ti̱'añe pa'iji. Ja̱je pa'ina, Abraham tsëcapë acohua'ipi ti̱'añe pa'ija̱quë cani coa do'i peoye i̱ ca nëose'ere i̱siye pa'iji, Abraham cuasase'eje̱ pa'ye cuasacohua'ini. Ja̱je pa'ina, Abraham mai pëca ja'quë api.
45004017	Toyase'epi caji: “Jai pa̱i pëca ja'quëre yë'ëpi nehuë, më'ëre.” Ja̱je Diusu ca nëouña. Abraham cato Maija'quëre ju̱'isicohua'ire pa'iye i̱siquë api asapi.
45004018	Cuasaquëpi ñani uteye peotoje̱ Abraham cato ca nëose'erepa pa'ija̱'coa cuasaquë utequë paji'i. Ja̱je pa'ina, jai pa̱i pëca ja'quë de'opi, Abraham. Maija'quë i̱te ca nëose'eje̱ pa'ye ti̱'api. Ja̱ ca nëose'e cato caji: “Jai pa̱i pa'ija̱'cohua'i a'ë, më'ë tsëcapë.”
45004019	Ca nëose'ere asaquëpi cien o̱metëca paye ja'i maca pa'ina, Zara i̱ paco i̱ co̱ni aiohua'i pa'inije Abraham tsi̱ paye peoji asaquëta'a necaiye pa'iji cuasase'e coa ne huesoma'ë paji'i.
45004020	Ja̱je pa'ina, Maija'quë ca nëose'e jëa coeye pa̱pi. Coa case'e a'ë cuasaye pa̱pi. Coa ai jerepa pa'i ja̱'ñere pa'ë cuasapi. Ja̱je cuasaquëpi ai jerepa cuasare paquë de'opi. De'osiquëpi Maija'quëre de'oquëre pa'ni caquë sihuapi.
45004021	Maija'quë si'aye ne ti̱'añe tutu paquëpi i̱ ca nëose'ere neja'quëre papi cuasapi, jëa coeye peoyerepa.
45004022	Ja̱je pa'ina, Maija'quë nuñerepa nequë api cuasa do'ire nuñerepa pa'ire ca huesopi.
45004023	Abrahamre Maija'quë nuñe pa'ire ca huesopi cajë toyase'e Abrahamse'ere cajë toyaye pa̱huë, maireje̱ cajë toyase'e a'ë.
45004024	-
45004025	Ja̱je pa'ina, maire nuñerepa pa'iohua'ire nesi'i caquë mai do'ire ju̱cacani huëji'i, Jesús. Ja̱je pa'ina, mai Ëjaë Jesure ju̱'isiquëpi huëisiquëni i̱re papi cajë cuasacohua'ire Diusupi nuñerepa pa'iohua'ire ca huesoji, maipi i̱te necaire paquë api cuasa do'ire.
45005001	Pa'ire paji cuasa do'ire Maija'quë maire nuñe pa'iohua'ire ca huesopi. Ja̱je pa'ina, Maija'quë ja̱'re co̱ni de'oye pa'iyerepa ti̱'ahuë, asajë pa'iyë, mai Ëjaë Jesucristo do'ire.
45005002	Cui'ne mai Ëjaë Jesucristo do'ipi de'hue ti̱'ahuë, Maija'quë i̱ oi pa'i hue̱'ñarepa yure sihuajë pa'iye. Maija'quë de'oyerepa pa̱i ñape pa'ija̱'cohua'i a'ë cuasajë ute jujama'pë pa'iyë.
45005003	Ja̱ yë'ta'a ai yo'oyeje̱ pa'iji. Ja̱je ti̱'aruje̱ sihuayë, ai yo'oyepi quëcojë dahuëre pa'iohua'ire de'oye.
45005004	Quëcojë dahuëre yo'oyepi mai ti̱'añe pa'iji, neñasicohua'irepa pa'iyena. Neñasicohua'irepa pa'iyepi jëa coeye peoyerepa utejë pa'iyena ti̱'añe pa'iji, mai.
45005005	De'o joyo i̱ i̱siquë yo'oyeja̱'a Maija'quëpi mai joñoana i̱ oiyere i̱si ti̱më huesoji. Ja̱je pa'ina, mai jëa coeye peoyerepa utejë pa'iye coa teaye ute tayoye peoji.
45005006	Ja̱je pa'ina, co'ye huasoye peoquëna, ne ti̱'ama'cohua'i pa'i do'ire Cristo ju̱cacaji'i, i̱ti macarepa ti̱'aëna, co'acohua'ini caquë.
45005007	A̲'jiñe peoji, yequëni ju̱cacaiye. Nuñe pa'ire pani ju̱cacasi'i caquë yo'oquëje̱ peoji. Coa te'i pati'ñe pa'i api, ai de'oquërepa do'ire caquë ju̱cacaiquë.
45005008	Ja̱je pa'iquëta'are Maija'quë cato i̱ oiye i̱ñopi, maire, ja̱ yë'ta'api co'acohua'i pa'itoje̱ Cristo maire ju̱cacaiyepi.
45005009	Ja̱je pa'ina, Cristo Jesús ju̱'isi do'ipi maire nuñerepa pa'icohua'ire ca huesopi. Ja̱je pa'ina, yure cato jerepa Jesús oi necai do'ire tëji mu'serepa Maija'quë pë̱i nejoquëna, jëaja̱'cohua'i a'ë, mai.
45005010	Mai i̱te sa̱ñope yo'ocohua'i pa'i macata'a Maija'quë maire i̱ mamaquë ju̱'i do'ipi i̱ ja̱'re de'oye pa'iye nepi. Ja̱je nesiquëpi yure cato jerepa Cristo huajëquërepa pa'iyepi huasoja̱'quë api, maire, tsoe i̱pi de'oye pa'iye sëte.
45005011	Cui'ne ja̱se'e pa'iye pa̱ji. Maija'quëre sihuayë, Cristo Jesús do'ire i̱ni pacacaijë. Ja̱je pa'ina, Cristo do'ipi i̱ ja̱'re co̱ni de'oye pa'iye ti̱'ahuë.
45005012	Te'i ë̱mëpi co'aye yo'o huëopi. Ja̱ yo'o do'ire ju̱ni huesëye huëopi. Ja̱je pa'ina, si'aohua'i ju̱ni huesëye pa'iji, si'aohua'i co'aye yo'ocohua'i sëte.
45005013	Ja̱ yë'ta'a cua̱ñese'e peo'në co'aye yo'oyepi tsoe paji'i, iye yejare. Pa'ina, cua̱ñese'e peoquëna, co'aye yo'ocohua'ire sa̱ñope caye peopi.
45005014	Ja̱je pa'iquëta'are Adán pa'inëpi Moisés pa'inëna si'aohua'i ju̱ju huesëa̱huë'ë, Adán Maija'quë cua̱ñese'ere sehuoma'ë yo'ose'eje̱ pa'ye yo'oma'cohua'ita'a co'aye yo'ocohua'ipi. Adán cato Jesucristo daija̱'quëje̱ pa'i paji'i.
45005015	Ja̱je pa'iquëta'are Maija'quë i̱siyepi Adán co'aye yo'ose'e tëto saise'ere pa'ë. Te'i Adán co'aye yo'osi do'ire jai pa̱i ju̱juhuë. Ja̱je pa'ina, Jesucristo do'ipi Maija'quë jai pa̱i de'oye pa'i ja̱'ñere, huasoyere coa i̱siyepi jerepa pa'ye a'ë.
45005016	Adán co'aye yo'ose'epi maire necaiye peoji. Maija'quë i̱sise'epi jaiye necaiye pa'iji. Te'ipi te'ore co'aye yo'o do'ire maire nejoñe pa'iji. Maija'quë i̱sise'e cato jaiye co'aye yo'osicohua'i pa'itoje̱ nuñerepa pa'iohua'ire necaiye a'ë.
45005017	Ju̱'iñe je̱'quë te'i ë̱më co'aye yo'osi do'ire tutu papi. Ja̱je pa'ye jerepa tutu paja̱'cohua'i a'ë, huajëyerepa pa'iyere Jesucristo te'i do'ire Diusupi nuñerepa pa'icohua'ire ca huesocohua'ipi.
45005018	Ja̱je pa'ina, Adán i̱ co'aye yo'osi do'ipi si'a pa̱ire ne huesëja̱'cohua'ire nepi. Cui'neje pa'ye yo'oquë Jesucristo nuñerepa yo'oyepi si'aohua'i de'oye ti ne huesëye peoye de'oye pa'i ja̱'ñe necaji'i.
45005019	Ñeje caquë cayë: Te'i de'oye sehuocaima'ë pa'isi do'ipi, si'aohua'i co'acohua'i paë'ë. Ja̱je pa'iquëta'are, te'i de'oye sehuocaiquë pa'isi do'ire jai pa̱i nuñe pa'iohua'irepa pa'iye ti̱'ahuë, Jesucristo do'ipi.
45005020	Ja̱je pa'ina, Maija'quëpi cua̱ñese'e i̱sipi, co'ayepi ai jerepa pa'ija̱'quë caquë. Ja̱je jaiye co'aye pa'itoje̱ Maija'quë oiyepi ai jerepa jaiye pa'iji.
45005021	Ja̱'në co'ayepi cato pa̱i ëjaërepaje̱ pa'ye paji'i, pa̱ire cua̱ñequë ju̱ni huesëyena saquëpi. Yure cato Maija'quë oiyepi nuñerepa yo'oyeja̱'a pa̱i ëjaërepaje̱ pa'ye de'opi, Jesucristo yo'o do'ipi, ti pani huesëyena saja̱'quë caquë.
45006001	¿Ja̱je pa'ito me caja̱'cohua'i a'ni? ai jerepa co'ayere yo'oñu'u, Maija'quë oiyere jerepa i̱ñoja'quë api caquë.
45006002	¡Pa̱ni ja̱je caye! Tsoe mai co'aye yo'oye je̱osicohua'i cato ju̱'isicohua'ije̱ pa'yepi pa'iyë. ¿Me ja̱je pa'ito ja̱ yë'ta'api co'aye yo'ojë pa'iye'ni?
45006003	Oco do maca Cristo Jesús ja̱'re tsioni pa'iyena cacajë i̱ ju̱'ise'eje̱ pa'ye ju̱ë'ë, mai. Mësaru ja̱re tsoe asayë.
45006004	Ja̱je mai oco do maca ju̱'isicohua'ire Cristo ja̱'re te'e ta̱ cua̱ñosicohua'ije̱ pa'iohua'i pa'iyë. Ja̱ maca Cristore pëca ja'quë i̱ de'o tutupi yo'oquëna, Jesús huëise'eje̱ pa'ye cui'ne maije huëiye pa'iji, huajëye pa'iyena.
45006005	Ja̱je pa'ina, Cristo ju̱'ise'eje̱ pa'yena tsiosicohua'i sëte, cui'ne i̱ huëise'eje̱ pa'ye maipi huëiye pa'iji.
45006006	Co'ayere ëjaëje̱ pa'ire pajë necaiyere cui'ne mai pa̱ise'e yë tuture nejose'e pa'ija̱quë cajë Cristo ja̱'re que̱ cua̱ñosicohua'ipi pa'iyë asayë, mai.
45006007	Ja̱je pa'ina, ju̱'isiquë cato co'ayepi jo'ya nesiquë peoji.
45006008	Ja̱je pa'ina, Cristo ja̱'re te'e ju̱'isicohua'i pani i̱ ja̱'re co̱ni pa'ija̱'cohua'i a'ë cuasayë.
45006009	Tsoe maipi asajë pa'iyë, Cristo te'e ju̱ni huesësiquëpi ti̱jupë ju̱ni co̱ñe pa̱se'e. Ju̱'iñe i̱te ti̱jupë quëcoye peoji.
45006010	Co'a tutupi naë payere ti nejoquë Cristo ju̱ji'i. Ja̱je ju̱'isiquëta'a i̱ huajëquë pa'iyepi Maija'quëre pacacaiji.
45006011	Ja̱je cui'ne ju̱'isicohua'ije̱ pa'i pa'ijë̱'ë, co'aye i̱tire yo'oma'pë cajë, co'aye yo'oyepi pa'itoje̱. Ja̱re cuasajë huajëcohua'irepa Maija'quëre pacacaijë̱'ë, mai Ëjaë Cristo Jesús ja̱'re pa'icohua'ipi.
45006012	Ja̱je pa'icohua'i sëte mësaru co'ayepi cua̱ñe cua̱ñosiquëje̱ pa'i pa̱jë'ë, ca̱pë yëyere yo'oma'pë cajë.
45006013	Yureta'a mësaru ca̱pë̱are i̱sima'pë pa'ijë̱'ë, co'ayere yo'oja̱'co cajë. Mësaru ca̱pë̱are ju̱'isicohua'i huëisicohua'ije̱ pa'icohua'ire Maija'quëna i̱sijë̱'ë, de'o nuñerepa yo'oyere nejajë cajë.
45006014	Co'aye yo'oyepi yureta'a ëjaë cua̱ñeñeje pa'ye maire cua̱ñe cua̱ñoñe peoji, Moisés cua̱ñeñepi maire meñe cua̱ñe cua̱ñoñe peo do'ire, coa Maija'quë oiyepi meñe pa'i do'ire.
45006015	¿Maija'quë oi ñacaiyere meñe pa'ijë cua̱ñese'e meñe peo do'ire co'ayere yo'ojë pa'iye pa'iquë? Pa̱ni. ¿Me neni ja̱je yo'oye'ni?
45006016	Ja̱je pa'ina, mësarupi tsoe ta̱'ñe asayë. Jo'yaë cato ëjaëna i̱sisiquëpi i̱ cua̱ñeñere sehuocaija̱'quëpi pa'iji, cajë. Ja̱je pa'ina, ëjaëre necaicohua'i cato sehuocaiye pa'iji, i̱ohua'i ëjaëni. Ja̱je pa'ye cui'ne co'aye yo'oyere sehuocaicohua'i cato co'ayere ëjaëre payë. Ja̱re sehuocaiye cato ju̱'iñena saye a'ë. Ja̱ yë'ta'a Maija'quëre sehuocaiye cato nuñerepa pa'iyena saye a'ë.
45006017	Ja̱'në co'ayepi jo'ya nesicohua'ipi paë'ë, mësaru. Pa'isicohua'ita'a Maija'quë ye'yayena i̱sisicohua'ipi si'a joyorepa ja̱ ye'yayere sehuohuë. Ja̱je pa'i do'ire Maija'quëre sihuaquë de'oji cayë, i̱te.
45006018	Yureta'a co'ayere ëjaëre peocohua'ipi Maija'quëre necaiyena, jo'yaohua'i de'ohuë, nuñe pa'iyere yo'oñu'u cajë.
45006019	Mësaru ta̱'ñe asa ja̱'ñere caquë coa pa̱i cayere papi cayë. Ja̱'në mësaru co'ayena i̱sisicohua'ipi co'ayere necaijë paë'ë, co'ayere yo'ojë, co'ayere mësaru ca̱pëpi necaise'eje̱ pa'ye. Yureta'a nuñe pa'iyena mësaru i̱siye pa'iji, Maija'quë yëyere yo'ocohua'i pa'ija̱'cohua'ipi, i̱na i̱sisicohua'ipi.
45006020	Mësaru co'ayepi cua̱ñesicohua'i pa'i maca, nuñerepa pa'iyere necaijë pa'iye pa̱huë.
45006021	¿I̱quere de'oye pa'iye i̱si o'ni, ja̱ co'aye yo'oyepi, yure mësaru huajëya'ye asa cua̱ñoñepi? Ja̱ cato ju̱'iñena saye pa'iji.
45006022	Ja̱je pa'isicohua'ita'a yure, de'oye pa'iyë. Co'ayepi jo'ya nesicohua'ire paye pa̱quëna, Maija'quëre necaiyena cacani pa'iyë. Ja̱je pa'ina, mësarute de'oyerepa pa'iye necaiji. Iyeta'a Maija'quëna i̱sisicohua'ipi pa'ijë cui'ne tëjiyere papi ti pani huesëyere payere necaiji.
45006023	Co'aye yo'osi do'ire co'ayepi sa̱iñe cato ju̱'iñe a'ë. Ja̱je pa'iquëta'are Maija'quëpi mai Ëjaë Jesucristo do'ipi maire coa i̱siye cato ti pani huesëye a'ë.
45007001	Maija'quë do'ijë, mësaru Maija'quë cua̱ñese'ere asacohua'ipi asayë, mai huajëcohua'i pa'i macase'e cua̱ñeñepi sëasicohua'ije̱ pa'iohua'ire paye pa̱ire.
45007002	Ja̱je pa'ina, nomio huejasico cato cua̱ñese'e do'ire i̱o ë̱jëre sëasicoje̱ pa'io pa'ico, i̱pi ju̱'ima'quëpi pa'ina. Ë̲jëpi ju̱'isiquë pa'itota'a, cua̱ñese'epi sëase'eje̱ pa'ye peoji.
45007003	Ja̱je pa'iquëta'are i̱opi ja̱ yë'ta'a ë̱jë pa'ina, yequë ë̱mëna tsioja̱isico pani ë̱mëre yo'oco. Ja̱je pa'iquëta'are ë̱jëpi ju̱'isiquë pa'itota'a yequë ë̱mëre tsioja̱ni paye pa'iji, ë̱më yo'oco peoco ja̱ maca.
45007004	Ja̱je cui'ne mësaruje̱ Maija'quë do'ijë, Cristo ju̱'i do'ipi ju̱'isicohua'ije̱ pa'iohua'ipi pa'iyë, cua̱ñese'epi naë pacona pa'isicohua'ipi, cua̱ñese'ere ë̱jëje pa'ire pasicohua'ipi yure cato, yequë ë̱mëni payeje̱ pa'iohua'i a'ë, Cristo ju̱'isiquëpi huëisiquëre pani, Maija'quë ña hue̱'ña de'oyere pare mai yo'ojë pa'ija̱'cohua'ipi.
45007005	Ja̱'në mai yëyere yo'ojë pa'icohua'i paë'ë. Pa'ijë mai co'aye yëyere cua̱ñese'epi ne sëtouna, ai jerepa mai yëyere yo'ohuë. Ja̱ yo'oyepi ju̱'iñena sapi, maire.
45007006	Cua̱ñese'epi sëasicohua'ije̱ pa'iohua'i paë'ë. Yureta'a joyesicohua'ije̱ pa'iohua'i pa'iyë, mai ju̱'isi do'ipi. Ja̱je pa'ina, cua̱ñese'epi jo'ya nesicohua'i peocohua'ipi Maija'quë joyo huajëye pa'iye i̱siyepi Maija'quëre necaiyë. Necaima'pë pa'iyë, cua̱ñese'e cayere.
45007007	Ja̱je pa'ito ¿me caja̱'cohua'i a'ni, cua̱ñese'e co'aye a'ë caye? ¡Pa̱ni ja̱je caye! Yë'ë quëaquëna, asajë̱'ë, yë'ë yo'ose'ere. Cua̱ñese'epi yecohua'i co'amaña yëcaima'ë caye pa̱to yë'ë asaye pa̱ra'huë, yecohua'i co'amaña yëcaiye co'ayere papi pa'iye. Cua̱ñese'e ë̱se do'ipi co'aye yo'oye asahuë.
45007008	Yecohua'i co'amaña yëcaima'ë pa'ijë̱'ë cayeja̱'a co'ayepi yë'ëre jerepa co'ayere yëyena ne sëto. Ja̱je cua̱ñese'epi caye pa̱to co'aye yo'oye ju̱'ise'eje̱ pa'ye a'ë, i̱tise'e pani.
45007009	Te'erepa tsoe yë'ë cua̱ñese'e asama'quëpi coa paë'ë. Pa'ina, cua̱ñese'epi ti̱tani co'aye yo'oyere ne co'yao.
45007010	Ne co'yacona, yë'ëpi ju̱ë'ë. Ju̱'ina, cua̱ñese'e pa'iye i̱sisi'i ca nëota'a yë'ëre ju̱'iñena sapi.
45007011	Cua̱ñese'epi yo'oma'ë cacona, co'aye yo'oyepi jerepa co'ayere cosoco. Co'ayepi yo'oma'ë cua̱ñese'e cayeja̱'a ju̱'iñere i̱sio.
45007012	Ja̱je pa'ina, ja̱ cua̱ñese'e cato Maija'quë tse̱ a'ë, nuñere pa'ë cui'ne maire co̱caiye a'ë, si'aye Maija'quë cua̱ñese'e cato de'oyere pa'ë.
45007013	Ja̱ de'oyepi yë'ëre ju̱'iñena saye pa̱o. Pa̱cona, co'ayepi yë'ëre cato ju̱'iñena sao. Sacona, ja̱ do'ire asahuë, co'aye pa'iye. Cui'ne asahuë, cua̱ñese'e ë̱seyeja̱'a co'ayepi ai co'ayerepa pa'iye.
45007014	Ja̱je pa'ina, asayë, mai. Cua̱ñese'e cato joyo aye a'ë cajë. Ja̱je pa'iquëta'are yë'ë cato pa̱i a'ë, tara cui'ne ca̱ quë'i a'ë. Ja̱je pa'ina, co'ayepi jo'yaëre paji, yë'ëre.
45007015	Ja̱je pa'ina, asa ti̱'ama'ë pa'iyë, yë'ë yo'oye. Yë'ë yëyere yo'oma'ë ai jerepa yë'ë coeyere yo'oyë.
45007016	Ja̱je pa'ina, yë'ë yo'oye coeyere yo'oni ja̱ maca cua̱ñese'e de'oyerepa pa'iye asayë.
45007017	Ja̱je pa'ina, yë'ë pa'ima'ë pa'iyë, i̱ti yo'oquë. Yë'ëre sa̱'nahuë co'aye pa'iyepi yo'oji.
45007018	Ja̱je pa'ina, yë'ë ca̱pë pa'ise'e yë'ë pa'iye ti de'oye peoji, yë'ëre. Ja̱je pa'ina, de'oyere yo'osi'i cuasaquëta'a yo'o ti̱'ama'ë pa'iyë.
45007019	De'oye yë'ë yëyere nema'ë, coa ai jerepa yë'ë coeyere nequë pa'iyë.
45007020	Ja̱je pa'ina, yë'ë coeyere yo'oni yë'ë pa'ima'ë pa'iyë, i̱ti yo'oquë. Yë'ëre co'aye sa̱'nahuë pa'iyepi yo'oji.
45007021	Ja̱je pa'ina, ñeje iye yë'ëre pa'iji, de'oye yo'oye yëquëta'a de'hue co'ayese'ere yo'oyë.
45007022	Ja̱je pa'i sëte yë'ë cuasaye cato Maija'quë cua̱ñese'ere yëyë.
45007023	Yëquëta'are yë'ë ca̱pëpi sa̱ñope yë'ë cuasa hue̱'ñana yo'oco. Ja̱ cato co'ayepi yë'ë ca̱përe pa'iyepi yo'oji. Ja̱pi cose'eje̱ pa'ire paji, yë'ëre.
45007024	¡Co'aquëre pa'ë, yë'ë! ¿Nepi yë'ëre ne huasoja̱'cohua'i a'ni, iye ca̱pë ju̱'iñena saco aire?
45007025	Coa Maija'quëse'e ne huasoja̱'quë pa'iji, Cristo Jesús mai Ëjaë do'ipi. Ja̱re asaquë sihuayë. Ja̱je pa'ito yë'ëpi Maija'quë cua̱ñese'ere sehuocaiye pa'iji, yë'ë cuasayepi. Ja̱je pa'iquëta'are yë'ë ca̱pëpi co'ayena cua̱ñe cua̱ñosiquëpi jo'yaëje̱ pa'i pa'iyë.
45008001	De'oji, yure cato Cristo Jesús ja̱'re tsioni pa'icohua'ire ti sa̱i de'hua cua̱ñoñe peoji.
45008002	Ja̱je pa'ina, co'ayepi cui'ne ju̱ni huesëyepi jo'yaëre paquëni eto huasopi, yë'ëre, Cristo Jesús ja̱'re tsioni pa'iyepi, joyo pa'iyepi.
45008003	Moisés cua̱ñese'e cato ja̱je eto huasoye pa̱pi. Pa̱ise'e co'aye yo'oyepi neñu'u cajë yo'ojëna, cua̱ñese'epi tutu peoye de'opi. Ja̱je pa'iquëta'are Maija'quëta'a ne ti̱'api, iye pa'iyere i̱siquë. Ja̱je pa'ina, ja̱re ne ti̱'asi'i caquë i̱ mamaquëre pa̱i ca̱pë quë'ire cui'ne coa pa̱ije pa'ire jëjo daopi, co'aye yo'o do'ire sa̱i to̱caija̱quë caquë. Ja̱je yo'oni co'ayere ja̱ ca̱pë do'ija̱'a nejo huesoye ti̱'api.
45008004	Maipi de'hue Moisés cua̱ñese'ere yo'o ti̱'ajajë caquë pa'icohua'ipi yure mai pa'ima'pë pa'iyë, noni pa̱ise'e pa'iyere. Coa ai jerepa yure cato joyo pa'iyepi pa'iyë.
45008005	Ja̱je pa'ina, pa̱ise'e noni pa'iyere pa'icohua'i cato pa̱ise'e cuasayere cuasajë pa'iyë. Ja̱je pa'ijëta'are joyo pa'iyere pa'icohua'i cato joyo pa'iyere cuasajë pa'iyë.
45008006	Ja̱je pa'ina, pa̱ise'e noni pa'iyere cuasayepi cato ju̱'iñena saye a'ë. Ja̱je pa'iquëta'are Maija'quë joyo ayere cuasayepi cato de'oye pa'iyena saye a'ë.
45008007	Coa pa̱ise'e noni pa'iyere cuasajë yo'ocohua'i cato Maija'quëre sa̱ñope yo'ocohua'i a'ë. Ja̱je pa'icohua'ipi Maija'quëre coecohua'ipi i̱ cua̱ñeñe sehuojë pani ti̱'añe peoyë.
45008008	Ja̱je pa'ina, pa̱ise'e noni pa'iyere sehuojë pa'icohua'i cato Maija'quë sihuaquë ñañere yo'o ti̱'añe peoji.
45008009	Ja̱je pa'ina, mësaru cato pa̱ise'e noni pa'iyere sehuoma'pë pa'iyë. Coa ai jerepa Maija'quë joyo cayere sehuocohua'ipi pa'iyë, Maija'quë joyopi mësaruni pa'ina. Ja̱je pa'ina, Cristo joyore peocohua'i pani Cristo tse̱cohua'i peoyë.
45008010	Mësaru ja̱'re co̱ni Cristopi pa'ito mësaru joñoa huajëyepi pa'iji, nuñerepa pa'i do'ipi. Ja̱je pa'iquëta'are mësaru ca̱pë̱a co'aye yo'o do'ire ju̱'isicohua'ije̱ pa'ye pa'iyë.
45008011	Cristo Jesure ju̱'isiquëni huëosi joyopi, ja̱ joyopi mësaruteje̱ ju̱'i ca̱pë quë'iohua'ireje̱ huëoja̱'quë api, huajëye pa'iyena, Maija'quë joyopi mësaruni pa'i do'ire.
45008012	Ja̱je pa'ito pa̱ise'e noni pa'iyere pa'ima'pë Maija'quë do'ijë. Mai cato joyo cayere pa'iye pa'iji.
45008013	Ja̱je pa'ina, mësarupi pa̱ise'e yo'ojë pa'iyere pa'ini ju̱'ija'cohua'i a'ë. Ja̱je pa'iquëta'are joyopi co̱caina, pa̱ise'e yo'ojë pa'iyere nejoni mësaru pa'ija̱'cohua'i a'ë.
45008014	Si'aohua'i Maija'quë joyopi cuaquëna, pa'icohua'i cato Maija'quë mamajë a'ë.
45008015	Ja̱je pa'ina, mësaru Maija'quë mamajëre pare ne joyore i̱si cua̱ñohuë. Ja̱je pa'ina, ja̱ joyopi mai ja̱'re caquëna, ja'quëre papi cayë, Maija'quëre. I̱sima'pë jo'ya ne cua̱ñosi joyore, cui'naohua'ipi Maija'quëre ca'raohua'i pa'ija̱'a joyore.
45008016	Maija'quë joyopi mai joyo ja̱'re co̱ni nuñerepa Maija'quë mamajërepa pa'icohua'i a'ë quëayë, maire.
45008017	Ja̱je pa'ina, Maija'quë mamajë sëte mai si'aye i̱ ca nëose'e paja̱'cohua'i a'ë, Cristo ja̱'re co̱ni te'e. Maipi te'e i̱ ja̱'re ai yo'osicohua'i pani, i̱ de'oyerepa jeteyo'je paja̱'cohua'i a'ë, i̱ ja̱'re co̱ni.
45008018	Yure mai ai yo'oye teaye pa'ye a'ë. Ja̱je pa'ina, mai ai yo'oyepi co̱ni ñato peoji, jeteyo'je mai pa'i ja̱'ñere. Ja̱je pa'ina, Maija'quë de'oyere papi maini pa'ina, de'ocohua'irepa pa'ija̱'cohua'i a'ë.
45008019	De'hue Maija'quë mamajëre i̱ñoquëna, ñasi'i caco si'a yeja Maija'quë de'huasico ai ña ëa ju̱'io uteco pa'ico.
45008020	Ja̱je pa'ina, si'aye Maija'quë du'ru ne de'huase'e cato caraja̱ise'e a'ë, ju̱'iñepi, ja̱'juñepi, cui'ne pu̱'cayepi pa'i do'ire. Maija'quëpi ja̱re caquë yëni ne de'huapi, jeteyo'je yequë mu'se de'oyerepa pa'ija̱'coa caquë.
45008021	Ja̱je pa'ina, ju̱'ijë ja̱'juñe caraja̱sipi, si'aye Maija'quë ne de'huaquë pa'iye. Ja̱ do'ire si'a mu'seña Maija'quë mamajë ai yo'ojë pa'icohua'ipi utejë pa'iyë, si'aye de'oyerepa pa'ija̱'coa cajë.
45008022	Ja̱je pa'ina, yureje̱ mai asayë, si'aye Maija'quë de'huasicopi nomio tsi̱ co̱a huëoni ai a'si ju̱'iñeje pa'ye ai yo'oco oio pa'iye.
45008023	Iye yejase'e ai yo'oye pa̱co maije ai yo'oyë, yequë mu'se pa'i ja̱'ñere joñoapi oijë. Du'ru pajë pa'ijë̱'ë caquë de'o joyore i̱si nëosicohua'ije̱ yequë mu'se de'oyere pare paja̱'cohua'ita'a ai oijë pa'iyë. Ja̱je pa'ina, joyore papi ai oijë uteyë, Maija'quë maire i̱ huero mamajëre neja'a macare cui'ne mai huaso cua̱ñoñere cajë.
45008024	Mai yequë mu'se pa'i ja̱'ñere jëa coeye peoyerepa ute do'ire huasosicohua'i pa'iyë, mai. Ja̱je pa'iquëta'are pa̱ipi i̱ uteyere ña huesoni yequë mu'se pa ja̱'ñere uteye peoji. Ja̱je pa'ina, tsoe i̱tire ña huesoni uteye peoji.
45008025	Ja̱je pa'iquëta'are mai yure ña ma'ñere ñañu'u cajë uteni dahuëre quëcojë uteye pa'iji.
45008026	Ja̱je cui'ne Maija'quë joyopi co̱caiji, mai tutu peoyere. Maija'quëre se̱ñe huesëyë, mai. Ja̱je pa'ina, de'o joyopi ai oi Maija'quëre se̱cacaiji, pa̱i yë'opi ca ti̱'añe peoyerepa.
45008027	Ja̱je se̱ina, Maija'quë sa̱'nahuë joyorepa cuasaye ñaquëpi i̱ joyo cuasaquë se̱ñe asaji, joyopi i̱ tse̱cohua'i pa'i ja̱'ñere caquë, Maija'quë yëyeje̱ pa'ye se̱ina.
45008028	Ja̱je pa'ina, i̱ yëyere yo'oja̱'cohua'i a'ë caquë soisicohua'ire si'aye tëto saiyepi de'oye pa'i ja̱'ñere co̱caija̱'coa, Maija'quë oicohua'ire asayë, mai.
45008029	Ja̱je pa'ina, Maija'quë maire tsoe du'ru ña nëopi i̱ mamaquëje̱ pa'iohua'i pa'ija̱'cohua'i a'ë caquë. Ja̱je pa'ina, i̱ mamaquë cato sehuosicohua'i maja'yë pa'ija̱'quë api.
45008030	Tsoe i̱ ja̱'në cuasa nëosicohua'ire Maija'quë soipi. Soisicohua'ireje̱ nuñerepa pa'iohua'ire nepi. Nuñerepa pa'iohua'ire nesicohua'ireje̱ i̱ de'oyerepa pa'iyere i̱sipi.
45008031	Ja̱je Maija'quëpi maire de'oyerepa necaisiquëre ¿nepi maire sa̱ñope yo'o ti̱'añe pa'iquë'ni? Ti peoji, sa̱ñope yo'o ti̱'aquë.
45008032	Maija'quë i̱ mamaquëre papi mai do'ire ju̱cacaija̱quë caquë ¿i̱sisiquë me i̱siye pa̱quë'ni, i̱ mamaquë ja̱'re co'amaña pa ja̱'ñe? Si'aye i̱sija̱'quë api. ¿Me pa̱quë'ni?
45008033	Ja̱je pa'ito Maija'quë soisicohua'ire ¿nepi co'acohua'i a'ë caye pa'iquë'ni? Ja̱re coa Maija'quëse'e maire nuñerepa pa'icohua'ire nesiquë pa'iji.
45008034	Cristo ju̱'isiquëpi cui'naëpi huëisiquëpi Maija'quë ëja te̱'tere ñu'i maini caquë pëca ja'quëre se̱cacai pa'ito ¿i̱queipi maire nejoñe pa'iji ca huesoye pa'iquë'ni?
45008035	Ja̱je pa'ito ai yo'oyepi, co'a ju̱'ijë oiyepi, sa̱ñope yo'oyepi, a̱iñe peoyepi, ju'iye peoyepi, ne ju̱'iñepi, pa̱nita'a ju̱ni huesëyepi ¿Cristo maire oiyere nejocaiye pa'iquë? ¡Pa̱ni!
45008036	Toyase'e cato caji: Më'ë do'ire si'a mu'seña ne ju̱'iñere pa'iyë. Ja̱je pa'ina, yëi ñamare huai hue̱'ñana sase'eje̱ pa'iohua'i pa'iyë.
45008037	Ja̱je si'aye iye yo'oye pa'iquëta'are maipi ñese quëcosicohua'irepa pa'iyë, maire oisiquë do'ipi.
45008038	Ja̱je pa'ina, Maija'quë maire oiyere nejocaiye ti peoji. Nuñerepa asayë, yë'ë. Ja̱ do'ire ju̱'iñepi, pa'iyepi, hui̱ñaohua'ipi, cua̱ñecohua'i tutupi, cua̱ñe tutupi, yure pa'iyepi, jeteyo'je pa'i ja̱'ñepi,
45008039	Mëñe ayepi, meñe ayepi, Maija'quë de'huase'epi, nejo ti̱'añe peoji, Maija'quë maire oiyere mai Ëjaë Jesucristona ti̱'ase'ere.
45009001	Nuñerepa cayë, Cristore sehuoquë sëte. Coa cosoma'ë pa'iyë. Ja̱je pa'ina, Maija'quë joyopi cuasaquëna, yë'ë joyo cuasaye nëiñepi më'ë nuñerepa cuasayë cacaiji, yë'ëre.
45009002	Ja̱je pa'ina, si'anëpi yë'ë joyo a'siyerepa ai oi pa'iyë.
45009003	Ja̱je oi cuasayë, yë'ëpi merepa Cristore hua sani nejo cua̱ñoñere pa'ina, yë'ë pa̱i, Israel tsëcapë cajeohua'ipi jëacaitota'a de'ora'pi, cuasayë. Ja̱je yo'o do'ipi co̱caiye pa'ito yo'ora'huë cuasayeque cuasayë.
45009004	Ja̱ohua'i cato Israel tsëcapë acohua'i a'ë, Maija'quëpi i̱ mamajëre nesicohua'i a'ë. Maija'quë i̱ohua'i ja̱'re miañerepa pa'ina, pa'isicohua'i a'ë. Maija'quë cayere i̱ohua'ipi de'oye sehuojëna, i̱ co̱cai ja̱'ñe ca nëose'e pasicohua'i a'ë. Moisés cua̱ñese'e pacohua'i a'ë. Cui'ne Maija'quë huë'ere ñacaiyere pasicohua'i a'ë. Cui'ne i̱ de'oye ca nëose'e pasicohua'i a'ë.
45009005	Ja̱ohua'i cato mai aipë tsëcapë acohua'i a'ë. Ja̱re ja̱ tsëcapëja̱'a pa̱ina Cristoje̱ ai de'opi. Ja̱ë cato Diusu paji'i, si'aye jerepa pa'i. Ja̱ëni de'oquëre pa'ni caye pa'iji, si'anëpi. Ja̱je pa'ija̱quë.
45009006	Cama'ë pa'iyë, Maija'quë ca nëose'epi ti̱'añe pa̱ëna, coa ai jerepa yë'ë cato cayë, si'aohua'irepa Israel tsëcapë acohua'ipi Israel pa̱ire peo do'ire.
45009007	Ja̱je pa'ina, Abraham tsëcapë acohua'i Maija'quë ña hue̱'ña si'aohua'irepa i̱ mamajë peoyë. Ja̱je pa'ina, Maija'quëpi capi: “Më'ë tsëcapërepa cato Isaacja̱'a ai de'oja̱'cohua'i a'ë.”
45009008	Ja̱je pa'ina, iyepi maire ti̱ñarepa quëa i̱ñoji, Maija'quë mamajërepa pa'iye cato pa̱i tsëcapëja̱'a ti̱'añe peoye, coa ai jerepa Maija'quë ca nëose'eja̱'a ai de'osicohua'ipi i̱ mamajërepa pa'iye ti̱'añe.
45009009	Ja̱je pa'ina, Abrahamre Maija'quëpi ca nëoquë capi: “Zara mamaquëre paja̱'coa, yeque o̱metëcahuë yë'ë co'i maca.”
45009010	Iyese'e pa'iye papi, yequeje̱ cui'ne mai ai Isaac mamajërepa paë'ë, Rebeca caya mamajë.
45009011	-
45009013	Ja̱ohua'ire Maija'quëpi ja̱ yë'ta'a co'ama'në cui'ne ja̱ yë'ta'a co'aye pa̱nita'a de'oye yo'oma'në Rebecare ca nëopi. Më'ë mamaquë maja'yëpi yo'jeire necaiquë pa'ija̱'quë api. Ja̱je cui'ne toyase'eje̱ caji: “Jacoboni oi, Esauni coehuë.” Ja̱je pa'ina, iye yo'ose'epi Maija'quë i̱ cuasayeje̱ pa'ye yëni yo'oquë sahuapi, i̱ohua'i yo'o do'ire cuasama'ë, coa i̱ yë do'ire.
45009014	¿Ja̱je yo'oquëna, ñani maipi Maija'quë nuiñe yo'oma'quë api caja̱'cohua'i a'ni? ¿Pa̱ni me ja̱je caye'ni?
45009015	Ñajë'ë, Maija'quë Moisésre case'ere: “Yë'ë yëquëni oni yejesi'i teaye pa'ire ñani, cui'ne yë'ë yëquëni oi ñani co̱casi'i.”
45009016	Ja̱je pa'iye sëte pa̱i yëyepi, pa̱nita'a tutu yo'oyepi ti̱'añe peoji. Coa Maija'quë teaye ñani oi co̱caiyepi ti̱'añe pa'iji, i̱ sahuasicohua'i pa'iye.
45009017	Ja̱je pa'ina, toyase'e caji, Egípto pa̱i ëjaëre, Maija'quë case'ere: “Më'ëre Egípto pa̱i ëjaëre nehuë, më'ëja'a yë'ë tuture i̱ñosi'i caquë, cui'ne si'a hue̱'ña pa'icohua'ipi yë'ë mamire asaja̱jë caquë.”
45009018	Ja̱je pa'ina, Maija'quë cato ja̱re i̱ teaye ñani oiquëni oiquë api, cui'ne ja̱re i̱ yëquëni jëa joyo ne huesoquë api.
45009019	Ja̱je pa'ina, mësarupi caja̱'cohua'i a'ë, yë'ëre. Cui'ne ja̱je yo'oquëta'a ¿me yo'oquë Diusu pa̱ipi co'ayë caquë'ni? ¿Nepi, i̱ cuasaquë yo'oye sa̱ñope ca ti̱'añe pa'ina?
45009020	¿Pa̱i maca më'ë i̱quei'ni, Maija'quëre sa̱ñope ca ja̱'ñe? ¿Soto cua'coropi i̱ti nesiquëre sa̱ñope caye? ¿Me nesi'quë yë'ëre co'aye nei'ni? cama'coa.
45009021	Ja̱je pa'iye sëte sotopi de'huaquë cato ja̱re i̱ yëyeje̱ pa'ye neñe pa'iji. Ja̱je pa'ina, ja̱re i̱ti sotopi neñe pa'iji de'o cua'cororepa ëja co'amañase'e neja'core cui'ne yeconi si'a co'amaña neroja̱ija'core neñe pa'iji.
45009022	Ja̱je pa'ina, i̱ohua'i co'aye yo'osi do'ire sa̱i cua̱ñojë nejo cua̱ñoja'cohua'i a'ë, co'a cua'conoaje pa'yepi. Ja̱ohua'i jo̱sa yo'ojëna, Maija'quëpi ai dahuëre quëcopi yo'opi, i̱ pë̱i sa̱iñere cui'ne i̱ tuture i̱ñosi'i caquë.
45009023	Ja̱je yo'o maca maina de'o cua'conoaje pa'iohua'ina i̱ pa'iye de'oyere pare i̱ñosi'i caquë yo'opi. Ja̱je pa'ina, maire teaye ñani oni yejepi. Oni yejeni tsoe hue̱'ñana de'ocohua'ire ëja de'huapi, maire, i̱ pa'i hue̱'ñare co̱ni pa'ija̱jë caquë.
45009024	Ja̱je pa'ina, Maija'quëpi maire soipi, judío pa̱i acohua'ire cui'ne judío pa̱i peocohua'i acohua'ire.
45009025	Maija'quë quëacaiquë Oseas toya pëpë Maija'quë capi, ñeje: Yë'ë pa̱ire hue'yoja̱'quë a'ë, ti̱ pa'isicohua'ini. Yë'ë oima'co pa'isiconi yë'ë oicore hue'yosiquë a'ë.
45009026	Cui'ne mësaru yë'ë pa̱i peoyë casicohua'ini, Ja̱re i̱ohua'ini, Maija'quë huajëquërepa mamajëre hue'yoja̱'quë a'ë.
45009027	Ja̱je pa'iquëta'are Israel pa̱i ayere Maija'quë quëacaiquë Isaíaspi ñeje capi: “Israel pa̱i tsëcapë acohua'ipi jai pa̱i pa'ija̱'cohua'i a'ë, jai tsiaya meja pa'iyeje̱ pa'yerepa. Pa'ijëta'a coa a'ri pa̱i maña ja̱o acohua'ipi huasosicohua'i pa'ija̱'cohua'i a'ë.
45009028	Ja̱je pa'ina, Ëjaëpi i̱ case'eje̱ pa'ye yo'o ti̱'aquë i̱ nuñerepa yo'oyepi esa ne de'huaja̱'quë api, si'a yeja pa'icohua'ire.”
45009029	Ja̱re i̱pi Isaías capi, ñeje: Si'a hui̱ñaohua'i Ëjaëre papi mai tsi̱re i̱sima'quë pa'ito Tsoe Sodoma cui'ne Gomorra dari nejose'eje̱ pa'ye nejosicohua'i patira'huë.
45009030	¿Ja̱je pa'ito me caja̱'cohua'i a'ni, mai? Iyere asani, judío pa̱i peocohua'ipi nuñerepa pa'iyere ti̱'ahuë, nuñerepa pa'iyere ti co'ema'cohua'ipi. Coa necaiquëre pare cuasa do'ipi ti̱'ahuë.
45009031	Ja̱je pa'iquëta'are judío pa̱i cato nuñerepa pa'iyere ti̱'añu'u cajë cua̱ñese'ere sehuoni ti̱'añe pa'iji cuasajë yo'ohuë. Yo'ojëta'a ti̱'añe pa̱huë.
45009032	¿Me yo'ojë pa̱se'eje̱ ñani, i̱ohua'i yo'oyepi ti̱'añe pa'iji, cuasa do'ire? Coa necaiquëre pare i̱te cuasama' do'ire ti̱'añe pa̱huë, i̱ohua'i yo'o do'ipi ti̱'añu'u cuasa do'ire. Ja̱je pa'ina, ju'ahuë, ju'a ta̱ocore, quë̱naona.
45009033	Toyase'e Maija'quë capi, ñeje: Yë'ëpi Sión cu̱tihuëna quë̱naore o̱añë. Ja̱ona mësaru sa̱ñope ju'aja̱'cohua'i a'ë. I̱ona quëco paquë cato, huajëya'ye pa'iye peosipi.
45010001	Maija'quë do'ijë yë'ë joyore papi oi Maija'quëre se̱ñe cato Israel pa̱i mañapi huaso cua̱ñosicohua'ipi pa'ija̱jë cuasaquë se̱ñe a'ë.
45010002	Ja̱je pa'ina, cayë, i̱ohua'i cato Maija'quëre necaiye ai yëyë. Ja̱je pa'iquëta'are i̱ohua'i yëjë yo'oyepi nuñerepa asa ti̱'ani yo'oyere pa'iye pa̱ji.
45010003	Ja̱je pa'ina, Maija'quëpi pa̱i nuñerepa pa'iye i̱siquë cajë asa ti̱'añe pa̱ñë. Ja̱je pa'ina, i̱ohua'i tutupi yo'ojë nuñerepa pa'icohua'i po̱nëñu'u cajë yo'oyë, Maija'quë nuñere pa'iye i̱siyere sehuocaima'pë.
45010004	Cua̱ñese'e cayere Cristopi si'aye ne saopi. Ja̱je pa'ina, Maija'quëpi Cristoja̱'a nuñerepa pa'iye ti̱'añe necaji'i, Cristore sehuocohua'ini.
45010005	Cua̱ñese'ere yo'ojë nuñerepa pa'icohua'i ti̱'añere Moisés toyapi, ñeje: Cua̱ñese'e cayere si'aye yo'o ti̱'asiquëpi nuñerepa pa'iyere pa'ija̱'quë api.
45010006	Ja̱je pa'iquëta'are, coa necaiquëre pare cuasa do'ipi nuñerepa pa'icohua'ire neñepi, ñeje: “Mësaru joñoa cuasama'pë pa'ijë̱'ë. ¿Nepi ma'tëmo mëni Cristore quërëja̱ni yejana daja̱'cohua'i a'ni? pa̱nita'a,
45010007	¿nepi coje sa̱'nahuëre pana cajeni Cristore ju̱'isiquëni huëoja̱'cohua'i a'ni?”
45010008	Toyase'e caye cato iye a'ë: “Më'ë yë'quë macare pare ti de'o coca pa'iji, më'ë yë'opore, cui'ne më'ë joyore.” Iye coca cato coa necaiquëre pare cuasaye a'ë. Ja̱ cuasayere yëquë quëayë.
45010009	Ja̱je pa'ina, më'ë yë'opopi Jesure yë'ë Ëjaëpi cani cui'ne më'ë joyopi Maija'quëpi ju̱'isiquëre huëopi cuasaquë asani tsoe huaso cua̱ñosiquë pa'iyë.
45010010	Ja̱je pa'ina, joyopi i̱tire pa'ë cuasaquë pani tsoe nuñerepa pa'iquë pa'iji, cui'ne yë'opopi Jesús huasoquë api i̱te cajë se̱ni tsoe huaso cua̱ñosiquë pa'iji.
45010011	Toyase'epi caji: “I̱te nuñerepa pa'iquë api cuasacohua'i cato pa̱ñete sehuore'ni caye peosipi.”
45010012	Ja̱je pa'ina, peoji, ti̱ñe pa'i judío cui'ne yequë pa̱i. Ja̱je pa'ina, mai Ëjaë si'aohua'i Ëjaëpi, ja̱ëpi si'aohua'ire i̱te se̱cohua'ire jaiye de'oye pa'iye i̱siquë.
45010013	Ja̱je pa'ina, toyase'e caji: “Si'aohua'i mai Ëjaëre se̱cohua'i huasosicohua'i pa'ija̱'cohua'i a'ë.”
45010014	Ja̱je pa'iquëta'are ¿me i̱te i̱re pare cuasama'cohua'i pani se̱ja'cohua'i a'ni? ¿Cui'ne me i̱te sehuoye'ni, i̱ ayere quëaye asama'cohua'i pani? ¿Cui'ne me asaja̱'cohua'i a'ni, i̱ti coca quëacohua'ipi peoto?
45010015	¿Cui'ne me i̱ti coca quëaja̱'cohua'ire jëjo saocohua'ipi peoto sani quëaja̱'cohua'i a'ni? Ja̱je pa'ina, toyase'epi caji: “Airepa de'oji, de'o cocare quëaja̱'cohua'ipi ti̱taye.”
45010016	Ja̱je pa'iquëta'are, si'aohua'i Maija'quë coca caye asani sehuoma'pë pa'iyë. Isaías toyase'e cayeje̱: “¿Ëjaë, nepi yëquë quëaye asani i̱tire pa'ni caye'ni?”
45010017	Ja̱je pa'ina, i̱re pare cuasaye cato, de'o cocarepa Cristo ayere quëase'ere ca̱joro asayeja̱'a ti̱'añe pa'iji, i̱tire pa'ë cuasase'ere.
45010018	Ja̱je pa'ina, yë'ëpi se̱ñë: ¿Asama'pë pate, i̱ti coca quëaye? Pa̱ni asahuë, ja̱ohua'ipi. Ja̱je pa'ina, toyase'e caji: I̱ti quëacohua'ipi quëajëna, si'a yeja pa'icohua'ipi asahuë. Cui'ne coa si'a hue̱'ña maña iye yeja pa'icohua'ina i̱ohua'i coca quëaye ti̱'api.
45010019	Ja̱je pa'iquëta'are ti̱jupë se̱ni co̱ñë: ¿Israel pa̱ise'e ja̱je pa'ito asama'pë pate? Ja̱je pa'ina, du'ru macarepa Moisés toyapi, Maija'quë case'ere, ñeje: Yë'ëpi mësaru oicohua'ire neja'quë a'ë, yecohua'ini necaise'ere ña ëajëna. Cui'ne mësaru pë̱icohua'ire neja'quë a'ë, huesëohua'ipi.
45010020	Ja̱ jeteyo'je Isaías ca'rama'quëpi caji: Yë'ëre co'ema'pë pa'isicohua'ipi ti̱'ahuë, yë'ëre. Cui'ne yë'ëre jerore pa'iquë'ni cajë se̱ma'pë pa'isicohua'ini i̱ñohuë, yë'ë pa'iye.
45010021	Cui'ne Israel pa̱ini Maija'quëpi caquëna, Isaíaspi toyapi, ñeje: “Si'a mu'sepi mësarute soiquë yë'ë jë̱ña ca'cahuë nesiquëpi utehuë, de'oye sehuoma'cohua'ipi cui'ne sa̱ñope yo'ocohua'ini.”
45011001	Yure cui'ne se̱ñë, ja̱je pa'ina: ¿Ja̱je pa'ito Maija'quë Israel pa̱ire i̱ pasicohua'ire je̱ocou? Pa̱ni nejoñe pa̱pi. Ja̱re yë'ë i̱ Israel pa̱ipi pa'iyë, Abraham tsëcapë aquëpi cui'ne Benjamín pa̱i aquëpi.
45011002	Ai tsoe ja̱re i̱ Maija'quëpi Israel pa̱ire i̱ tse̱cohua'i a'ë ca huesopi. Ja̱je pa'ina, yure je̱ocoma'ë pa'iji. ¿Huesëye mësaru Maija'quëre quëacaiquë Elíaspi Maija'quëre se̱i, Israel pa̱ire co'acohua'i a'ë cuasaquë se̱i case'ere toyase'e quëaji?
45011003	Se̱i capi: “Ëjaë më'ëre quëacaicohua'ire si'aohua'ire huani je̱ahuë. Cui'ne më'ëre i̱sijë tëojë se̱ hue̱'ñaje nejo saohuë. Ja̱je yo'ojëna, yë'ëse'e te'i maca nëasiquëni cui'ne yë'ëreje̱ huani je̱oñu'u cayë.”
45011004	Ja̱je caquëna, Diusupi capi, i̱te: “Siete mil pa̱ire yë'ëre oicohua'ire hua nëohuë, de'huasi diusu Baalre do're ja'rujë se̱ma'cohua'ire.”
45011005	Ja̱je ja̱'në yo'ose'eje̱ pa'ye yureje̱ judío pa̱i acohua'i a'ri ja'i pa̱i nëahuë, Maija'quë i̱ oiyepi sahuasicohua'i.
45011006	Ja̱je pa'ina, Maija'quë maire coa i̱siyepi ti̱'añe pa'iye sëte, pa̱i tutu yo'oyepi ti̱'añe peoji. Yure pa̱i yo'o tutupi ti̱'añe pa'ito Maija'quë oi maire coa i̱siye peora'pi.
45011007	¿Ja̱je pa'ito me yo'ore'ni? Israel pa̱i mañapi i̱ohua'i co'ese'e ti̱'añe pa̱huë. Pa̱jëna, Maija'quë sahuasicohua'ise'e ti̱'ahuë. Yecohua'ipi jëa joyo ne hueso cua̱ñohuë.
45011008	Toyase'e cayeje̱ pa'ye ñeje: “Diusupi i̱sipi cuasa ti̱'a ma'a joyore cui'ne ñaco ca̱je ña ma'ñere cui'ne ca̱jo yacaje̱ asa ti̱'a ma'ñere. Ja̱je pa'ina, yure iye mu'seje̱ ja̱je pa'iohua'i pa'iyë.”
45011009	Cui'ne Davidje̱ capi: Ja̱re i̱ohua'i si'aye payë, cuasayepi co'ye i̱ohua'ire ne ta̱oñe, Cui'ne hua̱tenëa de'osipi, mësarupi i̱ona ju'ajë si'se cua̱ñosicohua'i pa'ija̱jë caquë.
45011010	Ñaco ca̱je ñama'cohua'i de'oja̱'cohua'i a'ë. Cui'ne jete në me huesësicohua'i pa'ija̱'cohua'i a'ë, jaiye hue'e do'ire.
45011011	Cui'ne yure se̱ñë: ¿Si'aohua'i judío pa̱i ju'ajë peo hue̱'ñarepa to̱me sare? ¡Pa̱ni. Ja̱je yo'oye pa̱huë! Coa ai jerepa, ja̱ohua'i de'oye sehuoma'pë ne huesë do'ire yecohua'ipi de'hue ti̱'ahuë, huaso cua̱ñoñe, Israel pa̱ipi ñani cui'neje pañu'u cajë oija̱jë cajë.
45011012	Ja̱je pa'ina, judío pa̱i co'aye yo'ose'epi si'a yeja pa'icohua'i jerepa de'oye pa'iye po̱nëpi, cui'ne i̱ohua'i yo'ojë co'a de'ose'epi judío pa̱i peocohua'i de'oye pa'iye po̱nëpi. Ja̱je pa'iye sëte judío pa̱ipi Cristore sehuoni cui'naohua'ipi caca co̱cohua'i pa'ito ai de'oye pa'ija̱'coa, cuasayë.
45011013	Ja̱je pa'iquëta'are mësarute judío peocohua'ire caye payë, yeque maña. Yë'ëre Maija'quëpi jëjo daopi, judío pa̱i peocohua'ina. Ja̱je pa'ina, yë'ë yo'oye Maija'quë i̱sise'e a'ë asaquë si'a yë'ë tutupi yo'oyë.
45011014	Ja̱je yo'oquëna, mësarupi sehuojëna, ñani yë'ë tsëcapë acohua'ije̱ ñajë cui'ne ëa ñajë oijë huasosicohua'i pa'ija̱jë caquë yëyë.
45011015	Ja̱je pa'ina, judío pa̱ipi ña'nosicohua'i pa'ijëna, iye yeja pa'icohua'i de'hue Maija'quë ja̱'re de'oye pa'iye ti̱'añe pa'iji. Ja̱je pa'ina, merepa pa'ija̱'coa'ni cui'naohua'ini Maija'quëpi i̱to, judío pa̱ipi sehuojë pa'i maca ai sihuaye pasipi. Ja̱ cato ju̱'ise'eje̱ pa'iohua'ipi pa'iyena huëiye a'ë.
45011016	Ja̱je pa'ina, pan së̱pë aye poni du'ru nese'ere Maija'quëna i̱sito si'a i̱ti së̱pëje̱ Maija'quë i̱sise'e pa'iji, de'ocore pare. Cui'ne Olivo so̱quë yë tsitamopi Maija'quëna i̱sisico pa'ito i̱ti capë̱aje i̱sise'e pa'iji.
45011017	Yecohua'i judío pa̱i acohua'i Olivo so̱quë yë capë̱a pa'isicohua'ipi të'ca tëte cua̱ñohuë, noni i̱o ja̱'re pa'icohua'ipi. Ja̱ohua'i peo sa'ro pa'i do'ire mësarupi airo olivo so̱quë capëje̱ pa'ipi sëo cua̱ñohuë. Ja̱je yo'ouna, mësaru de'hue ti̱'ahuë, i̱ti tsitapi pa'iye i̱siye cui'ne olivo pa'iyepi mësarute pa'iye i̱siye.
45011018	Ja̱je pa'ina, cuasama'pë pa'ijë̱'ë, yë'ë a'ë i̱ti ñërepa capë̱a jerepa de'oquë. Ja̱je pa'ina, më'ëpi de'oquë a'ë cuasani, de'hua cuasa ñajaijë'ë. Më'ëpi tsita pa'iye i̱sima'ë pa'iyë caquë coa tsitamoapi më'ë pa'iye i̱siji.
45011019	Ja̱je pa'iquëta'a yeque më'ëpi ca'ñe pa'i a'ë: “Ja̱je pa'ijë̱'ë, yë'ëpi olivona sëa cua̱ñosiquë pa'ija̱quë caquë të'ca tëtepi ja̱ohua'ire i̱ti capë acohua'ire pare.”
45011020	Ja̱ cayere nuñerepa caye a'ë. I̱ohua'i i̱te coa necaiquëre pare cuasama' do'ire të'ca tëte cua̱ñohuë. Ja̱je pa'iquëta'are më'ë cato i̱te coa necaiquëre cuasa do'ire de'hue i̱ti ñëre pana tsiosiquë pa'iyë. Më'ë ja̱je pa'iye sëte yë'ë a'ë jerepa pa'i cuasama'ë, coa airepa ca'raquë ñaquë pa'ijë̱'ë, mësarute të'ca tëte cua̱ñoñe.
45011021	Maija'quë i̱ti ñërepa pa'isi capë̱are të'ca tëte je̱osiquëme, me pa̱quë'ni, mësaruje̱.
45011022	Ñajë'ë. Maija'quë nuñerepa de'oye yo'oquë api. Ja̱je pa'ita'a nuñe yo'oma'cohua'i cato tuturepa yo'oquë api. Co'aye yo'osicohua'ire sa̱ipi, i̱ohua'i yo'osi do'ire. Ja̱je pa'iquëta'are mësarure de'oye yo'opi. Ja̱je pa'ina, më'ëpi de'oye i̱ yëyeje̱ pa'iye pa'iji. Ja̱je pa'iye pa̱to më'ëreje̱ cui'ne tëto tëaja̱'quë api.
45011023	Cui'ne yequeje̱, judío pa̱ipi i̱ohua'i jëa coeyere je̱oni sehuocohua'i pani, cui'na olivo so̱quë yëna sëo co̱ cua̱ñoñë, ti̱jupë. Maija'quëpi paji, tutu cui'naohua'ini sëo co̱ñe cui'na ñëna.
45011024	Më'ëre judío peoquëta'are airo olivo so̱quë capëje̱ pa'ini ti̱'ani de'o olivo so̱quë yëna de sëosiquë i̱ ¿me neni de'o olivo so̱quë yë acohua'ire judío pa̱ire sëoye pa̱quë'ni? Sëoja̱'quë api, de'o olivo so̱quë yëna cui'naohua'ini.
45011025	Ja̱je pa'ina, Maija'quë do'ijë, Maija'quë i̱se'e nesi'i cuasase'ere mësarute quëaye yëyë, mësarupi jerepa ta̱'ñe asajë pa'iohua'i a'ë cuasama'pë pa'ija̱jë caquë. Israel pa̱i cato jai pa̱i jëa joñoa ne cua̱ñosicohua'i pa'iyë, Israel pa̱i peocohua'ipi si'aohua'i Maija'quë ca nëosicohua'ipi cacaja̱jë cajë.
45011026	Ja̱ maca yureta'a si'aohua'i Israel pa̱ipi huasosicohua'i pa'ija̱'cohua'i a'ë, toyase'e cayeje̱: Sión daripëpi daija̱'quë api, huasoquë. Dani ja̱ëpi Jacob pa̱i co'aye yo'ose'ere nejocaija̱'quë api.
45011027	Ja̱je yë'ëpi i̱ohua'i co'aye yo'ose'ere nejocaisi maca, Ja̱ maca ja̱ohua'ini caquë iye ca nëose'ere pasipi.
45011028	Ja̱je pa'iquëta'are huaso coca asaye coecohua'ipi Maija'quëre sa̱ñope yo'ocohua'i a'ë, mësarupi i̱ohua'i coe do'ire de'hue asaja̱jë cajë. Ja̱je pa'iquëta'are ja̱ohua'i judío pa̱ire Maija'quëpi ja̱ yë'ta'a oiji, i̱ohua'i aipëni i̱ tse̱cohua'ire nesiquë sëte.
45011029	Ja̱je pa'ina, Maija'quë i̱sise'e jioye pa̱quë api cui'ne i̱ soisicohua'ire ti̱ohua'ire nema'quë api.
45011030	Ja̱'në tsoe mësarupi Maija'quëre sa̱ñope yo'ohuë, de'oye sehuocaima'pë. Ja̱je yo'osicohua'ini yure judío pa̱ipi de'oye sehuocaiye pa̱ do'ire Maija'quëpi mësarute teaye ñani oi co̱caji'i.
45011031	Mësaru ja̱'në de'oye sehuocaiye pa̱se'eje̱ pa'iohua'i a'ë, yure judío pa̱ipi. Ja̱je pa'iyë, Maija'quëpi mësarute teaye ñani oi co̱caija̱quë cajë cui'ne i̱ohua'ireje̱ oi ñani co̱caija̱quë cajë.
45011032	Ja̱je pa'ina, Maija'quëpi caji si'aohua'ire i̱te de'oye sehuocaima'cohua'ire ne huesopi, si'aohua'ire i̱pi oi teaye ñaquë co̱casi'i caquë.
45011033	¡Airepa ta̱'ñe pa'i a'ni, Maija'quë si'aye asaquë pa'iquërepa! I̱ cuasaye asani quëaquëje̱ peoji. Maija'quë yo'oquë pa'iye asa ti̱'aquë peoji.
45011034	“¿Nepi Ëjaë cuasaye asa ti̱'añe pa'iquë'ni? Pa̱nita'a ¿nepi i̱te ñeje yo'ojë̱'ë cajë ye'yaye pa'iquë'ni?”
45011035	¿Nepi du'ru Ëjaëre co'amaña i̱sini yure i̱sisi do'ire sa̱ijë'ë, cua̱ñeñe pa'iquë'ni?
45011036	Ja̱je pa'ina, si'aye Maija'quë tse̱ a'ë, i̱ nesi do'ire. I̱ni pacacaiji, si'anë. Sihuayë, Maija'quëre jerepa pa'ire. Ja̱je pa'ija̱quë.
45012001	Ja̱je pa'iye sëte Maija'quë do'ijë mësarute se̱ñë, Maija'quë oni yejesi do'ire, mësaru pa'iyere Maija'quëna i̱si huesëjë̱'ë, huajëquëre pare. I̱na i̱sisicohua'ipi pani, Maija'quë sihuaja̱'quë api cui'ne ja̱ i̱siye cato nuñerepa yo'oye a'ë.
45012002	Ja̱je pa'ina, mësaruje̱ pa'ijë̱'ë, iye yeja pa̱i yo'ojë pa'iyere coa ai jerepa ja̱re yo'oma'pë. Mësaru cuasayere ti̱ñe cuasajë pa'iyena po̱najë'ë, mësaru pa'iyepi ti̱ñe yo'ojë pa'iye po̱nëja'core. Po̱nëona, yureta'a Maija'quë yëye asa ti̱'aja'cohua'i a'ë. Asa ti̱'acohua'ipi pani de'oyere, Maija'quë sihuaquë ñañere cui'ne nuñere pare asaye pa'iji.
45012003	Quëaja̱quë caquë Maija'quë yë'ëre coa i̱sipi. Ja̱ do'ire mësarute cayë, mësaru aquëpi te'ije̱ yë'ëpi ai asayë cuasaye pa̱jaquë, i̱ti cuasa maña i̱pi i̱siye ja'i maña cuasaja̱'quë. Ja̱je pa'ina, Maija'quëre necaiquëre pare asa do'ire yo'o ja̱'ñe i̱sise'e ja'ye cuasajë yo'oye pa'iji. Tëto saiperepa cuasato co'aji.
45012004	Ñajë'ë, mai ca̱pë yo'o ja̱'ñe huahuese'e pa'iyere. Si'aye te'e co'amañare yo'oye pa̱ji.
45012005	Ja̱je cui'ne maije jai pa̱i pa'ijëta'a Cristona tsiosicohua'ipi pa'i do'ire Cristo ca̱pë acohua'i pa'iyë. Pa'ijë pa̱i ñape yequëna se tsiosicohua'ipi te'e ca̱pë acohua'i pa'iyë.
45012006	Ja̱je pa'ina, Maija'quëpi pa̱i ñapere ti̱ñe pa'ye yo'o tutu i̱sipi, i̱ yëyeje̱ pa'ye. Ja̱je pa'ina, Maija'quë ayere asani quëa tuture i̱sisiquë pa'ito, quëañu'u coa necaiquëre pare mai cuasaye ja'ye.
45012007	Yecohua'ire co̱cai tuture i̱siquë pa'ito, yecohua'ire de'oye co̱cañu'u. Yecohua'ire ye'ya tuture i̱sisiquë pa'ito ye'yayese'e yo'oñu'u.
45012008	Yo'o jujacohua'ire quëa tuture i̱sisiquë pa'ito quëa huasoñu'u, tutu quë'iohua'i pa'ija̱'cohua'ire. Co'amaña i̱siquë pani yë'ë de'oye yo'oyere ñajë'ë caye peoyerepa i̱siye pa'iji. Cua̱ñe tuture i̱sisiquë pa'ito de'oyerepa cuasaë yo'ojë̱'ë. Ai yo'ojë pa'icohua'ire co̱caiquë pani sihuaquë co̱caiye pa'iji.
45012009	Sa̱'ñe nuñerepa oijë pa'ijë̱'ë. Co'ayere coejë, de'oyere yo'ojë pa'ijë̱'ë.
45012010	Sa̱'ñe oiye pa'iji, Maija'quë do'ijë ëaye. Yecohua'ini de'ocohua'ire cuasajë coa tea ju̱'iñeje yo'oma'pë sa̱'ñe oijë de'oye pa'ijë̱'ë.
45012011	Nere pacohua'i pa'ijë̱'ë. Jo̱saohua'i pa'ima'pë pa'ijë̱'ë. Mai Ëjaëni necaijë̱'ë, si'a joyorepa cuasajë toa tsë̱'ise'eje̱ pa'i joyore papi.
45012012	Sihuajë pa'ijë̱'ë, mësaru yequë mu'se pa'i ja̱'ñere utejë pa'icohua'i. Ai yo'onije quëcojë̱'ë. Je̱oma'pë pa'ijë̱'ë. Maija'quëre se̱ñe si'anë se̱jë pa'ijë̱'ë.
45012013	Co̱caijë̱'ë, Maija'quë tsëcapë acohua'ire, i̱ohua'ire jopo caraye pa'ito. Mësarute do'i daicohua'i pa'ito de'oye yo'ojë̱'ë.
45012014	Mësarute jo̱sa yo'ocohua'ire de'oye pa'ija̱jë cuasacaijë̱'ë. I̱ohua'i de'oye pa'i ja̱'ñere se̱cacaijë̱'ë, pa̱ni ai yo'oye pa'ija̱jë cuasajë se̱ñe.
45012015	Sihuacohua'i ja̱'re tsioni pa'ijë sihuacohua'i pa'ijë̱'ë. Cui'ne ota oicohua'i ja̱'re pa'ijë mësaruje̱ oicohua'i pa'ijë̱'ë.
45012016	Si'aohua'i sa̱'ñe de'oye yo'ojë pa'ijë̱'ë. Yë'ë a'ë, jerepa pa'i cuasama'pë pa'ijë̱'ë. Coa ai jerepa teaye pa'iohua'i pa'iyena i̱ni pa'ijë̱'ë. Ta̱'ñe pa'iohua'i a'ë cuasama'pë pa'ijë̱'ë.
45012017	Sa̱ima'pë pa'ijë̱'ë, co'aye yo'osicohua'ire cui'ne co'ayepi. Coa ai jerepa de'oye cuasajë yo'ojë̱'ë, pa̱i ña hue̱'ñana.
45012018	Mësaru ai cuasaye ja'i maca de'oye yo'ojë pa'ijë̱'ë, yecohua'i ja̱'re de'oye pa'iyere cajë.
45012019	Maija'quë do'ijë maña mësarupi sa̱iñu'u cajë yo'oma'pë pa'ijë̱'ë, co'aye yo'ocohua'ire. Coa ai jerepa Maija'quëpi sa̱icaija̱'quë api cuasajë pa'ijë̱'ë. Ja̱je pa'ina, toyase'e caji: “Yë'ëpi co'aye yo'ocohua'ire sa̱iñe payë, si'seye pa'itoje̱,” caji, Ëjaëre papi.
45012020	Cui'ne caji ja̱re i̱pi: “Më'ëre sa̱ñope yo'oquëpi a̱o ëa ju̱'ito a̱ojë'ë. Cui'ne co̱no ëa ju̱'iquë pa'ito o̱cuajë̱'ë. Ja̱je yo'ojëna, i̱ti sa̱ñope yo'oquëpi yë'ë co'aquëre pa'ni cuasaja̱'quë api, huajëya'ye pa'ija̱'quëpi.”
45012021	Co'ayena quëco cua̱ñoma'ë pa'ijë̱'ë. Coa ai jerepa co'ayere ñese quëcojë̱'ë, de'oye yo'oyepi.
45013001	Si'aohua'i iye yeja cua̱ñe ëjaohua'ire de'oye sehuocaiye pa'iji. Ja̱je pa'ina, peoji, coa Maija'quë yëma'ëna ëjaë de'osiquë. Ja̱je pa'ina, Maija'quëpi iye yeja cua̱ñeja'cohua'ire nepi, ja̱ohua'ire.
45013002	Ja̱je pa'ina, pa̱i ëjaohua'i cua̱ñeñere sa̱ñope yo'oni Maija'quë de'oye yo'o ja̱'ñe caquë je̱ose'ere sa̱ñope yo'oyë. Ja̱je sa̱ñope yo'ocohua'i cato sa̱ija'cohua'i a'ë, co'ayepi.
45013003	Ja̱je pa'ina, ëjaohua'i cato pa'ima'pë pa'iyë, de'oye pa'icohua'ipi ca'raja̱jë cajë. Coa ai jerepa co'aye yo'ocohua'ire yo'o quëcoja̱'cohua'ipi pa'iyë. Më'ëpi ëjaohua'ire ca'raye peoye pasi'i cani de'oye yo'oquë pa'ijë̱'ë. Ja̱je pa'ina, ëjaohua'ipi më'ë pa'iye neñani de'oye pa'iquë api caja̱'cohua'i a'ë.
45013004	Ja̱ohua'i cato Maija'quëni necaijë pa'iyë, më'ë de'oye pa'iyere cajë. Ja̱je pa'iquëta'are më'ëpi co'aye yo'oquë pani ca'rajë̱'ë. Ja̱ohua'i cato coa hua'ti mëama'cohua'i a'ë ja̱re co'aye yo'oquëni sa̱iñu'u cajë yo'ocohua'i a'ë, Maija'quëre necaicohua'i sëte.
45013005	Ja̱je pa'iye sëte de'oye a'ë, ëjaohua'i cua̱ñeñe sehuoye. Pa̱ni i̱ohua'ipi co'aye yo'oma'cohua'ini cajë, coa ai jerepa tayose'e peoye nëina, mai cuasajë pa'iyere cajë de'oye pa'iye pa'iji.
45013006	Ja̱je pa'ina, mësaru pa'i do'i sa̱iñë, ëjaohua'i Maija'quëre necaicohua'ini cajë. Ja̱ohua'i cato ja̱se'e yo'ocohua'i a'ë.
45013007	Pa'i do'ire pa̱i ñape sa̱iñe pa'ito sa̱ijë'ë, pa̱i ñapere i̱ohua'ire do'i paye ja'ye. Yeja pa'i do'ire sa̱iñe pa'ito sa̱ijë'ë. Ëjaohua'i pa'ito ëjaohua'ire ñajë pa'ijë̱'ë. Coa si'aye do'i quë'iohua'i pa'ito do'i quë'iohua'ire ñajë de'oyerepa i̱ohua'ire cuasajë pa'ijë̱'ë.
45013008	Debe pama'pë pa'ijë̱'ë, yecohua'ire. Coa ai jerepa yecohua'ire oiyere debeje̱ pa'ye pajë̱'ë, yecohua'ire. Ja̱je pa'ina, coa pa̱ini oiquë pani tsoe cua̱ñese'e cayere yo'o ti̱'api, si'aye.
45013009	Cua̱ñese'epi caji: Ë̲jëre cui'ne nëjore pacohua'ipi yecohua'ini yo'oma'pë pa'ijë̱'ë. Huani je̱oma'ë pa'ijë̱'ë. Yahuerepa co'amaña i̱ma'ë pa'ijë̱'ë. Ëa ñama'ë pa'ijë̱'ë. Si'aye iye cui'ne yeque cua̱ñese'ere co̱ni yo'o ti̱'añu'u cani coa më'ë cajeire oijë̱'ë, më'ëja'a co'ye cuasayeje̱ pa'ye. Ja̱ caye ayere yo'oni pa'ito si'aye yo'o ti̱'añe pa'iji, cua̱ñese'e cayere.
45013010	Ja̱je pa'ina, pa̱ire oiquëpi co'aye yo'oye pa̱ji. Ja̱je pa'ina, oiyepi si'aye cua̱ñese'e ne ti̱'añe pa'iji, tayoye peoyerepa.
45013011	Si'aye yure mai pa'i tëcahuë pa'iyere ñani cuasajë̱'ë, tsoe sëta maca'ë huëo ca̱icohua'i. Yureta'a maire huasoye ai ja'yere pa'iji. Ja̱'në so'o macare paji'i, mai i̱tire pa'ë cuasajë i̱ coca asa maca.
45013012	Tsoe jai ñamire pa'ë. Yure je̱'nërepa ñata to̱me huëoji. Ja̱je pa'ina, je̱oñu'u, nea hue̱'ñana co'amaña yo'oye. Je̱oni su̱ñañu'u, mia ca̱'core pana, soldado huajo saquë su̱ñañeje pa'ye.
45013013	Nuñe de'oye ñare pajë yo'oñu'u, mu'sere yo'oyeje̱ pa'ye. Cu'ima'pë pañu'u, co̱nore cueperoja̱ijë, jaiye a̱o a̱ijë. Tsi'sini jo̱sa pi̱siye yo'ojë cayere yo'oma'pë pañu'u. Nuñerepa yo'oye pa'ina, coa co'aye si'sire yo'oroja̱ima'pë pañu'u. Coa si'aye co'ayere ye'yesicohua'ipi pa'ima'pë pañu'u. Te'e cuasama'pë do'ire uihuayere pa'ima'pë pañu'u. Cui'ne yecohua'i payere ëa ñajë oima'pë pañu'u.
45013014	Coa ai jerepa mësaru cato su̱ñajë'ë, Ëjaërepa Jesucristona, i̱je pa'i pa'ija̱jë cajë. Ja̱je yo'oni ca̱pë co'aye yëyere ne huasocaiye pa̱ja'cohua'i.
45014001	Ja̱je pa'ina, Maija'quëre necaiquëre pare cuasayere joyo tutu carasiquë pa'ito, tsiojë̱'ë, i̱te, pa̱i cuasase'ere ca huëoni sa̱'ñe uihuama'pë.
45014002	Ñajë'ë, cui'ne iyere, yecohua'i cuasacohua'i pa'iyë. Si'aye a̱iñese'e de'oji cuasajëna, yecohua'ipi Maija'quë necaiquëre pare cuasaye joyo tutu caraja̱icohua'ipi ja'o cui'ne a̱o, cui'ne ca̱ a̱iñe de'oji cuasayë, hua'i cato a̱ima'cohua'ipi.
45014003	Ja̱je pa'ina, si'aye a̱iquëpi yequëre hua'i a̱ima'quëre co'aye cuasaquë ñama'ë pa'ijë̱'ë. Cui'ne iyepi de'oye a'ë caquë sahuaquë si'ayere a̱iquëje̱ cue'cuema'ë pa'ijë̱'ë. Si'aye a̱iquëre, cui'ne hua'i a̱ima'quëreje̱ Maija'quëpi tsiosicohua'i a'ë.
45014004	Ja̱je pa'ina, ¿më'ë i̱quei'ni yequëre necaiquëni ñaquë tayo yo'oji caquë yo'o ja̱'ñe? I̱ ëjaëpi ñañe pa'iji, de'oquë pa̱nita'a co'aquë pa'iye. Ja̱je pa'iquëta'are de'oquërepa pa'ija̱'quë api, mai Ëjaë de'oye ne tutu paquëre me, me co'aquë'ni.
45014005	Yequeje̱ quëaye payë: Pa'iyë, yecohua'i ai jerepa ëja mu'se pa'iji, cuasacohua'i. Cui'ne yecohua'ipi cuasacohua'i pa'iyë, si'a mu'seña cui'ne pa'yese'e pa'iji. Ja̱je pa'ina, pa̱i ñape i̱tire pa'ë cuasase'ere cuasajë pa'iye pa'iji.
45014006	Iye mu'se ëja mu'sere pa'ë cuasaquë yo'oquë pani Maija'quëni de'oye yo'oji. Cui'ne si'aye a̱iquëje̱ mai Ëjaëni de'oye yo'oji, Maija'quëre de'oji caquë pëpa to̱quë a̱i do'ire. Cui'ne hua'i a̱ima'quëje̱ Maija'quëre se̱i a̱i do'ire de'oye yo'oji, mai Ëjaëni.
45014007	Ja̱je pa'ina, mai pa'ima'pë pa'iyë, maija'a co'ye pacacaijë. Cui'ne ju̱'inije ju̱'ima'pë pa'iyë, maija'a co'ye ju̱cacaijë.
45014008	Ja̱je pa'ina, mai huajëcohua'i pa'ini pa'iyë, mai Ëjaëni pacacaijë. Cui'ne ju̱ni huesënije mai Ëjaëna ju̱cacaiyë. Ja̱je pa'iye sëte ja̱ pa'inije cui'ne ju̱ni huesënije mai Ëjaë tse̱cohua'i pa'iyë.
45014009	Ja̱je pa'ina, huajëcohua'i cui'ne ju̱'isicohua'i Ëjaë pasi'i caquë Cristo ju̱ni cui'naëpi huëji'i.
45014010	Ja̱je pa'iquëta'are ¿më'ë me yo'oquë Maija'quë do'iquëre co'aye caquë'ni? ¿Pa̱nita'a me nesi'quë coequë ñaquë'ni? Mai yo'ose'e si'aohua'i Maija'quë ña hue̱'ñana i̱ñoja'cohua'i a'ë, i̱pi pa̱i ñape yo'ose'e ñaquë ca huesoja̱'quëre.
45014011	Ja̱je pa'ina, toyase'e caji: Care payë, caji, Ëjaë. Si'aohua'i yë'ë ña hue̱'ñana do're ja'ruja̱'cohua'i a'ë. Cui'ne ja̱ maca si'aohua'i de'oquëre pa'ni Maija'quë caja̱'cohua'i a'ë.
45014012	Ja̱je pa'iye sëte, pa̱i ñape mai yo'ose'e i̱ñoja'cohua'i a'ë, i̱ti yo'ose'eje̱ pa'ye, Maija'quëna.
45014013	Ja̱je pa'ina, yecohua'ire se̱ñajë cayere je̱oni coa ai jerepa i̱ohua'i asase'ere cuasajë de'oyere yo'ojë pa'ijë̱'ë, Maija'quë do'ijë ne ta̱oja'core nema'pë cajë.
45014014	Yë'ë cato asayë, si'aye si'si peoyese'e pa'iye Ëjaë Jesure sehuoquë sëte. Ja̱je pa'ire paji, cuasaquë asayë, iye. Ja̱je pa'iquëta'are pa̱ipi iye si'si a'ë cuasato ja̱re si'si pa'iji, i̱ti ja̱je cuasaquëse'ere.
45014015	Ja̱je pa'iquëta'are më'ë a̱iñepi sehuosiquë Maija'quë pa'ire paji cuasayere nejoñe pa'ito më'ëpi i̱te oiye pa̱quë yo'oyë. Ja̱je pa'ina, Cristo ju̱cacaisiquëre më'ë a̱iñepi nejoñe pa̱jaquë caquë pa'ijë̱'ë.
45014016	Ja̱je pa'ina, sa'ro nëocaima'pë pa'ijë̱'ë, yecohua'ipi co'aye mësaru de'oye yo'ojë pa'iyere cama'cohua'ini.
45014017	Ja̱je pa'ina, Maija'quë cua̱ñe te̱'te cato pa'ima'ë pa'iji, coa a̱o a̱iñepi cui'ne u̱cuyepi. Coa i̱tirepa cato nuñerepa pa'iye a'ë, de'oye jo'cua pa'iye a'ë, cui'ne sihuaye a'ë, Maija'quë joyo pa'i do'ire.
45014018	Ja̱je Cristore de'oye necaiquë pa'ito ja̱ necaiyepi Maija'quë sihuayere neñe pa'iji. Cui'ne ja̱je pa'ini pa̱ije de'o pa̱i api cajë ñañe pa'iji.
45014019	Ja̱je pa'iye sëte co'ejë pañu'u, de'oye jo'cua pa'iyena sayere. Cui'ne ai tutupi yo'ojë co'eñu'u, mai ai de'oyena sa ja̱'ñere, si'aohua'i ai de'oja̱jë cajë.
45014020	Ja̱je pa'ito a̱i do'ipi Maija'quë nese'ere nejoma'ë pa'ijë̱'ë. Si'aye a̱iñe cato si'si ti peoye a'ë. Ja̱je pa'iquëta'are, mai a̱i do'ipi yecohua'ire ne ta̱oñe cato ai co'are paji.
45014021	Ja̱ do'ire Maija'quë do'iquëre hua'i a̱iñepi, co̱no u̱cuyepi, coa si'aye yo'oyepi ne ta̱oñe pa'ito nuñe yo'oye peoji.
45014022	Maija'quë ña hue̱'ñana si'aye a̱iñe pa'iji cuasaquë pani ja̱re pa̱ire caroja̱ima'ë coa më'ëse'e paye pa'iji. Sihuaquërepa pasipi, tayo yo'osiquëje̱ pa'ire nëima'ëna, pa'iquë cato.
45014023	Ja̱je pa'iquëta'are i̱ cuasayepi a̱iñe cui'ne pa̱ñe cuasaye pa'ina, i̱ti coa asaquë a̱iquë pani jai do'i a̱ni huesëye pa'iji, i̱ cuasaye quëayere yo'oma' do'ire. Ja̱je pa'ina, si'aye mai sehuosicohua'i cuasayepi quëayere neñe pa'iji. Pa̱quë pani co'aye neñe a'ë.
45015001	Maipi tutu quë'iohua'ipi Maija'quëre necaiquëre pare cuasacohua'ita'a jopo carasicohua'ipi de'oye yo'oma'cohua'ire quëcojë co̱caiye pa'iji, tutu peocohua'ire. Maise'e de'oye pa'iyere cuasaye pa̱ñu'u, Ja̱je pa'ina, maipi co̱caiye pa'iji, ja̱ohua'ire.
45015002	Ja̱je pa'ina, pa̱i ñape mai cajeohua'ire de'oye yo'oye pa'iji, i̱ de'oye pa'i ja̱'ñere cajë. Cui'ne i̱ Maija'quëre ai se̱ña maca jaiye cuasaquë mëi ja̱'ñere co̱caiye pa'iji.
45015003	Ñajë'ë, Cristo i̱ de'oye pa'iyere cuasama'ë paji'i. Coa ai jerepa toyase'e cayere yo'o ti̱'api, ñeje cayere: “Më'ëre pë̱icohua'i pë̱iñe yë'ëna to̱mepi.”
45015004	Si'aye iye ja̱'në tsoe toyajë pa'ise'e toyase'e a'ë, mai ye'ye ja̱'ñere cuasajë. I̱tina ñajë ai yo'oye pa'itoje̱ quëcoja̱jë cui'ne huaso cua̱ñoñe uteye paja̱jë cajë toyase'e a'ë.
45015005	Ja̱je pa'ina, Maija'quëpi yo'o juja ma'ñe cui'ne yëhuo huasoye i̱siquëpi, co̱caija̱quë mësarute yecohua'i ja̱'re co̱ni de'oye yo'ojë pa'i ja̱'ñe Cristo Jesús pa'ise'eje̱ pa'ija̱'cohua'ire.
45015006	Ja̱je pa'ijë si'aohua'i te'e Maija'quë Diusure de'oquëre pa'ni cajë sihuaja̱'cohua'ire, mai Ëjaë Jesucristo pëca ja'quëre.
45015007	Ja̱je pa'iye sëte pa̱i ñape yecohua'ire de'oye tsiojë̱'ë, Cristo mësarute de'oye tsiose'eje̱ pa'ye, si'aohua'i Maija'quëre de'oquëre pa'ni caja̱jë caquë.
45015008	Ja̱je pa'ina, cayë. Cristo cato judío pa̱ire necasi'i caquë daji'i, mai aiohua'ire ca nëoquë pa'ise'ere yo'o ti̱'asi'i caquë. Ja̱je yo'oquë Maija'quë i̱ ca nëose'ere nuñerepa yo'o ti̱'aquë pa'iyere i̱ñosi'i caquë.
45015009	Daji'i, cui'ne judío pa̱i peocohua'ireje̱, Maija'quëre de'oquëre pa'ni cajë sihuaja̱jë caquë, teaye ñani oni yejesi do'ire. Toyase'e cayeje̱: Ja̱je pa'ina, më'ëre de'oquëre pa'ni casi'i si'a yeja pa̱i pa'i hue̱'ñana. Cui'ne më'ë mamire sihuaquë jë̱jësi'i.
45015010	Cui'ne yequë hue̱'ña toyase'epi caji: Sihuajë̱'ë, pa̱i daripë̱a, Maija'quë tse̱cohua'i ja̱'re co̱ni.
45015011	Cui'ne yequë hue̱'ña toyase'epi caji: De'oquëre pa'ni sihuajë cajë̱'ë, Ëjaëre. Pa̱i yejaña cui'ne si'a pa̱i daripë̱a maña, judío pa̱i peocohua'ipi.
45015012	Cui'ne Isaíasje̱ toyapi: Isaí tsëcapë aquëpi Ëjaë pa'ija̱'quë api. Pa'i ja̱ëpi si'aohua'i judío pa̱i peocohua'ire cua̱ñeja'quë api. Cua̱ñequëna, ja̱ëpi necaija̱'quë api cajë uteja̱'cohua'i a'ë.
45015013	Maija'quëre se̱ñë, mai utejë pa'iye i̱siquëre, sihuaye cui'ne ti se co'a ju̱'iñe peoyerepa pa'iye i̱sija̱'quë caquë, mësarute i̱te necaiquëre pare cuasacohua'ire. Ja̱re i̱siquëna, pa'ijë Maija'quë joyo tutu quë'iohua'ipi Maija'quë ca nëose'ere de'oyerepa utejë pa'ija̱'cohua'ire caquë se̱cacaiyë.
45015014	Maija'quë do'ijë, yë'ë tsoe asayë, mësaru de'oye yecohua'ire cuasayena ti̱mësicohua'ipi pa'iye, cui'ne si'aye ta̱'ñe asacohua'ipi pa'iye, cui'ne de'oye cuasajë yecohua'ire yëhuocohua'ipi pa'iye.
45015015	-
45015016	Ja̱je pa'iquëta'are ca'rama'quëpi nuñerepa quëasi'i caquë iyere toya saoyë, mësarute tsoe asa maña co̱ni, mësarupi hua̱nëyema'pë pa'ija̱jë caquë. Yë'ë cato judío peocohua'ire caquë Jesucristore necaiquëpi yo'oyë, Maija'quë oi do'ipi yë'ëre cua̱ñese'eje̱ pa'ye. Ja̱je pa'i do'ire iyere caquë toyayë, mësarute. Yë'ë Maija'quëre necai yo'oye cato iye a'ë. Judío pa̱i peocohua'ire huaso cocare quëaye a'ë. Ja̱je yo'oyë, ja̱ohua'i Maija'quë joyo yo'o do'ire Maija'quë tse̱cohua'i pa'ija̱jë caquë. Ja̱je pa'ina, ja̱ohua'i de'ocohua'ire pani i̱na i̱sisi'i, Maija'quë tse̱cohua'i pa'ija̱jë cajë, cui'ne Maija'quë sihuaja̱'quë cajë.
45015017	Maija'quë co'amaña necai yo'osi do'ire de'oyerepa yo'ohuë caye pa'iji, yë'ëpi, Jesucristore sehuosiquë sëte.
45015018	Ja̱je pa'ita'are coa yequere caye coeyë. Coa Cristopi yë'ë ja̱'re tsioni nese'ere caye yëyë, judío pa̱i peocohua'ipi Maija'quëre asani de'oye sehuocaise'ere. Iye cato yo'ohuë, coa quëayepi cui'ne ne i̱ñoñepi co̱ni.
45015019	Pa̱i yo'oma'a tutupi yo'o i̱ñoquë cui'ne Maija'quë joyo tutupi yo'oquë i̱ñoquë quëahuë. Ja̱je yo'oquë huaso coca quëacaiye de'oye quëa ti̱'ahuë, Jerusalén huëosiquëpi cui'ne si'a hue̱'ña Ilirico yeja quë'rore paja̱'ana.
45015020	Ja̱je yo'oquë quëahuë, huaso coca Cristo mami ti asama'cohua'i quë'rona, yecohua'i tsoe quëasicohua'ini cui'na ë̱mëje'ena meñe quëa co̱ñere coequë.
45015021	Coa ai jerepa de'oye yo'ohuë, toyase'e cayeje̱ pa'ye: Ñaja'cohua'i a'ë, i̱ pa'iye aye ti asama'pë pa'isicohua'ipi. Cui'ne asa ti̱'aja'cohua'i a'ë, i̱ caye ti asama'pë pa'isicohua'ipi.
45015022	Ja̱je iyere yo'oquë pa'i do'ire ja̱ro do'i sani ñama'ë paë'ë, si'anë sani ñañe yëquëta'a.
45015023	Yure yë'ë i̱ño yo'oye ne saosiquë sëte, yë'ë Españana sai maca de'hue mësarute do'i ñasi'i, ai tsoe mësarute ña ëa ju̱'isiquëpi.
45015024	Mësarute ña huajësi jeteyo'je mësarupi yë'ëreje̱ jëjo saocaiye pa'iji, España quë'rona.
45015025	Ja̱je pa'iquëta'are yure cato Jerusalénna saiyë, sehuosicohua'i ja̱ro pa'icohua'ire co̱cai ja̱'ñere saquë.
45015026	Jerusalén sehuosicohua'i curiquë peocohua'ire i̱si ja̱'ñere, Macedonia cui'ne Acaya pa'icohua'ipi i̱ohua'i cuasayepi curiquë tsi'soñu'u cuasahuë, jëjo sao ja̱'ñere.
45015027	Ja̱ohua'ipi sihuajë curi tsi'soni jëjo saohuë, Jerusalénna, judío pa̱i sehuosicohua'ire, judío pa̱ipi Maija'quë coca quëa do'ire judío peocohua'ipi Maija'quë joyo pa'iyere ti̱'ahuë, huaso cocare. Ti̱'asicohua'ipi iye yeja ayere curiquëpi judío pa̱i sehuosicohua'ire co̱caiye pa'iji. ¿Me pa̱ñe'ni?
45015028	Ja̱je pa'ina, si'aye iye yo'o tëjini cui'ne curiquë sehuosicohua'i tsi'sose'e Jerusalén pa̱ina i̱sisi maca sai huëoja̱'quë a'ë, Españana. Ja̱rona sai mësarute do'i ñaquë sasi'i.
45015029	Iyere cuasayë. Yë'ë mësaru quë'ro saisi maca ti̱'aja'quë a'ë, Cristo coca quëaye ti̱mësiquëpi mësarute quëa huaso ja̱'ñere saquë.
45015030	Maija'quë do'ijë, mai Ëjaë Jesucristo do'ipi cui'ne Maija'quë de'o joyo mësarute oi do'ipi mësarute se̱ñë, yë'ëre co̱caijë̱'ë, mësaru Maija'quëre se̱cacaiyepi.
45015031	Maija'quëre se̱cacaijë̱'ë, Judea pa'icohua'i sehuoma'cohua'ipi yë'ëre co'aye yo'oye pa̱ja'cohua'ire cui'ne yë'ë sacaise'e de'oye sihuajë i̱se'e pa'ija̱'core Jerusalén sehuosicohua'i pa'icohua'ipi.
45015032	Ja̱je se̱cacaijëna, Maija'quëpi yëna, mësaru quë'rona sihuaquë saija̱'quë a'ë, mësaru ja̱'re co̱ni pëa huajësi'quë pa'ija̱'quë caquë.
45015033	Maija'quë de'oye pa'iye i̱siquëpi si'aohua'ire mësarure pa'ija̱quë. Ja̱je pa'ija̱quë.
45016001	Cencrea sehuosicohua'i pa'icohua'ire co̱caio pa'iconi Maija'quë do'ico, de'ocore pao, Febeni caquë quëayë, mësarute.
45016002	Ja̱ore de'oye mai Ëjaë mamipi cuasajë yo'ocaijë̱'ë, sehuosicohua'ire te'e cuasacohua'ire yo'oyere papi yo'ojë. Ja̱je yo'ojë cui'ne si'aye i̱ote jopo co'amaña caraye pa'ito co̱caijë̱'ë. Ja̱o cato jai pa̱ire co̱caisicoa, cui'ne yë'ëreje̱ co̱caisicoa.
45016003	Pëpacaijë̱'ë, Priscilare cui'ne Aquilare, yë'ë ja̱'re co̱ni Cristo Jesús co'amaña co̱caisicohua'ire.
45016004	Ja̱ohua'i cato yë'ë pa'iyere huasoñu'u cajë i̱ohua'i pa'iyere ti nejo cua̱ñoñe ja'i maca huajëya'yerepa yo'osicohua'ire. Ja̱je pa'ina, yë'ëse'e de'oji, i̱ohua'i yo'ose'e caye pa̱ñë. Cui'ne de'oji, cayë, ja̱ohua'i yo'ose'e Maija'quë do'ijë judío pa̱i peocohua'ije̱.
45016005	Pëpacaijë̱'ë, Priscila cui'ne Aquila huë'ena Maija'quë do'ijë tsi'sisicohua'ire. Pëpacaijë̱'ë, Epenetore, yë'ë oiquëre, Asia yeja aquëpi du'ru macarepa Cristo coca asani sehuoquë pa'isiquëre.
45016006	Pëpacaijë̱'ë, Maríareje̱ mësarute cuasaco jaiye necaio pa'isicore.
45016007	Pëpacaijë̱'ë, yë'ë cajeohua'ire Andrónicore cui'ne Juniasre yë'ë ja̱'re co̱ni co cua̱ño sito te'e pa'isicohua'ire. Ja̱ohua'i cato Jesús jëjo saocohua'ipi ai de'ocohua'i a'ë, cayë. Cui'ne ja̱ohua'ipi du'ru sehuosicohua'i paë'ë, yë'ë ja̱ yë'ta'a sehuoma'në.
45016008	Pëpacaijë̱'ë, Ampliatore yë'ë oiquëre mai Ëjaë do'ipi.
45016009	Pëpacaijë̱'ë, Urbanore mai ja̱'re co̱ni mai Ëjaë co'amaña yo'oquëre, cui'ne yë'ë oiquë Estaquisre pëpacaijë̱'ë.
45016010	Pëpacaijë̱'ë, Apelesre, Cristore coa necaiquëre pare asaquëpi jaiye neñañe pa'itoje̱ quëcosiquëre. Cui'ne pëpacaijë̱'ë, Aristóbulo tsëcapëre i̱ huë'e pa'icohua'ire.
45016011	Pëpacaijë̱'ë, yë'ë cajeire Herodiónre, cui'ne Narciso tsëcapëre, mai Ëjaëre sehuocohua'ire.
45016012	Pëpacaijë̱'ë, Trifenare cui'ne Trifosare, mai Ëjaë co'amaña necaicohua'ire. Cui'ne mai oicorepa Percidare mai Ëjaë co'amañare ai cuasaco necaio pa'icore pëpacaijë̱'ë.
45016013	Pëpacaijë̱'ë, Rufore, mai Ëjaëre sehuoni pa'iquëre pare. Cui'ne i̱ pëca ja'core yë'ë ja'coje̱ pa'iore pëpacaijë̱'ë.
45016014	Pëpacaijë̱'ë, Acincritore, Flegortere, Hermas, Patrobas, Hermes cui'ne i̱ohua'i ja̱'re co̱ni pa'icohua'ire. Si'aohua'ire pëpacaijë̱'ë, Maija'quë do'ijëre.
45016015	Pëpacaijë̱'ë, cui'ne Filoyo cui'ne Juliare, Nereore, cui'ne i̱o yo'jeore, Olimpasre, cui'ne si'aohua'i i̱ohua'i ja̱'re co̱ni Maija'quë do'ijë pa'icohua'ire.
45016016	De'oyerepa sa̱'ñe sihuajë pëpajë̱'ë. Si'aohua'i Cristore asacohua'ipi mësarute pëpa saoyë, ja̱ro pa'icohua'ire.
45016017	Maija'quë do'ijë se̱ñë, mësarute. De'hua ñajë pa'ijë̱'ë, yequë tsëcapë a'ë cajë yo'oye, cui'ne ne ta̱oñe necohua'ire. Ja̱je yo'oye cato mësaru case'ere sa̱ñope yo'oye a'ë. Ja̱ohua'ire tsioma'pë pa'ijë̱'ë.
45016018	Ja̱je cacohua'i cato mai Ëjaë Jesucristore necaima'pë pa'iyë, coa ai jerepa i̱ohua'i de'oye pa'iyere cuasajë yo'oyë. Ja̱je yo'ojë esa sehuocaicohua'ini coa cosoyë, i̱ohua'i a̱'ji maña de'o yë'o cayepi.
45016019	Si'aohua'i asayë, mësaru de'oye sehuocaise'e. Ja̱je pa'ina, yë'ëje̱ sihuayë. Ja̱ yë'ta'a mësaru ta̱'ñe cuasacohua'i pa'ija̱'cohua'ire caquë se̱cacaiyë, mësaru de'hue de'oyere yo'oja̱jë caquë, cui'ne co'ayere ti yo'oma'pë caquë.
45016020	Ja̱je pa'ijëna, Maija'quë de'oye jo'cua ai cuasama'pë pa'iye i̱siquëpi Satanás huati ëjaëre mësaru quë̱o huë'ehuëna esa jëjo o̱aja'quë api. Mai Ëjaë Jesucristopi de'oye ñacaina, de'oye pa'ijë̱'ë.
45016021	Mësarute pëpa saoji, Timoteo yë'ë ja̱'re co̱ni co'amaña nequë pa'iquëpi. Cui'ne Lucio cui'ne Jasón, cui'ne Sosípater yë'ë cajeohua'ipi mësarute pëpa saoyë, ja̱ro.
45016022	Cui'ne yë'ë Tercioje̱ iye toya ja'hua toyacaiquëje̱ ja̱ro mësarute pëpa saoyë, mai Ëjaërepa do'ipi.
45016023	Mësarute pëpa saoji, Gayoje̱. I̱ huë'ere pa'iyë, yë'ë, cui'ne i̱ huë'ena si'aohua'i sehuosicohua'i tsi'sijë pa'iyë. Cui'ne pëpa saoji, Erastoje̱, pa̱i pa'i daripë curiquë de'huacai pa'iquëpi. Cui'ne Maija'quë do'iquë Cuartoje̱ pëpa saoji, ja̱ro.
45016024	Mai Ëjaë Jesucristo coa i̱siyepi mësaru ja̱'re pa'ija̱quë. Ja̱je pa'ija̱quë.
45016025	Tsoe mësarute quëahuë, huaso cocare. Ja̱ cocaja̱'a asayë, mai. Maija'quë mësarute quëcojë nëñerepa pa'icohua'ire necai tuture payë. Ja̱ do'ire mësaru i̱ tse̱cohua'ipi pa'iyë. Iye yo'oyere cato iye yeja de'huama'në Maija'quë nesi'i cuasase'e a'ë. Ja̱re tsoe yahuese'e paji'i.
45016026	Ja̱je pa'iquëta'are yureta'a Maija'quë ti pani huesëquëpi cua̱ñequëna, Maija'quëre quëacaicohua'i toyase'eja̱'a yure cato maire i̱ñopi. Cui'ne Maija'quë nesi'i cuasa nëose'e yahue pase'ere si'a yejaña pa'icohua'ire i̱ñopi, ja̱ohua'ipi i̱tire pa'ë cuasajë de'oye i̱ cua̱ñeñe sehuocaija̱jë caquë.
45016027	Maija'quë te'i si'aye asaquë ta̱'ñe pa'ire pani si'anëpi Jesucristo do'ija̱'a de'oquëre pa'ni cajë sihuajë pañu'u. Ja̱je pa'ija̱quë.
46001001	Maija'quë i̱ yëyeje̱ yë'ëre Pablore nepi. Jesucristo jëjo daoquëre nesiquëpi pa'iyë. Iye toya ja'hua Sóstenes ja̱'re toyayë, Cristo do'ire, Maija'quë do'iquë de'osiquë ja̱'re co̱ni.
46001002	Ja̱ro Corinto daripë sehuosicohua'i pa'icohua'i cajë toyayë, Cristo Jesuna tsioni pa'i do'ire. Maija'quë tse̱cohua'i pa'icohua'ina cajë toyayë. Si'a hue̱'ña sehuosicohua'i pa'ijë Ëjaë Jesucristo de'oquërepa mamire se̱cohua'i ja̱'re co̱ni mësaruteje̱ soipi, i̱na i̱sisicohua'ipi de'ocohua'i pa'ija̱jë caquë. Ja̱je pa'ina, Cristo api, mai Ëjaë cui'ne ja̱ohua'i Ëjaë.
46001003	Diusu Maija'quëpi cui'ne mai Ëjaë Jesucristopi co̱ni de'oye yo'ose'ere pajë cui'ne de'oye pa'iye i̱sise'ere pajë de'oye pa'ijë̱'ë.
46001004	De'oyerepa Maija'quë mësarute yo'o u'ni Ëjaë Jesucristo do'ipi caquë, Maija'quëre si'anë de'oji caquë, sihuayë.
46001005	Ja̱je pa'ina, Maija'quëpi mësarute ta̱'ñe coca caye cui'ne ta̱'ñe asaye i̱sipi, joyo aye do'i quë'yere pare.
46001006	Ja̱je pa'ina, coa caye peoyerepa Cristo cocapi mësarute ti̱ñe pa'iye po̱napi.
46001007	Po̱naëna, pa'ijë Jesucristo daija̱'a mu'sere utejë pa'icohua'ire ti̱ñe po̱naëna, pa'iye Maija'quë i̱siye ti jopo caraye peoji.
46001008	Ja̱je pa'ina, mësarute Diusupi o̱cue pa'i macarepa ñacai pasipi, tëji mu'sere paja̱'a, yecohua'ipi mësaru Maija'quë quëcosicohua'ire Jesucristo daisi maca tayo yo'ocohua'i a'ë caye pa̱ja'cohua'ire i̱pi ñacai paja̱quë.
46001009	Maija'quë i̱ ca nëose'eje̱ pa'ye yo'o ti̱'aquëre papi mësarute soipi, i̱ mamaquë mai Ëjaë Cristo Jesús ja̱'re tsioni pa'ija̱jë caquë.
46001010	Maija'quë do'ijë mësarute se̱ñë, mai Ëjaë Jesucristo mamipi, de'oye te'e cuasajë, cui'ne te'e nëina, pa'ija̱jë caquë. Huahuesicohua'i pa'ima'pë pa'ijë̱'ë. Coa ai jerepa te'e cuasayepi pa'ijë̱'ë.
46001011	Ja̱je mësarute cayë, Cloé tsëcapëpi mësaru te'e cuasama'pë pa'iyere quëarena.
46001012	Ja̱je te'e cuasama' do'ire mësaru cayë, pa̱i ñape ñeje: “Yë'ë cato Pablo aquë a'ë.” Yecohua'ipi cayë: “Yë'ë cato Apolos aquë a'ë.” Yecohua'ipi cayë: “Yë'ë cato Pedro aquë a'ë.” Yecohua'ipi cayë: “Cristo aquë a'ë.”
46001013	¿Ja̱je pa'ito Cristo i̱ a'ri te̱'ña maña huahuesiquë a'ë? ¿Pa̱nita'a Pablo, yë'ëpi cruz que̱ cua̱ñore mësaru do'ire? ¿Pa̱nita'a Pablo mamipi do cua̱ñosicohua'i a'ni?
46001014	Pa̱ni, de'oji sihuayë, Maija'quë ñacaina, de'hue jai pa̱ire doye pa̱huë. Coa Crispore cui'ne Gayore dohuë.
46001015	Ja̱je doye pa̱si do'ire yecohua'ije̱ yë'ë Pablo mamipi do cua̱ñosiquë a'ë caye pa̱ja'cohua'i a'ë.
46001016	Coa Estéfanas tsëcapëse'ere oco dohuë. Cui'ne, yecohua'ita'are doye pa̱huë, cuasayë.
46001017	Yë'ëre pa̱ire oco doquë pa'ijë̱'ë caquë Cristo cua̱ñeñe pa̱pi. Coa i̱ cocare quëacaijë̱'ë caquë cua̱ñepi. Ja̱je pa'ina, i̱ cruz ju̱'ise'e do'i quë'yere quëayë. Yë'ëpi de'o pa'i cocapi caquë quëaquëna, pa̱ipi yë'ëna i̱re papi cuasajë Cristo cruz ju̱'ise'ere do'i peoye necaiye coeyë.
46001018	Cristo cruz ju̱'ise'e cato do'i peo coca asa cua̱ñoji, ne huesë hue̱'ñana saicohua'ire. Ja̱je pa'iquëta'are iye coca Maija'quë tuturepa asa cua̱ñoji, huaso cua̱ñocohua'ire cato.
46001019	Ja̱je pa'ina, toyase'e caji: Ta̱'ñe asacohua'i asaye nejoja'quë a'ë. Cui'ne asa ti̱'acohua'ireje̱ i̱ohua'i asa ti̱'añe ti̱rona yahueja̱'quë a'ë.
46001020	¿Maija'quëpi, ta̱'ñe asaquëre, ye'yaquëre cui'ne iye yeja ayere ta̱'ñe ca de'huaquëre do'i peoquëre neru, yure i̱quere co̱caiye'ni, ja̱ohua'i? Co̱caiye pa̱ñë, Maija'quëpi iye yeja ta̱'ñe asayere do'i peoye neina.
46001021	Ja̱je pa'ina, iye yeja pa̱ipi i̱ coca do'i peoye cuasayë. Cuasajëta'a ja̱ cocare quëase'epi i̱te i̱re pare asacohua'ise'ere huasoye pa'iji. Ja̱je pa'ina, pa̱i ta̱'ñe asayepi Maija'quëre ti̱'añe pa̱ñë.
46001022	Judío pa̱ipi pa̱i yo'o ti̱'a ma'ñere yo'ojëna, ñañe yëyë. Griego pa̱ipi cato ai ta̱'ñe asacohua'i pa'iyere co'eyë.
46001023	Ja̱je pa'iquëta'are yëquë cato ja̱ohua'i co'eyere yo'oma'pë pa'ijë coa Cristo cruz que̱ cua̱ñosiquë ayere quëayë. Quëajëna, judío pa̱ini ta̱'tëpoje̱ pa'ye asa cua̱ñoji, i̱ohua'i que̱siquëni quëajëna. Cui'ne judío pa̱i peocohua'ini griego pa̱ini coa do'i peoyere yo'ojë cayeje̱ pa'ye asa cua̱ñoji.
46001024	Ja̱je pa'iquëta'are judío pa̱ipi pa̱nita'a griego pa̱ipi Maija'quë soisicohua'ire cato Maija'quë tuturepa cui'ne i̱ ta̱'ñe yo'oyerepa do'i quë'ye asa cua̱ñoji.
46001025	Maija'quë yo'ose'e do'i peoye pa̱ire asa cua̱ñoñepi, pa̱i ta̱'ñe asayere tëto saise'e pa'iji. Jesupi ju̱quëna, tutu peoquëje̱ pa'iji. Ja̱ yë'ta'a i̱ ju̱'i maca i̱ tutupi pa̱i tutu tëto saise'erepa pa'iji.
46001026	Maija'quë soisicohua'i mësaru te'ohua'ise'e pa̱i ëjaohua'i pa'iyë. Te'ohua'ise'e iye yeja pa'iye ta̱'ñe asacohua'i pa'iyë. Cui'ne te'ohua'ise'e ëjaohua'irepa tsëcapë acohua'ije̱ pa'iyë. Mësarupi tsoe asayë, ja̱je pa'iye. Maija'quëpi ja̱je soipi, mësarute.
46001027	Pa̱ipi huesëohua'ire ñacohua'ini Maija'quëpi sahuapi, ta̱'ñe pa'iohua'i a'ë cacohua'ire i̱ño quëcosi'i caquë. Cui'ne cua̱ñe tutu peocohua'ire pa̱i ñacohua'ini cua̱ñe tutu quë'iohua'ire sahuapi, cua̱ñe ëjaohua'ini i̱ño quëcosi'i caquë.
46001028	Iye yeja pa̱ipi do'i peocohua'ire ñacohua'ini Maija'quëpi sahuapi, do'i quë'iohua'i pa'isicohua'ini cui'ne ëjaohua'ini do'i peocohua'ire nesi'i caquë.
46001029	Ja̱je pa'ina, yë'ëpi jerepa pa'i a'ë cuasaye peoji, Maija'quë ña hue̱'ña.
46001030	Maija'quëpi Cristo Jesús ja̱'re tsioni pa'iye nepi, maire. Cui'ne Cristo api, mai ta̱'ñe asaye, Cristo do'ipi Maija'quë ja̱'re tsioni nuñerepa pa'iye, Cristo do'ipi i̱na i̱sisicohua'ipi nuñerepa yo'ocohua'i pa'iye, cui'ne Cristo do'ipi huasosicohua'i pa'iye, nequë.
46001031	Ja̱je pa'ina, Maija'quë coca toyase'e cayeje̱ pa'ye: “Jerepa pa'i a'ë cuasaye yëni Ejaë Jesuni cuasaye pa'iji, jerepa pa'ire pani.”
46002001	Maija'quë coca mësarute quëa maca ta̱'ñe cacohua'i cocapi caquë quëama'ë paë'ë.
46002002	Mësaru ja̱'re pa'i maca yequere cuasaroja̱i cama'ë paë'ë. Coa Jesucristo que̱ cua̱ñosiquëni cuasaquë quëahuë.
46002003	Coa tsasiquë maca ca'raquë teaye pa'i macapi mësaru quë'ro ti̱'ahuë.
46002004	Mësarupi yë'ë cayere sehuocaija̱jë caquë pa̱ise'e cuasajë ta̱'ñe coca cayepi caquë mësarute quëaye pa̱huë. Coa Maija'quë joyo co̱caiyepi cui'ne Maija'quë tutupi quëahuë,
46002005	mësaru Maija'quëre necacaiquëre pare asayepi Maija'quë tutupi nese'e pa'ija̱quë caquë, pa̱ni pa̱i ta̱'ñe asayepi.
46002006	Ja̱je pa'iquëta'are ta̱'ñe pa'i cocapi cajë quëayë, Maija'quëre tuicohua'i nuñerepa asacohua'ire cato. Iye yeja ta̱'ñe pa'iohua'i ca cocapi cajë cui'ne pa̱i ëjaohua'i coa esa ne huesëja̱'cohua'i ca cocapi cajë quëaye pa̱ñë.
46002007	Coa ai jerepa Diusu de'oquërepa ta̱'ñe pa'ye ye'yayepi quëayë, Maija'quë i̱se'e cuasaquë pa'iyere. Ja̱ yë'ta'a yeja de'huama'në mai ai de'oye pa ja̱'ñere cuasa nëose'ere quëayë.
46002008	Iye yëquë quëaye ti iye yeja cua̱ñecohua'i asa ti̱'añe pa̱ñë. Ja̱je asa ti̱'ama' do'ire Jesucristore de'oquëre pare que̱ni huani je̱oa'huë'ë, asa ti̱'asicohua'i pani pa̱ra'huë, huaiye. Ja̱je yo'ohuë, ja̱je toyase'e cayepi pa'ina.
46002009	I̱ti toyase'e cato caji: Pa̱ije ti ña ma'ñere pa̱i ti asa ma'ñere, Cui'ne pa̱i ti a'ri mañaje cuasa ma'ñere, Maija'quëre oicohua'ire i̱si ja̱'ñe ne de'huacaise'e paji.
46002010	Ja̱re yëquëre i̱ñopi, i̱ joyopi yëquëni pa'i do'ire. De'o joyo cato si'aye Maija'quë cuasaquë pa'iye asaquë api. Ja̱je pa'ipi si'aye iyere i̱ñopi.
46002011	Pa̱i asa ti̱'añe peoji, yeque cuasaquë pa'iye. Coa ja̱re i̱ joyose'e i̱ cuasaquë pa'iye asaquë pa'iji. Ja̱je cui'ne Maija'quëreje̱ ja̱re i̱ joyose'e i̱ cuasaye asaquë pa'iji.
46002012	Mai cato Maija'quë joyore payë. Iye yeja joyore paye pa̱ñë. Ja̱je pa'ina, Maija'quë maire oi coa i̱siyere asayë.
46002013	I̱sina, i̱ joyo i̱si cocapi cajë quëayë, Maija'quë ye'yayepi. Coa yëquë ta̱'ñe cuasayepi cajë quëama'pë pa'iyë. Maija'quë joyo yo'oye quëayë, Maija'quë joyo yo'oye asacohua'ina.
46002014	Maija'quë joyo peoquë cato iye ti asa ti̱'añe peoji. Coa do'i peoyeje̱ pa'ye asaye pa'iji. Iye cato joyo aye a'ë. Ja̱re joyo pa'iye asacohua'ise'e asaye pa'iji.
46002015	Jepi nuñere pa'ni caquë si'aye asaquë api, Maija'quë joyo paquë cato. Ja̱je pa'ini i̱ pa'iyere yecohua'ipi ca tëjini de'huasi'i cajë yo'oye peoji.
46002016	Ja̱je pa'ina, toyase'e caji: “Ëjaë cuasaye asa ti̱'añe peoji. Cui'ne Maija'quëre pa̱ipi se ye'yaye peoji.” Ja̱je pa'iquëta'are mai cato Cristo cuasayere payë.
46003001	Maija'quë do'ijë, yë'ë mësarute ca maca cama'ë paë'ë, Maija'quë joyopi cuaquëna, pa'icohua'ire cayepi. Pa̱huë, caye mësarupi Cristo ayere asa ti̱'ama'cohua'ipi tsi̱tu'uje̱ pa'iohua'i pa'i do'ire. Ja̱je pa'ina, pa̱ise'e yëye yo'ocohua'ire cayepi cahuë.
46003002	Ja̱je pa'ina, mësarute a̱'jiñere ye'yahuë, tsi̱ maña oje tsu̱'sucohua'ire yo'oyeje̱ pa'ye. Ja̱je ye'yahuë, mësarupi jëa a̱o a̱ni ti̱'ama'cohua'ije̱ pa'iohua'i pa'ijëna, ñaquë. Yureje̱ ja̱ yë'ta'a joyo pa'iyere asa ti̱'ama'cohua'i pa'iyë, mësaru, pa̱ise'e cuasayere ja̱ yë'ta'api pa'ijë.
46003003	Ja̱ do'ire ja̱ yë'ta'a pa̱ise'e cuasayere payë: yecohua'i payete ña ëaye, sa̱'ñe pë̱ti yo'oye, cui'ne te'e cuasama'pë sa̱ñope cuasayere cayere. Ja̱ do'ire sehuoma'cohua'i yo'oyere yo'oyë, mësaru.
46003004	Ja̱ do'ire yecohua'i ñeje cayë: “Pablore ye'yequë a'ë.” Yecohua'ipi cayë: “Yë'ë Apolosre ye'yequë a'ë.” Ja̱je yo'ojë cani mësaru coa pa̱ise'e cuasayere pa'icohua'i cayere cayë.
46003005	¿Ja̱je pa'ito i̱quei'ni, Pablo? ¿Cui'ne i̱quei'ni, Apolos? Yëquë cato coa Maija'quëre necaicohua'i a'ë. Ja̱je pa'ina, yëquëpi quëajëna, mësaru cato asajë sehuosicohua'i a'ë, mai Ëjaëni. Pa̱i ñape yëquë mai Ëjaë ñaquë i̱sise'eje̱ pa'ye yo'ohuë.
46003006	Yë'ëpi ta̱ñeje pa'ye quëahuë, Maija'quë cocare cui'ne Apolospi ta̱se'ere oco do'ecaiyeje̱ pa'ye quëapi, Maija'quë coca mësarute. Ja̱se'e pa'iji, yëquë nese'e. Ja̱je pa'iquëta'are ta̱se'e mëoñe cato Maija'quë yo'oye a'ë. Ja̱je pani Maija'quëpi mësarute ai de'huaji, i̱te cuasayena.
46003007	Maija'quëpi i̱ti ñese mëañe cato neji. I̱ti ta̱quë cui'ne i̱ti oco do'equë do'i peoyë.
46003008	Ja̱je pa'ina, ta̱cohua'i cui'ne oco do'equë si'a yë'quë maca pa'iohua'i a'ë. Ja̱je pa'iquëta'are Maija'quëpi pa̱i ñapere i̱ohua'i nese'eje̱ pa'ye sa̱ija'quë api.
46003009	Yëquë cato Maija'quë co'amañare necaicohua'i a'ë. Mësaru cato i̱ tsioje̱ pa'iohua'i a'ë. Cui'ne mësaru Maija'quë huë'e'ë.
46003010	Maija'quë yëyere ta̱'ñe yo'oye i̱sise'eje̱ pa'ye nehuë. Yë'ë cato de'oyerepa huë'e ne huëose'ere o̱ahuë. Yë'ë nesi jeteyo'je yequëpi huë'e ë̱mëje'e cato neñe pa'iji. Ja̱je pa'iquëta'are pa̱i ñape ñare pajë nejajë, ë̱mëje'e cato.
46003011	Jesucristo api, i̱ti du'ru huëocore paje̱ pa'i, quëco paquërepa, yequë peoji. Ja̱je pa'ina, yecore du'ru huëocore neñe peoji.
46003012	Ico ë̱mëje'ena neñe pa'iji, coa si'aye pa̱i yëyeje̱ pa'ye: oropi pa̱nita'a yeque plata hue'yosi quë̱napi, jai do'i quë̱napi, so̱quë to̱ñapi, ja'opi pa̱nita'a hue̱capi.
46003013	Ja̱je nesicohua'ita'are pa̱i ñape nese'e ña mu'se ti̱'aëna, ti̱ñarepa ñaja'cohua'i a'ë, pa̱i ñape nese'e. Ja̱ mu'se cato pa̱i ñape nese'e toapi ëo ñañe pasipi.
46003014	Toaje̱ ti uma'a huë'e nesiquëpi sa̱i cua̱ñoja'quë api, i̱ nesi do'i.
46003015	Ja̱je pa'iquëta'are i̱ nesicopi coa u huesëru sa̱i cua̱ñoñe pa̱ja'quë api, i̱ nesi do'i, i̱se'e jëaja̱'quë api, jai huë'e ucona jëayeje̱ pa'ye.
46003016	Mësaru a'ë, Maija'quë huë'e. Ja̱ huë'e cato Maija'quë joyopi pëani pa'i sito. ¿Ja̱je pa'iye mësaru huesëye?
46003017	Ja̱je pa'ina, pa̱ipi Maija'quë huë'ere co'a de'huacaito Maija'quëpi i̱teje̱ nejoñe pa'iji. Maija'quë huë'e cato de'o co'sija'i huë'e a'ë. Mësaru a'ë, i̱ti huë'e.
46003018	Co'ye cosoma'pë pa'ijë̱'ë. Iye yeja ta̱'ñe asayere ai cuasaquë a'ë cuasaquë pani, ja̱ cuasase'ere je̱oni huesëquëje̱ pa'i de'oni ye'yejë̱'ë, ta̱'ñe asayere pare.
46003019	Iye yeja pa̱i ta̱'ñe asayere Maija'quë cato coa huesëcohua'i yo'oye a'ë caquë ñaji. Ja̱je pa'ina, toyase'e caji: “Diusupi ta̱'ñe asacohua'ire i̱ohua'i ta̱'ñe yo'oyë cuasajë yo'oyena ne ta̱oji.”
46003020	Cui'ne caji yequeje̱: “Ëjaëre papi ta̱'ñe asacohua'i cuasaye de'oye a'ë caquë ñaji.”
46003021	Ja̱ do'ire pa̱ini ye'yejë jerepa pa'i a'ë cuasama'pë pa'ijë̱'ë. Si'aye mësaru tse̱se'e pa'iji:
46003022	Pablo, Apolos, Pedro, iye yeja ju̱'iñe, yure pa'iye, yequë mu'se pa'i ja̱'ñe, si'aye mësaru tse̱ a'ë.
46003023	Mësaru cato Cristo tse̱cohua'i a'ë, cui'ne Cristopi Maija'quë tse̱quë api.
46004001	Ja̱je pa'ina, yëquëre cato Cristore necaicohua'i a'ë cuasajë ñajë'ë. Yëquë cato Diusu cuasa nëose'e ña ti̱'a ma'ñe quëacaija̱'cohua'ire nesicohua'i a'ë.
46004002	Ja̱ do'ire necaiquë cato i̱ ëjaë cua̱ñese'ere si'a yë'quë maca yo'oquëna, necaiquëre papi yecohua'ije̱ cuasajë ñajëna, yo'oquë api.
46004003	Ja̱je pa'iquëta'are yë'ë cato ai co'a ju̱'iñe pa̱ñë. Mësarupi cui'ne yecohua'ipi yë'ëre de'oye yo'opi pa̱nita'a co'aye yo'opi cayere cui'ne yë'ëja̱'a co'ye de'oye yo'oyë ca ti̱'añeje peoyë.
46004004	Yë'ë cuasayepi yë'ëre sa̱ñope caye peoquëna, sihuaquë nuñerepa pa'i a'ë cuasaye peoji. Ja̱ do'ire Ëjaëpi caye pa'iji, de'oji pa̱nita'a co'aji.
46004005	Ja̱je pa'i do'ire mësaruse'e de'oye yo'oquë api pa̱nita'a tayoquë api caye pa̱jë'ë. Utejë̱'ë, Ëjaë dai macaja̱'a, Ëjaëpi dani ti̱ña i̱ñoja'quëre. Ja̱ maca pa̱i ñape joñoa cuasase'e ñañe pa'iji. Ja̱ maca Diusupi pa̱i ñape yo'ose'eje̱ pa'ye i̱sija̱'quë api, pa̱i ñapere.
46004006	Maija'quë do'ijë, mësaru de'oye cuasajë pa'i ja̱'ñere i̱ñosi'i caquë Apolos pa'iye cui'ne yë'ë pa'iye i̱ñoquë quëahuë, mësarupi toyase'e pa'ina, sa tëto saipe yo'oma'pë pa'ija̱jë caquë. Ja̱ do'ire yëquë quëase'ere ye'yeni te'ire jerepa pa'i api cuasajë cui'ne yequëni co'aquë api cuasama'pë pa'ijë̱'ë.
46004007	Maija'quë mësarute de'ocohua'ire nepi. Mësaru tutupi ti̱'añe pa̱huë. Ja̱je pa'ina, Maija'quë coa i̱sise'ere paye sëte jerepa pa'iohua'i a'ë cuasama'pë pa'ijë̱'ë.
46004008	Yure mësaru si'aye payë, mësaru yëye. Ja̱ do'ire mësaru pa̱i ëjaohua'ije̱ pa'iohua'irepa nëina, pa'iyë. Ja̱je nëina, yëquëre hua̱nëyei'ë, mësaru. Sihuara'huë, mësarupi nuñerepa ëjaohua'i pa'ito, mësaru ja̱'re te'e co̱ni cua̱ñesi'i caquë.
46004009	Yëquëre Jesucristo jëjo saocohua'ire Diusupi jeteyo'jena nëcopi cuasayë, huani je̱oja'cohua'ire nëcose'eje̱ pa'iohua'ire. Ja̱je pa'ina, hui̱ñaohua'i cui'ne si'a pa̱i yëquëse'ere ñañë, i̱ohua'i yo'ojëna, ñañu'u cajë.
46004010	Cristo do'ire yëquëre huesëohua'ire cayë, pa̱i. Cajëna, mësarupi Cristo ayere ai asasicohua'i a'ë cuasajë sihuayë. Yëquëpi tutu peocohua'i pa'ijëna, mësarupi tutu quë'iohua'i pa'iyë. Yëquëre cato pa̱i coeyë, ñañe. Mësaruni ëjaohua'i a'ë cajë ñañë.
46004011	Yureje̱ ai yo'ojë a̱o ëa ju̱'ijë, oco ëa ju̱'ijë, ca̱ñaje peoquëna, pa̱ije co'aye yo'ojëna, cui'ne huë'eje̱ peocohua'ipi ai yo'ojë pa'iyë.
46004012	Yëquë jë̱ñapi ai tutu nejë, cui'ne pa̱ipi pë̱ijë tea ju̱'itoje̱ Maija'quëpi de'oye ñacaija̱quë cahuë. Pa̱ipi jo̱sa yo'otoje̱ quëcoyë.
46004013	Co'aye yo'ocohua'i a'ë cayë, yëquëre. Ja̱je catoje̱ dahuëre quëcojë yëhuoyë, de'oyepi. Iye yeja ja̱'ju co'amaña nejose'eje̱ pa'iohua'ire ñañë, yëquëre iye mu'seje̱.
46004014	Ja̱je toyani toyama'ë paë'ë, mësaruni huajëya'ye ca quëcosi'i caquë. Coa ai jerepa yë'ë mamajëre sëte yëhuosi'i caquë toyahuë.
46004015	Mësarupi Cristo coca ye'yacohua'ire diez mil pa̱ire pare patoje̱ yë'ë te'i pa'iyë, mësaru ja'quëje̱ pa'i, yë'ëpi mësarute huaso coca du'ru quëasi do'ire. Ja̱ do'ire mësaruje̱ Cristore sehuohuë.
46004016	Ja̱je pa'ina, mësarute cayë. Yë'ë yo'oquëna, ñase'ere mësaruje̱ yo'ojë̱'ë.
46004017	Ja̱re caquë mësaru quë'rona jëjo saoyë, Timoteore, yë'ë oiquëni, mai Ëjaë do'ire yë'ë mamaquëje̱ pa'ini, nuñerepa pa'ini. Ja̱ëpi mësarute quëaja̱'quë api, yë'ë Cristo Jesure sehuosiquë yo'oquë pa'iye cui'ne yë'ë si'a hue̱'ña sehuosicohua'i tsëcare ye'yaroja̱iñe quëase'ere.
46004018	Mësaru acohua'i yecohua'i yë'ë sani ñama'ë pa'ija̱'quë api cajë jerepa pa'iohua'i a'ë cuasajë yo'oyë.
46004019	Ja̱je pa'iquëta'are Ëjaëpi yëto esa sani ñaja'quë a'ë, mësarute. Ja̱ maca ñasi'i, jerepa pa'iohua'i a'ë cuasacohua'i nejë pa'iye, coa cacohua'i pa'ima'pë caquë.
46004020	Maija'quë cua̱ñe te̱'te cato cocase'e caye peoji. Maija'quë tutupi yo'ojë pa'iye a'ë.
46004021	¿I̱quere yëye'ni, mësaru, yë'ëpi sani tarapëpi si'seyere yëye, pa̱nita'a ai oi sani ñañere yëye?
46005001	Mësaru aquëpi sehuoma'cohua'ije̱ yo'o ma'ñere yo'oquë pëca ja'quë nëjoni nëjore payeje̱ paji cajëna asayë.
46005002	Ja̱je pa'iquëta'are mësaru ti co'aye yo'oji cama'pë Cristore sehuocohua'ire pa'ë cuasajë pa'iyë, ti co'a ju̱'ima'pë. Ja̱je pa'ijëna, yë'ëpi yure cayë, ja̱ co'ayerepa yo'osiquëre eto saojë̱'ë, mësaru ja̱'re pa'ima'ë pa'ija̱'quë.
46005003	Ja̱ro yë'ë pa'ima'ë panije ja̱ co'aye yo'ose'e asani ai coeyë. Ja̱je pa'ina, yë'ëpi ja̱rore pa'iyeje̱ pa'yerepa i̱ti co'aye yo'osiquëre coequë tsoe co'aji, cayë.
46005004	Ja̱ do'ire mai Ëjaë Jesucristo do'ipi mësaruse'e tsi'sijë̱'ë. Tsi'sini yo'ojëna, yë'ë ja̱rote mësaru ja̱'re te'e pa'iyeje̱ pa'ye pasi'i, yë'ë joyopi. Cui'ne Ëjaë Jesucristo tutupi ja̱rote pa'ija̱'coa, mësaru ja̱'re co̱ni.
46005005	Ja̱ maca tsi'si sitopi co'aye yo'oquëre huati ëjaëna i̱sijë̱'ë, i̱ ca̱pë yëyere nejoja'quëna, nejoquëta'are joyose'e huaso cua̱ñoja'quëre Ëjaë Jesucristo dai maca.
46005006	Jerepa pa'iohua'i a'ë cuasama'pë pa'ijë̱'ë. A'ri maña o'sacopi huajë së̱pëna co̱'meto si'a së̱pë o'saye pa'iji caye mësarupi asacohua'i a'ë, aiohua'i case'e.
46005007	Ai hua̱no o'sa së̱pëje̱ pa'ire co'aquëre eto saojë̱'ë, mësaru de'ocohua'ise'e pa'ija̱'cohua'i, huajë së̱pëje̱ pa'iohua'ise'e. Egíptopi judío pa̱i etajë pa'ise'ere cuasajë a̱iñeje pa'i pan pa'ijë̱'ë, ti co̱'mema'cohua'i. Cristo mai do'ire ju̱cacaji'i. Ja̱je pa'ina, ja̱ë api, yëi ñama mai eta huajëse'ere cuasajë yo'oquë.
46005008	Ja̱je pa'ina, mai eto huaso cua̱ñosi mu'sere sihuajë nuñere papi cui'ne ta̱'ñere papi sihuañu'u, o'saye co̱'mema'a a̱oje pa'yere papi. Si'sipi cui'ne tayo yo'oyepi co̱ni sihuaye pa̱ñu'u. Ja̱ cato ai o'sa së̱pëje̱ pa'ye a'ë.
46005009	Ja̱'në toya saocore toyahuë, co'aye yo'ocohua'ire cui'ne nëjo peoconi yo'ocohua'ire tsioma'pë pa'ijë̱'ë caquë.
46005010	Ja̱je tsioma'pë pa'ijë̱'ë cani cama'ë paë'ë, iye yeja pa̱ini tsioma'pë caquë jaiye co'amaña yëcohua'ini, co'amaña yahue i̱macohua'ini, yequere Maija'quë a'ë cuasacohua'ini cui'ne nomiohua'ire yo'ocohua'ini. Ja̱je yo'oye pa'ito mësaru iye yeja pa'iye peora'pi.
46005011	Yë'ë cato ñeje cahuë, tsioma'pë pa'ijë̱'ë, sehuohuë caquëpi ja̱ yë'ta'a yahue nomiore yo'oquëre, co'amaña yahue i̱maquëre, jaiye co'amaña yëquëre, Maija'quëre cuasaye jerepa co'amañase'e cuasaquëre, co'a coca caquëre co̱no cuepequëre. Ja̱je pa'ire cato co̱ni tsioni a̱ima'pë pa'ijë̱'ë, cahuë.
46005012	-
46005013	Sehuoma'cohua'ini tayoyë, maipi caye peoji. Maire cato sehuosicohua'ise'ere ñaquë ca de'huaye pa'iji. Sehuoma'cohua'ire cato Maija'quëpi co'aji caye pa'iji. Ja̱je pa'ina, mësarupi sehuosicohua'i aquëpi tayoto ca de'huaye pa'iji. Ja̱ do'ire ja̱ëte tayo yo'oquëre mësaru ja̱'re pa'iquëre eto saoye pa'iji, po̱nëma'quë pani.
46006001	Je̱'nërepa mësaru aquëpi yequëni sa̱ñope caye pani tsoe saiji, pa̱i yo'oye ña ëjaë quë'rona ne de'huacaija̱'quëre. ¿Me yo'ojë ja̱je yo'oye'ni, Maija'quëre sehuocohua'ina quëama'pë?
46006002	Maija'quëre sehuocohua'ina quëaye de'oji, ja̱ohua'ipi asani ne de'huaja̱'cohua'ire. Iye yeja pa̱i yo'ose'e mësarupi ca de'huaja̱'cohua'i a'ë case'e asacohua'i a'ë, sehuoma'cohua'ire. Mësarupi ja̱je yo'oja̱'cohua'i sëte iye a'ri co'a coca mësaruse'e ca de'huajë pa'ijë̱'ë.
46006003	Cui'ne yequeje̱ asacohua'i a'ë, mësaru, sehuosicohua'ipi hui̱ñaohua'i yo'ose'e ca de'huaye pa'iji, case'e. Ja̱je yo'oja̱'cohua'i sëte ai jerepa iye yeja yure pa'iye mësaruse'e ne de'huaye pa'iji.
46006004	Ja̱je pa'iohua'ita'a mësaru, iye yeja pa'iyere sa̱'ñe coca pani tsoe sehuoma'cohua'ina sani quëayë, sehuosicohua'i pa'iye ti asama'cohua'ina.
46006005	Mësarupi pa̱ñete yo'ore'ni cajë ai cuasajë oija̱jë caquë cayë. ¿Mësaru aquë ta̱'ñe asaquë ti peoquëna, ja̱je yo'ore, sehuosicohua'i aquëpi iye yo'oye ca de'huaquë ti peoquëna, yo'ore?
46006006	Sehuosiquëpi cajë sehuosiquëre sa̱ñope caye payere iye yeja ëjaë sehuoma'quëna quëaye co'aji.
46006007	Mësaru sa̱ñope yo'ojë cayepi tsoe co'a de'osico pa'iji. Ja̱je pa'ito ¿Me yo'ojë quëco ma'ñe'ni, më'ëre sa̱ñope yo'oyere, cui'ne më'ë co'amañare i̱ma cua̱ñonije?
46006008	Ja̱je pa'iquëta'are mësarupi Maija'quë do'ijëre nuñerepa yo'oma'pë co'amañare yahue i̱majë yo'oyë.
46006009	Mësarupi asayë, nuñerepa yo'oma'cohua'i Maija'quë cua̱ñe te̱'te co̱ni pa'iye ti peoye. Ja̱je pa'ito co'ye mësaruja̱'a cosoma'pë pa'ijë̱'ë. Maija'quë cua̱ñe te̱'te pa'iye peoji, pa̱i de'huasi diusuohua'ire se̱cohua'i, huejama'cohua'ipi yo'ocohua'i, huejasicohua'ipi yequë nomiore pa̱nita'a ë̱mëre yo'ocohua'i, ë̱mëohua'ija̱'a yo'ocohua'i.
46006010	Cui'ne co'amaña yahue i̱macohua'i, co'amañase'e ai oicohua'i, co̱no cuepecohua'i, co'a coca yequëna quëacohua'i jerepa jaiye curiquë neñu'u cajë cosojë necohua'i, si'aohua'i ja̱je yo'ocohua'i ti̱'añe pa̱ja'cohua'i a'ë.
46006011	Ja̱je pa'iohua'i paë'ë, mësaru acohua'i. Pa'isicohua'ipi yure cato mai Ëjaë Jesucristo yo'o do'ipi cui'ne Maija'quë joyo yo'o do'ipi tsoa to̱sicohua'i pa'iyë. Maija'quëna i̱sisicohua'ipi pa'iyë, Maija'quë cajeohua'i de'oni.
46006012	Si'aye yo'oye pa'iyë, mai. Ja̱je pa'iquëta'a yeque yo'oye cato co̱cai ma'ñe a'ë, maire. Ja̱je pa'ina, de'hua ñaquë pa'iyë, te'e co'amaña ai yë huesëna, ja̱ yëyepi jo'ya ne huesoyere coequë.
46006013	Ë̲tatu'u cato a̱o a̱ija'copi pa'iji cani pa̱i nuñerepa cayë. Ja̱je pa'iquëta'are Maija'quëpi ë̱tapë cui'ne a̱o nejoja'quë api. Pa̱i ca̱pë coa si'a nomiohua'ire yo'oyere caquë pa'iji cani coa tayo cayë. Pa̱i ca̱pë cato Ëjaëni pacacaico cui'ne Ëjaëpi pa̱i ca̱përe pacacaiji.
46006014	Ja̱je pa'i do'ire maire Diusupi i̱ tutupi ju̱'isicohua'ini huajëcohua'ire huëoja̱'quë api, Jesucristore huëose'eje̱ pa'ye.
46006015	Pa̱i ñape mësaru Cristo ca̱pë acohua'i a'ë. ¿Yë'ë Cristo ca̱pë aquëpi si'a ë̱mëohua'ire yo'ocona tsioye de'oquë? Ai co'aji, me neni tsioye'ni.
46006016	Mësarupi tsoe asayë, ë̱mëpi si'a ë̱mëohua'ire yo'ocona tsioni i̱o ca̱pëna tsioye pa'iji. Ja̱je caji toyase'e iyere ñajë'ë: “Te'ije̱ pa'iohua'i tsioye pa'iji, cayaohua'i pa'isicohua'ita'a caji.”
46006017	Ja̱je pa'ye pa̱ipi Jesucristona tsioni te'ije̱ pa'iohua'i de'oyë, i̱ joyona tsiosicohua'i pa'i do'ire.
46006018	Huejama'cohua'ipi pani nomiore yo'oyere yo'oma'pë catijë̱'ë. Ja̱ cato ca̱pë nejoñe a'ë. Yeque tayo yo'oye cato ë̱mëje'ese'e co'aye neñe a'ë. Ja̱ do'ire ti ja̱ yo'oma'pë pa'ijë̱'ë, ca̱pë co'a de'huaye a'ë.
46006019	Mësaru ca̱pë Maija'quë joyo pa'i huë'e a'ë. I̱pi mësarute pa'iji. Ja̱je pa'ina, mësaru ca̱pë mësaru tse̱co peoji, Maija'quë tse̱coa.
46006020	Maija'quëpi jai do'i hueropi, mësarute ai yo'osi do'ipi. Ja̱ do'ire mësaru Maija'quëre ai oijë mësaru ca̱pëpi i̱ de'oyerepa necaiye i̱ñoñe pa'iji.
46007001	Yure cato mësaru se̱jë toyase'ere sehuosi'i: ë̱mëpi nomiore ti yo'oye pa̱to ai de'oji, me co'aquë'ni.
46007002	Ja̱je pa'iquëta'are jaiye co'aye yo'oyepi pa'i do'ire pa̱i ñape nëjore paye pa'iji, cui'ne nomiohua'ije̱ pa̱i ñape ë̱jëre paye pa'iji.
46007003	Ë̲jëpi nëjo yëyeje̱ yo'oquë pa'iye pa'iji, ë̱jë sëte. Cui'ne nëjoje ë̱jë yëyeje̱ pa'ye pa'iye pa'iji, nëjo sëte.
46007004	Nëjo cato ë̱jë tse̱coa. Ë̲jë api, i̱ti tse̱ aquë. Ë̲jë cato nëjo tse̱quë api.
46007005	Ja̱je pa'ina, ë̱jë yëye panita'a nëjo yëye pa'ito pa̱ñë cama'pë pa'ijë̱'ë. Cayaohua'i yure tsoe maca yo'oma'pë Maija'quëse'ere se̱ñu'u cani yo'oma'pë se̱jë pa'ijë̱'ë. Ja̱ jeteyo'je cui'naohua'ipi tsioni pa'ijë̱'ë. Mësaru pa'iyepi yo'ojëna, mësarute quëco ti̱'ama'pëna Satanáspi co'aye yo'oyena ne ta̱oma'quë de'hua ñajë'ë.
46007006	Mësaruni yëhuoquë caquë cua̱ñema'ë pa'iyë.
46007007	Yë'ë cato si'aohua'i yë'ëje̱ pa'iohua'ise'e pa'ijë̱'ë, cuasayë. Cuasaquëta'are Maija'quëpi pa̱i ñapere ti̱ñe tutu i̱sipi.
46007008	Huejama'cohua'ire cui'ne hua'jeohua'ire cayë, huejaye pa̱to jerepa de'oji, yë'ëje̱ pa'iohua'i pa'ito.
46007009	Ja̱je pa'iquëta'are quëco ti̱'añepi peoto huejayepi de'oji. Co'aji, coa ëa ju̱'ijë ai yo'ojë pa'iye.
46007010	Huejasicohua'ire cato cua̱ñeñë, ë̱jëre je̱ocoye ti peoji. Ja̱ cato yë'ëse'e caye pa̱ñë. Ëjaërepaje̱ ja̱je cua̱ñeji.
46007011	Ja̱je pa'iquëta'are nëjopi ë̱jëre je̱ocosico pani yequëre huejaye peoji, pa̱nita'a cui'naëna co'i co̱ñe pa'iji. Ë̲jëje nëjore je̱ocoye peoji.
46007012	Iye cato yë'ëpi cayë, Ëjaërepa case'ere caye pa̱ñë. Sehuosiquëpi sehuoma'coni nomiore paquëna, i̱opi de'oye i̱ ja̱'re pasi'i cuasaco pa'ito je̱ocosi'i caquë yo'oye pa̱jë'ë.
46007013	Yeque sehuosicopi sehuoma'quëni pacona, i̱pi de'oye i̱o ja̱'re pasi'i cuasaquë pa'ito je̱ocosi'i caco yo'oye pa̱jë'ë.
46007014	Ja̱je pa'ina, sehuoma'quëpi nëjo sehuosicore pa do'ire Maija'quëna i̱sisiquëje̱ pa'iji. Cui'ne nomioje sehuoma'copi sehuosiquëni ë̱jëre pa do'ire Maija'quëna i̱sisicoje̱ pa'ico. Ja̱je yo'oye peoto mësaru mamajëpi sehuoma'cohua'i mamajëje pa'iohua'i co'acohua'i patira'huë. Ja̱je patira'sicohua'ita'a yure cato de'ocohua'i pa'iyë, Maija'quë ña hue̱'ña.
46007015	Ja̱je pa'iquëta'are sehuoma'quëpi pa̱nita'a sehuoma'copi je̱osi'i cato de'oji cajë̱'ë, ai oima'pë sehuosiquëpi pa̱nita'a sehuosicopi ai yo'ojë pa'ito co'aji. Maija'quë cato de'oye sihuajë pa'ijë̱'ë caquë soipi, maire. Ja̱je pa'iquëta'are ai yo'ojë pa'ito co'aji.
46007016	Nëjo sehuosicopi ë̱jë sehuoma'quëre huasora'se'ere huesëco pa̱nita'a ë̱jë sehuosiquëpi nëjo sehuoma'core huasora'se'ere huesëji.
46007017	Mësarute soi maca pa'ise'eje̱ pa'ijë, pa̱i ñapere Ëjaë nejë'ë caquë i̱sise'eje̱ pa'ye yo'ojë pa'ijë̱'ë. Ja̱je cua̱ñequë ye'yayë, si'a hue̱'ña sehuosicohua'i pa'i tsëcare.
46007018	Cui'ne cuiri ca̱'ni tëasiquëni Maija'quëpi soisiquë pa'ito ja̱re ja̱je pa'ipi Maija'quëre tuijë̱'ë. Ca̱'ni tëama'quëni soisiquë pa'ito ja̱re tëama'quëpi tuijë̱'ë, Maija'quëre.
46007019	Ti co̱cai ma'ñe a'ë, cuiri ca̱'ni tëaye cui'ne tëa ma'ñeje. Ti co̱caiye cato Maija'quë cua̱ñeñere de'oye sehuoye a'ë.
46007020	Ja̱je pa'ina, pa̱i ñape pa'iye pa'iji, Maija'quë i̱ soima'në pa'ise'eje̱ pa'iohua'i.
46007021	Jo'yaë pa'isiquë pani, co'a ju̱'ima'ë pa'ijë̱'ë. De'hue eta huajëye pa'ito eta huajëjë̱'ë.
46007022	Jo'yaë pa'ina, Maija'quëpi soisiquë pa'ito jo'yaë peoquë po̱nëji, mai Ëjaëre necaiquë po̱nëni. Jo'yaë peoquëni Cristopi soina, Cristo jo'yaë de'oye pa'iji.
46007023	Mësarute Maija'quëpi jai do'i hueropi. Ja̱ do'ire pa̱i jo'yaohua'i pa'ima'pë pa'ijë̱'ë.
46007024	Ja̱je pa'ina, Maija'quë do'ijë ja̱ yë'ta'a Maija'quë mësarute soima'në pa'isi macare pa'ijëta'a Maija'quë ña hue̱'ñana de'oyerepa pa'ijë̱'ë.
46007025	Huejama'cohua'ire cato mai Ëjaë cua̱ñese'e peoji. Ja̱je pa'iquëta'are yë'ë cuasayepi caye yëyë, mësarute. Mai Ëjaëpi yë'ëre oi huasosiquë sëte nuñerepa caji cajë asacaiquëre papi cayë.
46007026	Mësarute cayë, huejama'pë pa'ito jerepa de'oji. Cui'ne quëasi'i, iye mu'seña co'a mu'seña'ë. Ja̱je pa'ito me huejaye'ni.
46007027	Huejasiquë cato nëjore je̱ocoye peoji. Huejama'quë pani huejasi'i caquë nomiore co'ema'ë pa'ijë̱'ë.
46007028	Ja̱je pa'iquëta'are më'ëpi huejaquë pani co'aye yo'oye pa̱ñë. Nomi tsi̱opi huejaco panije co'aye yo'oye pa̱co. Ja̱je pa'iquëta'are huejasicohua'i cato ai yo'oja̱'cohua'i a'ë. Ja̱je pa'ina, yë'ë cato iye ai yo'oyepi peoja̱quë caquë huejaye pa̱ñepi jerepa de'oji cayë.
46007029	Maija'quë do'ijë, mësarute cayë, mai iye yeja pa'iye a'ri tëcahuë maca pa'iji. Ja̱je pa'ina, yure cato huejasicohua'ipi hueja ma'ñeje pa'iohua'i pa'iye pa'iji, mai Ëjaë co'amañare jerepa cuasajë.
46007030	Iye yeja mai pa'iye caraja̱ija'coa. Ja̱ do'ire oicohua'i panije oima'pë pa'ijë̱'ë. Sihuacohua'i pa̱nije sihuama'cohua'ije̱ pa'iye pa'ijë̱'ë. Co'amañare huerosicohua'i panije co'amañare peocohua'ije̱ pa'iye pa'ijë̱'ë, mai Ëjaë ayere neja'quë caquë.
46007031	Iye yeja co'amañare de'oye a̱'jiñe ti̱'ajë jaiye pacohua'i pani co'amañare sihuama'pë pa'ijë̱'ë. Peocohua'i pa'iyeje̱ pa'ijë̱'ë. Mësarupi asayë, iye yeja caraja̱ija'coa cajë. Ja̱ do'ire iye yeja co'amaña sihuaye peoji.
46007032	Yë'ë cato yëyë, mësarupi iye yeja co'amañare ai cuasajë co'a ju̱'ima'pë pa'iyere. Ja̱je pa'ina, ë̱mëpi huejama'quë pani Ëjaë co'amañase'e cuasaquë i̱te de'oye i̱ñoñere caquë yo'oji.
46007033	Ja̱je pa'iquëta'are huejasiquë cato iye yeja co'amañare cuasaquë co'a ju̱'iji, nëjore de'oye necaiyere cuasaquë. Ja̱je pa'ina, cayaye cuasaye pa'iji.
46007034	Ja̱je cui'ne huejasi nomioje iye yeja co'amañare co'a ju̱'ico i̱o ë̱jëre de'oye yo'ocaiyere cuasaco. Ja̱je pa'iquëta'are nomi tsi̱o cato mai Ëjaë co'amañase'e cuasaco i̱o ca̱pë cui'ne i̱o joyo Maija'quëna i̱sisicopi pa'ico.
46007035	Ja̱je cani mësaru de'oye pa'iyere caquë cayë. Huejama'pë pa'ijë̱'ë caye pa̱ñë. Coa ai jerepa Ëjaë yëyese'e cuasajë de'oye pa'ijë i̱se'ere necaiyere caquë quëayë.
46007036	Te'ipi i̱ huejaja̱'co ai de'o huesëo cuasaquë i̱ona yëyere quëcoma'quë pani huejajë̱'ë. Co'aye yo'oye pa̱ji. De'oye yo'oji.
46007037	Ja̱je pa'iquëta'are yequëpi i̱ yëyere meñe quëcoquë pani huejaja̱'core huejaye pa̱si'i cuasa nëopi. Ja̱ yo'oquëna, i̱ joyopi cuasaquë yo'o do'ire de'oye yo'oji.
46007038	Ja̱je pa'ina, huejaja̱'core huejasiquë cato de'oye yo'oji. Cui'ne huejaja̱'core huejama'quë jerepa de'oye yo'oji.
46007039	Nëjo cato ë̱jëni tsiosico paco'ë, te'i de'ojëna. Ë̲jë ju̱'isi maca te'o de'oni ja̱ maca yureta'a nomi tsi̱oje pa'io de'oco. Ja̱ maca huejaye yëni huejaye pa'iji, Maija'quëre sehuosiquëni.
46007040	Ja̱je pa'iquëta'are yë'ë cato cuasayë, hueja co̱ñe pa̱ñepi jerepa de'oji. Ja̱je cani yë'ëje̱ Maija'quë joyo paquëpi cayë cuasayë.
46008001	De'huasi diusuohua'ina a̱o i̱siye ayere toyayë, mai si'aohua'i ta̱'ñe cuasacohua'i a'ë. Ja̱je pa'iquëta'are ta̱'ñe asaye cato coa jerepa pa'i a'ë cuasayena neñe a'ë. Ja̱je pa'iquëta'are pa̱ire oiye cato joyo pa'iye ñese mëocaiye a'ë, co̱caiye a'ë.
46008002	Ja̱je pa'ina, de'hue asayë, cuasaquëre ja̱ yë'ta'a asa ti̱'añerepa carapi.
46008003	Ja̱je pa'iquëta'are Maija'quëpi ñaji, i̱te oiquëre pare.
46008004	Maipi asayë, pa̱i de'huasi diusuna a̱o i̱sise'e ayere a̱iñere cayë. Pa̱i de'huasi diusu iye yeja coa pa'iji, te'i Maija'quëse'e i̱repa pa'iji, yequë diusu peoyë.
46008005	Ja̱ yë'ta'a ma'tëmore cui'ne iye yejare jai pa̱i diusuohua'i cui'ne ëjaohua'i pa'iyë cuasato, jai pa̱i diusu cui'ne ëjaohua'ije̱ pa'iyë.
46008006	Ja̱je pa'ijëta'are maire cato te'i Diusu pa'iji, Maija'quëse'e. Maija'quëpi si'aye de'huapi. Ja̱je pa'ina, i̱ do'ipi pa'iyë, mai. Cui'ne te'i Ëjaë pa'iji. Ja̱ë cato Jesucristo api. I̱ja'a do'ire pa'iji, si'aye cui'ne maije.
46008007	Ja̱je pa'iquëta'are yecohua'i iye yë'ë yure quëaye asa ti̱'añe pa̱ñë. Ja̱je pa'ina, sehuosicohua'ita'a pa̱i de'huasi diusuni i̱ohua'i se̱jë ye'yase'epi ja̱ yë'ta'a pa'ina, pa̱i de'huasi diusuni i̱sisi hua'i co'aji a̱iñe cuasayë. Cui'ne i̱ohua'i cuasaye tutu peo do'ire si'si a'ë cuasayë, co'a diusure i̱sise'ere a̱ini.
46008008	Mai a̱o a̱iñepi Maija'quë maire oiye ti̱'añe peoji. Ja̱je pa'ina, a̱isi do'ipi de'ocohua'i pa'iyeje̱ peoji. Cui'ne a̱isi do'ire jerepa co'acohua'i pa'iyeje̱ peoji.
46008009	Ja̱je pa'iquëta'are de'hua ñajë'ë, yo'ojë si'aye asa ti̱'ama'cohua'ini tutu peocohua'ini co'a de'huaye mësaru si'aye de'oye a̱i do'ipi.
46008010	Ja̱je pa'ina, më'ëpi si'aye asaquëpi pa̱i de'huasi diusure i̱sise'ere a̱i ñu'ina, si'ayerepa asa ti̱'ama'quëpi ñaji. Ñani i̱je a̱iji ja̱ yë'ta'a co'aji cuasaquëta'a.
46008011	Ja̱je cuasaquëta'a a̱i do'ire më'ëpi do'i quë'i pa'iyë, a̱ni i̱ño do'ire ja̱ maca yureta'a më'ëpi Cristo i̱te ju̱cacaisi do'ire sehuosiquëni si'aye më'ë asa ti̱'a do'ipi i̱ asayere nejocaiyë.
46008012	Tutu peocohua'i Maija'quëre a'ri maña cuasayere nejocai do'ire, mësaru Cristoni sa̱ñope yo'oyë.
46008013	Ja̱ do'ire a̱iñe pa̱ñepi jerepa de'oji. Co'aji, yë'ë a̱i do'ire Maija'quë do'iquëre ne ta̱o.
46009001	Yë'ëre cato si'aye de'oye yo'oye pa'iji. Ta̱'tëpo peoji, Maija'quë jëjo daoquëre sëte. Mai Ëjaë Jesucristore yë'ë ñaco ca̱pi ñasiquë a'ë, cui'ne yë'ë i̱ coca quëasi do'ire mësaruje̱ sehuosicohua'i pa'iyë.
46009002	Ja̱je pa'iquëta'are yecohua'i cato yë'ëre cayë, Maija'quë jëjo daoma'quë api. Ja̱je pa'itoje̱ mësaru yë'ë quëaquëna, Cristo coca sehuosicohua'ise'e Maija'quë jëjo daosiquëre papi cayë.
46009003	Yë'ëre sa̱ñope cacohua'ire ñeje sa̱ñope sehuoquë quëayë.
46009004	Yë'ë si'aye a̱oñe cui'ne o̱cuaye a̱iñe pa'iji, cui'ne u̱cuye pa'iji, Maija'quë jëjo daoquë pa'i do'ire.
46009005	Cui'ne sehuosiconi huejani cuaroja̱iñe de'oji. Mai Ëjaë jëjo daocohua'i cui'ne i̱ yo'je tsi̱ cui'ne Pedro yo'oyeje̱ pa'ye yo'oye de'oji. ¿Me ta̱'tëpo pa'iquë'ni, yë'ëse'ere?
46009006	¿Bernabé cui'ne yë'ë co̱ni Maija'quë do'ijë co̱caima'pëna yëquë jë̱ñapi co'amaña nejë Maija'quë coca quëajë pa'iye pa'iji, cuasaye mësaru?
46009007	¿I̱queipi soldado de'oni i̱ pa'i do'i sa̱iquë pa'iye pa'iquë'ni? ¿I̱queipi tsio neni quë̱quëna, tëani a̱ima'quë pa'iquë'ni? ¿I̱queipi yëi ñama oje dë'sequëta'a u̱cuma'quë pa'iquë'ni?
46009008	Ja̱je pa'ina, pa̱ise'e cuasaquë caye a'ë cuasama'pë pa'ijë̱'ë. Moisés cua̱ñese'eje̱ cui'ne caji yë'ëse'e caye pa̱ñë.
46009009	Cua̱ñese'epi toya pëpëna toyase'e pa'iji, ñeje: “I̱ti ca̱ po'te saihuë të'ija̱i po'tequëre duruhue̱quëre yë'opo sëama'pë pa'ijë̱'ë, i̱se'e a̱i nejaquë.” Ja̱je cani Maija'quë duruhue̱quëse'ere oi cama'ë paji'i,
46009010	maini caquë coa i̱ñoquë. Ja̱ cato capi, maire. Yecohua'i co̱cai ja̱'ñere capi. Ja̱je pa'ina, sehuosicohua'ipi Maija'quë coca quëacaicohua'ire co̱caiye pa'iji, co'amañapi. Ta̱ja'to a̱'ji yeja nequë cui'ne huea po'tequë i̱ohua'i tsio quë̱ise'ere paja̱jë cuasajë yo'oyë.
46009011	¿Ja̱je pa'ito mësaru joyo pa'i cocare pare quëasicohua'ini mësarupi mësaru co'amañapi co̱caiye co'aquë? Pa̱ni de'oji, yëquëre co̱caiye.
46009012	Yecohua'ire ai pa̱'ñe pa'iohua'ini mësaru de'oye co̱caicohua'i a'ë yëquëre jerepa co̱caiye pa'iji, mësarute Maija'quë coca quëasicohua'ire. Ja̱je pa'iquëta'are yëquë mësarute co̱caijë̱'ë caye pa̱huë. Coa ai jerepa quëcojë yëquë jë̱ñapi nejë a̱ë'ë. Cristo coca quëayere mësarupi jo̱sa yo'oye a'ë, cuasama'cohua'ini cajë. Ja̱je yo'ohuë.
46009013	Mësarupi tsoe asacohua'i a'ë. Maija'quë huë'e ñacaicohua'i cato i̱ote pa'i co'amañapi pa'icohua'i a'ë, cajë. Hua'ire ëojë Maija'quëre se̱ hue̱'ña co̱caicohua'ije̱ Maija'quëna i̱sisi hua'ire a̱icohua'i a'ë.
46009014	Huaso coca quëacaicohua'i cato, huaso coca quëa do'ipi pa'iye pa'iji caquë mai Ëjaë nepi.
46009015	Yë'ë ja̱je quëa do'ire sa̱i cua̱ñoñe pa'iquëta'a sa̱i cua̱ñoñe pa̱huë. Cui'ne ja̱je toyani toyama'ë pa'iyë, mësarupi i̱sija̱jë caquë. Coa ai jerepa yë'ë ne do'i sihuayere yecohua'ipi sioyere coeyë. Ju̱'iñere jerepa de'ora'pi cuasayë, yë'ë ne do'i sihuayere sioto.
46009016	Jerepa pa'i a'ë cuasaquë quëaye pa̱ñë, Maija'quë coca quëani. Yë'ëre cua̱ñe nëose'ere ne ti̱'añe pa'iji. Yë'ëpi Maija'quë coca quëama'quë pani teaye pa'iyë.
46009017	Ja̱je pa'ina, yë'ëpi neñe yë'ë sihuaquë yo'onita'a yë'ë do'ire i̱sise'e payë. Ja̱je pa'iquëta'are yë'ëpi jo̱sa coenije neñe pa'iji, cua̱ñe nëose'e pa'ito me pa̱ñe'ni.
46009018	Huaso coca quëa do'ire se̱'ñe pa'ita'a sihuaquë se̱ma'ë pa'iyë, huaso cocare asacohua'ipi sa̱iñe peoja̱quë caquë. Ja̱re cayë, yë'ë sihuayere.
46009019	Pa̱i jo'yaë peoquëta'a si'aohua'i jo'yaë de'ohuë, Cristona jai pa̱ire dacasi'i caquë.
46009020	Judío pa̱i ja̱'re co̱ni pa'ini judío pa̱i yo'oyeje̱ pa'ye yo'oquë pa'iyë, judío pa̱ini Maija'quë te̱'tena dasi'i caquë. Ja̱je cani cayë, Moisés cua̱ñese'ere sehuojë yo'ocohua'ire nesi'i caquë yo'oyere. Yë'ë cato nuñerepa ja̱ cua̱ñeñere pa'ima'quëta'a i̱ohua'ire Maija'quëna dasi'i caquë yo'oyë.
46009021	Cui'ne Moisés cua̱ñese'ere asama'cohua'i ja̱'re pa'i i̱ohua'ije̱ pa'i de'oyë, Maija'quëna i̱ohua'ire dasi'i caquë. Ja̱ yë'ta'a Diusu cua̱ñese'ere pa'iyë, Cristo cua̱ñeñere sehuoquë pa'i do'ire.
46009022	Tutu peocohua'ire Cristona dasi'i caquë i̱ohua'ije̱ pa'i de'ohuë. Pa̱i ñapeje̱ pa'i de'ohuë, de'hue te'ohua'ise'e huaso cua̱ñosicohua'i pa'ija̱jë caquë.
46009023	Ja̱je yo'oyë, huaso coca quëayere pa̱ipi jerepa asaja̱jë caquë. Cui'ne huaso cocapi de'o co'amaña i̱siyere yecohua'i co̱ni paja̱jë caquë yo'oyë.
46009024	Huë'huëni co'amaña i̱mañu'u cajë huë'huëcohua'i cato si'aohua'i huë'huë huëocohua'i a'ë. Ja̱je yo'osicohua'ita'a ti̱'ama'cohua'i a'ë, co'amaña. Ti̱'ama'pëna, coa te'i i̱ti de'hue nesiquëse'e co'amaña saquë api. Ja̱je pa'ito mësaruje̱ ai cuasajë huë'huëjë̱'ë, co'amaña i̱ñu'u cajë huë'huëyeje̱ pa'ye.
46009025	Si'aohua'i sa̱ñope yo'ojë ca̱'a yo'ocohua'i si'aye ca̱'a yo'oroja̱iñe je̱oni ñare pajë yo'ocohua'i a'ë, coa caraja̱i co'amañare i̱mañere cajë yo'ojëta'a. Ja̱je pa'iquëta'are mai cato ti pani huesëyere pare ti̱'añu'u cajë yo'oyë.
46009026	Ja̱je pa'ina, yë'ë cato coa huesë huë'huëma'ë pa'iyë, cui'ne peo de'otona të'caquë, huaiyeje̱ pa'ye yo'oma'ë pa'iyë.
46009027	Ca̱përe cua̱ñeñë, coa ai jerepa yë'ë ca̱përe të'caquë yo'oyë, de'oye sehuocaiyere caquë. Yecohua'ise'ere de'oye sehuoye pa'iji caquë ye'ya tëjini yë'ëpi ye'yama'quë pa'ija̱'quë caquë eto cua̱ñoñere coequë ja̱je yo'oyë.
46010001	Maija'quë do'ijë mësarute quëasi'i, mai aipë yo'ojë pa'ise'e, si'aohua'i mai aipë Maija'quë sirio huë'ehuëre pa'a̱huë'ë. Cui'ne si'aohua'i jai Maja'iñaje je̱'a'huë'ë.
46010002	Iye yo'o ja̱'ñepi si'aohua'i Moisésre tuicohua'i pa'iye i̱ñoa'ji'i, oco do cua̱ñoñeje sirio huë'ehuëre cui'ne jai Maja'iñaje tëto saijë pa'i ja̱'ñepi.
46010003	Cui'ne si'aohua'i Maija'quë i̱sisi a̱o a̱'ahuë'ë.
46010004	Cui'ne si'aohua'i Maija'quë i̱sisi oco o̱cua'a̱huë'ë, joyo ayere u̱cuhuë. I̱ohua'ire sai saquë Cristo quë̱naoje pa'irepa joyo ocore o̱cua'a̱huë'ë.
46010005	Ja̱je pa'iquëta'are jai pa̱i ñasicohua'ita'a, cue̱ne yejana ju̱jua'huë'ë, Maija'quë yëyeje̱ yo'oma'pë pa'isicohua'ire.
46010006	Iye yo'ose'e cato maire quëaye a'ë, ja̱ohua'i yo'ose'eje̱ pa'ye yo'oma'pë pa'ijë̱'ë caquë. Ja̱ohua'i cato co'ayere yë do'ire ju̱jua'huë'ë.
46010007	Ja̱je pa'ina, mësaru cato pa̱i de'huasi diusuohua'ini se̱ñu'u cajë yo'oma'pë pa'ijë̱'ë, ja̱ohua'i yo'ose'eje̱ pa'ye. Maija'quë coca toyase'e caji: “A̲o a̱ijë co̱no u̱cujë, ja̱ jeteyo'je jai pa̱i tsi'sijë pairajë sihuajë yo'ohuë.”
46010008	Ja̱je yo'ocohua'ipi te'e mu'sepi veinte y tres mil ju̱jua'huë'ë, yequë nomiohua'ire cui'ne yequë ë̱mëohua'ire yo'o do'ire. Ja̱je pa'ina, ja̱ohua'i yo'ose'eje̱ pa'ye yo'oma'pë pañu'u, mai cato.
46010009	Maija'quëre neñañu'u cajë sa̱ñope yo'o do'ire a̱ñani a̱o ju̱jua'huë'ë. Ja̱je pa'ina, Maija'quëre sa̱ñope yo'oye pa̱ñu'u.
46010010	Maija'quë de'oye yo'oma'aji'i, caroja̱ë'ë. Ja̱je yo'ojë ca do'ire hui̱ñaëpi dani huani je̱a'ji'i, ja̱ohua'ire. Ja̱je pa'ina, Maija'quëre co'aye yo'oji caroja̱iñe pa̱ñu'u, mai cato.
46010011	Si'aye mai aipëre yo'ose'e cato maire i̱ñoñe a'ë, tëji mu'seña pa'icohua'ire, maipi cui'ne yo'oye pa̱jajë caquë.
46010012	Nuñerepa de'oye pa'iyë cuasaquë pani, de'hua ñajë'ë yo'oquë ta̱'añe.
46010013	Neñañe pa'ina, mësaru ai yo'oyeje̱ pa'ye yecohua'ije̱ ai yo'ojë pa'iyë. Mësaruse'e ai yo'oye pa̱ñë. Neñañe cato cui'ne pa'ye a'ë, si'aohua'ire. Ja̱je pa'iquëta'are Maija'quëpi mësarute mësaru quëco ti̱'añe jerepa neñañe ë̱seja̱'quë api. Ja̱je pa'ina, Maija'quëna quëco pajë̱'ë, ja̱ëpi necaija̱'quë api cuasajë. Ja̱je pa'ina, neñañepi pa'ina, Maija'quëpi eto huasoja̱'quë api, ai yo'oyere quëcoja̱jë caquë.
46010014	Si'aye Maija'quërepa peoyere Maija'quë api cuasajë yo'oye yo'oma'pë pa'ijë̱'ë, Maija'quë do'ijë maña.
46010015	Mësaru cato ta̱'ñe pa'iohua'i a'ë. Ja̱je pa'ina, cayë se mësarupi yë'ë case'ere ai cuasani ñañe pa'iji.
46010016	Mai de'o u̱cu duruhuë u̱cuyë Maija'quëre de'oji, cajë pëpa maca Cristo tsie da'cana tsioyë, te'ije̱ pa'iohua'i i̱na. Cui'ne panre huahueni a̱inije Cristo ca̱pëna tsioyë, te'ije̱ pa'iohua'i i̱na.
46010017	Jai pa̱i mai pa'ijëta'a te'oni si'aohua'i pan a̱i do'ire te'e ca̱pë acohua'i pa'iyë.
46010018	Ja̱je pa'ina, ñajë'ë, cui'ne judío pa̱ini. Ja̱ohua'i je̱'quë Maija'quëna i̱siyë cajë yo'osicohua'ire a̱i do'ire i̱oja'a i̱ohua'i acohua'irepa pa'iyë.
46010019	Ja̱je cani cama'ë pa'iyë, pa̱i de'huasi diusupi do'i quë'ye a'ë caquë. Pa̱nita'a pa̱i de'huasi diusuna hua'i i̱sise'epi jerepa do'i quë'ye pa'iji cama'ë pa'iyë.
46010020	Yë'ë cato cayë sehuoma'cohua'ipi Maija'quëna hua'i i̱siyë cajë yo'oni huatiohua'ina i̱siyë. Ja̱je pa'ina, yë'ë cato mësarute ë̱seyë, huatiohua'i ja̱'re co̱ni pa'iye.
46010021	Huati u̱cu duruhuë u̱cuye ti peoji, mai Ëjaë u̱cu duruhuë u̱cucohua'ipi. Ëjaë mesana a̱o a̱icohua'ipi huati mesa a̱iñe ti peoji.
46010022	Ëjaëpi oi pë̱ijaquë cajë huatire sihuajë yo'oye co'aji. I̱ jerepa tutu quë'iohua'i peoyë, coa teaye pa'iohua'i mañapi.
46010023	Maipi si'aye yo'oye neñe pa'iji. Ja̱je pa'iquëta'are yeque cato co̱cai ma'ñe a'ë. Si'aye yë'ë yëyeje̱ pa'ye yo'oye pa'iji. Ja̱je pa'iquëta'are yeque cato joyo pa'iye ñese mëiñe co̱cai ma'ñe a'ë.
46010024	Ja̱je pa'ina, yecohua'i de'oye pa'i ja̱'ñere cuasajë de'oye yo'oye pa'iji. Co'ye de'oye pa'iyere cuasajë yo'oye co'aji.
46010025	Ja̱je pa'ina, a̱o huero hue̱'ña i̱siyere coa hueroni a̱ijë'ë. De'huasi diusuna i̱sise'e pa'ima'quë cuasajë se̱ma'pë pa'ijë̱'ë, ai cuasaye peoja̱quë.
46010026	Iye yeja cui'ne si'aye i̱ote pa'iye Maija'quë tse̱ a'ë.
46010027	Pa̱nita'a sehuoma'quëpi a̱o a̱ijë'ë caquë huëouna, sehuoni i̱ huë'ena saisicohua'i pani, de'huasi diusure i̱sise'e pa'ima'quë cuasajë se̱ma'pë coa si'aye i̱ a̱oñe a̱ijë'ë.
46010028	Ja̱je pa'iquëta'are yequëpi mësarute quëa'ñe pa'i api, iye hua'i pa̱i de'huasi diusure i̱sise'e a'ë caquë. Ja̱je quëaru a̱ima'pë pa'ijë̱'ë. Mësarute quëasiquë cuasayere co'a de'huayere coejë a̱iñe pa̱jë'ë.
46010029	Iye cato cayë yequë co'aye a'ë, cuasayere. Mësaru cuasayere cama'ë pa'iyë. Ja̱je pa'iquëta'are pa̱ipi se̱ti̱'ñe pa'iohua'i a'ë. ¿Me neni yë'ë yëyeje̱ yo'oyere yequëpi ñaquë yo'oji ca de'huaye pa'iquë'ni?
46010030	Yë'ëpi tsoe Maija'quëre se̱ni de'huani a̱iquë pa'ito ¿me neni yë'ë a̱iñere yecohua'ipi ca de'huaye pa'iquë'ni?
46010031	A̲iñepi u̱cuyepi, cui'ne co'amaña yo'oyepi Maija'quë de'oquëre pa'ni cajë sihuayere yo'ojë̱'ë.
46010032	Sehuosicohua'ire, judío pa̱ire cui'ne judío pa̱i peocohua'ireje̱ si'aohua'ire co'aye ne i̱ñoma'pë pa'ijë̱'ë.
46010033	Ja̱je pa'ina, yë'ë si'aohua'ire de'oye yo'osi'i caquë yo'oyë. Yë'ë yëyere yo'oma'ë pa'iyë. Ja̱ohua'ije̱ si'aohua'i de'oye cuasajë huaso cua̱ñosicohua'i pa'ija̱jë caquë yo'oyë.
46011001	Ja̱je cui'ne mësaruje̱ yë'ë yo'o i̱ñose'eje̱ pa'ye cui'ne yo'ojë̱'ë. Cristo yë'ëre yo'o i̱ñose'eje̱ pa'ye yo'oyë, yë'ëje̱.
46011002	Maija'quë do'ijë, sihuayë, mësaru yë'ëre si'anë cuasajë yë'ë ye'yase'eje̱ pa'ye pa'ijëna.
46011003	Ja̱je pa'iquëta'are iyeje̱ asaja̱jë caquë quëayë. Cristo cato si'a ë̱mëohua'i mëñe ëjaëpi. Ë̲jë cato nëjo mëñe ëjaëpi, cui'ne Diusu cato Cristo mëñe ëjaëpi.
46011004	Ja̱je pa'ina, ë̱mëpi i̱ si̱opë ca̱ñapi pu̱ani Maija'quëre se̱quë pa'ito co'aye ña cua̱ñoji. Ca̱ña pu̱asi do'ipi Cristore ëjaëre pare cuasama'cohua'ipi ja̱je yo'oye pa'iji.
46011005	Ja̱je cui'ne nomiopi i̱o si̱opë ca̱ñapi pu̱ama'o Maija'quëre se̱co pa'ito pa̱nita'a Maija'quë quë'ro ayere asase'ere quëaco pa'ito, co'aji ë̱jëni huajëya'ye ña cua̱ñoji, naña peo hue̱'ñarepa tëase'eje̱ pa'iopi quëa do'ipi. Ë̲jëpi jerepa pa'i caye i̱ñoñe a'ë, si̱opëna ca̱ñapi pu̱añe cato.
46011006	Nomiopi si̱opë pu̱ama'o pani nañare peo hue̱'ñarepa hueo je̱ojaco, te'ere papi. Ja̱je pa'ina, nañare hueo je̱oni huajëya'ye pa'ima'copi cuasani pu̱ajaco, i̱o si̱opë.
46011007	Ë̲më cato i̱ si̱opë pu̱añe peoji, Maija'quëje̱ pa'ire de'huasiquë me pu̱aquë'ni. Ja̱je pa'ina, ë̱më cato Maija'quë de'oquërepa pa'iyere i̱ñocai pa'iji. Ja̱je pa'iquëta'are nomio cato ë̱më de'oquë pa'iyere i̱ñocaio pa'ico.
46011008	Maija'quë ë̱mëre de'hua maca nomio ayepi neñe pa̱pi. Nomiota'are ë̱më ayepi de'huapi.
46011009	Ë̲mëni caquë Maija'quë nomiore nepi. Nomioni caquë ë̱mëre neñe pa̱pi.
46011010	Ja̱ do'ire hui̱ñaohua'ire i̱ñoñere caco nomio i̱o si̱opëna ca̱pi pë'pësico pa'iye pa'iji.
46011011	Ja̱je pa'iquëta'a mai sehuosicohua'i pa'iye cato nomio peoto ë̱më pa'iye peoji. Ja̱je nomiopi peotoje̱ ë̱mëje pa'iye peoji.
46011012	Ë̲më ca̱përe i̱ni nomiore de'huapi, Maija'quë. Ja̱ yo'ose'e nuñere pa'ë. Ja̱je pa'iquëta'are yure cato nomiopi ë̱mëre ai de'huaye pa'iji. Si'aye iye yo'oye Maija'quëpi neñe a'ë.
46011013	De'oquë nomiopi Maija'quëre se̱o ca̱pi si̱opë pu̱ama'o pa'ito mësarupi ca de'huajë̱'ë, ñani.
46011014	Ja̱je pa'ina, iye yeja ja̱re i̱ose'e maire ë̱mëohua'ire huajëya'ye nëiñe neji, ë̱mëohua'ipi tsoa naña hue'eto.
46011015	Nomio cato tsoa naña hue'eni sihuaco i̱o si̱opë pë'pë ja̱'ñere i̱sise'e sëte.
46011016	Iye ayere yecohua'ipi ja̱je yo'o ma'ñe a'ë cajë sa̱ñope cacohua'i pani iye a'ë quëajë̱'ë, yëquë asayere ye'yaye. Yëquë cuasayeje̱ pa'ye yequë hue̱'ña sehuosicohua'ije̱ cuasayë, iye yo'oyese'e cato.
46011017	Ja̱je pa'iquëta'are mësaru tsi'sijë yo'oyepi mësarute co̱cati'ñe pa'yepi mësarute co'a de'huaye pa'ina, asaquë mësaru yo'oye sihuama'ë iye toya ja'hua toyayë.
46011018	Maija'quë coca cañu'u cajë tsi'si maca tsëcapë̱a huahuejë yo'oyë cajë yë'ëre quëayë. Quëajëna, ja̱je pa'iji cayë cuasaye nëiji, yë'ëpi.
46011019	Mësarute tsëcapë̱ase'e huahueni pati'ñe nëiñe jëa ti̱'añe peoji. Ja̱re ja̱je huahueye pa'iji. Ja̱je yo'ojëna, nuñerepa sehuosicohua'i pa'iye ñañe pa'iji.
46011020	Ja̱je pa'iquëta'are mësaru tsëcapë̱a huahueni tsi'sini a̱o a̱iñe nuñerepa mai Ëjaë tse̱ peoji,
46011021	mësaru a̱o a̱i maca ti̱'aëna, pa̱i ñape a̱o du'ruja̱'a a̱i do'ire, yecohua'ipi a̱o ëa ju̱'ijëna, yo'o do'ire cui'ne yecohua'ipi ñese co̱no u̱cu cuepere pajë yo'o do'ire.
46011022	¿Huë'e pacohua'i sëte me yo'ojë huë'ena u̱cujë a̱i ma'ñe'ni? Mësaruse'e a̱ijëna, nuñerepa peocohua'i mañapi huajëya'ye nëina, ñañë. Ja̱ yo'oyepi Maija'quë tse̱cohua'ini co'aye yo'oyë, mësaru. ¿Ja̱je yo'oto yë'ë me mësaru yo'oye de'oyerepa yo'oyë cacaiye'ni? ¡Mësaru yo'oye sihuacaiye pa̱ñë!
46011023	Yë'ë mësarute ye'yase'e Ëjaëna ye'yese'e paji'i. Ja̱re ye'yahuë, mësarute. I̱te cajei yo'oyeje̱ pa'ye yo'oquë cosoquë tse̱a je̱o cua̱ñoja'a ñami na'iquëna, Ëjaë Jesupi jujuma' a̱o i̱ni,
46011024	Maija'quëre pëpani a̱ore yeteni huahuequë capi: “A̲ijë'ë. Iye a̱iñe cato yë'ë ca̱pë a'ë. Mësaru de'oye pa'i ja̱'ñere caquë i̱siye a'ë. Yë'ë yo'ose'eje̱ pa'ye yo'ojë̱'ë, yë'ëni cuasajë.”
46011025	Cui'ne a̱o a̱ni tëjisi jeteyo'je u̱cu duruhuë i̱ jë̱ñapi i̱ni capi: “Iye u̱cu duruhuë pa'iye cato yë'ë tsie a'ë. Iye do'ipi Maija'quë mami huajë ca nëose'e pa'iji. Ja̱je pa'i do'ire u̱cuye ñape yë'ëni cuasajë yo'ojë pa'ija̱'cohua'i pa'ijë̱'ë.”
46011026	Ja̱je yo'oni mësaru i̱ ju̱'ise'ere quëa i̱ñojë yo'oyë, a̱o a̱iñe ñape cui'ne iye u̱cu duruhuë u̱cuye ñape, i̱ dai macaja̱'a. Ja̱je yo'ojë pa'ijë̱'ë.
46011027	Ëjaëre pa'ë cuasama'pë mai Ëjaë a̱i pa'ise'ere coa huëojë a̱ini, cui'ne coa huëojë u̱cuni sa̱ñope mai Ëjaë ca̱përe cui'ne i̱ tsiere yo'oyë, co'ayere.
46011028	Ja̱ do'ire ja̱ yë'ta'a iye a̱o a̱ima'në cui'ne u̱cuma'në pa̱i ñape joñoa co'ye ñañe pa'iji.
46011029	Ja̱je pa'ina, Ëjaë ca̱pë ayere cuasama'ë coa huëoquë iyere a̱ini cui'ne iyere u̱cuni ja̱ co'ayere do'iquëpi yo'oji.
46011030	Ja̱je pa'ina, jai pa̱i mësaru acohua'i ju̱'icohua'i cui'ne tutu peocohua'i pa'iyë. Ja̱je yo'ojë yecohua'i ju̱juhuë.
46011031	Ja̱je pa'iquëta'are mai joñoa co'aye pa'iyere nejojë ñare pajë a̱ito Ëjaë maire sa̱ñope yo'o do'i quë'iohua'ire ñañe pa̱ji.
46011032	Ja̱je pa'iquëta'are Ëjaëpi maire tayojëna, sa̱ñope caquë si'seji, maipi iye yeja acohua'i ja̱'re co̱ni toa yejana saiye pa̱jajë caquë.
46011033	Ja̱je pa'iye sëte Maija'quë do'ijë maña Jesús ju̱'ise'ere cuasajë tsi'sisicohua'i pani yecohua'ire uteni si'aohua'i tsi'sirena, te'e a̱ijë'ë.
46011034	A̲o ëa ju̱'icohua'ipi cui'na maca tsioni yo'osi do'ire Maija'quë si'sema'ë pa'ija̱quë cani yecohua'ini a̱o ëato huë'ere pana a̱iñe pa'iji. Yequeta'a yë'ëpi sani ne de'huasi'i, mësarute do'i ña maca.
46012001	Maija'quë do'ijë mësarute quëasi'i, Maija'quë joyo pa̱i ñapere tutu i̱siyere.
46012002	Mësarupi asayë, ja̱ yë'ta'a sehuoma'cohua'i pa'inë pa̱i de'huasi diusuna saijë se̱jë pa'ise'e ti asama'cohua'ina.
46012003	Ja̱je pa'ina, yure mësarute quëaye yëyë, iyere. Jesús co'aquë api caquë cato Maija'quë joyo tutupi caye pa̱ji, cui'ne Jesure Ëjaëpi caquë cato de'o joyopi caye pa'iji.
46012004	Ja̱re te'e Maija'quë joyopi i̱siquëta'a pa̱i ñapere ti̱ñe pa'ye i̱siye pa'iji, tutu.
46012005	Ja̱je pa'ina, pa̱i ñape Ëjaë Jesure necaiye pa'iji, ti̱ñe pa'ye. Ja̱je pa'iquëta'are te'i api, Ëjaë cato.
46012006	Pa̱i ñape ti̱ñe pa'i co'amañare yo'oye pa'iji. Ja̱je pa'iquëta'are Maija'quë cato ja̱re i̱pi pa̱i ñapere yo'o huëoquëna, yo'oyë.
46012007	Maija'quëpi i̱ joyo ayere pa̱i ñapere i̱siji, ti̱ñe pa'i tutu si'aohua'i sa̱'ñe co̱caijë de'oye pa'i ja̱'ñere caquë.
46012008	Yecohua'ini Maija'quë joyopi i̱siji, Maija'quë yëyere ta̱'ñe asa ti̱'añere. Yecohua'ini ja̱re ja̱ joyopi i̱siji, si'ayerepa asacohua'i pa'ijë yecohua'ire ye'ya ja̱'ñere.
46012009	Yecohua'ini ja̱re ja̱ joyopi i̱siji, nuñerepa ne ti̱'añe pa'iji asayere. Cui'ne yecohua'ini ju̱'icohua'ire jujuyere i̱siji.
46012010	Yecohua'ipi pa̱i yo'o ti̱'a ma'ñere yo'oyere i̱si cua̱ñoñë. Yecohua'ipi Maija'quë quë'ro ayere asase'ere quëa tuture i̱si cua̱ñoñë. Yecohua'ipi i̱si cua̱ñoñë, coso joñoa caye ta̱'ñe asaye cui'ne nuñerepa de'o joyo caye asayere. Yecohua'ini i̱siji, yeque ti̱ñe cocapi ca ja̱'ñere. Cui'ne yecohua'ini ja̱ coca case'ere asani quëayere i̱siji.
46012011	Ja̱je pa'iquëta'are si'aye ja̱ Maija'quë joyopi yo'oji, i̱ yëyeje̱ pa'ye pa̱i ñapere.
46012012	Pa̱i ca̱pë jaiye te̱'ñapi tsi'sisicopi pa'iji. Ja̱je pa'icota'a te'e ca̱pë a'ë. Ja̱je Cristoje̱ pa'iji.
46012013	Ja̱je pa'ina, mai si'aohua'i judío pa̱i, griego pa̱i, jo'yaohua'i pa̱nita'a jo'yaohua'i peocohua'i si'aohua'i te'e ca̱pë acohua'i pa'iyë, te'e joyopi dosi do'ire. Ja̱je pa'ina, si'aohua'ire maire joyo ayere o̱cuapi.
46012014	¿Me pa̱i ca̱pë pa'ico'ni, te̱'te maca pani? Ja̱je pa'ina, jaiye te̱'ñapi pa'icoa.
46012015	Quë̱opi caco pani ca'ñe pa'io: “Jë̱tëje̱ ñani yë'ë cato yecoa'ë.” Ja̱je canije ca̱përe hua sani ti̱o po̱nëni pa'iye peoji.
46012016	Pa̱nita'a ca̱joropi caco pani ca'ñe pa'io: “Ñacoaje̱ ñani yë'ë cato yecoa'ë.” Ja̱je canije ca̱përe hua sani ti̱o pa'iye peoji.
46012017	¿Si'a ca̱pë ñacoase'e pa'ito me asara'reni? pa̱nita'a ¿si'a ca̱pë ca̱jorose'e pa'ito me yë'era're'ni?
46012018	Ja̱je pa'ina, Diusupi ñaquë si'a te̱'ñare tsioni te'ore nepi, i̱ yëyeje̱ ja̱rote ja̱opi pa'ija̱co caquë.
46012019	Ja̱je pa'ina, si'a ca̱pë te'ese'e pa'ito, ¿jerore patira'oni yeque yo'oye?
46012020	Jaiye te̱'ñapi pa'iquëta'are yure cato te'e ca̱pë pa'iji.
46012021	Ñacoapi jë̱tëre ca ti̱'añe peoji: “Më'ëre ne cua̱ñoñe pa̱ñë.” Cui'ne si̱opëpi quë̱ore, “më'ëre ne cua̱ñoma'o pa'iyë,” ca ti̱'añe peoji.
46012022	Coa ai jerepa tutu peoye co̱cai ma'ñeje pa'ye nëiñepi ai jerepa maire co̱caiye a'ë. ¿Ja̱ peoto me pa'iye'ni?
46012023	Ja̱je pa'ina, i̱ti mai ai a'ri maña do'i quë'ye a'ë cayere jerepa ñare pajë su̱'ñecaiyë, cui'ne ti̱ñarepa i̱ñoñe peoyere ai de'oye ñacaiyë.
46012024	Ti̱ña ñañe cato airepa de'oye ñacaiye pa̱ñë. Ja̱je pa'ina, Maija'quëpi pa̱i ca̱pë de'huapi, do'i peoye ña cua̱ñoñepi jerepa do'i quë'ye pa'ija̱quë caquë.
46012025	Ja̱je pa'ina, pa̱i ca̱pë cato si'a te̱'ñapi tsiosicopi te'ere cuasajëje̱ pa'ye sa̱'ñe co̱caio pa'ico.
46012026	Ja̱je pa'ina, te'e te̱'te ca̱pë a'si ju̱'ito si'a ca̱pë ai yo'oye pa'iji, cui'ne yequeje̱ te'e te̱'te de'oye ne cua̱ñoto si'a ca̱pë sihuaye pa'iji.
46012027	De'oji, ja̱je pa'iye sëte. Mësaru sehuosicohua'i cato mësaru pa̱i ñape Cristo ca̱pë acohua'i a'ë.
46012028	Ja̱je pa'ina, Maija'quëpi sehuosicohua'ire ñacaija̱'cohua'i ñeje pa'ija̱jë cuasapi. Ja̱je pa'ina, nepi, du'ru macare pare i̱ doce jëjo saocohua'ini. Ja̱ jeteyo'je Maija'quë cayere asani quëacohua'ire nepi. Cui'ne ja̱ jeteyo'je Maija'quë coca ye'yacohua'ire nepi. Ja̱ maca ai jeteyo'jerepa pa̱i yo'o ti̱'a ma'ñe yo'ocohua'ire nepi. Cui'ne ju̱'icohua'ire ne co'yacohua'ire nepi. Cui'ne pa̱ire de'oye cuasayepi cua̱ñecohua'ire nepi. Cui'ne yequë cocapi cacohua'ire nepi.
46012029	¿Si'aohua'irepa i̱ doce jëjo saoyeje̱ pa'iohua'ise'e pa'iye? Pa̱ñë. ¿Si'aohua'irepa Maija'quë quë'ro aye asase'e quëacohua'ise'e pa'iye? Pa̱ñë. ¿Si'aohua'i Maija'quë coca ye'yacohua'ire pase'e pa'iye? Pa̱ñë. Pa̱nita'a ¿Si'aohua'i pa̱i yo'o ti̱'a ma'ñe yo'ocohua'ise'e pa'iye? Pa̱ñë.
46012030	¿Si'aohua'i ju̱'icohua'ire ne co'ya tutu pacohua'ire pase'e pa'iye? Pa̱ñë. ¿Si'aohua'i ti̱ñe coca cacohua'ire pase'e pa'iye? Pa̱ñë. ¿Si'aohua'i ti̱ñe coca asani se quëacaicohua'ise'e pa'iye? Pa̱ñë.
46012031	Ja̱je pa'ina, mësaru cato ai de'o tuture pañu'u cuasajë yëjë̱'ë. Ja̱je pa'ina, yë'ëpi mësarute ai jerepa tutu de'oye quëasi'i.
46013001	Yë'ëpi si'a pa̱i coca caquëpi cui'ne hui̱ñaohua'i coca caquëpi pa̱ire oima'quë pani, coa huatihuë të'cajëna, pi̱siyeje̱ pa'i a'ë. Pa̱nita'a coa quë̱na de'huana të'cajëna, pi̱siyeje̱ pa'i a'ë.
46013002	Cui'ne si'aye Maija'quë quë'ro aye asayere quëaquëpi cui'ne si'aye pa̱i ña ma'ñe ñaquëpi cui'ne si'aye ta̱'ñe asaquëpi cui'ne si'aye Maija'quëpi nequëre pare cuasaquëpi ai cu̱tiohua'ire ti̱rona cua̱ñe saoquëpi ja̱ yë'ta'a pa̱ire oima'quë pani coa caquë a'ë.
46013003	Cui'ne si'aye yë'ë paye yecohua'ina huahuecai yo'oquëpi cui'ne yë'ë ca̱përe paje̱ yecohua'i do'ire ëo cua̱ñoja'core i̱siquë yo'oquëpi ja̱ yë'ta'a pa̱ire oima'quë pa'ito si'aye iye yo'oye co̱caiye pa̱ji.
46013004	Pa̱ire oiquë cato; sa̱ñope yo'oyere quëcoquë api, pa̱ire oi co̱caiquë api, yecohua'i payere ëa ñaquë pë̱ima'quë api, yë'ë jerepa pa'i a'ë cama'quë api,
46013005	ai jerepa pa'i a'ë cuasaquë yo'oma'quë api, i̱se'e yo'oye pa'iji cuasaquë yecohua'i yëyere meñe ña'no to̱ma'quë api, pë̱titema'quë api, co'aye i̱te yo'ose'ere cuasaquë oima'quë api,
46013006	yecohua'i tayojë co'aye yo'oyere ñaquë sihuama'quë api, coa ai jerepa nuñere pare ñaquë sihuaquë api,
46013007	si'aye ai yo'oye pa'itoje̱ quëcoquë api, de'hue neñe pa'iji cuasaquë, de'oyere pa'ija̱'quë caquë utequë api, cui'ne dahuëre cuasare paquë yo'oquë api.
46013008	Pa̱ire oiye caraja̱i ma'ñe a'ë. Maija'quë quë'ro ayere asani quëayeta'a yequë mu'se caraja̱i ja̱'ñe a'ë. Yequë coca caye cui'ne ta̱'ñe mai asaye caraja̱i ja̱'ñe a'ë.
46013009	Ja̱je pa'ina, mai asaye cui'ne Maija'quë quë'ro ayere asani quëaye jopo carase'e a'ë.
46013010	Ja̱je pa'ina, yequë mu'se maipi peo hue̱'ñarepa asa ti̱'a maca, si'aye mai te̱'te maca asajë quëase'e caraja̱sipi.
46013011	Yë'ë tsihua'ë pa'inë ja̱re tsihua'ë cayepi cui'ne ja̱re tsihua'ë cuasayepi cui'ne tsihua'ë asaquë yo'oyepi yo'ohuë. Yo'osiquëpi yureta'a ai ë̱më de'oni si'aye tsihua'ë pa'inë yo'ose'e je̱ohuë.
46013012	Ja̱je pa'ye yure, mai coa huesë ëaye Maija'quë coca asayë. Ai tsi̱ña de'hua poresicore ñañeje pa'ye asayë, mai. Ja̱je pa'isicota'are ti̱ñarepa ñaja'cohua'i a'ë. Yë'ë yure cato coa te̱'te maca ñañë. Ja̱je pa'iquëta'are yequë mu'se Diusute ñaja'quë a'ë, yë'ëre i̱ ñañeje pa'yerepa.
46013013	Maija'quëre necaiquëre pare asaye, pa̱ire oiye, cui'ne yequë mu'se pa'i ja̱'ñere uteye iye cato ti pani huesë ja̱'ñe a'ë. Si'aye jerepa pa'ye cato pa̱ire oiye a'ë.
46014001	Pa̱ire oicohua'i pa'ijë̱'ë. Diusu de'o tuture pare jaiye pañu'u cajë ai yëcohua'i pa'ijë̱'ë, cui'ne i̱ quë'ro ayere asani yecohua'ina se quëacaiyere jerepa yëcohua'i pa'ijë̱'ë.
46014002	Ja̱je pa'ina, yequë pa̱i coca caquë cato pa̱ini caye pa̱ji. Maija'quëni caji. Ja̱je pa'ina, pa̱i asaye ti pa̱ñë, i̱ caye. Joyopi cato me asaye'ni. Ja̱je pa'ina, ja̱ cato yeque a'ë pa̱i asa ti̱'a ma'ñe a'ë.
46014003	Ja̱je pa'iquëta'are Maija'quë quë'ro ayere asani quëaye cato pa̱ire quëaye a'ë Maija'quëre cuasayere ñese mëijajë cajë, yo'o jujacohua'ire sihua ëaye ca huëoye a'ë, cui'ne oicohua'ire yëhuo huasoye a'ë.
46014004	Ja̱je pa'iquëta'are Maija'quë i̱si coca caquë cato i̱ja'a jerepa Maija'quëre cuasaquë pa'iye neñe a'ë. Cui'ne Maija'quë quë'ro ayere asani quëaquë cato sehuocohua'i Maija'quëre jerepa cuasajë pa'i ja̱'ñere co̱caiquë api.
46014005	Si'aohua'i mësaru yeque coca ca tuturepa Maija'quë i̱sise'e pacohua'i pa'ijë̱'ë, cayë, yë'ë cato. Ja̱je caquëta'a jerepa yëyë, mësarupi Maija'quë quë'ro ayere asani yecohua'ire se quëayere pajë̱'ë caquë. Ja̱ quëayepi jerepa de'oji. Yeque cocapi casi maca i̱ti case'ere asani sehuosicohua'ina se quëacaicohua'ipi pa'ijëna, cajë̱'ë, yequë cocapi, sehuosicohua'ipi jerepa Maija'quëre cuasajë pa'ija̱'cohua'ire.
46014006	Maija'quë do'ijë, yë'ëpi mësaru quë'rona do'i saisiquëpi yeque cocapi caquë pa'ito mësarute ti co̱caiye peoji, yë'ë caye. Ja̱je pa'iquëta'are Maija'quë i̱ñose'ere, pa̱nita'a huajëye asase'ere quëayere, pa̱nita'a Maija'quë quë'ro ayere asani quëayere pa̱nita'a Maija'quë cocare ye'yayere yo'onita'a mësarure co̱caiyë.
46014007	Cañu'u, jetu juiyere pa̱nita'a pi̱'cohuë juiyere. Ja̱ je̱'quë de'oye juima'pë pa'ito ja̱re juiyë cajë asaye peoji.
46014008	Cui'ne duruhuëpi ti̱ñarepa pi̱sima'o pa'ito huajo sacohua'i ne de'huaye pa̱ñë, huajo ñese sa ja̱'ñe.
46014009	Cui'ne mësarute pa'iji. Ja̱je pa'ina, mësarupi yequë cocapi cacohua'i pa'ito yecohua'i asaye pa̱ñë. ¿Me ja̱re cayë cajë asaye'ni, coa peo de'otona case'eje̱ pa'ye pa'ito?
46014010	Si'a yeja jaiye pa̱i coca pa'iji. Si'aye asayese'e pa'iji, i̱ti coca acohua'i cato.
46014011	Ja̱je pa'iquëta'are yë'ëpi yecohua'i cocare asama'ë pani ti̱ pa'iyë. Cui'ne ja̱ coca caquëje̱ ti̱ pa'iji, yë'ëre.
46014012	Maija'quë joyo tuture paye yëcohua'i sëte Maija'quëre ai cuasajë pa'iyere sehuosicohua'ire quëa tuture yëjë̱'ë, ja̱ohuaipi mëojajë caquë.
46014013	Ja̱je pa'ina, ti̱ñe coca caquë pani Maija'quëre se̱ñe pa'iji, i̱ti casi cocare de'oye se quëaja̱'a tuture i̱sija̱quë caquë.
46014014	Cui'ne yë'ëpi Maija'quëre ti̱ cocapi se̱ni asama'ë pa'iyë, yë'ë caquë se̱ñe, nuñerepa joyo cato Maija'quëni se̱quëta'a.
46014015	¿Ja̱je pa'ito me yo'oye pa'iquë'ni? Joyopi se̱ñe pa'iji. Joyopi se̱quëta'a yë'ëje̱ asaquë se̱ñe pa'iji. Joyopi jë̱jë̱ñe pa'iji, cui'ne yë'ëje̱ asaquë jë̱jëñe pa'iji.
46014016	Ja̱je pa'ina, më'ë joyopi Maija'quëre sihuaquë de'oquëre pa'ni caquë sihuaquëna, yequëpi më'ë ja̱'re co̱ni te'e sihuacaiye pa̱sipi, ja̱ coca asama'ë pa'i do'ire.
46014017	Ja̱je pa'ina, më'ë Maija'quëre pëpayepi de'oyerepa pa'itoje̱ i̱ti asaquëpi joyo sihuaye ñese mëiñe pa̱sipi.
46014018	Maija'quëre ai de'oji cayë, mësaru caye jerepa ti̱ñe pa'i cocapi caquë pa'i.
46014019	Ja̱je pa'iquëta'are sehuosicohua'i tsi'si sitona caye ai jerepa de'ora'pi, te'e jë̱të pa'i yë'orepa, i̱ohua'i asa cocapi yecohua'ire ye'ya ja̱'ñere caquë. Yë'ëpi pa̱i asama' cocapi jaiyerepa case'e cato yecohua'ire co̱caiye peoji.
46014020	Maija'quë do'ijë, tsi̱ cuasayeje̱ pa'ye cuasama'pë pa'ijë̱'ë. Tsi̱je pa'iohua'i pa'ijë̱'ë, co'aye yo'oyere yo'oma'cohua'ipi. Ja̱je pa'iohua'ita'a mësaru cuasayere aiohua'i pa'ijë̱'ë.
46014021	Maija'quë cua̱ñesi toya pëpë ayepi caji: “Caja̱'quë a'ë, iye pa̱ire yequë pa̱i cocapi ti̱ pa̱i yë'oja̱'a. Ja̱je catoje̱ ti asani sehuoma'pë pa'ija̱'cohua'i a'ë, yë'ë caye caji, Ëjaë.”
46014022	Ja̱je pa'ito ti̱ñe coca caye cato sehuoma'cohua'ire i̱ñojë caye a'ë, pa̱ni sehuosicohua'ire. Ja̱je pa'iquëta'are Maija'quë quë'ro ayere asani quëaye cato sehuosicohua'ini caye a'ë, pa̱ni sehuoma'cohua'ire.
46014023	Ja̱je pa'ina, si'a sehuosicohua'i tsi'si sitopi, si'aohua'i ti̱ cocapi cajë yo'oto huesëcohua'ipi, pa̱nita'a sehuoma'cohua'ipi co̱ni cacasicohua'ipi cuasaja̱'cohua'i pa'ini cuepejë yo'ojë cayë, cajë.
46014024	Ja̱je pa'iquëta'are si'aohua'i Maija'quë quë'ro ayere asani quëajë yo'otota'a sehuoma'cohua'ique pa̱nita'a huesëcohua'ique co̱ni cacasicohua'ije̱ i̱ohua'i co'aye yo'oyere asa quëquëjë cui'ne i̱ohua'i pa'iye asa ti̱'aja'cohua'i a'ë, si'aohua'i cayere asajë.
46014025	Ja̱je yo'ojëna, i̱ohua'i joyo co'aye pa'iyepi ti̱ñarepa ña cua̱ñoquëna, Maija'quëre do're ja'rujë se̱ja'cohua'i a'ë cui'ne Maija'quë nuñerepa mësaru ja̱'re pa'iji caja̱'cohua'i a'ë.
46014026	Ja̱je pa'ito Maija'quë do'ijë iye a'ë, i̱ti yo'oye: Tsi'sicohua'i pani yecohua'ipi Maija'quëre jë̱jëñe payë. Yecohua'ipi ye'yaye payë. Yecohua'ipi Maija'quë i̱ñose'ere quëaye payë. Yecohua'ipi ti̱ cocapi caye payë. Ja̱ case'ere yecohua'ipi quëaye payë. Ja̱re yo'ojë̱'ë, sehuocohua'i joñoa jerepa Maija'quëre oiye ne paja̱jë cajë.
46014027	Ti̱ cocapi cacohua'i pani caja̱jë cayaohua'i pa̱nita'a toaso̱cohua'i pa̱i ñape te'ohua'ise'e caja̱jë. Cajëna, yecohua'ipi i̱ti case'ere quëaja̱quë.
46014028	Ja̱je pa'iquëta'are ti̱ñe coca case'ere quëaquë peoto i̱tije̱ caye pa̱jë'ë, sehuosicohua'i tsi'si sito. Ja̱je pa̱jë coa pa̱i ñape Maija'quëse'ere joyose'e cuasajë se̱ñe pa'iji.
46014029	Cui'ne Maija'quë quë'ro ayere asani quëayeje̱ cayaohua'i pa̱nita'a toaso̱cohua'i caja̱jë cajëna, yecohua'ipi nuñere pa'ni cajë i̱ti quëayere neñajajë.
46014030	Ja̱je pa'iquëta'are tsi'sito ñu'iquëre Maija'quëpi i̱ñoquëna, ja̱ëpi casi'i caquë yo'oto ja̱ maca du'ru caquëpi je̱oñe pa'iji. Je̱oquëna, yequëpi caye pa'iji.
46014031	Ja̱je pa'ina, si'aohua'i mësaru Maija'quë i̱ño coca asacohua'i te'ohua'ise'e caye pa'iji, si'aohua'i ye'ye ja̱'ñere cajë. Cui'ne yo'o jujahuë cuasacohua'ije̱ ta̱ise'eje̱ pa'iohua'ipi huëi ja̱'ñere cajë yo'ojë̱'ë.
46014032	Maija'quë ayere asani quëacohua'i cato i̱ohua'ipi i̱ohua'i joyo nëiñere de'oye ñañe pa'iji, tayo ma'ñe cajë.
46014033	Maija'quë cato huesë ëaye nëiñere i̱sima'quë api. Maija'quë cato de'oye ai cuasama'pë jo'cua pa'iyere i̱siquë api. Si'a hue̱'ña Maija'quë pa̱i yo'ojë pa'iyere pa'iji.
46014034	Nomiohua'i caye peoji, sehuosicohua'i tsi'si sito. Caye ë̱sese'e a'ë. Ja̱je pa'ina, nomiohua'i sehuojë cama'pë jo'cua pa'ijë̱'ë, Maija'quë judío pa̱ire cua̱ñese'eje̱ pa'ye.
46014035	Se̱ni asañu'u cuasacohua'i pani, ë̱jëni se̱ñe pa'iji, huë'ena sani. Ja̱je pa'ina, nomiopi Maija'quë coca asa hue̱'ñapi caco pa'ito de'oye ña cua̱ñoñe pa̱ji.
46014036	De'hua cuasajë̱'ë. Iye Maija'quë coca mësarupi du'ru ca huëoma'pë paë'ë. Mësaruse'e iye coca asani sehuoma'pë paë'ë, yecohua'ije̱ mësaru jerepa tsoe asahuë, cui'ne sehuohuë, iye cocare.
46014037	Maija'quë i̱ñosi coca quëaquë a'ë cuasaquëpi, cui'ne Maija'quë joyopi caquëna, cayë cuasaquë cato iye yë'ë mësarute toyase'e mai Ëjaë cua̱ñese'ere toyapi caquë ti̱ñarepa asaye pa'iji.
46014038	Ja̱je pa'iquëta'are yë'ë toyase'ere Maija'quë cua̱ñese'e a'ë caquë ñama'quëpi quëaquë pa'ito i̱ cayeje̱ asama'pë pa'ijë̱'ë.
46014039	Ja̱je pa'iye sëte Maija'quë do'ijë maña Maija'quë quë'ro aye asase'ere yecohua'ire se quëayere cajë yo'oyere yëjë̱'ë. Yequë coca cayeje̱ ë̱sema'pë pa'ijë̱'ë.
46014040	Si'aye de'oye ñare pajë yo'ojë̱'ë. I̱ti pa'iyeje̱ coa huesë ëaye yo'oma'pë pa'ijë̱'ë.
46015001	Yure Maija'quë do'ijë, mësarupi yë'ë ja̱'në huaso coca quëase'ere co'ye cuasa co̱jajë caquë cayë. Iye coca cato mësaru asani nuñere pa'ë cajë de'huase'e a'ë. Ja̱je pa'ina, mësarupi i̱tina tse̱asicohua'ipi nuñerepa pa'iyë.
46015002	Cui'ne iye coca quëa do'ija̱'a mësaru huasosicohua'i pa'iyë, mësarupi nuñerepa i̱tire pa'ini. Ja̱je pa'iquëta'are yequere pa'ini coa tayo asasicohua'i a'ë.
46015003	Du'ru macarepa mësarute ye'yahuë, yë'ëre ye'yase'ere. Mësarute toyase'e Maija'quë coca cayeje̱ pa'ye ye'yahuë, Cristo mai tayo yo'ojë pa'i do'ire ju̱cacaise'ere.
46015004	Maija'quë coca toyase'eje̱ pa'ye Cristo ta̱siquëpi toaso̱ mu'seña acona huëji'i, huajëquërepa.
46015005	Huëisiquëpi Pedrona ñaipi cui'ne ja̱ jeteyo'je i̱ jëjo saocohua'ina ñaipi.
46015006	Jeteyo'je ñaipi, quinientos ai jerepa sehuosicohua'ina. Ja̱ yë'ta'a i̱ti ñasicohua'i jai pa̱i pa'iyë. Yecohua'ise'e ju̱'isicohua'i pa'iyë.
46015007	Jeteyo'je Jacobona ñaipi, cui'ne jeteyo'je si'aohua'i i̱ jëjo saosicohua'ina ñaipi.
46015008	Ai tëji hue̱'ñare pana yë'ëreje̱ ñaipi, ti ñañe pa̱'ñe pa'ita'are. Coa hui̱ña co̱ase'eje̱ pa'ye yë'ëre yo'osiquëpi Jesure ñahuë.
46015009	I̱ jëjo saocohua'i de'hue de'ocohua'i a'ë, yë'ëre tëto saisicohua'ipi. Ja̱je pa'ina, yë'ëpi Maija'quë pa̱ire sa̱ñope co'aye yo'ohuë. Ja̱ do'ire i̱ jëjo saoquë hue'e ti̱'añe peoyë.
46015010	Ja̱je pa'iquëta'are Maija'quë coa i̱sisi do'ipi ja̱je pa'i pa'iyë. Yë'ëre i̱ coa i̱sise'e ne ma'ñe nëañe pa̱pi. Ja̱je pa'ina, yë'ëpi si'a i̱ jëjo saocohua'i jerepa nehuë. Yë'ëpi yo'oye pa̱huë. Maija'quëpi yë'ë ja̱'re co̱ni yo'oquëna, i̱ coa i̱siyepi yo'ohuë.
46015011	Ja̱je pa'iquëta'are yë'ë yo'ose'e cui'ne i̱ jëjo saocohua'irepa yo'ose'e de'oji. Ja̱ yo'ose'ere sa̱ñope caye peoji. Jesucristo coca yëquë quëajëna, mësaru sehuose'e a'ë, i̱tirepa.
46015012	Yëquë cato mësarute quëahuë, Cristo ju̱'isiquëpi huëise'ere. Ja̱je pa'iquëta'are mësaru acohua'ipi cayë, ju̱'isicohua'i huëiye peoji. ¿Me yo'ojë ja̱je caye'ni?
46015013	Ja̱je pa'ito ju̱'isicohua'i huëiye peoto, Cristoje̱ huëiye pa̱pi.
46015014	Ja̱je pa'ito Cristopi huëima'ë pa'isiquë pa'ito yëquë quëaye ti do'i peoye a'ë, cui'ne mësaru pa'ija̱'cohua'i a'ë cuasajë pa'iyeje̱ ti do'i peoye a'ë.
46015015	Diusupi ju̱'isiquëni Cristore huëopi cajë quëahuë. Ja̱ quëa do'ire cosocohua'ipi pa'iyë, ju̱'isicohua'i huëiye peoto.
46015016	Ja̱je pa'ina, ju̱'isicohua'ipi huëiye pa̱to Cristoque huëiye pa̱siquë pa'ini.
46015017	Ja̱je pa'ina, Cristopi huëima'ë pa'isiquë pa'ito mësaru sehuose'eje̱ co̱cai ma'ñe pa'iji, cui'ne mësaruje̱ ja̱ yë'ta'api co'ayere pa'iyë.
46015018	Cui'ne Cristore sehuoni ju̱'isicohua'ije̱ coa ne huesësicohua'i pa'iyë.
46015019	Ja̱je pa'ina, Cristore mai uteyepi coa iye yeja pa'iyese'e co̱caiye pa'ito mai pa'iyë, yecohua'ire jerepa teaye pa'iohua'i.
46015020	Ja̱je pa'iquëta'are Cristo ju̱'isiquë pa'isiquëpi huëji'i. Huajëquërepa ja̱ë api, du'ru macarepa ju̱'isicohua'i aquëpi ti huëisiquë.
46015021	Adánpi iye yeja si'a pa̱i ju̱'iñe huëopi. Ja̱je cui'ne Cristoje̱ te'i ë̱mëpi ju̱'isicohua'i huëi ja̱'ñe huëopi.
46015022	Ja̱je pa'ina, si'aohua'i Adán acohua'i pa'i do'ire ju̱'iñë, cui'ne Cristo acohua'i pa'i do'ire si'aohua'i pa'iye paja̱'cohua'i a'ë.
46015023	Ja̱je pa'iquëta'are pa̱i ñapere nuiñe pa'iji. Ja̱je pa'ina, Cristo cato du'ru macarepa ta̱se'epi quë̱quëna, tëayeje̱ pa'ye yo'osiquë api, ju̱'isiquëpi huëisi do'ire. Jeteyo'je Cristo dai maca i̱te se̱cohua'i huëija̱'cohua'i a'ë, i̱ huëise'eje̱ pa'ye.
46015024	Cristopi si'aye ëja pa'ise'ere, cua̱ñeñe pa'ise'ere, cui'ne si'a cua̱ñe tuturepa nejoni i̱ ëjaë pa'ise'ere pëca ja'quë Diusuna i̱sisi maca ja̱ maca yureta'a i̱ yo'oyere yo'o saopi, tëji macarepa.
46015025	Ja̱je pa'ina, Cristo cua̱ñequëpi pa'iji, si'aohua'ire i̱te sa̱ñope yo'ocohua'ire i̱ quë̱o huë'ehuëna tsa'cu o̱e sao macaja̱'a.
46015026	Si'aye sa̱ñope yo'oye meñe tsa'cu o̱esi jeteyo'je tëjiyere pana ju̱'iñere nejosipi, i̱ti sa̱ñope yo'oyere.
46015027	Maija'quëpi Cristore si'aye i̱sipi, i̱pi si'aye cua̱ñequë pa'ija̱quë caquë. Ja̱je Maija'quë coca toyase'e caquëta'a Maija'quë i̱se'ere caye pa̱pi. Pëca ja'quërepa pa'ito me sehuoye'ni. Si'aye i̱ nese'e a'ë.
46015028	Ja̱je pa'ina, Cristopi si'aye meñe cua̱ñequë de'oni ja̱ maca yureta'a pëca ja'quë Diusuna meñe cua̱ñe cua̱ñoquë de'oja̱'quë api. I̱te si'aye i̱sisiquëna, ja̱ maca Diusupi si'a co'amaña cua̱ñequërepa pa'ija̱'quë api.
46015029	Ja̱je pa'ito yecohua'i ¿me neñu'u cajë ju̱'isicohua'ipi ocore do cua̱ñoñë cajë huajëcohua'ina oco do'ejë yo'oye'ni, ju̱'isicohua'ipi huëiye peoto? ¿Me neñu'u cajë ju̱'isicohua'ini oco docaiyë cajë yo'oye'ni?
46015030	¿Cui'ne me yo'ojë mai si'anëpi ju̱'iñe quë̱no macare huajëya'ye pa'iye'ni?
46015031	Maija'quë do'ijë yë'ë si'a mu'señapi ju̱'iñe yë'quë macare pa'iyë. Mësaru mai Ëjaë Jesucristore sehuosicohua'i pa'ijëna, yë'ë sihuayeje̱ pa'yerepa iye ju̱'iñeje pa'iji. Coa caye ti peoji.
46015032	Yë'ëre ai sa̱ñope yo'ohuë, Efeso daripë pa̱ipi cu̱cu yëcohua'irepa, yai yo'oyeje̱ pa'ye. Ja̱je yo'ojëna, yë'ë i̱ohua'ire sa̱ñope yo'oquë nese'e ¿i̱quere co̱catira'ëni, ju̱'isicohua'ipi ti huëiye peoto? Coa pa̱i cayeje̱ a̱ñu'u cui'ne u̱cuñu'u ñamina'a ju̱'ija'cohua'i me pa̱ñe'ni cayese'e patira'pi, ju̱'isicohua'ipi huëiye peoto.
46015033	De'hua ñajë pa'ijë̱'ë, yecohua'ipi mësarute co'aye yo'oyere ye'yajë, pa̱i case'eje̱ pa'ye ñeje: “Co'a cajeohua'ipi de'oye yo'oyere nejocaicohua'i a'ë.”
46015034	Co'aye yo'oyere je̱oni nuñerepa pa'iyena po̱nëjë'ë, co'aye yo'oma'pë pa'ija̱jë cajë. Yecohua'i mësaru acohua'i Maija'quëre nuñerepa asama'cohua'ique pa'iyë. Ja̱je cayë, mësarupi pa̱ñete yo'ore'ni cajë oija̱jë caquë.
46015035	Ja̱je pa'iquëta'are yequëpi se̱ti̱'ñe pa'i api, ¿me pa'iohua'i ju̱'isicohua'i huëiye'ni? ¿Me pa'i ca̱'nire hue'eja̱'cohua'i a'ni?
46015036	Coa huesëohua'irepa se̱ñe a'ë. Ja̱je se̱ñe, i̱ti ca̱re ta̱sicohua'i pa'ito i̱ti ca̱pi ju̱'ini ne huesëcoa. Ne huesëquëna, i̱ti ñëpi mëacoa.
46015037	Mësarupi hueare pa̱nita'a trigore ta̱cohua'i pani i̱ti ñëare ta̱ma'cohua'i a'ë, i̱ti ca̱re ta̱cohua'i a'ë.
46015038	Ja̱ jeteyo'je Diusupi i̱ yëyeje̱ pa'i ca̱ necaiquë api, pa̱i ñape i̱ti ñëa ñape i̱ yëyeje̱ pa'ye.
46015039	Te'oje̱ pa'iohua'i pa'iye pa̱ñë, ñajë'ë, iyere: Nëtëroja̱icohua'ipi ti̱ñe pa'iohua'i pa'iyë, pi̱'api ti̱ñe pa'iohua'i pa'iyë, tsiaya hua'ipi ti̱ñe pa'iohua'i pa'iyë, pa̱ire papi ai ti̱ñe pa'iohua'i pa'iyë.
46015040	Ja̱je cui'ne ma'tëmo acohua'ije̱ ti̱ñe pa'ye i̱ohua'i de'ocohua'i pa'iye payë. Pajëna, yeja acohua'ipi ti̱ñe pa'iohua'i pa'iyë, i̱ohua'i de'ocohua'i pa'iye.
46015041	Ë̲së miañe ti̱ñe pa'ye a'ë, cui'ne ñañë miañe ti̱ñe pa'ye a'ë, ma'ñoco miañeje ti̱ñe pa'ye a'ë. Yequeje̱ ma'ñocoje̱ yecohua'ipi ai miajëna, yecohua'ipi a'ri maña miacohua'i pa'iyë, si'a yë'quë maca miañe pa̱ñë.
46015042	Ja̱je cui'ne ju̱'isicohua'i ca̱pëje̱ ja̱'ju ca̱pëpi ta̱sicopi ti̱ñe pa'io huëija̱'coa, ti ju̱'ima'core papi.
46015043	Co'aconi ta̱rena, de'ocore papi huëija̱'coa. Tutu peo ca̱përe ta̱rena, tutu quë'iopi huëija̱'coa.
46015044	Iye yeja ca̱përe ta̱ huesorena, joyo pa'iyepi huëija̱'coa. Iye yeja pa̱i ca̱pë pa'iyeje̱ pa'ye, cui'ne joyo acohua'i pa'iyeje̱ pa'iji.
46015045	Ñeje Maija'quë coca toyase'e caji, ñeje: “Du'ru macarepa pa̱i Adán cato ca̱pë pa'iye quë'i paji'i. Ja̱je pa'iquëta'are tëji Adán cato joyo pa'iye i̱siquë api.” Ja̱je pa'ina, ju̱'isicohua'ire pa'iye i̱si tutu paji. Ja̱ë cato Cristo api.
46015046	Ja̱je pa'iquëta'are du'ru macarepa cato iye ca̱pëpi pa'i huëoji. Ja̱ jeteyo'je joyo pa'iye huëoji.
46015047	Ja̱je pa'ina, du'ru macarepa ë̱më cato yejapi de'huasiquë paji'i. Ja̱je pa'ina, yeja aquë paji'i. Jeteyo'je ë̱më cato ma'tëmo aquë paji'i, mai Ëjaë Jesucristo.
46015048	Ja̱je pa'ina, iye yeja ca̱pë hue'ecohua'i yejapi de'huasiquë Adánje̱ pa'iohua'i a'ë. Ma'tëmo acohua'ipi ja̱re ma'tëmo aquë Cristoje̱ pa'iohua'i a'ë.
46015049	Adánje̱ pa'iohua'i yure ña cua̱ñoñë, mai. Ja̱je ña cua̱ñosicohua'ita'a ma'tëmo aquë Cristoje̱ pa'iohua'i pa'ija̱'cohua'i a'ë.
46015050	Maija'quë do'ijë, caye yëyë, mësarute. Ca̱pë cui'ne tsie quë'iohua'i Maija'quë cua̱ñe te̱'te pa'iye peoji. Ti caraja̱ima'tona quëco ma'ñepi co̱ni pa'iye peoji.
46015051	Ja̱je pa'iquëta'are mësarute quëaye yëyë, pa̱i asa ma'ñere. Si'aohua'irepa ju̱'iñe pa̱ja'cohua'i a'ë. Ja̱je pa'iquëta'are si'aohua'i ti̱ñe po̱nësicohua'i pa'ija̱'cohua'i a'ë.
46015052	Coa ma'ji to̱ñeje pa'yerepa tëjicore pare duruhuë jui maca asani po̱nësicohua'i pa'ija̱'cohua'i a'ë. Duruhuë pi̱si maca ju̱'isicohua'i huëija̱'cohua'i a'ë, ti ju̱'iñe pa̱ja'cohua'ipi. Cui'ne mai huajëcohua'i cato ti̱ohua'i po̱nësicohua'i pa'ija̱'cohua'i a'ë.
46015053	Iye mai pa'iye caraja̱ico sëte ti caraja̱i ma'ñena su̱ñañe pa'iji. Cui'ne ju̱'i ca̱pë pa'isicopi ti ju̱'i ma'ñena su̱ñañe pa'iji.
46015054	Iye mai pa'iye caraja̱ico pa'isicopi ti pani huesëyena su̱ñasi maca cui'ne mai ca̱pëpi ju̱'iñere pa'isicopi ti ju̱'i ma'ñena su̱ñasi maca, ja̱ maca yureta'a ju̱'iñe pa'ise'ere, toyase'e cayeje̱ ti̱'asipi, ñeje: “Sa̱ñope yo'oye peoyerepa ju̱'iñe nëo cua̱ño.
46015055	¿Jerore ju̱'iñe më'ë tutu yëquëre huaiye pa'iquë'ni? ¿Jerore ju̱'iñe pa'iquë'ni, yëquëre a'si tota ñaca pa'isico?”
46015056	Tayo yo'oye a'ë, maire a'si ne hue̱añeje pa'io, pa'iye. Cui'ne Moisésre Diusu cua̱ñese'epi tayo yo'oyere tutu i̱siji.
46015057	Ja̱je pa'iquëta'are mai Ëjaë Jesucristo do'ija̱'a Maija'quëpi ñese quëcoye i̱siji. Ja̱je pa'ina, de'oji cayë, i̱te.
46015058	Ja̱je pa'iye sëte Maija'quë do'ijë maña, si'anëpi jerepa mai Ëjaë co'amañare necaijë̱'ë, nuñerepa pa'iyere. Ja̱je pa'ina, tsoe mësarupi ta̱'ñe asayë, mai Ëjaë ja̱'re tsioni i̱ co'amaña yo'oye cato coa yo'o ma'ñe a'ë cajë.
46016001	Yë'ë Galilea pa̱ire Cristore sehuosicohua'ire ye'yase'eje̱ pa'ye yo'ojë̱'ë. Sehuosicohua'ire co̱cai curiquëre tsi'socohua'i pani, ñeje yo'ojë̱'ë.
46016002	Domingo mu'seña ñape curiquë ti̱rona huajë̱'ë, pa̱i ñape mësaru nese'e sehuosicohua'ire co̱cai ja̱'ñere cajë. Huajë̱'ë, i̱ti ne'ese'e ja'i maña yë'ë saisi maca tsi'so huëoni yo'oye pa̱ja'cohua'i. Mësaruse'e du'ru tsi'sojë pa'ijë̱'ë.
46016003	Yë'ë ja̱ro ti̱'asi maca mësaru tsi'sosi curiquë cui'ne mësaru jëjo saocohua'ire quëa toya ja'o jëjo saosi'i, Jerusalénna, sehuosicohua'ire co'amaña peocohua'ire co̱cai ja̱'ñere.
46016004	Yë'ëreje̱ sati̱'ñe pa'ire nëina, yë'ëpi saiquë pa'ito yë'ë ja̱'re sati̱'ñe pa'iohua'i a'ë, curiquë sacohua'ije̱.
46016005	Yë'ë ja̱ro sai maca saiye pa'iji, Macedonia yejaja̱'a. Ja̱ jeteyo'je ja̱ro Corinto yeja ti̱'aja'quë a'ë, mësaru quë'ro.
46016006	Ti̱'ani mësaru ja̱'re ai tsoe maca pati'ñe pa'i a'ë, pa̱nita'a yeque ja̱rona si'a oco tëcahuë pëaja̱'quë pa'ini. Ja̱ maca yureta'a yequë hue̱'ña saija̱'quë a'ë. Saina, mësaru co̱cati'ñe pa'iohua'i a'ë, yë'ë sai ja̱'ñe.
46016007	Mësarute coa sa sai ñañese'e yëye pa̱ñë. Mësaru quë'rona tsoe maca pëani pa'iyere yëyë, mai Ëjaë ja̱je yëto.
46016008	Ja̱je pa'iquëta'are yure cato Efeso daripëna pëaja̱'quë a'ë, Pentecostés mu'se ti̱'a macaja̱'a.
46016009	Efeso daripëna mai Ëjaë co'amaña necaiye jaiye pa'iji. Ja̱je pa'ina, jai pa̱i sehuoja̱'cohua'i a'ë, yë'ë quëa do'ipi cuasayeje̱ pa'ina, jai sa'ro hui'yocaisicoje̱ pa'iopi pa'iji, Ëjaë coca quëaja̱'a sa'ro. Ja̱je pa'iquëta'are jai pa̱i yë'ë ja̱ro saiye ë̱sejë sa̱ñope yo'oyë.
46016010	Timoteopi ti̱'asiquë pa'ito de'oye yo'ojë̱'ë, mësaru ja̱'re sihuaja̱'quëre cui'ne co'a ju̱'iñe pa̱ja'quëre. Ja̱ëje mai Ëjaë co'amaña nequë api, yë'ë neñeje pa'ye.
46016011	Ja̱ do'ire i̱te mësaru acohua'i te'ije̱ co'aye ñama'pë pa'ijë̱'ë. Coa ai jerepa de'oye co̱caijë̱'ë, ai yo'oye peoye dani yë'ëre ñaja'quëre. Maija'quë do'ijë ja̱'re utequë pasi'i, daina, ñasi'i caquë.
46016012	Maija'quë do'iquëpi Apolospi mësarute sehuosicohua'i ja̱'re co̱ni sani ñajaquë caquë ai se̱ina, yure maca saiye pa̱ñë, capi. Ja̱je pa'iquëta'are yequë mu'se sani ñasipi, saiye pa'ina.
46016013	Ca̱ise'eje̱ pa'iohua'i pa'ima'pë pa'ijë̱'ë. Mësaru Maija'quëre necaiquëre pare asayena nuñerepa tse̱asicohua'ipi pa'ijë̱'ë. Ë̲mëohua'irepa do'i quë'iohua'i pa'ijë̱'ë, tutu quë'iohua'i.
46016014	Ja̱je pa'ina, si'aye mësaru neñe pa'ito pa̱ire oiyepi nejë'ë.
46016015	Mësarupi Maija'quë do'ijë tsoe asayë, Acaya yeja pa'icohua'i du'ru macarepa Maija'quë coca sehuosicohua'ipi Estéfanas tsëcapëpi ja̱ohua'ipi Maija'quë do'ijëre co̱caijë pa'iyë, cajë.
46016016	Ja̱je pa'ina, mësarute cayë. Mësarupi ja̱ohua'i cayere cui'ne si'aohua'i iye co'amaña co̱caijë necohua'i cayere sehuocaijë pa'ijë̱'ë.
46016017	Sihuayë, Estéfanasre, Fortunatore cui'ne Acaicore mësaru peo do'ire de'hue daisicohua'ipi pa'ijë yë'ëre co̱catena.
46016018	Ja̱je pa'ina, ja̱ohua'ipi dani yë'ëre joyo sihua ëaye quëa huasohuë. Ja̱je cui'ne mësaruteje̱ sihua ëaye joyona quëa huasosicohua'i a'ë. Ja̱je pa'iohua'ire mësarupi de'oye cuasajë sihuajë ñañe pa'iji.
46016019	Asia yeja pa̱ipi sehuosicohua'ipi mësarute pëpa saoyë, Aquila cui'ne i̱ paco Priscila co̱ni. Cui'ne si'aohua'i ja̱ohua'i huë'ena tsi'sisicohua'ije̱ mësarure pëpa saoyë, mai Ëjaë do'ire cuasajë.
46016020	Si'aohua'i sehuosicohua'i mësarute pëpa saoyë. De'oyere papi cuasajë sa̱'ñe su'cuajë sihuajë pëpajë̱'ë.
46016021	Yë'ë Pabloje̱ yë'ë jë̱tëpi mësarute toyaquë pëpayë.
46016022	Yecohua'ipi mai Ëjaë Jesucristore oima'cohua'i pani nejo cua̱ñosicohua'i pa'ija̱jë. ¡Mai Ëjaë Jesús daijë̱'ë!
46016023	Ëjaë Jesucristopi mësarute jaiye coa i̱sija̱quë, i̱ payere.
46016024	Si'aohua'ire mësarute yë'ë oiye jëjo saoyë, Cristo Jesure oi do'ipi. Ca tëjihuë. Ja̱je pa'ija̱quë.
47001001	Yë'ë Pablo Maija'quë yë do'ipi Jesucristo jëjo saoquë de'osiquë a'ë. Ja̱je cani cayë, i̱ jëjo daoquë a'ë caquë. Iye toya ja'hua toyayë, Maija'quë do'iquë Timoteo ja̱'re co̱ni, Maija'quë tse̱cohua'ina Corinto daripë pa'icohua'ina cajë, cui'ne Maija'quë pa̱ina cajë toyayë, si'a Acaya yeja pa'icohua'ina.
47001002	Diusu Maija'quëpi cui'ne Jesucristopi mësarute i̱ coa i̱siyere cui'ne co'a ju̱'ima'pë pa'iyere mësarute i̱sija̱quë.
47001003	De'oquëre pa'ni Diusu mai Ëjaë Jesucristo pëca ja'quëre cañu'u. Ja̱ëpi mai teaye pa'iohua'ire ñaquë oi co̱cai ja'quërepa, cui'ne ja̱ë api, mai ai yo'ojë oiyere ne yë'huaquë Diusure.
47001004	Ja̱je pa'ina, Maija'quëpi si'aye mai ai yo'ojë oiye ne yë'huaji, maipi i̱ maire ne yë'huayeje̱ pa'ye yecohua'ire ne yë'huaja̱jë caquë.
47001005	Ja̱je pa'ina, Cristo ai yo'ose'e maini ai pa'iji. Pa'ina, i̱ ja̱'re co̱ni mai ai yo'oyë. Ja̱ ai yo'oyeje̱ pa'ye cui'ne Cristo do'ija̱'a jaiye payë, ne yë'hua cua̱ñoñeje.
47001006	Ja̱je pa'ina, yëquëpi ai yo'oni, mësarupi ne yë'hua cua̱ñoñere paja̱jë cui'ne huaso cua̱ñoñere paja̱jë cajë yo'oyë. Ja̱je pa'ina, Maija'quëpi yëquëre ne yë'huani, mësaruje̱ ne yë'hua cua̱ñoñe paja̱jë caquë yo'oji. Ja̱je pajë tutu hue'ejë yëquë ai yo'oyeje̱ pa'ye ai yo'oye pa'itoje̱ quëcoja̱jë caquë.
47001007	Ja̱je pa'ina, nuñerepa mësarute cuasayë. Yëquë ai yo'oyeje̱ pa'ye ai yo'ocohua'i cato cui'ne Maija'quë i̱siye ne yë'hua cua̱ñoñeje yëquë ja̱'re payë, cuasayë.
47001008	Maija'quë do'ijë, yëquë Asia yeja pa'i maca ai yo'ose'ere cui'nare cuasaja̱jë cajë quëaye yëyë. Yëquë ja̱ro pa'i maca jëayerepa neñañe pa'ina, quëco tutu mañaje caraja̱ni cui'ne ñeje huajëcohua'i maña etayeque cuasama'pë ai yo'ohuë.
47001009	Huani je̱oja'cohua'ini nejose'eje̱ pa'iohua'ire nëji'i. Ja̱je pa'iquëta'are iye yo'ose'e cato ju̱'isicohua'ire huëoquëna, Maija'quëna quëcoyere ye'yaye paji'i. Co'ye yëquëja̱'a ne ti̱'acohua'i a'ë cuasaye pa̱ ja̱'ñere ye'yaye paji'i.
47001010	Maija'quëpi yëquëre huasopi. Ja̱je huasosiquëpi ja̱ yë'ta'api huasoja̱'quë api, ju̱ti'ñe pa'yere paje̱. Ja̱je pa'ina, yëquë i̱na quëco pajë pa'iyë, ai yo'oye pa'itoje̱ co̱caija̱'quë api cajë. Mësaru se̱cacai do'ire ja̱je yo'oja̱'quë api.
47001011	Ja̱je pa'ina, mësarupi Maija'quëre yëquëni cuasajë se̱cacaijëna, cui'ne jai pa̱i yëquëni cuasajë se̱cacaisicohua'i pa'ito, jai pa̱i mësaru a'ë de'oji caja̱'cohua'i a'ë, Maija'quëre, i̱ yëquëre de'oye ñacai do'ire.
47001012	Iye yeja pa̱ire cui'ne mësarute de'oyerepa si'si peoyepi pa'ijë cui'ne nuñere papi yo'ohuë, caye nëiji, yëquëre. Ja̱ de'oye yo'ohuë cuasayepi yëquëre sihuaye pa'iji. Iye yëquë de'oye pa'iye yëquë iye yeja ta̱'ñe asayepi pa'iye pa̱huë. Coa Maija'quë oi i̱siye co̱caiyepi ja̱je paë'ë.
47001013	Yëquë mësarute se toya saoye toyama'pë paë'ë, ti̱ñe pa'ye. Coa ai jerepa ñajë asa ti̱'añe toyahuë. Ja̱je pa'ina, ñani mësarupi si'aye asa ti̱'aja'cohua'i a'ë, cuasayë.
47001014	Ja̱je pa'ina, mësaru de'hue ari te̱'te maca asasicohua'ipi, mai Ëjaë Jesucristo dai maca yëquëre sihuaja̱'cohua'i a'ë. Sihuajëna, yëquëpi mësarute sihuaja̱'cohua'i a'ë.
47001015	Iyere cuasaquë du'ru macarepa mësarute sani ñasi'i cuasahuë. Ja̱je yo'oquë cayaye mësarute do'i ña huasosi'i cuasahuë.
47001016	Ja̱je pa'ina, cuasahuë, du'ru macarepa Macedoniana sai sa do'i ñaquë. Saisiquëpi cui'ne co'iquë ti̱jupë ñasi'i cuasahuë. Ja̱ maca yureta'a mësarupi yë'ë Judea saija̱'a co̱caija̱jë cuasahuë.
47001017	¿Ja̱je yë'ë yo'osi'i cuasani coa noni cuasa nëore? ¿Caye mësaru yë'ëpi ja̱je yo'osi'i cuasa nëoni te'epi cayaye “pa̱si'i cui'ne nesi'i” cuasaquë caji?
47001018	Ja̱je pa'ina, Maija'quë api, yëquë mësarute te'epi “nesi'i” cui'ne “pa̱si'i” cuasajë caye pa̱ñe ñaquë.
47001019	Yëquë Silvano ja̱'re Timoteo ja̱'re cui'ne yë'ë mësarute quëaquë Cristo Jesús Maija'quë mamaquë cato ti te'epi cayayese'e “nesi'i” cui'ne “pa̱si'i” cama'quë api. Ja̱je pa'ina, Cristo Jesús cato nuñerepa yo'oquë api, i̱ case'ere.
47001020	Ja̱je pa'ina, si'aye Maija'quë nesi'i ca nëose'e i̱na ti̱'api. Ja̱je pa'ina, Maija'quëre sihuani cayë: “Ja̱je pa'ija̱quë Cristo Jesús do'ija̱'a.”
47001021	Ja̱je pa'ina, Maija'quëpi jo'ya neni yëquëre cui'ne mësarute Cristo ja̱'re jëayerepa tsioni pa'iye neji'i.
47001022	I̱ tse̱cohua'ire pa'ë asaja̱jë caquë Maija'quëpi i̱ de'o joyore i̱sipi, mai joñoana. I̱siquëna, i̱ joyopi pa do'ire asayë, si'aye Maija'quë i̱sisi'i ca nëose'ere paja̱'cohua'i a'ë, mai.
47001023	Ja̱je pa'iquëta'are Corintona ti̱jupë saiye pa̱huë, mësaru oima'cohua'ini caquë. Ja̱re sani pa'ito mësaru yo'oyere sa̱ñope yo'oye nëiji. Maija'quë asaji, ja̱ yo'oyere coequë. Ja̱ do'ire saiye pa̱huë.
47001024	Yëquë mësaru asase'ena nuñerepa cuasajë pa'icohua'ini, Mësaru i̱tire pa'ë cajë asaye yëyere ta̱'ñeñu'u cajë yo'oye pa̱ñë. Yëquë cato yëyë, mësaru ja̱'re co̱ neñere mësarupi sihuaja̱jë cajë.
47002001	Mësarute oi ëaye neñere coequë ti̱jupë sani ñañe pa̱si'i, cuasahuë.
47002002	Yë'ëpi mësaru quë'rona sani mësarute oi ëaye nesiquë pa'ito ¿yë'ëre nepi sihua ëaye yo'o huasoja̱'cohua'i a'ni? ¡Ja̱re yë'ë oi ëaye nesicohua'ipi yë'ëre sihua ëaye yo'ocaiye pa'ini!
47002003	Ja̱je pa'ina, ja̱re ja̱je mësarute toyahuë, yë'ë sani ti̱'a maca yë'ë oi ëaye neñere je̱oni de'huasicohua'i pa'ija̱jë caquë. Yë'ëpi ja̱ro sani sihuaquëna, mësaruje̱ sihuaja̱'cohua'i a'ë cuasahuë.
47002004	Ja̱je pa'iquëta'are ja̱ toya ja'hua toya maca cato ai cuasaquë co'a ju̱'i cui'ne otare paque oi toyahuë. Toyama'ë paë'ë, mësaruni oi ëaye nesi'i caquë. Coa ai jerepa yë'ë mësarute joyore papi oiyere i̱ñosi'i caquë toyahuë.
47002005	Yë'ëre oi ëaye yo'osiquë pani yë'ëse'ere oi ëaye yo'oye pa̱pi cuasayë. Mësaruteje̱ si'ahua'ire oi ëaye yo'opi cuasayë. Ai co'ayerepa yo'opi cayere coequë, oi ëaye yo'opi cayë.
47002006	Mësaru i̱ co'aye yo'osi do'ire si'sese'e tsoe de'oji, ja̱ ja'ye pa'ija̱quë.
47002007	Ja̱je pa'ina, yure cato i̱ tayose'ere sa̱i de'huacani yëhuo huasojë̱'ë, yo'oquë tëto saiperepa ai oiyepi daima'quëni cajë.
47002008	Ja̱je pa'ina, mësarute se̱ñë, cui'naëni i̱te ai oiyere i̱ñojë'ë, de'oye yo'oyepi.
47002009	Ja̱'në mësarute toyahuë, iye yo'ose'e ayere caquë, mësarupi yë'ë ye'yayere si'aye sehuocaito ñasi'i caquë.
47002010	Ja̱je pa'ina, mësaru sa̱i de'huacaiquëni yë'ëje̱ sa̱i de'huacaiyë. Tayose'e pa'ina, sa̱i de'huacaiye, pa'ina, sa̱i de'huacaisiquë pani, Cristo ña hue̱'ñana sa̱i de'huacaiyë, mësaru do'ire.
47002011	Ja̱je yo'ojëna, Satanáspi i̱ yëye ti̱'añe pa̱sipi, maire. Tsoe maipi asayë, i̱ maire nesi'i caquë yo'oye.
47002012	Cristo coca quëasi'i caquë Troas daripëna ti̱'asi maca jaiye Cristo co'amaña de'oye necati'ñe pa'ye ti̱'ahuë.
47002013	Ja̱je pa'iquëta'are yë'ë joyo sihuayepi peopi, Maija'quë do'iquë Titore ti̱'ama'ë pa'isi do'ipi. Ja̱je pa'ina, ja̱ohua'ire saiyë caquë pëpani Macedonia yejana saë'ë.
47002014	Maija'quëpi maire si'anë Cristo Jesús ja̱'re ñese quëco saoyena saji. Ja̱je pa'ina, maija'a i̱ cocare pare i̱ñoji, pa̱ire.
47002015	Mai cato Jesucristo ma'ña huëo së̱ñeje huëo së̱ pa'iohua'i a'ë. Cristo Maija'quëna huëo së̱ ma'ña i̱siyeje̱ pa'ye. Ja̱je pa'ijë, si'a hue̱'ña huaso cua̱ñocohua'ina cui'ne ne huesësicohua'ina i̱ti së̱ñepi ju'aji.
47002016	Ne huesësicohua'ire cato, i̱ti së̱ñe tsi̱mare pa'ë. Pa'iquëta'are huaso cua̱ñocohua'ire cato huëo së̱ñere papi pa'iye i̱siyere pa'ë. Ja̱je pa'ina, ¿nepi iye yo'oyere ne ti̱'aja'cohua'i a'ni?
47002017	Yëquë Cristo ja̱'re tsioni pa'i do'ire i̱ jëjo daosicohua'i sëte Maija'quë ña hue̱'ñana nuñerepa care pajë cayë. Yecohua'i jai pa̱i Maija'quë coca quëa do'ipi curiquë neñu'u cajë yo'oyeje̱ pa'ye yo'oye pa̱ñë, yëquë.
47003001	¿Ñeje cani mësarupi asato coa yëquëja̱'a co'ye jerepa de'oye yo'ohuë, cuasajë caye a'ni, pa̱nita'a yëquë ayere cajë toyacaisi ja'ore mësaruna sani i̱ñoñe pa'iquë? ¿Pa̱nita'a yëquëpi, mësaruni yëquë ayere cajë, yecohua'i ñaja'core toyacaijë̱'ë cajë se̱ñe pa'iquë, yecohua'i yo'oyeje̱?
47003002	Pa̱ni ja̱je yo'oye, mësaru a'ë, yëquë toya cua̱ñosi ja'huaje̱ pa'iohua'i. Ja̱pi tsoe ti̱'api, yequë ja'hua caraye pa̱ji. Ja̱je pa'ina, mësaru a'ë, yëquë joñoa toyasicohua'i. Ja̱je pa'ina, si'a pa̱i mësaru pa'iye asajë ñañë, ti̱ñarepa.
47003003	Ja̱je pa'ina, pa̱i ñani ti̱ña asayë, toyani jëjo sao ja'huaje̱ pa'iohua'i mësaru pa'i do'ire. Yëquëpi i̱ cocare quëajëna, Maija'quë huajëquëre papi i̱ joyopi toyapi, mësaruna quë̱na to̱ñana tintapi toyama'ë paji'i, mësaru joñoare pana toyapi, Cristo case'ere.
47003004	Ja̱je pa'ina, Cristoja̱'a iyere Maija'quëpi necaija̱'quë api asayë.
47003005	Ja̱je pa'ina, si'aye yëquë yo'o ti̱'añe Maija'quë i̱sise'e a'ë. Ja̱ do'ire yëquëpi yo'o ti̱'añë caye peoji.
47003006	Ja̱je pa'ina, i̱pi yëquëre i̱ huajë ca nëose'ere quëacaicohua'ire nepi. I̱ huajë ca nëose'e cato joyo ayere pa'ë, coa toyasico maca pa'iye pa̱ni. Cua̱ñese'e toyase'e cato ju̱'iñena i̱siye pa'iji. Joyo aye cato pa'iye a'ë.
47003007	Moiséspi cua̱ñese'ere quë̱na to̱ñana toyase'ere daquë ñaco ma'ñañerepa daji'i. Daina, Israel pa̱i i̱ tsia ña ti̱'añe pa̱huë, ai ñaco ma'ña do'ire. Ja̱ cua̱ñeñe pa̱ire ju̱'iñena neñeta'a miañerepa de'oyerepa daji'i, miañe sa caraja̱iñeta'a.
47003008	¡Ja̱je pa'iye sëte airepa de'oye a'ni, joyore pana neñere huajëye ca nëose'ere quëaye!
47003009	Ja̱'në ca nëose'e cato de'oyere pa'ë. Ja̱ yë'ta'a maire nejoñere i̱sipi. Ja̱ cua̱ñese'e tayo yo'o do'ire. Ja̱je pa'iye sëte airepa de'oye a'ni Maija'quë huajë ca nëose'e nuñerepa pa'icohua'ire neñe pa'i do'ire.
47003010	Ja̱'në de'oyerepa ca nëose'epi yure ai de'oyere pana co̱ni ñato ja̱'në de'oyerepa pa'ise'epi do'i peoye po̱nëpi.
47003011	Ja̱je pa'ina, miañe sa caraja̱iñeta'a de'oyerepa pa'ise'e sëte, jerepa de'oyere pa'ë, ti pani huesë ja̱'ñe cato.
47003012	Ja̱je pa'ina, iye mai uteyere pajë ti ca'raye peoyerepa cayë, si'aohua'i asa hue̱'ñana.
47003013	Israel pa̱ipi miañe yayayere ñama'pë pa'ija̱jë caquë ë̱sequë Moisés ca̱pi i̱ tsia pë'pëni yo'ose'eje̱ pa'ye yo'oye pa̱ñë, yëquë cato.
47003014	Moisés tsia pëpëyeje̱ paye Israel pa̱i asa ti̱'añe pëpësicohua'ipi pa'iyë. Ja̱je ca nëose'ere ñajëta'a asa ti̱'añe pa̱cohua'i a'ë. Ja̱ pëpëse'e cato nejoñe pa'iji, Cristoni i̱re papi cajë cuasa do'ire.
47003015	Ja̱ yë'ta'a Israel pa̱ipi yure iye mu'seña Moisés cua̱ñese'ere ñato i̱ohua'i asayena pëpësicohua'ipi pa'iyë, asa ti̱'ama'pë pa'icohua'ipi.
47003016	Ja̱je pa'iquëta'are pa̱ipi Cristona sehuoto ja̱ pë'pëyepi peo hue̱'ña ne huesëji.
47003017	Ja̱je pa'ina, mai Ëjaë cato joyo api. Ja̱je pa'ina, Ëjaë joyo pa'i hue̱'ña cato ta̱'tëpo ti peo hue̱'ña'ë.
47003018	Ja̱je pa'ina, mai si'aohua'i mai tsia pë'pëse'e peocohua'i cato tsi̱ña de'huaje̱ pa'iohua'i a'ë, Ëjaë de'oyepi maina ju'aquëna, i̱ñocohua'ipi. Ja̱je yo'ojë i̱je pa'iohua'irepa po̱nëjë saiyë, i̱ de'oyere si'anëpi jerepa pa do'ire. Ja̱je pa'iohua'i pa'iyë, Ëjaëpi, joyo sëte yo'o do'ipi.
47004001	Ja̱je pa'ina, yo'o jujaye peoyerepa necaiyë, Maija'quëpi teaye yëquëre ñani oi iye co'amañare necaijë̱'ë caquë cua̱ñe nëouna.
47004002	Ja̱je pa'ina, yëquëpi si'aye yahuerepa huajëya'ye co'are paji cahuë, ta̱ñe cayepi pa̱ire cosoñu'u cajë. Cui'ne Maija'quë cocare ta̱ñe po̱nani yeque ye'yañu'u cajë yo'oye pa̱ñë. Ja̱je yo'oma'pë coa ai jerepa nuñere pase'e asani yo'ojë pa'iyë, Maija'quë ña hue̱'ña. Ja̱ yo'oyere si'aohua'i nuñerepa yo'ocohua'i a'ë cuasaja̱jë cajë.
47004003	Ja̱je pa'ina, huaso coca yëquë quëayepi yecohua'ire jëaye asa ëa ma'ñe pa'ini ja̱re ne huesësicohua'ini ja̱je pa'iji.
47004004	Ja̱je pa'ina, I̱ohua'i sehuoye coe do'ire iye yeja cua̱ñe diusupi i̱ohua'i asayena ne pore huesopi Maija'quë pa'iye aye i̱ñoquë de'oquërepa Cristo de'o coca miañere ña ti̱'ama'pë pa'ija̱jë caquë.
47004005	Ja̱je pa'ina, yëquë ayere quëama'pë pa'iyë. Coa ai jerepa Cristo Jesús ayere quëayë, mai Ëjaëre pa'ë cuasaja̱jë caquë. Yëquë cato mësarute necaicohua'i a'ë, Jesure oi do'ire.
47004006	Ja̱je pa'ina, iye yeja miañe nequëpi mai joñoana Maija'quëpi miañe necaji'i, yecohua'ire i̱ñojajë caquë. Maija'quë ja̱je necaji'i, maipi Jesucristo ayere ye'yejë i̱re cui'ne i̱ de'oyere pare asaja̱jë caquë.
47004007	Ja̱ asayere jai do'i a'ë. Ja̱re maina payë, soto cua'conoa ayayeje̱ pa'ye. Maija'quëpi maina tutu peocohua'ire i̱sipi, ja̱ asaye. Maija'quë tutu a'ë asaja̱jë caquë. Pa̱ni, pa̱i tutu.
47004008	Ja̱ tuture pajë, jaiye ai yo'oye pa'itoje̱ de'hue yo'o jujama'pë pa'iyë. Ja̱ tuture pajë jaiye co'a ju̱'iñe pajëta'a me neja'cohua'i a'ni cuasayere peoyë.
47004009	De'oye pa'iye peoye jo̱sa yo'oyë, maire. Ja̱je yo'otoje̱ je̱ocosicohua'i pa'iye pa̱ñë. Ne ta̱oñë, maire. Ja̱je pa'iquëta'are ne huesoye pa̱ñë.
47004010	Jesús ai yo'osiquëni i̱te huajo yëjë yo'ose'eje̱ pa'yepi si'anë maire huajo yëcohua'ipi pa'ijëna, ai yo'ojë pa'iyë, Jesús pa'iyere i̱ñoñu'u cajë mai pa'iyeja̱'a.
47004011	Ja̱je pa'ina, mai huajëcohua'i pa'icohua'ipi si'anëpi ju̱'iñena i̱sisicohua'ipi pa'iyë, Jesús do'ire, mai ju̱'i ca̱pë̱a hue'eyeja̱'a i̱ pa'iyere i̱ñoñu'u cajë ja̱je pa'iyë.
47004012	Pa'ijë Maija'quë cocare quëa do'ire ju̱'iñepi ja'ye pa'iji, yëquë. Ja̱je pa'ijëta'a cui'ne mësarupi pa'iyepi ti pa'iyena ti̱'ahuë.
47004013	Maija'quë toya pëpëpi caji ñeje yequë hue̱'ña: “Pa'ire paji cuasaquë ja̱ do'ire quëahuë”. Ja̱je pa'ye cui'ne yëquëje̱ pa'ire paji asajë quëayë.
47004014	Ja̱je pa'ina, asayë, Maija'quëpi ju̱'isiquëre Cristore huajëquëre huëopi. Cui'ne yëquëreje̱ ju̱'isicohua'ini huëoja̱'quë api, Jesús ja̱'re. Huëoquë cui'ne mësaruteje̱ huëoni yëquë ja̱'re co̱ni te'e i̱ quë'rona saja̱'quë api, asayë.
47004015	Ja̱je pa'ina, si'aye iye yo'oye pa'iji, mësaru de'oye pa'iyere caquë. Ja̱je pa'ina, Maija'quë jaiye de'oye pa'iye jerepa pa̱ire i̱siyeje̱ pa'yerepa cui'ne i̱te de'oyerepa yo'o u'ni cajë pëpacohua'ije̱ jai pa̱i pa'ija̱jë caquë ja̱je yo'opi.
47004016	Ja̱je pa'ina, yëquë coa yo'o jujahuë cuasaye pa̱ñë. I̱ño ë̱mëje'e ca̱pë cato aiohua'i de'onije jeto sa̱'nahuë cato mu'seña ñape huajëcohua'i de'ojë pa'iyë.
47004017	Ja̱je pa'ina, iye yeja yëquë ai yo'oye cato coa da saiye a'ë. Ja̱je pa'ina, ja̱ ai yo'oyepi ti pani huesëye ai jerepa de'oyere pa ja̱'ñere necaiji.
47004018	Ja̱je pa'ina, yëquë cato cuasama'pë pa'iyë, ñaco ca̱ ña ti̱'añere. Coa ai jerepa yëquë cato cuasayë, ña ti̱'a ma'ñere. Si'aye ñañe cato coa caraja̱iñe a'ë. Ja̱je pa'iquëta'are ja̱ yë'ta'a ña ti̱'a ma'ñe cato ti pani huesëye a'ë.
47005001	Mai cato huë'eje̱ pa'iohua'i a'ë. Ca̱'ni huë'eje̱ pa'iohua'i a'ë. Coa esa tëto saicohua'i a'ë. Ja̱je pa'iopi iye huë'e ne huesëto, Maija'quëpi ti pani huesë huë'erepa ne de'huasiconi payë, jeto ma'tëmo, pa̱i jë̱ñapi nema'a huë'ere.
47005002	Ja̱je pa'ina, ma'tëmo huë'ere pa'i ëa ju̱'iñë, ja̱ yë'ta'a iye yeja huë'ere pa'ijë.
47005003	Ja̱je pa'ina, ja̱ huë'epi maire ca̱ña su̱ña to̱caiyeje̱ pa'ye su̱ñaja'coa, ca̱pë pejë peoñoaje̱ pa'ye pa̱ja'cohua'ire.
47005004	Ja̱je pa'ina, yure cato iye ca̱pë caraja̱i huë'ere payë. Pa'ijëta'a ma'tëmo huë'ere ti pa'i ca̱përe pa'i ëa ju̱'iñe. Coa iye yeja ca̱'nipi huë'e nesico ne huesëyere caye pa̱ñë. Coa ai jerepa ti ne huesëma' huë'ere pa̱jajë cajë cayë, iye ju̱'ija ca̱përe ti pa'iyena ne huesëja̱quë caquë.
47005005	Ja̱je pa'ina, iye pa ja̱'ñe cato Maija'quëpi ne de'huacaji'i. Cui'ne ja̱re i̱pi i̱ de'o joyo maina i̱sipi, yequë mu'se i̱si ja̱'ñe i̱ñoñe.
47005006	Ja̱je pa'ina, i̱tire cuasajë ca'raye pa̱ñë, yëquë. Ja̱je pa'iquëta'are asayë cui'ne, iye ca̱përe ja̱ yë'ta'a pa'iye cato so'ore pa'iyë, mai Ëjaëre.
47005007	Ja̱je pa'ina, yure i̱te ñañe pa̱ñë. Ja̱je pa̱jëta'a pa'ire paji cuasayeja̱'a asajë pa'iyë.
47005008	Ja̱je pa'i do'ire i̱tire cuasajë ca'raye pa̱ñë. Ja̱je pa'ina, coa ai jerepa iye ca̱pë pa'iyere je̱oni etani sani Ëjaë quë'rona i̱ ja̱'re pa'iye yëyë.
47005009	Ja̱je pa'ina, si'anë Ëjaë yëyese'e yo'oyere yëyë, iye ca̱pë pa'iyere je̱onije, pa̱nita'a i̱ni ja̱ yë'ta'a tuinije iye yejare pa'ijë.
47005010	Ja̱je pa'ina, iye yeja ja̱ yë'ta'a pa'i maca de'oye pa̱nita'a co'aye yo'ose'eje̱ pa'ye pa̱i ñape i̱si cua̱ñoñere cajë, si'aohua'i Cristo pa̱i ñape iye yeja ca̱pëpi yo'ose'e ne de'hua hue̱'ñana saiye pa'iji.
47005011	Ja̱je pa'ina, Ëjaëre pare ai ca'raye asayë, yëquë. Ja̱je asa do'ire pa̱ire yëhuoyë, sehuoja̱jë cajë. Si'aye yëquë pa'iye Maija'quë ñaji. Ja̱je cui'ne mësaruje̱ yëquë pa'iye asa ti̱'ajajë cajë uteyë.
47005012	Ja̱je cani cama'pë pa'iyë, ti̱jupë yëquëja̱'a co'ye jerepa pa'iohua'i a'ë cuasajë. Coa ai jerepa yëquë cato i̱siyë, mësarute sa'roje̱ pa'iore mësarupi yëquëre de'ocohua'ire pare pajë sihuaja̱jë cajë. Sihuacohua'ipi yecohua'ire joyorepa pa'iyepi yo'oma'pë coe ë̱mëje'ese'e yo'oyere sihuacohua'ire sa̱ñope caja̱jë cajë cayë.
47005013	Ja̱je pa'ina, yëquëpi cuepeohua'ije̱ pa'iohua'i ña cua̱ñoni Maija'quëni necai do'ire ja̱je ña cua̱ñoñë. Ja̱je pa'iquëta'are cuepeohua'i ña cua̱ñoñe pa̱ni mësaruni necaijë pa'iyë.
47005014	Ja̱je pa'ina, te'i Cristopi si'aohua'i do'ina ju̱cacaji'i asasi macapi Cristo oiyepi yëquë pa'iye cua̱ñequëna, pa'iyë. Ja̱je pa'iye sëte si'aohua'i i̱ ja̱'re co̱ni ju̱'isicohua'ipi pa'iyë.
47005015	Ja̱je pa'ina, Cristopi si'aohua'ire caquë ju̱cacaji'i, coa ai jerepa huajëcohua'ipi i̱ni pacacaija̱jë caquë, pa̱ni i̱ohua'ija̱'a co'ye cuasaye. Ja̱re cuasaquë ju̱ni huëji'i.
47005016	Ja̱je pa'ina, yëquë iye yeja pa̱i yecohua'ire cuasajë ñañeje pa'ye cuasajë ñañe pa̱ñë. Ja̱je pa'ina, ja̱'nëre iye yeja pa̱i cuasajë Cristore ñañeje pa'ye cuasajë ñasicohua'ita'a yure cato ja̱je cuasajë ñañe pa̱ñë, i̱te.
47005017	Ja̱je pa'ina, Cristona tsioni pa'iquë cato huajë pa̱i api. Ja̱je pa'ina, ai co'amaña cato tsoe nejose'e a'ë, yure pa'iye cato huajëye a'ë.
47005018	Ja̱je pa'ina, si'aye iye Maija'quë yo'oye a'ë. Ja̱je pa'ina, Cristo do'ija̱'a maire i̱ cajeohua'ire nepi. Neni maire cua̱ñe nëopi, yecohua'ini i̱ ja̱'re cajeohua'i de'oyere quëacaijë̱'ë caquë.
47005019	Jesucristoja̱'a iye yeja pa'icohua'ire yë'ë cajeohua'i de'oja̱jë caquë Maija'quëpi nepi, i̱ohua'i co'aye yo'o do'ire tsoe sa̱i to̱siquëpi. Ja̱je yo'osiquëpi Maija'quë cajeohua'ire ne cocare i̱sipi, maire, yecohua'ire quëaja̱jë caquë.
47005020	Ja̱je pa'ina, yëquë Cristo jëjo daocohua'i a'ë. Ja̱ cato Maija'quëpi yëquëja̱'a co̱ni mësarute se̱ñeje pa'ye a'ë. Ja̱je pa'ina, mësarute se̱ñë, Cristo mamipi Maija'quë ja̱'re cajeohua'i de'oë'ë cajë.
47005021	Cristo ti co'aye yo'oma'quë paji'i. Ja̱je pa'iquëta'are Diusupi co'ayere yo'oyeje̱ pa'yerepa Cristore yo'opi, mai do'ire. Ja̱je yo'opi, Cristo do'ija̱'a jai do'i mai i̱te sa̱ñope pase'ere peo hue̱'ña nejocasi'i caquë.
47006001	Ja̱je pa'ina, yure maipi Maija'quë co'amaña co̱ necaicohua'ipi pa'iyë. Pa'ijë mësarute se̱ñë. Maija'quë oiye mësarute coa i̱sise'ere coa asani pa'ima'pë nejë pa'ijë̱'ë cajë cayë.
47006002	Ja̱je pa'ina, i̱pi caji, toyase'ena: Ai de'o maca pa'iji. Ja̱je pa'ina, asahuë, më'ë caye. Huaso mu'se pa'i maca më'ëre co̱caë'ë. Ja̱je pa'ina, yure a'ë, huaso cua̱ño'ñe pa'i sa'ro cui'ne i̱ huaso mu'se a'ë.
47006003	Yecohua'ipi yëquë co'amaña yo'oyere co'aye cacaima'cohua'ini cajë yecohua'ire co'aye yo'o i̱ñoñe peoyerepa de'oyepi i̱ñojë yo'ojë pa'iyë.
47006004	Ja̱je pa'ina, si'aye ai yo'oye pa'ina, quëcojë yo'oyepi yëquë Maija'quëre necaicohua'i pa'iye i̱ñoñë. Co'amaña caraquëna, cui'ne jai ca̱quipëje̱ pa'ye ai yo'oye pa'ina, quëcojë tëto saiye i̱ñoñepi cui'ne,
47006005	si'sejëna, co hue̱'ñana cojëna, jai pa̱i sa̱ñope cuijë yo'ojë cajëna, jëa co'amaña neñe, si'a ñami ñajë ñataye, cui'ne a̱o ëaye tëto saiye quëcoyepi i̱ñoñë.
47006006	Cui'ne yëquë de'oye nuñerepa pa'iyepi, yëquë nuñerepa coca ta̱'ñe asayepi, yëquë quëcoyepi, yëquë de'oye yo'oyepi, yëquë ja̱'re Maija'quë joyo pa'i do'ipi, yëquë pa̱ire oire pajë yo'o do'ipi,
47006007	yëquë nuñerepa cocare quëa do'ipi, yëquë ja̱'re Maija'quë tutu pa'i do'ipi i̱ñohuë. Ja̱je pa'ina, nuñerepa yo'o uihua ja̱'ñepi ñese nehuë, cui'ne ja̱re i̱tipi sa̱ñope yo'oyeje̱ jëahuë.
47006008	Ja̱je pa'iquëta'a yecohua'ipi yëquëre sihuasicohua'ipi, yëquëre ñañe coesicohua'ipi yecohua'ipi yëquëre de'o pa̱i a'ë casicohua'ipi, yëquëre co'acohua'i a'ë casicohua'ipi yo'ojë. Ja̱je pa'iquëta'are yëquë cato nuñerepa pa'icohua'ipi, cui'ne nuñerepa cacohua'i a'ë, yecohua'ipi cosocohua'i a'ë catoje̱.
47006009	Yecohua'ipi yëquëre ñama'cohua'ire yo'oyeje̱ pa'ye yo'oyë, noni ñacohua'ita'are. Yecohua'ipi yëquëre ju̱'ijacohua'i a'ë cacohua'i a'ë. Cajëta'a huajëcohua'ipi pa'iyë. Si'seyë, yëquëre. Ja̱je pa'iquëta'are huani je̱oñere pa̱ñë.
47006010	Oiyere pajë pa'iyë. Ja̱je pa'iquëta'are si'anëpi sihuajë pa'iyë. Ti peocohua'ije̱ pa'iohua'i ña cua̱ñoñë. Ja̱je pa'iquëta'are jai pa̱ire jaiye co'amaña paye necaë'ë. Co'amaña peocohua'i ña cua̱ñoñë. Ja̱je pa'iquëta'are si'aye payë.
47006011	Maija'quë do'ijë Corinto pa'icohua'i mësarute yëquë nuñerepa cahuë, ti yëquë joñoa cuasaye yahuema'pë.
47006012	Ja̱je pa'ina, yëquë mësarute yahuese'e ti peoyë. Ja̱je pa'iquëta'are mësaru a'ë, yëquëre yahuese'e pacohua'i.
47006013	Ja̱je pa'ina, mësarute mamajëre pëca ja'quë se̱ñeje pa'ye se̱ñë, mësaru cuasayepi yë'ëre nuñerepa cajë̱'ë caquë, yë'ë mësarute yo'oyeje̱ pa'ye.
47006014	Tsioma'pë pa'ijë̱'ë, sehuoma'a pa̱ire. Ja̱je pa'ina, ñajë'ë, nuñerepa yo'oye ti tsioye peoji, nuñe yo'o ma'ñe ja̱'re co̱ni. Cui'ne miañeje ti tsioye peoji, neañena co̱ni.
47006015	Cristopi huati ja̱'re te'e yo'oye pa̱ji. Sehuosiquëpi sehuoma'quë yo'oyeje̱ cui'ne te'e yo'oye pa̱ji.
47006016	Ja̱je cui'ne Maija'quëre se̱ huë'e ti̱o pa'ina, cui'ne ti̱o pa'iji, coa de'huasi diusure se̱ huë'eje̱, te'e cui'ne yo'oyeje̱ peoji. Ja̱je pa'ina, Maija'quë huajëquërepa huë'e a'ë, mai. Ja̱je pa'ina, i̱pi capi, ñeje: I̱ohua'i ja̱'re co̱ni pa'i, i̱ohua'i ja̱'re cusi'i. Yë'ëpi i̱ohua'i Diusu pa'ija̱quë a'ë. Cui'ne i̱ohua'ipi yë'ë pa̱irepa pa'ija̱'cohua'i a'ë.
47006017	Ja̱je pa'ina, mai Ëjaëpi caji: Ja̱ohua'i jopo pa'icohua'ipi etani, ja̱ohua'ire tsioma'pë, cui'ne si'sije̱ pu̱'pema'pë pa'ijë̱'ë. Ja̱je pa'ijëna, yë'ëpi mësarute sihuaquë i̱masi'i.
47006018	I̱mani mësaru ja'quë pasi'i. Pa'ina, mësarupi ë̱mëohua'i cui'ne nomiohua'i yë'ë mamajë pa'ija̱'cohua'i a'ë. Ja̱je caji, Ëjaërepa si'aye tutu paquëre papi.
47007001	Ja̱je pa'ina, Maija'quë do'ijë maña iye a'ë, maire ca nëose'e mai paye. Ja̱je pa'ina, de'ocohua'irepa pañu'u, si'aye ca̱pë, cui'ne joyo si'si neñere yo'oma'pë. Ja̱ pa'iyere cajë Maija'quëni ca'rajë si'aye mai pa'iye i̱na i̱si saoni pañu'u.
47007002	¡De'oji. Ja̱je pa'ito yëquëre sihuajë tsiojë̱'ë! Te'ireje̱ yëquë co'a de'huama'cohua'i a'ë. Te'ireje̱ yëquë care payeje̱ cajë cosoma'cohua'i a'ë.
47007003	Ja̱je cani, mësaruni nuñe yo'oma'cohua'i a'ë caquë cama'ë pa'iyë. Ja̱je pa'ina, tsoe mësarute cahuë. Mësarute yëquë joñoare papi oijë pa'iyë, yëquë huajëcohua'ipi pa'ijëna, cui'ne ju̱'itoje̱.
47007004	Ja̱je pa'ina, yë'ë mësaru de'oyerepa sehuoja̱jë cuasaquë si'aye yë'ë cuasayere caye payë. Cui'ne mësaru do'ire ai sihuayeje̱ payë. Ja̱je pa'ina, si'aye ai yo'o jopopi ai sihua joyo payë, mësaru do'ipi.
47007005	Yëquë Macedonia ti̱'asi macapi ti huajëma'pë paë'ë, a'ri mañaje. Si'a hue̱'ña ai yo'oyese'e ti̱'ahuë, yëquë quë̱no macapi sa̱ñope yo'oyese'e paji'i. Ja̱je yo'oye pa'ina, yëquë joñoapi quëquë huesësicohua'i paë'ë.
47007006	Ja̱je pa'iquëta'are Maija'quë co'a ju̱'icohua'ire yëhuo huasoquëpi yëquëreje̱ cui'ne yo'oquëna, sihua ëaye nepi, Tito daiyepi.
47007007	Ja̱je pa'ina, i̱ daisi mañase'e sihua ëaye neñe pa̱pi, mësaru sihua ëaye i̱te yo'ose'e quëaquë, cui'ne mësaru yëquëre ña ëa ju̱'iñeje quëaquë, cui'ne mësaru oijë pa'iye se quëaquë, cui'ne yë'ëre ai cuasajë co'a ju̱'iñe quëaquë yo'opi. Ja̱je quëaquëna, si'aye iyepi yë'ëre ai sihua ëaye nëji'i.
47007008	Yë'ë toyasicopi mësarute ne oesico pa'itoje̱, i̱tire cuasaquë oima'ë pa'iyë. Ja̱'në cato oë'ë, yë'ë toyasicopi mësarute a'ri tëcahuë ne oecona, ñaquë. Ja̱je oisiquëje̱ yure cato sihuayë.
47007009	Sihuama'ë pa'iyë, mësarute ne oesi do'ire, yë'ë cato sihuayë, ja̱ oiyepi mësaru yo'oye je̱oni Maija'quëna po̱nëñe necaisi do'ire. Ja̱je pa'ina, Maija'quëpi sihuaquë ñapi, mësaru oijë quëcojë yo'oye. Ja̱je pa'ina, yëquë toyase'epi mësarute co'aye nema'pë paë'ë.
47007010	Ja̱je pa'ina, joyo oiye cato ti̱ñe pa'iye po̱nëñena cui'ne huasosicohua'i pa'iyena saye a'ë. Ja̱je pa'iquëta'are iye yeja pa̱i yo'ojë oiye cato, ju̱'iñena saye a'ë.
47007011	Ja̱je pa'ina, ñajë'ë, yure Maija'quë yëyeje̱ pa'ye yo'ojë oise'epi etase'ere. Iye a'ë, i̱ti etase'e: Esa co'ayere ne de'hua ëaye nëiñe, mësaru aquë co'ayere yo'osi do'ire huajëya'ye nëiñe, co'aye sa̱ñope cama'cohua'ita'are huajëya'ye nëiñe, co'ayere yo'osiquëpi po̱nëjaquë cajë ai yo'oye nëiñe, co'aye yo'oquëre si'seye pa'iji cuasaye nëiñe, mësarupi, si'ayere de'oyerepa yo'ohuë, nuñerepa yo'ocohua'ipi.
47007012	Ja̱je pa'ina, yë'ë ja̱ toya ja'hua toya maca i̱ti co'aye yo'oquëni pa̱nita'a i̱ti co'aye yo'o cua̱ñoquëni caquë toyaye pa̱huë. Coa ai jerepa yë'ë cato mësaru yëquëre co'a ju̱'ijë pa'iyepi, Maija'quë ña hue̱'ñana ñañe pa'ija̱jë caquë toyahuë.
47007013	Ja̱ cato yëquëre ne yë'huaye pa'iji. Ja̱je pa'iquëta'are iye asa yë'huase'e jerepa ña huajëhuë, mësaru de'oye pa'ijë pa'icohua'ire ña do'ire Tito sihuaquë pa'iyere.
47007014	Ja̱je pa'ina, mësaru ai de'ocohua'i a'ë caquë Titore tsoe quëahuë. Titopi yë'ë mësaru ayere quëase'e nuñere pa'ë caquë asa ti̱'api, mësaru de'oye pa'ijë pa'iyere ñaquë. Asa ti̱'aquëna, co'a ju̱'iñe peoyë, mësaru ayere cato yo'oma' do'ire. Si'aye mësarute yëquë quëase'e cato nuñerepa quëase'e a'ë, cui'neje Titopi nuñere pa'ë caquë asa ti̱'api, yëquë quëase'e.
47007015	Ja̱je pa'ina, yureta'a i̱je mësarute ai jerepa yëji, si'aohua'i mësaru i̱te de'oye dahuëre ñajë pëpani pajë, i̱ caye si'aye de'oye sehuojë yo'ocaise'ere cuasaquë.
47007016	¡Ja̱je pa'ina, yë'ë mësarute ai sihuayë, de'oyerepa yo'oja̱cohua'i a'ë caquë!
47008001	De'oji. Yure Maija'quë do'ijë, mësarute quëaye yëyë, Maija'quë oi coa i̱sise'epi Macedonia pa'icohua'i sehuosicohua'i yo'o i̱ñoñere.
47008002	Ja̱ohua'i teaye co'amaña peocohua'ita'a ë̱seye peoyerepa sihuajë i̱sihuë, yecohua'ire co̱cai ja̱'ñere. Jaiye co'amaña pacohua'i i̱siyeje̱ pa'yerepa i̱sihuë. Cui'ne jaiye neñañe pa'ina, tëto sainije sihuacohua'i pa'iyë.
47008003	Cui'ne yë'ëpi ñahuë, i̱ohua'i de'oyerepa cuasajë ë̱seye peoyere papi i̱ohua'i payere cui'ne i̱ohua'i paye jerepa i̱sijëna.
47008004	Ja̱je yo'ojë yëquëje̱ Maija'quë pa̱ire co̱caiye yëyë, ë̱sema'pë cajë ai se̱i'ë, yëquëre.
47008005	Se̱sicohua'ipi coa curiquëse'e i̱siye pa̱jë coa ai jerepa yo'ohuë. Yo'ojë du'ru macarepa Ëjaëna i̱ohua'i pa'iyere i̱sihuë. Ja̱ jeteyo'je i̱sihuë, yëquëna, Maija'quë yëyeje̱.
47008006	Ja̱je pa'ina, Titore i̱ ja̱'në yo'o huëose'ere yo'oquë mësaru quë'roje̱ iye de'oye cuasajë co̱cai curi i̱siye tsi'so saoja̱quë cajë se̱i'ë.
47008007	Mësaru si'aye de'oyerepa pa'icohua'ipi pa'iyë: Pa'ire paji cuasacohua'ipi, ta̱ñe coca cacohua'ipi, ta̱ñë asacohua'ipi, de'oye yecohua'ire necaicohua'ipi, cui'ne yëquëre ai oicohua'ipi. Ja̱je pa'icohua'ipi iyereje̱ cuasajë yecohua'ire tëto saisicohua'ipi yo'ojë pa'ijë̱'ë, peocohua'ire co̱cai i̱siyere.
47008008	Mësarute tse̱poje̱ pa'iore i̱siyë, mësarupi yecohua'i de'oye yo'oyere ñani mësaruje̱, mësaru nuñerepa pa̱ire oicohua'i pa'iyere i̱ñojajë cajë. Ja̱je pa'ina, mësarute cua̱ñema'pë pa'iyë.
47008009	Ja̱je pa'ina, mësaru cato tsoe asayë, mai Ëjaë Jesucristo maire de'oye coa i̱sisi'i caquë, jaiye co'amaña paquëpi, co'amaña peoquë de'ose'e, mësaru do'ire. Mësarupi i̱ co'amaña peoquë de'osi do'ipi, jaiye pacohua'i pa'ija̱jë caquë yo'opi.
47008010	Mësaru de'oye pa'iyere caquë, iye yo'oye aye mësarute cahuë, yë'ë cuasaye mësarupi ja̱'në tëto saisi o̱metëcahuë ai sihuajë de'oye yo'o huëohuë, iye i̱siye ayere.
47008011	Ja̱je yo'osicohua'i sëte yureje̱ sao macaja̱'a, ja̱re o̱cue pa'i maca cuasajë, sihuajë i̱sijë yo'ojë̱'ë, mësaru paye ja'ye.
47008012	Ja̱je pa'ina, pa̱ipi Maija'quëre i̱siye yëre paquë i̱ paye ja'ye i̱sito, Maija'quë sihuaquë ñacaiquë api. Maija'quë co'amaña peoquëni ñaquëta'a, i̱sijë̱'ë caquë se̱ma'quë api.
47008013	Cama'ë pa'iyë, yecohua'ire co̱cai do'ire, mësarupi co'amaña caraja̱ni, ai yo'oja̱jë caquë.
47008014	Yë'ë cato cayë, si'aohua'i si'a yë'quë maca co'amaña payere caquë. Ja̱je pa'ina, yure mësarupi co̱caiye pa'iji, i̱ohua'ire peoyere. Co̱catena, cui'ne yequë mu'se i̱ohua'ipi mësaru peoyere co̱caiye pa'iji, mësarute. Ja̱je yo'ojë si'a yë'quë maca paja̱'cohua'i a'ë.
47008015	Pajëna, toyase'e cayeje̱: “Jaiye si'sosiquëre nëañeje pa̱pi, cui'ne a'ri maña tsi'sosiquëreje̱ caraye pa̱pi.”
47008016	De'oji, cayë, Maija'quëre, Tito joyona yë'ë mësarute ai cuasaquë pa'iyeje̱ pa'ye ai cuasaye necaisiquëre.
47008017	Ja̱je pa'ina, Titopi, yë'ë mësarute sani ñajë'ë caquë se̱ñe, de'oyerepa sehuocaji'i. I̱pi mësarute ai cuasaquë ña ëa ju̱'i pa'iye sëte. Ja̱je pa'ina, yure i̱ yëyese'epi mësarute ñasi'i caquë saiji.
47008018	Si'a hue̱'ña sehuosicohua'i pa'icohua'i quë'rona, huaso coca de'oyerepa necai do'ire de'oquëre pare yëhuoquëni, Maija'quë do'iquëre te'ire, Tito ja̱'re co̱ni jëjo saoyë, mësaru quë'rona.
47008019	Coa ai jerepa si'a hue̱'ña sehuosicohua'i pa'icohua'ipi i̱te sahuareña, yëquë ja̱'re cu'i yëquë yo'oye co̱caija̱'quëni. Ja̱je pa'ina, yëquë mai Ëjaëre de'oye necañu'u cajë coa i̱si co'amaña tsi'sojë yo'oyere cui'ne yëquë co̱cañu'u cuasaye i̱ñoñu'u cajë yo'oyere, co̱caija̱'quë api.
47008020	Ja̱je yo'ojëna, iye yëquë jaiye co'amaña tsi'soyere, de'oyerepa huahuesi'i cajë yo'oyë, yecohua'ipi co'aye cama'pë pa'ija̱jë cajë. Ja̱je yo'oyë.
47008021	Ja̱je pa'ina, yëquë cato de'oyere pase'e yo'oye yëyë, mai Ëjaë ña hue̱'ña, cui'ne pa̱i ña hue̱'ñaje.
47008022	Cui'ne ja̱ohua'i ja̱'re co̱ni te'e jëjo saoyë, yequëreje̱ Maija'quë do'iquëre. Ja̱ë cato jaiye de'oye yo'oquë yëquëre i̱ yo'oyepi, i̱ nuñerepa pa'iye i̱ñoquëpi, cui'ne yureje̱ mësarute, nuñerepa pa'icohua'i a'ë cuasaquë api. Ja̱je pa'ini jëjo saoyë.
47008023	Ja̱je pa'ina, yecohua'ipi i̱quei'ni cajë Titore se̱cohua'i pa'ito quëajë̱'ë. Ja̱ë cato Pablore tsioquë api, cui'ne i̱ ja̱'re co'amaña nequë api, mësarute co̱casi'i caquë, cajë̱'ë. Cui'ne Maija'quë do'ijë i̱ ja̱'re co̱ni saisicohua'ini se̱cohua'i pa'ito cajë̱'ë. Ja̱ohua'i cato sehuosicohua'i tsi'sini cuasani jëjo daosicohua'i a'ë. Cristore de'oye necaicohua'i a'ë cajë̱'ë.
47008024	Ja̱je pa'ina, si'a hue̱'ña sehuosicohua'i ñañere cajë, mësaru i̱ohua'ire nuñerepa oiyere oni i̱ñojë'ë. Ja̱je pa'ina, yëquë mësaru ayere case'eje̱ pa'ye sihuayë, mësarupi ja̱je yo'ore paja̱'cohua'i a'ë cuasajë.
47009001	Mësaru co̱cañu'u cuasayere asa do'ire, Maija'quë do'ijëre pa'icohua'ire tsi'soni i̱si ja̱'ñeta'a mësarute toyaye pa̱ñë.
47009002	Si'anë sihuaquë cayë, Macedonia acohua'ire, mësaru Acaya pa'icohua'i, ja̱'në o̱metëcahuë co̱cañu'u cajë cui'ñasicohua'ipi pa'ise'ere pa'ijëna, mësaru de'oye cuasayere ñani, jai pa̱i Macedonia acohua'ipi mësaru esa ne ëa ju̱'ijë yo'oyere ñani de'oye yo'oñu'u cajë yo'ose'ere cayë.
47009003	Ja̱je pa'iquëta'are Maija'quë do'ijëre jëjo saoyë, iye yo'oye aye, yë'ë mësarute de'oye yo'ocohua'i a'ë case'epi coa case'e pa'ima'quëni caquë. Ja̱je cani cayë, mësarupi yë'ë cuasaquë case'eje̱ pa'yerepa coa i̱siye ne de'huasicohua'ipi pa'ija̱jë caquë cayë.
47009004	Mësarupi ne de'huama'cohua'ipi pa'ijëna, yë'ë ja̱'re yeque Macedonia acohua'ipi co̱ni sani ñama'cohua'ini caquë cayë. Mësarupi tsi'soyere nema'cohua'ipi pa'ito yëquëre ai huajëya'ye pasipi, mësarute nuñerepa neñë cuasajë sihuajë casi do'ipi, cui'ne mësaruteje̱ jerepa huajëya'ye nësipi.
47009005	Ja̱je pa'ina, mësarute du'ru sani do'i ñaja'cohua'ire, Maija'quë do'ijëre jëjo saoyë, ja̱ohua'ipi mësaru coa i̱siñu'u ca nëose'e co̱caijë tsi'so saoja̱jë caquë. Ja̱je yo'orena, mësaru coa i̱siyepi ë̱seye peoyere papi de'oyerepa cuasajë yo'oyere i̱ñoñe pasipi.
47009006	Iyere cui'ne cuasajë̱'ë: A'ri maña ta̱siquëpi ja̱re a'ri maña tëaye pa'iji, cui'ne ja̱re jaiye ta̱siquëpi ja̱re jaiye tëaye pa'iji.
47009007	Ja̱je pa'ina, pa̱i ñape i̱siye pa'iji, joyo cuasase'e ja'ye, i̱sima'pë pa'ijë̱'ë co'aye nëi joyopi, pa̱nita'a yecohua'ipi cua̱ñejëna. Ja̱je pa'ina, Maija'quë cato oi ñacaiquë api, sihuaquë i̱siquëni.
47009008	Ja̱je pa'ina, Maija'quëpi mësarute si'a mu'seña coa si'a co'amaña jaiye i̱sija̱'quë api. Mësarupi si'aye mësarute caraye pajë nëaquëna, si'aye de'oye yo'o co'amañare co̱caija̱'cohua'i a'ë.
47009009	Ja̱je pa'ina, toyase'e caji: Co'amaña peocohua'ire ë̱seye peoyerepa i̱sisiquëre cato, I̱ nuñe yo'ose'e ti pani huesëji.
47009010	Ja̱je pa'ina, Maija'quë mai ta̱ ja̱'ñe, cui'ne a̱i ja̱'ñe i̱siquëpi si'aye mësaru ta̱ ja̱'ñe, cui'ne mëa ja̱'ñe necaija̱'quë api. Necaina, mësaru ë̱sema'pë i̱siyepi jaiye nuñerepa yo'oyere tëaye pasipi.
47009011	Ja̱je yo'ojëna, Maija'quë mësarute jaiye co'amaña i̱sija̱'quë api, peocohua'ire co̱caija̱jë caquë. Ja̱ tsi'soni jëjo saoyere jai pa̱i Maija'quë do'ijëpi de'oji cajë Maija'quëre pëpaja̱cohua'i a'ë.
47009012	Ja̱je pa'ina, iye yëquë Maija'quë do'ijëre co̱cai ja̱'ñe sacaini coa i̱ohua'ire carayese'e co̱cai ja̱'ñere saye pa̱ñë, coa i̱ohua'ipi ai jerepa Maija'quëre ai de'oji cajë pëpa ja̱'ñere sayë.
47009013	Ja̱je pa'ina, iye mësaru co̱caiyepi mësaru Cristo coca de'oye sehuocaiye i̱ñoquëna, ñajë i̱ohua'ipi Maija'quëre de'oquëre pa'ni cajë sihuaja̱'cohua'i a'ë. Sihuajë i̱ohua'ije̱ Maija'quëre de'oye yo'oja̱'cohua'i a'ë, mësarupi i̱ohua'ire cui'ne si'aohua'ire yecohua'ireje̱ ë̱seye peoyerepa co̱caiyere ñajë.
47009014	Ja̱je pa'ina, Maija'quëpi i̱ oiyere mësarute i̱ñosi do'ire cuasajë ai yëjë Maija'quëre mësarute se̱cacaija̱'cohua'i a'ë.
47009015	¡Ja̱je pa'ina, Maija'quëre ai de'oji cayë, iye ai de'oyerepa i̱ i̱sise'ere!
47010001	Yë'ë Pablopi mësarute Cristo a̱'jiñe yo'oyepi cui'ne i̱ oiyepi cuasaquë, mësarute se̱ñë. Yë'ëre cayë, mësaru ja̱'re pa'ini tutu caye caraquëta'a cayë. Ja̱je pa'iquëta'a so'ore pa'i toyase'eja̱'a i̱repa cayeje̱ tutu cayë.
47010002	Ja̱je ca do'ire mësarute quëayë, yë'ë mësarute ñasi'i caquë sai maca ja̱ yë'ta'api de'oye pa'iye pa̱jë, mësaru acohua'ipi pa̱i yëyepi yo'oji cacohua'ire cato tuturepa caja̱'quë a'ë.
47010003	Ja̱je pa'ire paji yëquë cato pa̱i a'ë. Ja̱je pa'iquëta'are iye yeja pa̱i sa̱ñope yo'oyeje̱ pa'yepi yo'oye pa̱ñë.
47010004	Mai uihua co'amaña cato, Maija'quë tutu quë'i uihua co'amaña'ë. Si'aye co'a tutu quëco pa pa'i huë̱'ñare nejo co'amaña'ë. Ja̱je pa'ina, mai uihuama'pë pa'iyë, iye yeja pa̱i uihua co'amañaje pa'yepi.
47010005	Ja̱je pa'ina, ja̱ uihua co'amañapi, si'aye Maija'quë ta̱'ñe asaquë yo'oyere, sa̱ñope ti̱ñe pa'ye cuasayere nejoñe pa'iji. Cui'ne ja̱ uihua co'amañapi, si'aye mai cuasayere tsi'soni Cristona i̱siye pa'iji, maipi i̱te de'oyerepa sehuo ja̱'ñere cajë.
47010006	Ja̱je pa'ina, si'aohua'i mësaru de'oye sehuocaicohua'ise'e pa'i maca, yëquëpi si'aye de'oye sehuo ma'ñere si'seye tsoe cui'ñasicohua'ipi pa'iyë.
47010007	Mësaru cato coa ë̱mëje'e pa'iyese'e ñañë. Ja̱je pa'ina, yë'ë nuñerepa Cristo aquëre pa'ë asaquë pani, yëquëreje̱ nuñerepa Cristo acohua'i a'ë cuasaquë ñasipi.
47010008	Ja̱je pa'ina, yë'ëpi yëquë yo'oye pa'iquëta'are se̱ña maca mësarute cua̱ñequë yo'osiquë panije, co'ayerepa yo'ore'ni cuasaquë ca'raye pa̱ñë. Ëjaëpi mësarute nejoñe peoyerepa, jerepa joyo pa'iyere ñese mëocaija̱'a tutu i̱siquëre me ca'raye'ni.
47010009	Ja̱je pa'ina, yë'ë toya saose'eja̱'a mësarute ca quëcosi'i caquë toyase'eje̱ pa'ye ñama'pë pa'ijë̱'ë.
47010010	Pa'iyë, yecohua'i yë'ëre ñeje cacohua'i. Pa̱i ñato tutu peoquë maca, cui'ne coca canije, ëjaërepa cayeje̱ meñerepa pa̱ire cama'quëpi, ja̱ yë'ta'a toya daoyese'e jëaye caquë cui'ne cua̱ñequë cayeje̱ caquë toyaquë api.
47010011	Ja̱je cacohua'i maña, iyere yëquë yo'o ja̱'ñere asani pa'ija̱jë, yëquë cato ja̱je pa'ina, yëquë coca case'eje̱ pa'ye, cui'ne so'ore mësarute pa'ijë toyase'eje̱ pa'ye cui'ne yo'oja̱'cohua'i a'ë, mësaru ja̱'re pa'i maca.
47010012	Nuñerepa caye, yëquë de'ocohua'i a'ë casicohua'ire yëquëpi i̱ohua'ire cue̱cue ñajë cui'ne pa'iohua'i a'ë pa̱nita'a jerepa pa'iohua'i a'ë cuasajë yo'oma'pë pa'iyë. Ja̱je pa'ijëta'are me pa'i a'ni yë'ë cuasajë sa̱'ñe cue̱cue ñajë pa'icohua'i cato huesëohua'irepa yo'oyepi yo'ojë pa'iyë.
47010013	Yëquë yo'oye pa'ina, coa ai jerepa pa'iohua'i a'ë cuasajë sa tëto saipe yo'oye pa̱ja'cohua'i a'ë. Ja̱je pa'ina, yëquë co'amaña neja'to Maija'quëpi iye macaja̱'a nejë'ë, caquë ña nëocaiji. Ja̱je pa'ina, i̱pi yëquëre mësaru quë'ro Corinto ti̱'ajë'ë, caquë ñaquëna, ti̱'ahuë.
47010014	Ja̱je pa'ina, yëquëre nejë'ë, ca nëosi macaja̱'a yo'oyë. Jerepa yo'oma'pë pa'iyë. Ja̱je pa'ina, yëquëpi ja̱'në mësaru ja̱'re co̱ni pa'ima'pë patu co'ara'pi. Ja̱je pati'ñe pa'iota'are yëquëpi du'ru sani mësarute Cristo de'o cocare quëahuë.
47010015	Cui'ne yëquëre ca nëose'ere sa eta sani yecohua'i nese'ere jioni sihuama'pë pa'iyë, ai jerepa pa'iohua'ipi de'oyerepa nehuë cajë. Coa ai jerepa yëquëre ca nëose'eja̱'a yo'oyë, mësarupi Maija'quëre pa'ire paji cuasa ti̱'ajëna. Mësaru ja̱'re pa'ijë jerepa Maija'quë co'amañare neñu'u cuasajë yo'oyë, yëquëre Maija'quë ca nëose'eje̱ pa'ye.
47010016	Cui'ne cuasayë, mësarupi. Pa'ire paji cuasa ti̱'ajëna, mësaru pa'i yeja Corinto jerepa pa'i yejañaje sani huaso coca quëañu'u cajë. Yecohua'i nese'ere jioni, yëquëpi jerepa pa'iohua'ipi de'oye nehuë, cajë sihuayere coejë, cui'ne yecohua'i Maija'quëre necaiyere neroja̱i hue̱'ña cacaye pa̱ñu'u cuasayë.
47010017	Jerepa pa'i a'ë cuasaye yëquë pani, jerepa pa'i api cuasajë̱'ë, Ëjaëna. Ja̱ë api, jerepa pa'i.
47010018	Ja̱je pa'ina, I̱ja'a co'ye de'oquë a'ë caquë cato neñama'quëpi nuñerepa pa'iquë peoji. Coa Ëjaëse'e de'oquë api caquë cato neñasiquëpi nuñerepa pa'iquë api.
47011001	Quëcojë dahuëre asajë̱'ë, yë'ë caye, a'ri maña cuepe cocaje̱ pa'ye, catoje̱.
47011002	De'oji, yë'ë cato mësarute oi ai ë̱seyë, Maija'quë oi ë̱seye ayepi, mësarute Cristona te'ire huejosi'i ca nëosi do'ire ë̱seyë. Ja̱je pa'ina, nomi tsi̱o ë̱mëre yo'oma'core paje̱ pa'iohua'ini, i̱na i̱sisi'i caquë yo'oyë.
47011003	Ja̱je pa'iquëta'are ca'rayë, a̱ñapi i̱o ta̱'ñe cayepi, Evare cosose'eje̱ pa'ye, mësarute cosocona. Cristore nuñerepa cuasajë sihuayere mësarupi je̱oma'cohua'ini caquë.
47011004	Ja̱je ca'raquë ñaquëna, mësaru, yecohua'ipi daijë yëquë quëase'eje̱ pa'ye quëama'pë coa ti̱ñe pa'i Jesuni quëajëna, coema'pë asayë, mësaru. Cui'ne ja̱'në i̱si cua̱ñose'eje̱ pa'i joyo peoyere coa ti̱ñe pa'i joyore i̱si cua̱ñojë, cui'ne mësaru ja̱'në asase'eje̱ pa'ye peoyere ti̱ñe pa'i huaso cocare quëajëna, sehuojë pa'ija̱cohua'i a'ë, ti̱ñe pa'iye.
47011005	Ja̱je pa'itoje̱ yë'ë cato ja̱ohua'i Jesús jëjo saocohua'i a'ë coa cacohua'i huë'ehuëre pa'iye pa̱ñë. Ja̱re cuasayë.
47011006	Yë'ëpi de'oyerepa coca ca ti̱'ama'quë pa'itoje̱, yë'ë ta̱'ñe asaye cato jaiye a'ë. Ja̱ asayere mësarute i̱ñohuë, si'aye yëquë yo'ojë pa'iyepi.
47011007	¿Co'aye yë'ë yo'ore mësarute, huaso coca quëa do'ire curi se̱ma'ë, cui'ne mësarute ñese mëoñere caquë yë'ëpi teaye pa'i maca de'oni yo'ore? Pa̱ni, co'aye yo'oye pa̱huë.
47011008	Ja̱je pa'ina, yequë sehuosicohua'i tsisosi curire jiohuë, mësarute necasi'i caquë.
47011009	Mësaru ja̱'re pa'i maca yë'ëre jopo carayere, co̱caijë̱'ë caquë mësarute se̱ma'ë paë'ë. Pa̱quëna, Maija'quë do'ijë Macedonia daisicohua'ipi co̱caë'ë, co'amaña i̱sijë yë'ëre caraye. Mësarute jo̱sa yo'oye pa̱si'i cuasahuë, ja̱re ja̱jese'e yo'oquë pa'ija̱'quë a'ë.
47011010	Yë'ë cato Cristore pa do'ire nuñerepa cayë. Ja̱je pa'ina, yë'ë si'a Acaya yeja pa'icohua'ire curiquë se̱ma'ë quëase'ere sihuaye sioye ti peoji.
47011011	¿Me yo'oquë ja̱je caye'ni, mësaruni oima'ë, ja̱je caye? Pa̱ni Maija'quëpi ñaji, yë'ë mësarute oiye.
47011012	I̱ohua'i yo'oyere i̱tire pa'ë cajë sihuajë maije pa'iohua'i a'ë cañu'u cajë yo'oyere, i̱ohua'i quëco payere jiosi'i caquë yë'ë curi se̱ma'ë yo'oyere yo'oquë pasi'i.
47011013	Ja̱ohua'i cato Cristo jëjo daocohua'irepa peoye coa i̱ jëjo daocohua'ije̱ pa'iohua'i de'oni cosojë yo'ocohua'i a'ë.
47011014	¿Me yo'ojë ja̱je yo'oye'ni, ai cuasama'pë? Ja̱re i̱ huati ëjaëpi hui̱ñaëje pa'irepa miaquërepa de'oni yo'oquë api.
47011015	¿Ja̱je yo'oquëre sëte me pa̱ñe'ni, i̱te necaicohua'ije̱? Ja̱je pa'ina, de'o pa̱ije pa'iohua'i de'oni yo'ojë cosoyë, pa̱ire. Ja̱je pa'iquëta'are i̱ohua'i yo'ose'e pa'iyeje̱ sa̱i cua̱ñoñe pa'iji.
47011016	De'oji, ti̱jupë mësarute ca co̱ñë, te'ije̱ yë'ëre cuepequë caji, cuasacohua'i pani coa asajë̱'ë, yë'ë mësarute cuepequë cayeje̱ caquëna, yë'ëje̱ a'ri maña casi'i jerepa pa'i a'ë cuasaquë.
47011017	Iye yë'ë jerepa pa'i a'ë cuasaquë casi'i caye cato cama'ë pa'iyë, mai Ëjaërepa cua̱ñese'epi. Ja̱ cato cayë, coa cuepei cayepi.
47011018	¡Jai pa̱i i̱ohua'i yo'oyere ñajë jerepa pa'iohua'i a'ë cuasajë sihuacohua'i pa'iye sëte, yë'ëje̱ cui'ne yë'ë yo'oyere ñaquë jerepa pa'i a'ë cuasaquë sihuasi'i!
47011019	Mësaru ai ta̱'ñe pa'iohua'ita'a cuepeohua'i cayere quëcojë ai yëjë asayë.
47011020	Ja̱je pa'iohua'ipi quëcojë ja̱ohua'ipi jo'ya nerena, mësaru sihuajë co̱caiyë, mësarute coa co'acohua'ire ñajë yo'ocohua'ini, coa cosocohua'ini, mësarute coe ëaye ñacohua'ini, yequere tsiana të'cajë yo'ocohua'ini co̱caiyë, mësaru.
47011021	Yëquë paë'ë, ai tutu peocohua'ipi mësarute ja̱je yo'oye pa̱sicohua'i. Ja̱je caye huajëya'ye nëicota'are cayë: Ja̱je pa'iquëta'are yecohua'ipi jerepa pa'iohua'i a'ë cuasato yë'ë cui'ne jerepa pa'i a'ë cuasasi'i, iyere cuepei cayeje̱ caquë.
47011022	Ja̱ohua'i hebreo pa̱i a'ë, yë'ëje̱ i̱ a'ë. Ja̱ohua'i Israel pa̱i a'ë, yë'ëje̱ i̱ a'ë. Ja̱ohua'i Abraham tsëcapë acohua'i a'ë, yë'ëje̱ i̱ a'ë.
47011023	Ja̱ohua'i Cristore necaicohua'i a'ë. Yë'ëje̱ ja̱ohua'i necaiye jerepa Cristore necaiquë a'ë. Ja̱je pa'ina, ja̱ohua'i neñe jerepa nehuë. Cui'ne ja̱ohua'i si'se cua̱ñose'e jerepa si'se cua̱ñohuë. Cui'ne ja̱ohua'i co cua̱ñose'e jerepa co cua̱ñohuë. Ja̱je yo'oquë si'anëpi ne ju̱'iñere paë'ë.
47011024	Judío pa̱ipi cinco pa'ye yë'ëre tse̱ajë treinta y nueve pa'ye si'sehuë, tse̱añerepa si'se mepi.
47011025	Toaso̱ñe pa'ye tarapi të'cahuë. Cui'ne te'erepa quë̱na pë̱api je̱ahuë. Toaso̱ñe pa'ye yë'ë sai yohuë̱api ea dutupi. Ea du'ina, duni ju̱ni tëjiquë te'e ñami cui'ne te'e mu'se jai tsiayare coa huahuahuë.
47011026	Si'anë cu'iyese'e yo'oquë ñasiquë a'ë, tsiaya duni ju̱ti'ñe pa'ye, ñaohua'ina huahuo'ñe pa'ye, cajeohua'ipi huati'ñe pa'ye, ti̱ pa̱ipi huati'ñe pa'ye, jai daripë acohua'ipi huati'ñe pa'ye, tsio huë̱'ña acohua'ipi huati'ñe pa'ye, jai tsiayana duni ju̱ti'ñe pa'ye, Maija'quë do'ijë a'ë, coa cacohua'ipi huati'ñe pa'ye yo'ojëna ñaquë tëto saisiquë a'ë.
47011027	Cui'ne, jaiye jë'joye nëina neñe, cui'ne ai yo'oye tëto saë'ë. Ja̱je pa'ina, yequere ti ca̱ima'ë tëtosaë'ë. Yequere a̱o peoquëna, cui'ne oco ëa ju̱'i tëtosaë'ë. Yequere ti a̱ima'quëpi coa paë'ë. Yequere ca̱ña peoquëna, sësë ju̱'i ai yo'oquë paë'ë.
47011028	Iye cui'ne yequë co'amaña jerepa co̱ cuasaquëna mu'seña ñape yë'ëna dëquëyeje̱ pa'ye to̱mequëna, si'a hue̱'ña sehuosicohua'i me pa'iye'ni cuasaquë co'a ju̱'i pa'iyë.
47011029	Ja̱je pa'ina, yequë te'i tutu peoquë pa'ito yë'ëje̱ i̱ ja̱re co̱ni te'e ai yo'oquë tutu peoquë pa'iyë. Co'ayena ne ta̱osiquë pa'ito yë'ë joyo a'siyerepa oiyë.
47011030	Jerepa pa'i a'ë cayepi nëiñe pa'ito yë'ë teaye pa'i tutu peoyere i̱ñosi'i, yë'ë cayepi.
47011031	Ja̱je pa'ina, Diusu mai Ëjaë Jesucristo pëca ja'quëpi yë'ë caye nuñerepa caji caquë asaji, si'anëpi de'oquëre pa'ni cajë sihuaquëre papi.
47011032	Yë'ë Damascore pa'i maca, romano pa̱i ëjaë Aretasre co̱caiquëpi, pa̱i ëjaëpi, yë'ëre tse̱aja'cohua'ire jai daripë eta sa'noana soldado pa̱ire në'quepi.
47011033	Ja̱je yo'ouna, yecohua'ipi yë'ëre do'rohuëna ayani jai daripë tëhuopa etaye ña sa'roja̱'a casarena, catihuë, Aretasre.
47012001	Do'i peoye a'ë, co'ye de'oyerepa yo'oquë a'ë cajë sihuaye. Ja̱je pa'iquëta'are mësarute quëaye yëyë, yë'ëre Ëjaë huëo ca̱ni ñañeje pa'ye cui'ne yequë mu'seña pa'i ja̱'ñere i̱ñose'e.
47012002	Pa'iji, catorce o̱metëca te'ire Cristo sehuoquëre ma'tëmona, toaso̱ pëpë acona sase'e. Iye yo'ose'ere asaquë a'ë, yë'ë. Si'a ca̱pë sa cua̱ñosiquë pa'ini, pa̱nita'a joyose'e sa cua̱ñosiquë pa'ini huesëyë. Ja̱ cato Maija'quëse'e asaji.
47012003	Ja̱je pa'iquëta'are asayë yë'ë cato, ja̱ëte si'a ca̱pë quë'ire, pa̱nita'a joyose'e sasiquë pa'ini huesëyë. Coa Maija'quëse'e asaji.
47012004	I̱te cato Maija'quë tsiona sapi. Saëna, ja̱rona asapi, ti pa̱i asani i̱ case'eje̱ pa'ye ca ti̱'añe peoyere pare.
47012005	Yë'ë ja̱ëje pa'ire pani, jerepa pa'i api caquë sihuacati̱'ñe pa'i a'ë. Yë'ëja̱'a co'ye jerepa pa'i a'ë caquë sihuayeta'a pa̱si'i. Ja̱je pa'iquëta'are sihuasi'i yë'ë ne ti̱'a ma'ñere.
47012006	Ja̱je pa'iquëta'are, yë'ëpi jerepa pa'i a'ë caquë pani, coa cuepequë caye pa̱'ñe pa'i a'ë, ja̱re nuñerepa caja̱quë pa'i do'ire. Ja̱je pa'iquëta'are iyere yëyë, yecohua'ipi yë'ëre jerepa pa'i api cuasama'cohua'ipi, i̱ohua'i yë'ë yëhuose'ere asayepi cui'ne yë'ë pa'iyere ñañepi cue̱cuejë.
47012007	Jaiye i̱ñose'ere paquëta'a pa'ina, yë'ëpi jerepa pa'i a'ë cuasama'quëni caquë, yë'ëre jo̱sa yo'oja̱'core huati ëjaë hua'jo ñacaje̱ pa'iopi yë'ë ca̱pëna ai yo'oyere miuje pa'iore ne nëopi.
47012008	Ja̱je neina, ai yo'oquë toaso̱ñe mai Ëjaëre, ja̱ ai yo'oye nejocaijë̱'ë caquë se̱i'ë.
47012009	Se̱ina, i̱pi capi: “Yë'ë më'ëre oiyepi tsoe de'oji, yë'ë tuture tutu peocohua'ija̱'a de'oyerepa i̱ñoñe pa'iji” capi. Ja̱je pa'ina, sihuayë, yë'ë tutu peoyeja̱'a Cristo tuture i̱ñoñe pa do'ire.
47012010	Ja̱je pa'ina, sihuayë, tutu peoyere, pë̱poyere, co'amaña carayere, huani je̱oñu'u cajë yo'oyere, cui'ne Cristo do'ire necai ai yo'oyere. Ja̱je pa'ina, yë'ëpi tutu peoquë pa'i maca, ja̱ maca jerepa tutu quë'i pa'iyë.
47012011	Mësarupi cacaima' do'ire, cuepei cayeje̱ cahuë, mësarute. Mësarupi yë'ëre de'oquë api cacaiye pa'iji, pa̱ni yë'ëja̱'a co'ye. Yë'ë mësarute ye'yacohua'i huë'ehuëre pa'iye pa̱ñë, ¡do'i peoquë maca pa'inije!
47012012	Ja̱je pa'ita'a, yequë mu'se pa'i ja̱'ñe i̱ñoñepi, pa̱i yo'o ti̱'a ma'ñe yo'oyepi, jaiye de'o co'amaña mësaru ja̱'re pa'i dahuëre quëcoquë yo'o i̱ñose'epi, ja̱pi i̱ñohuë, Jesús jëjo daoquërepa yë'ë pa'iye.
47012013	Ja̱je pa'iquëta'are yequë huë̱'ña sehuosicohua'ipi jerepa de'oyerepa necaise'e payë cuasayë. Mësaru coa mësarute necaiye tayo yo'ose'e pa'ito iyese'e a'ë: Yë'ë carase'e mësarute se̱ma'ë paë'ë. Ja̱ tayo yo'oyere ai cuasama'pë sa̱i to̱caiyeje̱ pa'ye de'oye cuasajë oni yejejë̱'ë, yë'ëre.
47012014	Mësarute toaso̱ñe acore do'i sai ja̱'ñere yure ne de'huaquë pa'iyë. Yureje̱ mësarute dëquëyeje̱ pa'ye yo'oma'ë pa'ija̱'quë a'ë. Mësaru curire pasi'i caquë yo'oma'ë pa'iyë. Yë'ë cato mësaruni caquë yo'oyë. Ja̱je pa'ina, pëca ja'quëohua'ipi mamajëre i̱sija̱'a curiquë tsi'socohua'i a'ë, pa̱ni mamajëpi pëca ja'quëohua'ire i̱si ja̱'ñere tsi'soye.
47012015	Ja̱je pa'ina, yë'ëpi mësarute ai oina, mësarupi yë'ëre a'ri maña oitoje̱, yë'ë de'oye cuasa do'ipi si'aye yë'ë curi paye sa̱i saosi'i, cui'ne yë'ë tutu mañaje ne saosi'i caquë sihuaquë yo'oyë, mësaru joñoa de'oye pa'iyere caquë.
47012016	Nuñerepa cayë, yë'ë mësarute dëquëye yo'oma'ë paë'ë. Ja̱je pa'iquëta'are yecohua'i mësaru acohua'ipi cayë, yequëre coa i̱ ta̱'ñe cosoyepi yo'oquë se̱'queoje̱ pa'iona, eo nëopi.
47012017	¿Yë'ë mësaru ñato, yë'ë yëyere cosoquë nesi'i caquë ja̱ohua'ire jëjo saore?
47012018	Titore do'i mësarute sani ñajaquë caquë se̱ni cui'ne i̱ ja̱'re co̱ni yequëre Maija'quë do'iquëre jëjo saohuë, ¿jëjo saosiquëpi Tito sani mësarute i̱ yëyere nesi'i caquë cosoquë yo'ou? ¿Yëquëre te'e joyopi cui'ne nëiñe i̱siquëna, cayaohua'i si'a yë'quë macarepa yo'oma'pë pate, mësaru ñato?
47012019	Yeque mësaru ca'ra'ñe pa'iohua'i a'ë tayo yo'ose'ere, yëquë i̱ti ñasicohua'i ña hue̱'ñana ca de'huañu'u cajë cayë. Ja̱je cajë caye pa̱ñë, yëquë cato Maija'quë ña hue̱'ñana cayë, Cristo acohua'i sëte. Ja̱je pa'ina, si'aye yëquë caye cato, mësaru Maija'quë do'ijë joyo pa'iye jerepa ñese mëi ja̱'ñere co̱cañu'u cajë caye a'ë.
47012020	Ja̱je pa'iquëta'are ca'rayë, mësarute ñasi'i caquë sani ti̱ñe pa'ijëna, ña quëquëyere cui'ne mësarupi yë'ëreje̱ ti̱ñe pa'ina, ñañere. Ca'rayë, te'e cuasaye peoquëna, pë̱tise'e, te'i payese'e, co'a cocase'e, yecohua'ire cue'cueyese'e, jerepa pa'i a'ë cuasayese'e, cui'ne coa co'a tiyapë pa'iyese'e pa'ima'quëni caquë.
47012021	Ja̱je pa'ina, cui'ne ti̱jupë do'i ñasi'i caquë saquëna, yë'ë Diusupi huajëya'ye nëiñe nema'quëni mësaru yo'oyere ñaquëna, caquë ca'rayë. Ja̱ maca mësaru tsoe hue̱'ña acohua'ipi tayojëta'a ti je̱oma'pë, jai pa̱i si'si yo'ojë coa nomiohua'ire cui'ne ë̱mëohua'ire yo'ojë pa'iyere, cui'ne ja̱'në yo'ojë sëo mease'ere je̱oma'pë pa'iyere, i̱ño oema'quëni caquë ca'rayë.
47013001	Iye do'i saise'e pa'ija̱'coa, yë'ë mësarute toaso̱ñe acore do'i saico. Te'ire sa̱ñope coca caye pa'ito ne de'huaye pa'iji, cayaohua'i pa̱nita'a toaso̱cohua'i, i̱ti ñasicohua'ipi cajëna.
47013002	Ja̱je pa'ina, ti̱jupë yure ca co̱ñë, so'ore pa'i. Yë'ë ja̱'në cayaye acore do'i saisi maca mësarure pana ñaquë case'eje̱ ca co̱ñë. Ja̱'në co'aye yo'ojë pa'isicohua'ire, cui'ne si'aohua'ire cayë. Yë'ëpi co'i co̱siquë pani, mësaru tayoye coa ñañe pa'ija̱'quë a'ë.
47013003	Ja̱ maca ja̱je yë'ëpi cani i̱ñoquëna, mësaru asaja̱'cohua'i a'ë. Yë'ë caye cato Cristo case'e a'ë. Ja̱ case'epi mësaruna tutu caraja̱iñe peoji, Cristo tuturepa quë'i coca'ë.
47013004	Ja̱je pa'iquëta'are Cristore tutu peoquëre que̱ni huani je̱oñeje huani je̱ohuë. Huani je̱osicohua'ita'are Maija'quë tutupi huajëquëre papi pa'iji. Ja̱je pa'ina, cui'ne yëquëje̱ i̱ tutu peoquë pa'ise'e ayere co̱ni pa'icohua'ije̱ i̱ ja̱'re tsioni pa'i do'ire Maija'quë tutupi pa'ija̱'cohua'i a'ë, mësarute necaiyere cajë.
47013005	Mësaruja̱'a ñare pajë co'ye neñajë'ë, nuñerepa yëquë Maija'quë pa'ire paji cuasayere pa'iye cajë. Neñajëna, Cristopi mësaru ja̱'re co̱ni pa'ima'quë pa'ito coa cacohua'i pa'iyë.
47013006	Ja̱je pa'ina, cuasayë, mësarupi neñasicohua'i pa'ijë, yëquëreje̱ tayoma'pë de'oyerepa pa'icohua'i a'ë, asa ti̱'ajajë cajë uteyë.
47013007	Ja̱je pa'ina, mësarupi co'aye yo'oma'pë pa'ija̱jë cajë Maija'quëre se̱cacaiyë, mësarute. Yëquëpi jerepa pa'iohua'ipi ne ti̱'ahuë cajë se̱ñe pa̱ñë. Coa ai jerepa yëquë cato, mësarupi de'oye yo'oja̱jë cajë se̱ñë. Yëquëpi tayose'eje̱ pa'iohua'i ña cua̱ñotoje̱.
47013008	Yëquë cato nuñerepa yo'oyere sa̱ñope yo'oma'cohua'i a'ë. Coa ai jerepa nuñerepa yo'oyere ñese co̱caicohua'i a'ë.
47013009	Ja̱je pa'ina, sihuayë, yëquëpi tutu peocohua'i pa'ijëna, mësarupi tutu quë'iohua'i pa'ito. Ja̱je pa'ina, mësaru de'ocohua'irepa pa'iye ti̱'añere cajë, Maija'quëre si'anë se̱cacaijë pa'icohua'i a'ë.
47013010	Ja̱je pa'ina, yë'ë ja̱ yë'ta'a mësaru quë'ro saima'në iye toya ja'hua toya saoyë, yë'ë mësaru quë'ro ti̱'asi maca, yë'ëre Ëjaëpi mësarute nejoma'ë, joyo pa'iyere ñese mësarute mëocaija̱'a tutu i̱sise'epi, jëayerepa yë'ë cua̱ñequërepa pa'i tutupi mësarute cayere coequë, ja̱je yo'oyë.
47013011	De'oji, yure ca tëjihuë. De'oye sihuajë pa'ijë̱'ë. Mësaru pa'iyepi de'ocohua'irepa pa'iye po̱nëñere yo'ojë pa'ijë̱'ë, yë'ë case'ere pa'ijë̱'ë, cui'ne jo'cua de'oye sa̱'ñe de'oye yo'ojë pa'ijë̱'ë. Ja̱je pa'ijëna, Maija'quë pa̱ire oiquëpi, cui'ne jo'cua de'oye pa'iye i̱siquëpi mësaru ja̱'re pasipi.
47013012	Sa̱'ñe pëpajë sihuajë̱'ë, si'si peoyere papi.
47013013	Mësarute pëpa saoyë, si'aohua'i Maija'quë do'ijëpi.
47013014	De'oji. Mai Ëjaë Jesucristo, coa i̱siyepi, Maija'quë mësarute oiyepi, cui'ne Maija'quë joyo si'anë mësaru ja̱'re pa'iyepi, si'aohua'ire mësarute pa'ija̱quë.
48001001	Yë'ëre Pablore pa̱ipi cani neni jëjo daosiquë peoyë. Coa Jesucristopi, cui'ne Diusu Maija'quëpi, Jesús ju̱'isiquëre huëosiquëpi jëjo daosiquë a'ë, cui'ne
48001002	si'aohua'i Maija'quë do'ijë yë'ë ja̱'re i̱ño pa'icohua'ije̱, mësarute yë'ë ja̱'re toyayë, iye ja'hua sehuosicohua'i Galacia yeja pa'icohua'ina.
48001003	Diusu Maija'quëpi cui'ne Jesucristopi co̱ni, mësaruna coa caraja̱iñere cui'ne jo'cua de'oye pa'iyere i̱sija̱jë. Ja̱je pa'ina,
48001004	yure mai co'a yeja pa'icohua'ini, huasosi'i caquë Jesucristo mai do'ire ju̱cacaji'i, Maija'quë Diusu yëyepi.
48001005	Ja̱je pa'ina, Maija'quëse'ere de'oquëre pa'ni cajë sihuaye pa'iji. ¡Ja̱je pa'ija̱quë!
48001006	Cristo necai do'ipi Maija'quë mësarute soisicohua'ipi, yequë huaso cocare tui huëoni cuasama'topi Maija'quëre tuiye je̱orena, ña quëquëyë.
48001007	Nuñerepa cayë, mësarute yequë huaso coca ti peoji. Ja̱je peoquëta'are mësarute yecohua'ipi ca co̱'me huesoyë, Cristo huaso cocare ti̱ñe po̱nañu'u cacohua'ipi.
48001008	Ja̱je pa'ina, huaso cocare yecohua'ipi ti̱ñe quëacohua'i pani ti nejosicohua'i pa'ija̱jë. Yë'ëpi tayo ti̱ñe quëaquë pa'itoje̱ nejoñe pa'iji. Pa̱nita'a hui̱ñaë ma'tëmo daisiquëpi ti̱ñe quëaquë pa'ito ti nejoñe pa'iji.
48001009	Tsoe ja̱'në mësarute case'ere ca co̱ñë, yecohua'ipi mësaru du'ru macarepa huaso coca asani de'huase'eje̱ pa'ye quëama'cohua'i pani ti nejosicohua'i pa'ija̱jë.
48001010	Ja̱je pa'ina, ¿yë'ëni pa̱ipi de'oquë api, caja̱jë caquë yë'ë yo'oye? ¿Pa̱nita'a Maija'quëpi de'oji, caja̱quë caquë yo'oye? Ja̱je pa'ina, yë'ëpi pa̱ipi de'oquë api caja̱jë caquë yo'oquë pani Jesure necaquë peoyë.
48001011	Yë'ë quëaye huaso coca pa̱i cuasase'e pa'ima'ë pa'iji. Ja̱je pa'ina, Maija'quë do'ijë, mësarupi pa̱i cuasaye a'ë cuasama'pë pa'ijë̱'ë caquë quëayë.
48001012	Ja̱je pa'ina, pa̱ipi yë'ëre iye coca i̱sima'pë paë'ë. Cui'ne pa̱ina ye'yema'ë paë'ë. Coa Jesucristopi yë'ëre iye coca ta̱'ñe asaye necaji'i.
48001013	Ja̱ yë'ta'a judío pa̱i sehuoyere sehuoquë pa'inë, yë'ëpi Maija'quëre sehuocohua'ire tuniroja̱i nejo saosi'i caquë yo'ose'e asahuë, mësaru.
48001014	Ja̱je pa'ina, judío pa̱i sehuoyere yë'ë jerepa ta̱'ñe asaquëpi yë'ë cajeohua'ire yë'ë ja'ye o̱metëca pacohua'ire tëto saisiquë paë'ë, yë'ë aipë case'ere ai de'oye nuñerepa sehuoquë pacacaiquë paja̱'quë caquë pa'i do'ire.
48001015	Ja̱je pa'ita'are Diusupi ja̱ yë'ëre co̱ama'në sahuapi. Ja̱je pa'ina, i̱ ai oiyepi soipi, yë'ëre.
48001016	Yë'ëre i̱ñopi, i̱ mamaquëre yë'ëpi judío peocohua'ire huaso coca quëaja̱quë caquë. Ja̱je yo'osi maca yecohua'ini se̱ni asasi'i caquë yo'oye pa̱huë.
48001017	Cui'ne saima'ë paë'ë, Jerusalénna, Jesús tsoe jëjo daocohua'i ye'yayere ye'yesi'i ñasi'i caquë. Ja̱je yo'oma'ë, tsoe nëiñe peoyerepa Arabiana saë'ë. Saisiquëpi jeteyo'je Damascona co'ihuë.
48001018	Tres o̱metëca tëto sai maca Jerusalénna saë'ë, Pedrore ñasi'i caquë. Sani i̱ ja̱'re co̱ni quince mu'seña pëahuë.
48001019	Ja̱je pa'iquëta'are ñama'ë paë'ë, yecohua'ire Jesús jëjo saocohua'ire. Coa mai Ëjaë yo'jei Jacobose'ere ñahuë.
48001020	Care payë, Maija'quë ña hue̱'ñana, më'ëre yë'ë iye toyaye nuñere pa'ë.
48001021	Ja̱ jeteyo'je saë'ë, Siria yejana cui'ne Ciliciana.
48001022	Ja̱ maca cato Cristore sehuocohua'i Judea yeja pa'icohua'i yë'ëre pare ñama'cohua'ipi paë'ë.
48001023	Coa yecohua'ipi “ja̱'në maire jo̱sa yo'oquë pa'isiquëpi yure Maija'quë pa'iji cuasayere quëaquë cu'iji. Ja̱'në nejo saosi'i caquë yo'oquë pa'isiquëpi cajë quëayese'e asacohua'i paë'ë.”
48001024	Ja̱je pa'ina, yë'ëre de'oye yo'osi do'ire cuasajë Maija'quëre ai de'oji cajë sihuajë paë'ë.
48002001	Catorce o̱metëca pa'i maca ti̱jupë Jerusalénna sai Bernabére cui'ne Titore sahuë.
48002002	Ja̱ro saë'ë, Diusupi yeque yo'oyeque pa'iji caquë i̱ñouna. Ja̱ro Jerusalénre sehuocohua'i ëjaohua'ise'e tsi'sicohua'ipi paë'ë. Pa'ijëna, yë'ë judío pa̱i peocohua'ire huaso coca quëayere quëahuë, ja̱ohua'ipi asacatena, yë'ë nese'epi cui'ne yë'ë ja̱ neñepi do'i quë'yerepa pa'ija̱quë caquë.
48002003	Cui'ne Tito judío peoquëpi yë'ë ja̱'re co̱ni pa'iquëreje̱ ca̱'ni tëaye pa'iji cajë cua̱ñeñeje peopi.
48002004	Ja̱je pa'iquëta'are Maija'quë do'ijë a'ë cacohua'ita'a coa cacohua'ije̱ paë'ë, yëquë ja̱'re co̱ni yahue cacasicohua'ipi. Ja̱ohua'ipi ca̱'ni tëaye pa'iji cahuë. Icohua'i cato Cristo Jesure tsioni mai de'oye pa'iyere ñani ti̱jupë judío pa̱i yo'oyena cua̱ñese'e jo'yaohua'i pa'iyena po̱nañu'u cajë cacasicohua'i paë'ë.
48002005	Ja̱je pa'iquëta'are ti i̱ohua'i caye asacaiye pa̱huë, mësarupi nuñerepa huaso cocare de'oyerepa pajë pa'ija̱jë cajë.
48002006	Huajëye yo'o ja̱'ñe quëaye pa̱huë, yo'o ja̱'ñere quëacohua'ije̱. Ëjaohua'ire pa'ë, cuasama'ë pa'iyë, ja̱ohua'ipi ëjaohua'i pa'itoje̱. Maija'quë cato si'aohua'ire cui'ne pa'iohua'ire ñaquë api.
48002007	Huajëye yo'o ja̱'ñere quëa'ñe pa'iohua'ita'a judío pa̱i peocohua'ire quëaja̱'quëre Maija'quëpi yë'ëre cua̱ñe nëosiquë api, Pedrore judío pa̱ire quëaja̱'quëre cua̱ñe nëose'eje̱ pa'ye, cajë asahuë.
48002008	Ja̱je pa'ina, Maija'quë Pedrore judío pa̱ire quëaja̱'quëre jëjo saoquëpi, yë'ëreje̱ judío pa̱i peocohua'ire quëaja̱'quëre jëjo saopi.
48002009	Ja̱je pa'ina, Jacobo, Pedro cui'ne Juan sehuosicohua'i ëjaohua'ire pa'ë cajë ñajëna, pa'icohua'ire papi ñani Maija'quëpi ja̱ yo'o ja̱'ñe mësarute i̱sipi, cajë jë̱tëpi yë'ëre cui'ne Bernabére tse̱ani pëpahuë. Ja̱je yo'ojë i̱ñohuë, te'e cajeohua'i pa'iye. Cui'ne ja̱ maca de'oji cahuë, mësarupi sani judío peocohua'ire quëajëna, yëquëpi judío pa̱ire quëaye.
48002010	Coa iyese'ere cua̱ñehuë, co'amaña peocohua'ire cuasacaijë̱'ë cajë. Yë'ë ñare paquë nesi'i caquë yo'oquë pa'iyere cua̱ñehuë.
48002011	Pedropi Antioquía daripëna daisi maca te'e tsiarepa ñaquë yëhuohuë, i̱pi tayosiquë pa'iquëna.
48002012	Ja̱je yo'oquë du'ru macarepa judío pa̱i peocohua'i ja̱'re a̱ji'i, Jacobo ja̱'re pa'isicohua'i ja̱ ti̱tama'në. Ti̱tasi maca a̱isiquëpi ja̱ohua'i ja̱'re a̱iñe je̱oni cui'ne tsioyeje̱ pa̱quë yo'opi, ca̱'ni tëaye pa'iji cacohua'i acohua'ini ca'raquë.
48002013	Ja̱ maca ja̱je yo'oquëna, ñajë judío pa̱i sehuosicohua'ije̱ Pedro ca'raquë yo'oyena ñani cui'ne yo'ohuë. Yo'ojëna, Bernabéje̱ cui'na ca'raquë yo'opi, ja̱ohua'i yo'oyere ña do'ire.
48002014	Ja̱je nuñerepa huaso coca ye'yayeje̱ pa'ye yo'oma'ëna, yë'ëpi ñani si'ahua'i tsi'si sitona si'ahua'i asajëna, Pedrore cahuë: Më'ë judío pa̱ita'a judío peocohua'i ja̱'re paë'ë, judío pa'iyepi pa'ima'ë. Ja̱je pa'iquëta'are ¿me nesi'quë judío peocohua'ire judío pa̱i pa'iyeje̱ pa'ijë̱'ë cua̱ñequë'ni?
48002015	Mai cato tsi̱'nëna judío pa̱ire pa'ë. Co'acohua'i judío pa̱i peocohua'i pa'iye pa̱ñë.
48002016	Ja̱je pa'iquëta'are, mai nuñe pa'icohua'irepa pa'iye ti̱'añe peoji, Moisés cua̱ñese'ere yo'ojë. Coa Jesucristore i̱re pare cuasayepi ti̱'añe pa'iji, nuñe pa'icohua'i pa'iye. Ja̱je pa'ina, yëquëje̱ Jesucristoni i̱re papi cajë asahuë. Cristore i̱re pare cuasayeja̱'a nuñe pa'icohua'i pa'iye ti̱'ahuë. Ja̱je pa'ina, cua̱ñese'ere yo'ojë nuñe pa'icohua'i pa'iye ti̱'añe peoji.
48002017	Cristona po̱nëni, i̱ nuñe pa'iyere pañu'u cajë yo'ojë judío peocohua'ije̱ pa'iohua'i, co'acohua'i pa'iye asa ti̱'añë. ¿Ja̱je pa'ito Jesupi maire co'a de'osicohua'i pa'iye nei? Pa̱pi, ja̱je neñe.
48002018	Ja̱je pa'ina, cua̱ñese'ere ne ti̱'ajë, huaso cua̱ñoñe pa'iji caquë ye'yasiquëpi, ja̱ ye'yayere je̱osiquëpi ti̱jupë cui'nare ye'yaquë pani cua̱ñese'ere sa̱ñope do'i quë'i de'oji.
48002019	Ja̱je pa'ina, yë'ë, cua̱ñese'e yo'oyere je̱osiquëpi ju̱'isiquëje̱ pa'i pa'iyë, Maija'quëni pacacasi'i caquë.
48002020	Cristo ja̱'re que̱ cua̱ñosiquëpi pa'iyë. Ja̱ yë'ta'a huajëquëpi pa'iyë, Cristopi yë'ëni pa'i do'ipi. Yë'ëpi pa'iye pa̱ñë. Ja̱je pa'ina, iye ca̱pë huajëquë pa'iye cato Maija'quë mamaquëni yë'ëre oi ju̱cacai i̱siquëni de'hue yë'ëre ñacaija̱'quë api cuasaquëpi pa'iyë.
48002021	Ja̱je pa'ina, Maija'quë pa̱ire oi yo'ose'ere ti̱rona o̱añe pa̱ñë. Cua̱ñese'e cayere sehuojë yo'oyepi nuñe pa'icohua'i ti̱'añe pa'ito, Cristo ju̱'ise'epi do'i peoye patira'pi.
48003001	I̱na, Gálatas pa̱i airepa huesëohua'i a'ë, mësaru. ¿Nepi mësarute co'a de'huare'ni, nuñerepa cocare sehuoma'pë pa'ija̱'cohua'ire? Mësaru ña hue̱'ñana de'oye i̱ñojë quëahuë, Jesús que̱ cua̱ñosiquë ayere.
48003002	Ja̱je pa'ina, iyere se̱ina, quëajë̱'ë: ¿Maija'quë joyo mësarute i̱si, Moisés cua̱ñese'ere yo'o do'ire, pa̱nita'a, Jesure i̱re pare cuasa do'ire i̱sipi?
48003003	¿Airepa huesëohua'ini mësaru, Maija'quë joyopi yo'oquëna, ne huëosicohua'ipi, yure cato pa̱i tutupi nuñerepa pa'iyere ne ti̱'añu'u cuasacohua'i?
48003004	¿Mësaru jaiye ai yo'oyepi coa pa'iye? Ja̱ ai yo'oyepi a'ri maña ye'yaja̱jë caquë oiyë.
48003005	Maija'quëpi i̱ joyore mësaruna i̱sini, pa̱i yo'o ti̱'a ma'ñere mësaru ja̱'re yo'oni, ¿i̱que do'ire yo'oquë'ni? ¿Mësarupi cua̱ñese'e cayere sehuo ti̱'a do'ire yo'oquë? Pa̱ni, mësarupi Maija'quë coca nuñere pa'ë cuasa do'ire yo'oji.
48003006	Abrahampi Maija'quë pa'iji cuasa do'ire Maija'quëpi i̱te capi, nuñe pa'iquë api.
48003007	Ja̱je pa'ina, Abraham cuasase'eje̱ pa'ye cuasaye pacohua'ipi Abraham tsëcapë acohua'i a'ë.
48003008	Judío pa̱i peocohua'ire necaiquëre pare cuasayeja̱'a nuñe pa'icohua'ire neñe pa'iji cuasa nëopi, Maija'quë. Ja̱ yë'ta'a i̱ toya pëpëna toyama'në Maija'quëpi Abrahamre ja̱ de'o cocare quëapi: “Si'a pa̱i sihuaja̱'cohua'ire de'oye necaija̱'quë a'ë, më'ëja'a.”
48003009	Abraham ja̱re sihuacohua'ire nesicohua'ipi pa'iyë, i̱ cuasase'eje̱ necaiquëre pare cuasacohua'ije̱.
48003010	Si'aohua'i cua̱ñese'ena quëco pacohua'i cato nejo cua̱ñoñere pa'iyë. Ja̱je pa'ina, toyase'e caji: “Cua̱ñe toya pëpë cayeje̱ si'anë yo'o ti̱'ama'cohua'i cato nejosicohua'i a'ë.”
48003011	Ti̱ñarepa quëaji. Ja̱je pa'iye sëte te'ije̱ cua̱ñese'e cayere yo'osi do'ipi, nuñe pa'i pa'iye ti̱'añe peoji. Ja̱je pa'ina, toyase'e caji: “Nuñe pa'i cato Maija'quëre necaiquëre pare asa do'ipi pa'ija̱'quë api.”
48003012	Ja̱je pa'iquëta'are Moisés cua̱ñese'e cato caji: “Si'aye cua̱ñese'e cayeje̱ yo'o ti̱'aquëpi, i̱ti yo'o ti̱'a do'ija̱'a pa'ija̱'quë api.” Ja̱je pa'ina, Moisés cua̱ñese'e cato necaiquëre papi asaye peoye a'ë.
48003013	Cua̱ñese'e cayere si'a yë'quë maca yo'oma'cohua'ipi nejosicohua'i pa'ijëna, Cristopi maire huasopi. Ja̱ do'ire co'aquëje̱ pa'i de'opi, mai do'ire. Ja̱je pa'ina, toyase'e caji: “So̱quë sarahuana sëa deosiquë cato co'aquë api.”
48003014	Si'aye Abrahamre Maija'quë ca nëose'ere judío peocohua'ije̱ paja̱'cohua'i a'ë caquë Jesupi so̱quë sarahuana ju̱cacaji'i. Ja̱je pa'ina, i̱ ca nëose'ere i̱ joyore i̱siye pa'iji, si'aohua'ire Jesucristore de'hue neja'quë api, asajë pa'icohua'ire.
48003015	Maija'quë do'ijë, mësarute pa̱i ca nëoni yo'oyena quëaquë i̱ñosi'i: Ñajë'ë, pa̱ipi yëni yequëna co'amañare i̱sisi'i ca nëoni toya nëo huesose'e, yecohua'ipi nejocaiye peoji, cajë.
48003016	De'oji ja̱je cui'ne yure Maija'quëpi Abrahamre cui'ne i̱ tsëcapë aquëna ca nëopi. Ja̱je pa'ina, toyase'e më'ë tsëcapë cama'ë pa'iji, jai pa̱ire cayeje̱, coa te'ire caji më tsëcapë aquëna. I̱ ca nëosiquë cato Cristo api.
48003017	Ja̱je cani cayë: Maija'quëpi Abrahamre ca nëoni ti ja̱je yo'o ja̱'ñere ca huesopi, caquë. Ja̱je pa'i do'ire Moisés cua̱ñese'e jeteyo'je cuatro ciento treinta o̱metëca pa'i maca huëose'epi Maija'quë ca nëose'ere do'i peoye neni nejoñe peoji.
48003018	Ja̱je pa'ina, Maija'quëpi coa i̱sisi'i Abrahamre ca nëopi. Ja̱je pa'iquëta'are Moisés cua̱ñese'ere yo'ojë ti̱'añe pani Maija'quë coa i̱sisi'i ca nëose'e peora'pi.
48003019	Ja̱je pa'ito, ¿i̱quere co̱cai Moisés cua̱ñese'e pa'iquë'ni? Ja̱ cato Maija'quë yëyere pa̱i tayose'ere i̱ño ja̱'ñepi pa'iji. Ja̱je pa'ina, Abraham tsëcapë aquë, i̱ ca nëosiquë Cristo dai macaja̱'a ja̱ cua̱ñese'e yo'oye paji'i. Cua̱ñese'e cato Maija'quëpi hui̱ñaohua'ina caëna, ja̱ohua'ipi Moisésre i̱sihuë, pa̱ina i̱sicaija̱'quë. I̱sirena, Moiséspi i̱ti yo'o ja̱'ñe pa̱ire quëapi.
48003020	Ja̱je pa'iquëta'are yure cato coa Maija'quëse'e te'i pa'iji i̱ti yo'oquë peoji, i̱ti se quëacaiquëje̱.
48003021	¿Ja̱je pa'ito Moisés cua̱ñese'epi Maija'quë ca nëose'ere sa̱ñope caye pa'iquë? Pa̱ni. Ja̱je pa'ina, cua̱ñese'e yo'oyepi Maija'quë cajeohua'i pa'iye ti̱'añe pa'ito, ja̱ cua̱ñeñere sehuojë yo'o do'i ti̱'ara'huë, nuñe pa'icohua'i pa'iye.
48003022	Ja̱je pa'iquëta'are yure cato Maija'quë toya pëpë caji: cua̱ñese'e tayo yo'o do'ire co'ayepi si'a pa̱i tse̱asicohua'ipi pa'iyë. Ja̱je pa'ina, ja̱re Jesucristoni necaiquë api cuasasicohua'ipi de'hue Maija'quë ca nëose'e paye pa'iji.
48003023	Ja̱ yë'ta'a Cristore necaiquëre pare cuasaye ti̱'ama'në cua̱ñese'epi maire co'aye yo'oma'cohua'ini caquë cose'eje̱ pa'ye ñacaiye paji'i. Ja̱je pa'ina, cosicohua'ipi utejë paë'ë, iye cuasayere i̱ñoñe pa'i macana.
48003024	Tsi̱re ñacaiyeje̱ maire cua̱ñese'epi ñacai ye'yaquë paji'i, Cristona saja̱'quë. Saëna, Cristoni i̱re pare cuasani nuñe pa'icohua'i pa'iye ti̱'ajajë caquë, yo'opi.
48003025	Ja̱ pa'ina, yure necaiquëre cuasaye daisi maca cua̱ñese'epi maire necaiye peoji.
48003026	Ja̱je pa'ina, mësaru si'aohua'i Maija'quë mamajë a'ë, Cristore necaiquëre pare cuasa do'ipi.
48003027	Cristo do'ire oco do cua̱ñosicohua'i cato, Cristo ayere su̱ñasicohua'ipi pa'iyë, i̱je pa'iohua'i de'ojëna.
48003028	Ja̱je pa'ina, peoyë, judío pa̱i. Peoyë, griego pa̱i. Peoyë, jo'ya nesicohua'i. Peoyë, coa pa'icohua'i. Peoyë, ë̱më. Peoyë, nomio. Ja̱je pa'ina, Cristo Jesuna tsioni pa'icohua'ipi te'ije̱ pa'iohua'i pa'iyë.
48003029	Ja̱je pa'ina, mësarupi Cristo tse̱cohua'i pani Abraham tsëcapë acohua'i pa'iyë, Maija'quë i̱te i̱sisi'i ca nëose'ere paja̱'cohua'ipi.
48004001	Pëca ja'quë co'amaña si'aye paja̱'quëta'a tsihua'ë pani jo'yaëje̱ pa'i pa'iji, si'a co'amaña paja̱'quëta'a.
48004002	Ja̱je pa'ina, yecohua'ipi i̱te ñacaijë pa'iyë, i̱ ne'ñe pa'yere. Ñacaijë pa'ijëna, pëca ja'quëpi yureta'a ai de'o tëjipi caquë i̱na si'aye co'amaña i̱si macaja̱'a.
48004003	Ja̱je pa'ye maije tsi̱je pa'iohua'i pa'i maca iye yeja cua̱ñe tutupi jo'ya nesicohua'ire papi, maire.
48004004	Ja̱je paquëna, i̱ti yo'o maca ti̱'aëna, Diusupi i̱ mamaquëre jëjo daopi. Judío pa̱ije pa'i daji'i, nomiona ai de'osiquëpi, Moisés cua̱ñese'ere si'aye yo'oja̱'quëpi daji'i.
48004005	Ja̱je daji'i, ja̱ cua̱ñeñe yo'ojë pa'icohua'ini maire huasosi'i caquë Maija'quëpi i̱ yëhuiohua'ire paja̱quë caquë.
48004006	Ja̱je pa'ina, mësarupi tsoe i̱ mamajë a'ë cajë asayere i̱ñosi'i caquë Maija'quëpi i̱ mamaquë joyore jëjo daopi, mësaru joñoana. Ja̱ joyo pa do'ire cayë, mai: “yë'ë Ja'quë.”
48004007	Ja̱je pa'ina, Maija'quë mamaquë a'ë, më'ë, jo'yaë peoye. Ja̱je i̱ mamaquë pa'i do'ire Maija'quëpi i̱ yëyepi i̱sija̱'quë api, i̱ ca nëosi co'amaña.
48004008	Ja̱ yë'ta'a Maija'quëre asama'në, mësaru yeque diusuohua'i pa̱i nese'e jo'ya nesicohua'ipi paë'ë. Pa'ijëta'a nuñerepa yeque diusuohua'i peoyë.
48004009	Ja̱je pa'isicohua'ita'a yureta'a asare payë, Diusuni. Ai ti̱ña casi'i, Diusupi mësarute i̱ tse̱cohua'ire ñaji. Ja̱je pa'ito ¿me neni cui'naohua'ipi tutu peoyere cui'ne teaye pa'yere cuasa co̱jë, sehuocaijë jo'ya ne cua̱ñoñe yëye'ni?
48004010	Mësaru ja̱ yë'ta'a Maija'quë yëyere yo'o ti̱'aja'cohua'i a'ë cuasajë judío pa̱i yo'oyere mu'se de'huajë, ñañëohua'ire cui'ne o̱metëcare yo'oyë.
48004011	Ja̱je yo'ojëna, yë'ë ca'rayë, mësarute ai yo'oquë quëase'epi coa yo'ose'e pa'ima'quëni caquë.
48004012	Maija'quë do'ijë se̱ñë, mësarute. Yë'ëje̱ pa'iohua'i de'ojë̱'ë, jo'yaohua'i peocohua'i, yë'ë je̱'quë mësaruje̱ pa'i de'ohuë, judío pa̱i cua̱ñeñe peoquë. Yë'ëre mësaru ti co'aye yo'oma'cohua'i a'ë.
48004013	Tsoe mësarupi asayë, yë'ë ju̱'i dahuë peoto quëaye pa̱'ñe pa'ipi mësarute de'o coca quëahuë, yë'ë du'ru macarepa mësarute quëacore.
48004014	Yë'ë ju̱'i dahuë cato yë'ëre neñañe paji'i. Pa'ina, mësaru ja̱ ju̱'i dahuëre yë'ëre coejë eto saoye pa̱huë. Pa̱jë coa ai jerepa Maija'quë hui̱ñaëre necaiyeje̱ pa̱nita'a ja̱re Jesucristopi daquëna, necaiyeje̱ pa'yerepa yo'ohuë, mësaru.
48004015	Ja̱je pa'ina, mësarute cayë, ¿me nei'ni, mësaru sihuajë pa'ise'e, mësaru de'oye yo'ose'ere yë'ë co̱caiye paye? Nuñerepa cayë, mësaru dutaco pa'ito, mësaru ñacoare dutani yë'ëre i̱sira'huë, yë'ëre ai oi do'ire.
48004016	¿Ja̱je yë'ë nuñerepa cocare mësarute casi do'ire mësarute sa̱ñope yo'oquë de'ore? Pa̱ni.
48004017	Ja̱ohua'i mësarute, ai de'oye ñacañu'u cajë yo'ojëta'a co'aye cuasajë yo'oyë. I̱ohua'i yëye cato mësarupi yëquë ja̱'re pa'isicohua'ini, ti̱ohua'ire neñu'u cuasaye a'ë, jeteyo'je mësarupi i̱ohua'ise'ere de'oye necaijë pa'ija̱jë cuasajë yo'oye a'ë.
48004018	Ja̱je pa'ina, yecohua'ire de'oye cuasajë, mai yëyeje̱ yo'oja̱jë cajë ñacaiye de'oye a'ë. Ja̱je pa'ina, yë'ë mësaru ja̱'re pa'i macase'e yecohua'ipi de'oye yo'ojë, si'anë ja̱jese'e de'oye yo'oto de'oji, yë'ë peo macaje̱.
48004019	Ja̱je pa'ina, yë'ë mamajë, Cristo mësarute i̱je pa'iohua'ire de'o macaja̱'a mësaruni ai cuasaquë, nomio tsi̱ co̱a huëoni a'si ju̱'iñeje pa'ye ai yo'oquë pa'iquë a'ë, ti̱jupë.
48004020	Yurepi merepa yë'ë ja̱rote mësaru ja̱'re patira'ye yeque maña quëaja̱'quëpi. Ja̱je pa'ina, mësarute me caye'ni caquë co'a ju̱'iñë.
48004021	Moisés cua̱ñese'ere sehuocañu'u cuasacohua'ipi cajë̱'ë: ¿Mësarupi cua̱ñese'e cayere asajë pa'icohua'i a'ni?
48004022	Ñeje toyase'e caji: Caya mamajëre Abraham papi, te'ire i̱ jo'yaona, yequëni i̱ nëjore pana papi, jo'yao peocona.
48004023	I̱ jo'yaona ai de'huasiquë cato iye yeja pa̱i yo'ojë payepi parena, co̱asiquë paji'i. Nëjorepa mamaquë cato, Maija'quë ca nëose'epi ti̱'a ja̱'ñere co̱asiquë paji'i.
48004024	Iye caya nomiohua'i i̱ñoñë, Maija'quë maire cayaye cuasa nëose'ere. Ja̱je pa'ina, iye ai cuasajë asaye paji: Agar, Abraham jo'yaopi Arabia quë'ro acore Sinaí cu̱tihuë ayere i̱ñoco, judío pa̱ire, Maija'quë cua̱ñeñe i̱sisi pa'i sito. Iye cuasa nëose'e acohua'i cato jo'yaohua'i pa'ija̱'cohua'ipi co̱a cua̱ñoñë.
48004025	Agar cato Sinaí cu̱tihuëre i̱ñoco, Arabia yeja pa'iconi, yure pa'i Jerusalénre. Ja̱ daripë cato si'a i̱o mamajë co̱ni cua̱ñese'epi jo'ya ne cua̱ñosicopi pa'ico.
48004026	Ja̱je pa'iquëta'are, ma'tëmo Jerusalén cato jo'yao peoco. Ja̱je pa'ina, mai i̱o mamajë a'ë.
48004027	Ja̱je pa'ina, toyase'e caji: Sihuajë̱'ë, carao, mamajëre peocopi. Sihuaco cuijë̱'ë, tsi̱ co̱aco a'si ju̱'iñe asama'copi. Ja̱je pa'ina, je̱oco cua̱ñosicopi jai pa̱ire mamajëre paja̱'coa, ë̱jëre pacore jerepa.
48004028	Maija'quë do'ijë, mësaru Isaacje̱ pa'iohua'i a'ë, Diusu ca nëosi mamajë a'ë.
48004029	Ja̱je pa'iquëta'are pa̱i yëyepi ai de'huasiquëpi tsoe hue̱'ña, Maija'quë joyopi yo'oquëna, ai de'osiquëre jo̱sa yo'ose'eje̱ pa'ye maire jo̱sa yo'oye pa'iji.
48004030	Ja̱je pa'iquëta'are toyase'e ñeje caji: Eto saojë̱'ë, jo'yaore, cui'ne i̱o mamaquëre. Jo'yao mamaquë ja̱'re te'e jo'yao peoco mamaquë co'amaña paye peoji.
48004031	Ja̱je pa'ina, Maija'quë do'ijë jo'yao mamajëje pa'iohua'i peoyë, mai. Jo'yao peoco mamajëje pa'iohua'i a'ë.
48005001	Jo'yaohua'i peocohua'i pa'ija̱'cohua'i a'ë caquë Cristopi sa̱i de'huapi. Ja̱je pa'iye sëte jo'yaohua'i peocohua'i pa'iyere pa'ijë̱'ë, cui'naohua'ipi cua̱ñese'ere neñu'u cajë yo'ojë jo'yaohua'i pa'iyena po̱nëma'pë pa'ijë̱'ë.
48005002	Asajë̱'ë, yë'ë Pablopi cayë, mësarute. Mësarupi ca̱'ni tëaye pa'iji cajë yo'ocohua'i pa'ito, Cristo yo'o do'i mësarute co̱caiye peoji.
48005003	Ti̱jupë ca co̱ñe yëyë, ca̱'nihuë tëa cua̱ñosiquë pani si'aye Moisés cua̱ñese'e cayere yo'oye pa'iji.
48005004	Ja̱je pa'ina, mësaru Moisés cua̱ñese'ere, nuñe pa'icohua'i de'oñu'u cajë, yo'ojë pa'icohua'ipi, Cristore hua saijë cui'ne Maija'quë mësarute oiye yo'oyere peocohua'i de'ohuë.
48005005	Ja̱je pa'ina, mai cato Maija'quë joyoja̱'a Maija'quë maire necai ja̱'ñere cuasa do'ipi uteyë, nuñerepa de'ocohua'i pa'ija̱'cohua'i a'ë, cajë.
48005006	Ja̱je pa'ina, maipi Cristo Jesús ja̱'re tsioni pa'ito ca̱'ni tëaye cui'ne pa̱ñe co̱caiye peoye a'ë. Ja̱je pa'ina, maipi necaiquëre pare i̱te cuasajëna, ja̱ cuasayepi pa̱ire oicohua'ire necaina, pa'iye a'ë, do'i quë'ye.
48005007	Mësaru de'oye yo'ojë paë'ë. ¿Ja̱je pa'isicohua'ire nepi mësarute nuñerepa cocare yo'oma'pë ca ta̱to̱re'ni?
48005008	Ja̱ caye cato Maija'quë mësarute soisiquë tse̱ peoji.
48005009	Ja̱je pa'ina, case'e pa'iji, a'ri o'sa së̱pëpi huajëcona co̱'merena si'a së̱pë o'sa huesëyeje̱ pa'iji.
48005010	Ja̱je pa'ina, Ëjaëpi mësarute co̱caina, ti̱ñe pa'ye cuasaye paja̱'cohua'i a'ë cuasayë. Ja̱je pa'iquëta'are mësarute jo̱sa ca co̱'me huesoquëre cato Maija'quëpi si'seja̱'quë api, i̱quei pa'itoje̱.
48005011	Ja̱je pa'ina, Maija'quë do'ijë, yë'ëpi ja̱ yë'ta'a ca̱'ni tëayere pa'iji ye'yaquë pa'ito, judío pa̱i huajo yëye pa̱ra'huë. Ja̱je yo'oye pani Cristo cruz ju̱'isi cocapi sa̱ñope i̱ohua'ire yo'oye peora'pi.
48005012	Mësarute jo̱sa ca co̱'me huesoroja̱icohua'ipi, ¡i̱ohua'ija̱'a co'ye te'ere papi peo hue̱'ña tëasicohua'i pa'itota'a de'oji!
48005013	Mësaru cato Maija'quë do'ijë jo'ya nesicohua'i peoyë. Coa de'oye pa'ija̱'cohua'ini soisicohua'i a'ë. Ja̱je pa'ina, ë̱seye peo do'ire ca̱pë yëyere yo'oma'pë pa'ijë̱'ë. Coa ai jerepa pa̱ire oijë, sa̱'ñe de'oye necaijë pa'ijë̱'ë.
48005014	Ja̱je pa'ina, si'aye Moisés cua̱ñese'e iye cayena to̱meji: “Më'ëja'a co'ye oiyeje̱ pa'ye oijë̱'ë, yecohua'i.” Ja̱ cayere yo'oni si'aye cua̱ñese'ere sehuo ti̱'añë.
48005015	Ja̱je pa'iquëta'are mësarupi sa̱'ñe se co'aye cajë cui'ne sa̱'ñe cue'cuejë yo'oni, sa̱'ñe a̱ni huesëyeje̱ pa'ye yo'ojë caraja̱ija'cohua'i a'ë, de'hua ñajë pa'ijë̱'ë.
48005016	Cayë, mësarute. Maija'quë joyo cuayepi pa'ijë̱'ë. Ja̱je pa'ijë mësaru ca̱pë yëye yo'oye pa̱ja'cohua'i a'ë.
48005017	Ja̱je pa'ina, pa̱ise'e yëyepi Maija'quë joyo yëyere sa̱ñope yo'oji. Yo'oquëna, cui'ne Maija'quë joyopi sa̱ñope yo'oji, ca̱pë yëyere. Ja̱je sa̱'ñe yo'o do'ire mësaru yëye yo'o ti̱'añe peoji.
48005018	Ja̱je pa'ina, Maija'quë joyopi mësarute cuaquë pa'ito, mësaru ja̱ maca cua̱ñese'ere sehuocaijë pa'iye pa̱ja'cohua'i a'ë.
48005019	Huesëma'pë a̱'jiñe ñañe pa'iji, i̱ti yo'oyena, pa̱i co'aye yëyere yo'ocohua'ire. Ja̱ohua'ipi ñeje pa'iyë, huejama'cohua'ipi coa paroja̱icohua'i pa'iye. Tsi'sire yo'ocohua'ipi cui'ne co'ayena sëo measicohua'i pa'iyë.
48005020	De'huase'ere Maija'quë api cajë se̱cohua'ipi cui'ne dahuë necohua'i pa'iyë. Pa̱ire coecohua'ipi te'e cuasama'cohua'ipi cui'ne i̱ohua'i yëyese'e yo'oja̱jë ë̱secohua'i cajë pa'iyë. Esa pë̱titecohua'i pa'iyë, yecohua'ipi ti cuasama'cohua'ipi ¿nepi ai jerepa de'oye neñe'ni? cajë yo'ocohua'i pa'iyë. Ti̱ohua'i a'ë cajë tsëcapë̱ase'e huasicohua'i pa'iyë.
48005021	Co'amañare ëa ñajë pë̱ti ëaye cuasacohua'i pa'iyë. Pa̱ire huani je̱ocohua'i pa'iyë. Co̱no cuepeohua'i pa'iyë, cui'ne jai a̱ohua'ipi jaiye yequeje̱ co'aye yo'ocohua'i pa'iyë. Ja̱'në case'ere mësarute cayë. Ja̱je pa'ye yo'ocohua'i cato, Diusu cua̱ñe te̱'te pa'iye ti peoji.
48005022	Ja̱je pa'iquëta'are, Maija'quë joyo maina neñe iye a'ë: Pa̱ire oiye, sihuaye, jo'cua de'oye pa'iye, yo'o jujama'pë quëcojë yo'oye, yecohua'ire coa ñama'pë de'oye necaiye, de'oye yo'ocaiye, ca nëose'ere de'hue ne ti̱'añe,
48005023	jerepa pa'i a'ë cuasa ma'ñe, cui'ne i̱ yëyere co'ye quëco ti̱'añe. Ja̱je pa'iye cato cua̱ñese'epi sa̱ñope yo'oye ti peoji.
48005024	Ja̱je pa'ina, Jesucristo tse̱cohua'i cato ai hua̱nou, co'a ë̱më ja̱'re te'e i̱ ëa ñaquë pasi'i caquë pa'ise'e, cui'ne co'aye yëse'e co̱ni que̱ je̱osicohua'i a'ë.
48005025	Ja̱je pa'ina, yure Maija'quë joyo pa'iyepi pa'ini, i̱na i̱siñu'u mai pa'iyeje̱, i̱pi cuaja̱'quëre.
48005026	Ja̱je pa'ina, jerepa pa'iohua'i a'ë cuasaye pa̱ñu'u, cui'ne ¿nepi jerepa de'oye yo'oye'ni? cuasayeje̱ pa̱ñu'u, cui'ne mai acohua'i de'oye yo'oyere ëa ñajë, sa̱'ñe pë̱ti ëaye ñañeje pa̱ñu'u.
48006001	Maija'quë do'ijë, yecohua'ipi co'aye yo'ojë co'a de'osicohua'i pa'ito, mësaru Maija'quë joyopi cuaquëna, pa'icohua'ipi co̱caijë̱'ë, cui'naohua'ipi huëija̱'cohua'ire. Co̱caicohua'i pani jerepa pa'i a'ë cuasama'pë co̱caijë̱'ë. Yo'ojë i̱ti co̱caisicohua'ipi cui'ne pa'yena yo'ojë co'a de'oye. Ja̱je pa'i do'ire pa̱i ñape co'ye mësaru pa'iyere ñajë'ë.
48006002	Mësaru acohua'i ai yo'ojë pa'icohua'ire co̱caijë̱'ë. Ja̱je yo'ojë Jesucristo cua̱ñese'ere ne ti̱'aja'cohua'i a'ë.
48006003	Teaye pa'i macata'a, de'hue yë'ëpi jerepa pa'i a'ë cuasani co'ye i̱ja'a coso huesëji.
48006004	Ja̱je pa'iquëta'a coa ai jerepa pa̱i ñape ñañe pa'iji, me yë'ë pa'iye'ni cajë. Si'anë ja̱je neñañe pa'iji, më pa'iyere. Neñaëna, de'oye yo'oyepi pa'ina, ja̱ yo'ose'ere sihuaye pa'iji. Pa̱ni yecohua'i pa'iyena cue̱cue ñani.
48006005	Ja̱je pa'ina, te'ohua'ise'e yo'oye pa'iji, i̱ohua'i ayere.
48006006	Maija'quë coca yo'o ja̱'ñe ye'ya cua̱ñoquëpi, i̱te ye'yaquëre i̱ de'oye payepi co̱caiye pa'iji.
48006007	Co'ye cosoma'pë pa'ijë̱'ë. Maija'quëre ti coso ti̱'añe peoji, ñama'ë pa'ija̱'quë api cajë. Ja̱je pa'ina, pa̱i ñape ta̱se'ere quë̱quëna tëaye pa'iji.
48006008	Ja̱je pa'ina, pa̱ipi i̱ ca̱pë yëyere yo'osiquë pani co'ayere ta̱si do'ire ju̱'iñere tëaye pa'iji. Ja̱je cui'ne Maija'quë joyo yëyere yo'osiquë pani de'oyere ta̱si do'ire ti pani huesëyere tëaye pa'iji, Maija'quë i̱siyere.
48006009	Ja̱je pa'iye sëte, jë'joye peoyerepa de'oyere yo'ojë pañu'u. Ja̱je pa'ina, maipi yo'o jujama'cohua'i pani tëaja̱'cohua'i a'ë, ja̱ pa'iyere, i̱ti mu'se ti̱'aëna.
48006010	Ja̱je pa'i do'ire de'oye yo'o'ñe pa'i sa'rore pa'ito coa ñama'pë si'ahua'ire de'oye necañu'u, mai ai cuasaye ja'ye. Cui'ne ai jerepa de'oye necañu'u, Jesucristore cuasacohua'ire.
48006011	Yure yë'ë jë̱tëre papi jai toya toyayë, mësarupi ñajë'ë caquë.
48006012	Mësarute ca̱'ni tëaye pa'iji cajë ye'yacohua'i cato, pa̱ipi de'oye caja̱'cohua'i a'ë cajë yo'oyë, cui'ne Cristo cruz ju̱'ise'e ayere quëama'cohua'ipi jo̱sa yo'oma'cohua'ini cajë ca'rajë.
48006013	Ja̱je ca̱'ni tëaye yo'ocohua'ita'a cua̱ñese'e cayere si'aye yo'o ti̱'ama'cohua'i a'ë. Ja̱je pa'iohua'ita'a mësarupi, mësaru ca̱përe tëani hue'ejëna, sihuaja̱'cohua'i a'ë yëquë jerepa pa'iohua'i a'ë cajë mësarupi i̱ohua'i case'ere sehuocai do'ire.
48006014	Ja̱je pa'ina, yë'ë cato mai Ëjaë Jesucristo cruz ju̱'ise'ere sihuaquë quëayë. Cristo cruz ju̱'isi do'ipi yë'ëre iye yejapi tutu de pase'e ju̱ni huesëpi. Ju̱'ina, yë'ëpi iye yeja yëye ayere yo'oma'quë de'ohuë, ju̱'isiquëje̱ pa'i.
48006015	Cristo Jesús ja̱'re tsioni pa'icohua'ire cato ca̱'ni tëasicohua'i pa'iye, pa̱nita'a pa̱cohua'i pa'iye co̱caiye peoji. I̱ti do'i quë'yerepa cato maipi huajë pa̱i po̱nëni pa'iye a'ë.
48006016	Si'ahua'i ja̱je yo'ojë pa'icohua'ire Maija'quë oi teaye necaise'ere cui'ne jo'cua de'oye pa'iye i̱siquëna, de'oye pa'ijë̱'ë, ja̱je yo'ocohua'ipi, Maija'quë pa̱ipi.
48006017	Iye macapi jerepa cato yë'ëre jo̱sa yo'oma'pë pa'ijë̱'ë, tsoe mësarupi ñañë, nuñerepa Jesús jo'yaërepa pa'iyere i̱ñoquë, yë'ë ca̱përe a'si ja'juse'e hue'equëna.
48006018	Maija'quë do'ijë, mësarute si'aohua'ire mai Ëjaë Jesucristopi de'oye pa'iye, i̱sija̱quë. Ja̱je pa'ija̱quë.
49001001	Yë'ë Pablo Maija'quë yëë do'ire Jesucristo jo'yaë pa'iyë, cayë ñeje, i̱pi jëjo daosiquë a'ë caquë. Toyayë, iye toya ja'hua Maija'quë acohua'ina, cui'ne Jesucristore sehuocohua'ina caquë, Efeso pa'icohua'ina.
49001002	Maija'quëpi i̱ jo'cua de'oye pa'iye i̱siquëna, cui'ne Ëjaë Jesucristopi ñacaina, de'oye pa'ijë̱'ë.
49001003	De'oquëre pa'ni cañu'u, Diusure, mai Ëjaë Jesucristo pëca ja'quëre, Maipi Cristo ja̱'re co̱ni tsioni pa'i do'ire, si'aye Maija'quë cua̱ñe te̱'te aye joyo pa'iye i̱siquëre.
49001004	Diusupi maire ja̱ yë'ta'a yeja de'huama'në Cristo do'ija̱'a ai oi sahuapi, i̱ ña hue̱'ñana i̱na i̱sisicohua'ipi si'si te̱'ñaje peocohua'ipi pa'ija̱jë caquë.
49001005	Ja̱je pa'ina, i̱pi ai oi ja̱je yo'osi'i cuasa nëose'eje̱ pa'ye yo'oquë Jesucristo do'ija̱'a i̱ mamajëre coa huerosicohua'ire nepi, maire.
49001006	Ja̱je pa'ina, Maija'quë maire ai de'oyerepa yo'ocaise'ere cuasajë sihuañu'u. I̱ oi mamaquëre pana tsioni pa'i do'ire de'oyerepa maire necaisiquëre.
49001007	I̱ ai oi do'ire Diusupi maire i̱ mamaquë tsie nejosi do'ipi mai co'aye yo'ose'ere sa̱i de'huacai huasopi.
49001008	Ja̱je pa'ina, Maija'quëpi si'aye mai caraja̱iñere i̱ ta̱'ñe asayepi cui'ne maire oiye yo'oyepi maire i̱sipi.
49001009	I̱sini maire i̱se'e ja̱je yo'osi'i cuasa nëoquë pa'ise'ere, i̱ yahuese'ere asa ti̱'añe necaji'i.
49001010	Ja̱je pa'ina, i̱ti cuasa nëose'eje̱ pa'ye si'aye yo'o ti̱'aja'quë api, Diusupi i̱ti yo'o maca ti̱'asi maca. Ja̱ maca Diusupi si'a co'amaña ma'tëmo pa'iye, cui'ne yeja pa'iye, te'ona tsioja̱'quë api, Cristopi meñe cua̱ñequë pa'ija̱quë caquë.
49001011	Cristo ja̱'re tsioni pa'i do'ire i̱ co'amaña i̱ ja̱'re co̱ni huero paja̱jë caquë tsoe hue̱'ñana Diusupi maire i̱ tse̱cohua'ire paja̱'quë a'ë cuasa nëopi, i̱ yëyeje̱ pa'ye si'aye i̱te de'oye ña cua̱ñoñese'e yo'oquëpi. Ja̱je nepi.
49001012	Nequëpi maire sahua nëopi, Cristore du'ru macarepa necaiquë api cuasasicohua'ipi Maija'quë ai jerepa pa'i pa'iyere sihuajë pa'ija̱jë caquë.
49001013	Ja̱je pa'ina, de'o coca mësarute huasoyere nuñerepa cocare asa maca tsoe mësaru Cristo ja̱'re tsiosicohua'i paë'ë. Ja̱je pa'ijëna, Cristore i̱re pare cuasa maca i̱ i̱sisi'i ca nëosi de'o joyore mësaruna i̱sipi.
49001014	Ja̱ joyo cato maire Maija'quë du'ru i̱si nëosi joyo a'ë. Ja̱ joyore pani asayë, mai, i̱ tse̱cohua'ire huaso tëji maca, si'aye Maija'quë ca nëose'ere paja̱'cohua'i a'ë cajë, ja̱ maca Maija'quëre sihuaja̱'cohua'i a'ë, i̱ jerepa pa'i pa'iyere.
49001015	Asaquë pa'iyë, mësaru Ëjaë Jesure necaiquëre pare cuasajë pa'icohua'ipi, si'aye Maija'quë tse̱cohua'ireje̱ oijë pa'iye.
49001016	Ja̱je pa'ina, yë'ë Maija'quëre se̱ maca mësaru de'oye yo'oyere cuasaquë si'anë de'oji caquë pëpayë, Maija'quëre.
49001017	Ja̱je pa'ina, mai Ëjaë Jesucristo mëñe Diusure se̱cacaiyë, mësaruni ta̱'ñe asa joyore i̱sija̱'quë caquë. I̱siquëna, mësarupi i̱ i̱ñoñe asa ti̱'ajë cui'ne jerepa nuñe asa ti̱'ajajë caquë se̱cacaiyë.
49001018	Se̱ñë, cui'ne i̱pi mësaru cuasayena miañe necaina, mësarute caquë soise'ere utejë pa'iyere nuñerepa asa ti̱'ajajë caquë, cui'ne Maija'quë i̱ tse̱cohua'ire i̱si ja̱'ñe airepa de'oye a'ni cajë asaja̱jë caquë se̱cacaiyë.
49001019	Cui'ne airepa jaiye a'ni Maija'quë tutu ja'ruja̱iñe ti peoyerepa, maire, i̱te sehuosicohua'ire yo'ocai tutu, cajë asa ti̱'ajajë caquë se̱cacaiyë, ja̱re iye tutupi Maija'quë si'a tuturepa yo'o i̱ñopi.
49001020	Jesucristore ju̱'isiquëni huëoni i̱ ëja te̱'tena, jeto Maija'quë cua̱ñe te̱'tena ño maca,
49001021	ja̱ maca si'a cua̱ñeñere, si'aye Ëjaë pa'iyere, si'a tuture si'a jo'ya ne tutu pa'ise'ere, jerepa pa'ire Cristore nepi, coa si'ayere cayë mamire hue'eyere iye yeja yure pa'iyere cui'ne si'a mu'seña pa'i ja̱'ñere ëjaëre pare nepi.
49001022	Neni si'a co'amaña i̱ quë̱o huë'ehuëna o̱api. Ja̱je pa'ina, Cristona sehuocohua'ireje̱ i̱sipi. Ja̱je pa'ina, sehuosicohua'i si̱opë api, Cristo.
49001023	Ja̱je pa'ina, sehuosicohua'i cato Cristo ca̱pë acohua'i a'ë. Ja̱je pa'ina, Cristopi si'a sehuosicohua'ire pani huesoji, cui'ne i̱pi si'a co'amaña Ëjaërepa pa'iji.
49002001	Ja̱'në mësaru co'aye yo'oyena cui'ne cua̱ñese'e tayo yo'oyena ju̱'isicohua'ipi paë'ë.
49002002	Pa'ijë iye yeja pa̱i yo'oyere, iye de'otose'e cua̱ñequë, Maija'quëre sa̱ñope yo'ocohua'ire cuaquë yëyere yo'ohuë.
49002003	Ja̱je mai si'aohua'i ja̱'në mai ca̱pë yëyere co'ayere yo'ohuë, iye yeja pa̱i coa noni yo'ojë pa'iyere, mai cuasayere. Ja̱je coa noni yo'ojë pa'i do'ire Maija'quëni nejo cua̱ño ja̱'ñe pa'iohua'ipi paë'ë.
49002004	Ja̱je pa'iquëta'are, Maija'quë pa̱ire teaye ñani co̱caiquëpi maire ai oi,
49002005	ja̱ yë'ta'a mai co'aye yo'oyena ju̱'isicohua'ipi pa'ijëna, pa'iyere i̱sipi Cristo do'ipi. Ja̱je pa'ina, mësaru Maija'quë oi de'oye yo'o do'ire huaso cua̱ñosicohua'i pa'iyë.
49002006	Ja̱je pa'ina, Maija'quëpi maire ju̱'isicohua'ini Cristo Jesús ja̱'re huëoni i̱ ja̱'re te'e ñopi, Maija'quë cua̱ñe te̱'tena.
49002007	Iye cato yo'opi Cristo Jesús do'ipi maire i̱ ai oiyere, cui'ne i̱ de'oye maire yo'ocaise'ere yequë mu'seña maire i̱ñosi'i caquë.
49002008	Ja̱je pa'ina, mësaru Maija'quëpi de'oye oi yo'o do'ire huaso cua̱ñosicohua'i pa'iye payë, necaiquëre pare i̱te cuasa do'ipi. Iye mësarupi yo'ojë ti̱'ase'e peoji, coa Maija'quëpi mësarute i̱sise'e a'ë,
49002009	cui'ne mësaru yo'o do'ipi etase'e peoji. Ja̱je pa'ina, te'ije̱ yë'ëpi nehuë, ca ti̱'añeje peoji.
49002010	Maija'quë co'amaña'ë, mai i̱ nesicohua'i a'ë. Ja̱je pa'ina, Maija'quë tsoe hue̱'ña ne de'huacaise'eje̱ pa'ye Cristo do'ija̱'a de'o co'amaña yo'oja̱'cohua'ire nesicohua'i a'ë.
49002011	Cuasajë̱'ë, ja̱'në mësarute pa̱i tëase'ere hue'ecohua'ipi judío pa̱ipi ca̱'ni tëama'cohua'ire hue'yose'ere judío pa̱i peo do'ire.
49002012	Ja̱'në cato mësaru Cristore peocohua'ipi, Israel pa̱i peocohua'ipi, Maija'quë ca nëose'ere peocohua'ipi, yequë mu'se pa ja̱'ñere uteye peocohua'ipi. Diusureje̱ peocohua'ipi te'ohua'i iye yejana ne huesësicohua'ipi paë'ë.
49002013	Ja̱je pa'iquëta'are yure mësaru Cristo Jesús tsie do'ipi i̱na tsioni ja'yere pa'iyë, ja̱'në i̱te so'ore pa'isicohua'ipi.
49002014	Cristo api, mai jo'cua de'oye pa'iye. I̱pi judío pa̱ire cui'ne judío pa̱i peocohua'ireje̱ te'e tsëcapëna nepi. Tsoe nejopi, ta̱'tëpo, yecohua'i a'ë cajë pa'ise'e.
49002015	Ja̱je pa'ina, Cristo mai tayo do'ire sa̱i de'huani i̱ ca̱pëpi Moisés cua̱ñeñe coa pa'iye nepi, caya pa̱i tsëca pa'ise'ere te'e huajë pa̱i tsëcapë pa'ija̱'quë caquë. Ja̱je neni jo'cua de'oye pa'iye nepi.
49002016	Ja̱je Cristo i̱ cruz ju̱'i do'ipi caya tsëca pa'ijë uihuayere nejoni te'e pa̱ire nepi. Neni Maija'quë ja̱'re jo'cua de'oye pa'iye necaji'i, maire.
49002017	Mësaru so'ore Maija'quëre pa'icohua'ire cui'ne judío pa̱ire, i̱te ja'ye pa'icohua'ire si'aohua'ire jo'cua de'oye pa'iyere, de'o cocare quëasi'i caquë Cristo daji'i.
49002018	Ja̱je pa'ina, yureta'a Cristo do'ija̱'a si'aohua'i judío cui'ne judío pa̱i peocohua'ije̱ Maija'quëna tsioja̱iñe pa'iji, maipi te'e joyore hue'e do'ire.
49002019	Ja̱je pa'ina, mësaru ti̱o hua'i peoyë, yecohua'i yejare pa'icohua'ije̱ pa'iohua'i pa'iyë. Ja̱je pa'ina, yure mësaru cato Maija'quë pa̱i ja̱'re co̱ni te'e pa'iyë, Maija'quë do'ijë acohua'i de'osicohua'ipi.
49002020	Mësaru jai huë'eje̱ pa'iohua'i a'ë. Ja̱je pa'iohua'ipi i̱ jëjo saocohua'i cui'ne Maija'quëre quëacaicohua'i nesicona, mëñe nesicohua'ipi pa'iyë, Jesucristo cato ne huëojë du'ru macarepa o̱asi quë̱na pëje̱ pa'i api.
49002021	Cristona si'a huë'e quëco paco i̱na tsiosicorepa pa'io, jerepa jaico ai de'oja̱'co, Ëjaërepa de'o huë'erepa pasi'i caco.
49002022	Ja̱je cui'ne mësaruje̱, si'aohua'i Cristona tsioni pa'ijë, Maija'quë joyo pa'i huë'e pa'iyë.
49003001	Yë'ë Pablo, Jesucristona tse̱a cua̱ñosiquë a'ë, mësaru judío pa̱i peocohua'ini caquë.
49003002	Ja̱je pa'ina, Maija'quë mësarute oi coa i̱siyere yë'ëpi quëacaija̱quë caquë i̱pi cua̱ñe nëopi cajë asayë, cuasayë.
49003003	Ja̱je pa'ina, Diusupi i̱ yahue cuasa nëose'ere yë'ëna quëa i̱ñopi. Ja̱re yë'ëpi i̱ quëase'eje̱ pa'iye mësarute a'ri maña quëaquë toyahuë.
49003004	Yë'ë toyase'ere ñajë mësaru asa ti̱'aja'cohua'i a'ë, yë'ëpi Cristo aye yahuese'ere asaquë pa'iye.
49003005	Iye cato cayë tsoe acohua'ire i̱ cuasa nëose'e i̱ñoma'ë yahueni pase'ere, ja̱re yure i̱ joyopi i̱ de'ocohua'ire pare jëjo saocohua'ina, cui'ne i̱te quëacaicohua'ina, yo'oyeja̱'a Maija'quëpi i̱ñopi, si'aye.
49003006	Iye a'ë, i̱ti yahuese'e cato: Cristo Jesús do'ija̱'a Maija'quë ca nëose'ere huaso coca quëayeja̱'a, judío pa̱i peocohua'ipi, judío pa̱i pa ja̱'ñere te'e cui'neje si'a yë'quë maca pa ja̱'ñe a'ë, i̱ ca̱pë acohua'i pa'i do'ire.
49003007	Maija'quë yë'ëre oi coa i̱sise'eja̱'a Diusu tutupi iye coca quëacaiquëre nesiquë a'ë, i̱ yëyeje̱.
49003008	Yë'ë, Maija'quë tse̱cohua'i se̱ña maca huë'ehuërepa pa'iquëni, Maija'quëpi coa i̱sipi, judío pa̱i peocohua'ire, jaiye de'o co'amaña cue̱cue ti̱'añe peoyerepa Cristo payere, de'o coca quëayere.
49003009	Si'aye co'amaña de'huasiquëpi Diusupi yë'ëre i̱ tsoe hue̱'ña cuasase'ere yahuese'e pase'ere si'aohua'ire quëa i̱ñoja'quëre nepi.
49003010	Ja̱je paji'i, yure sehuosicohua'i pa'iyeja̱'a cua̱ñecohua'ipi cui'ne ëjaohua'ipi joñoase'e pa'i hue̱'ñana Diusu ta̱'ñe yo'oyere si'aye ña ti̱'ajajë caquë.
49003011	I̱ cuasa nëo huesose'eje̱ pa'ye cui'ne yo'opi, Diusu, mai Ëjaë Jesucristo do'ija̱'a si'aye ne sao maca.
49003012	Ja̱je pa'ina, Cristo do'ipi Diusuna de'hue a̱'jiñe tsioja̱iñe payë, asajë mai, i̱te de'hue necaiquë api cuasa do'ija̱'a.
49003013	Ja̱je pa'ina, se̱ñë, mësarute. Yë'ë mësaruni caquë ai yo'oyere ñani yo'o jujama'pë pa'ijë̱'ë. Yë'ë ai yo'oye cato mësaru jai do'i quë'iohua'i pa'iyere i̱ñoquë yo'oye a'ë.
49003014	Iyere caquë mai Ëjaë Jesucristo pëca ja'quë ña hue̱'ñana do're ja'ruyë,
49003015	si'a i̱ tsëcapë ma'tëmo pa'icohua'i cui'ne yeja pa'icohua'i i̱ mamire hue'ejë pa'iquëna.
49003016	Do're ja'runi Maija'quëre se̱ñë, i̱ de'o co'amañare pare mësaru joyona Maija'quë joyo yo'o do'ipi jerepa pa'yere tuture i̱sija̱quë caquë.
49003017	Cui'ne i̱te pa'iji cuasa do'ipi Cristopi mësaru joyore pa'ija̱'quë pa'ina, Cristo pa̱ire oiyena jëayerepa tsita mesicohua'ipi pa'ijë.
49003018	Si'a sehuosicohua'i ja̱'re co̱ni Cristo pa̱ire oiye: je̱'ñe tëcapë jaiye, tsoaye, hua̱iñe, cui'ne mëñe tsoaye asa ti̱'aja'cohua'i a'ë caquë se̱ñë.
49003019	Se̱ñë, cui'ne mai asaye jerepa tëto saise'ere pa̱ire oiyere asa ti̱'ajajë caquë, ja̱je asa ti̱'ajë Diusu oiyepi ti̱mësicohua'i pa'ija̱jë caquë.
49003020	Yure airepa de'oquëre pa'ni Maija'quë cajë sihuañu'u, i̱ tutupi maija'a yo'ocaiquëre pare, si'aye mai pañu'u cajë se̱ñe maña, pa̱nita'a mai cuasaye maña, jerepa de'oye necai tutu paquëre.
49003021	De'oquëre pa'ni Diusu, cajë sihuañu'u, sehuosicohua'i Ëjaëre, Cristo Jesús do'ipi. Ja̱jese'e si'anë tsoeje̱ i̱te sihuajë pañu'u. Ja̱je pa'ija̱quë.
49004001	Ëjaëre tse̱a cua̱ñosiquëpi se̱ñë, mësarute Maija'quë caquë soise'eje̱ pa'ye nuñerepa pa'ijë̱'ë caquë.
49004002	Ja̱je pa'ina, jerepa pa'iohua'i a'ë cuasama'cohuaipi pa̱ire oicohua'ipi, pa̱i ñape ti̱ñe cuasayere sa̱ñope cama'cohua'ipi quëcocohua'ipi oicohua'i pa'ijë̱'ë.
49004003	Ja̱je pa'ijëna, mësaru jo'cua pa'iyepi necaina, Maija'quë joyopi co̱caina, si'anë tsiosicohua'ipi pañu'u cajë de'hua ñajë pa'ijë̱'ë.
49004004	Te'e ca̱pë cui'ne te'e joyo pa'iji, Maija'quë mësarute te'ore utejë pa'iyena soise'eje̱ pa'ye.
49004005	Pa'iji, te'e Ëjaë. Pa'ico, te'o Maija'quëre cuasaye, te'e oco doye pa'iji.
49004006	Pa'iji, te'e Diusu si'aohua'i pëca ja'quërepa. Ja̱ëpi pa'iji, si'aye ë̱mëje'e te̱'tere pare, si'aohua'ire tsioquë yo'oquë cui'ne si'aohua'ire tsioni pa'iquërepa.
49004007	Ja̱je pa'iquëta'are Cristopi mai yo'oja̱'a tuture pa̱i ñapere i̱ yëyeje̱ pa'ye i̱sipi.
49004008	Ja̱je pa'ina, toyase'e caji: I̱ ma'tëmo mëi maca, te'e i̱ ja̱'re co̱ni tse̱a cua̱ñosicohua'ireje̱ sapi. Saquë i̱ yo'o tuture pa̱ina i̱sipi.
49004009	“Mëji'i” cani, cayë du'ru yejare pana cajesiquëpi mëji'i cajë.
49004010	I̱ti cajesiquëpi ja̱re i̱pi mëji'i ai ë̱mërepa ma'tëmona, si'aore i̱ pa'iyepi ti̱mësi'i caquë.
49004011	Ja̱re i̱pi pa̱i ñapere i̱sipi, yo'oja̱'a tutu, yecohua'ini i̱ jëjo saocohua'ire nepi, yecohua'ini Maija'quë caquëna, asase'ere quëacaicohua'ire nepi, yecohua'ini huaso cocare quëaja̱'cohua'ire nepi. Yecohua'ini yëi ñamare ñacaiyeje̱ pa'ye sehuosicohua'ire ñacaicohua'ire nepi. Cui'ne yecohua'ini de'oye ye'yaja̱'cohua'ire nepi.
49004012	Ja̱je i̱ tse̱cohua'ire yo'oja̱'a tutu i̱sipi, i̱ yëyere yo'oja̱jë caquë. Yo'ojëna, Cristo ca̱pë acohua'ipi ai de'oja̱jë caquë i̱ohua'i necai do'ipi.
49004013	Ja̱je pa'ina, i̱ ne de'huasicohua'ipi necaiye pa'iji, si'aohua'i te'i cuasayeje̱ pa'ye Maija'quëre cuasajë pa'i macaja̱'a cui'ne Maija'quë mamaquëre asa ti̱'a macaja̱'a. Ja̱ maca yureta'a joyo aiohua'irepa de'oni Cristo ja'iohua'irepa pa'ija̱'cohua'i a'ë, si'aohua'i.
49004014	Ja̱ maca tsi̱je pa'iohua'i pa'iye pa̱ja'cohua'i a'ë. Tsi̱ cato i̱ohua'i cuasase'e esa je̱oni yeque cuasayena a̱'jiñe po̱nëcohua'i a'ë, tayosi ma'a saicohua'i cosoyena sehuocaijë.
49004015	Ja̱je pa'ina, mai cato joyopi pa̱ire oiyere nuñerepa cocare cajë ñese ai de'oye pa'iji si'aye pa'iohua'irepa, Cristo sehuosicohua'i si̱opëna tsioni pa'ijë.
49004016	Ja̱je pa'ina, Cristo do'ipi si'a ca̱pë jëayerepa sa̱'ñe si'a te̱'ña tsio huesëji, te'oje̱ pa'iorepa. Ja̱je tsioni si'a te̱'ña de'oye yo'ojëna, si'a ca̱pë ai de'oji, sa̱'ñe oiyena.
49004017	Iye a'ë, yë'ë mësarute mai Ëjaë mamipi cua̱ñequë caye: Pa'ima'pë pa'ijë̱'ë, ja̱ yë'ta'api Maija'quëre cuasama'cohua'i pa'iyeje̱ pa'ye. Ja̱ohua'i cato pa'iyë, coa noni do'i peoyere cuasajë pa'iyepi.
49004018	Ja̱je pa'iohua'ipi sëtama'cohua'ije̱ pa'ye de'oye cuasama'cohua'i a'ë, Satanáspi i̱ohua'ire ñamije pa'ye necai do'ire. De'oye cuasama'cohua'ipi nuñe coca coe do'ire huesësicohua'ipi pa'iyë. Ja̱je pa'ijë Maija'quë pa'iye peocohua'ipi pa'iyë.
49004019	Ja̱je pa'ina, huajëya'ye nëiñe peocohua'ipi si'aye co'ayere yëyena dahuëyesicohua'ipi pa'ijë, ja'ruja̱iñe peoye, coa si'aye si'si co'amañare yo'ojë pa'iyë.
49004020	Ja̱je yo'ojë pa'iyere Cristo mësarute ye'yama'ë paji'i.
49004021	Ja̱je pa'ina, mësarupi nuñerepa coca paquëni, i̱ cayere asasicohua'i pani, cui'ne i̱ pa'iyere ye'yesicohua'i pani,
49004022	je̱ocojë̱'ë, mësaru tsoe pa'ise'ere, sehuoma'cohua'i pa'ise'ere. Ja̱ tsoe pa'ise'e yëyepi cosoquë co'ayena sayere.
49004023	Je̱ocojëna, si'a mu'seña huajë yëyere cui'ne cuasayere pa'ye pa'iji.
49004024	Ja̱re pajë huajë pa'iyere pajë̱'ë, ca̱ñare su̱ñañeje pa'ye. Iye huajë pa'iye cato Maija'quë nuñerepa pa'iyeje̱, cui'ne Maija'quë de'oyerepa pa'iyeje̱ nese'e a'ë.
49004025	Ja̱je pa'ina, ja̱ yë'ta'api cosoma'pë pa'ijë̱'ë. Coa ai jerepa pa̱i ñape nuñerepa cocapi cajë̱'ë, pa̱ire. ¿Si'aohua'i te'e ca̱pë acohua'i me yeque yo'oye'ni?
49004026	Pë̱icohua'i pani, ti pë̱ni huesëma'pë pa'ijë̱'ë, tayoye. Pë̱tise'e cajë na'ijaima'pë pa'ijë̱'ë.
49004027	Huatire sa'ro nëocaima'pë pa'ijë̱'ë.
49004028	Co'amaña yahue i̱maquë pa'isiquë pani je̱ojë'ë, ja̱ yo'oye. Je̱oni co'amaña ne huëojë̱'ë, më'ë jë̱tëpi, de'oye co'amaña yecohua'ire carayere i̱sisi'i caquë.
49004029	Si'si cocare cama'pë pa'ijë̱'ë. Coa ai jerepa i̱ti asacohua'ire de'oye pa'iye necaiyere, cui'ne jerepa ñese mëiñe necaiyere cajë̱'ë.
49004030	Maija'quë mësaruna i̱ joyore i̱sipi, i̱ tse̱cohua'irepa i̱ño ja̱'ñere mësarute huaso tëji mu'serepa. Ja̱je pa'ina, co'a coca cayepi ne oema'pë pa'ijë̱'ë, Maija'quë joyore.
49004031	Je̱ocojë̱'ë, yecohua'ire sa̱isi'i caquë oi joyo pa'iyere: pë̱i sa̱ñope cuasayere, pë̱i sa̱ñope yo'oyere, sa̱ñope tutu cayere, cui'ne yecohua'ire co'acohua'i a'ë cayere. Coa si'aye yecohua'ire sa̱ñope yo'o ayere je̱ocojë̱'ë.
49004032	Je̱oni sa̱'ñe oijë co̱caijë̱'ë. Cui'ne yecohua'ire sa̱i de'huacaijë pa'ijë̱'ë, mësaru co'aye yo'o do'ire Cristo do'ipi Maija'quë sa̱i de'huacaise'eje̱ pa'ye.
49005001	Mësaru Diusu oi mamajë sëte i̱je pa'iohua'i pañu'u cajë, yo'ojë̱'ë.
49005002	Cristo maini oi i̱ja'a co'ye Maija'quëna i̱siquë ju̱cacaiji'i. Ja̱ yo'oye cato de'oye ma'ña së̱ñeje pa'ye a'ë, Maija'quëna. Ja̱ yo'oyepi maire i̱ oiyere i̱ñopi. Yureta'a i̱ oiyeje̱ pa'ye yecohua'ire yo'oñu'u. Ja̱re yo'ojë pa'ijë̱'ë.
49005003	Ja̱je pa'ina, yure Maija'quë acohua'i pa'iye sëte nomiohua'i paye coca caye ti cama'pë pa'ijë̱'ë, cui'ne si'a si'si yo'o cocare cui'ne si'aye pa ëaye nëi cocare ti cama'pë pa'ijë̱'ë.
49005004	Cui'ne cama'pë pa'ijë̱'ë, si'si cocare, coa cayere, cui'ne ca̱'a cocata'a si'ayere co'aye yo'oyena cuasa huëoyere cama'pë pa'ijë̱'ë. Coa ai jerepa mësaruse'e, Maija'quëre de'oji cajë pëpaye pa'iji.
49005005	Mësarupi tsoe ta̱'ñe asayë, yequë nomiore panita'a yequë ë̱mëre yo'ocohua'ipi, pa̱nita'a si'sire yo'ocohua'ipi, pa̱nita'a jaiye co'amañare paye yëcohua'ipi Cristo cui'ne Diusu cua̱ñe te̱'te cacaye ti peoyë. Jaiye co'amañare yëcohua'i cato pa̱i de'huasi Diusuni se̱ñeje pa'iohua'i a'ë.
49005006	Iye tayo yo'oyere de'oye a'ë cacohua'ini coso cua̱ñoma'pë pa'ijë̱'ë. Ja̱je yo'ocohua'ire Maija'quëpi pë̱i nejoja'quë api, i̱te sehuocaima'pë yo'ocohua'ire.
49005007	Ja̱je pa'ina, mësaru ja̱ohua'ire tsioma'pë pa'ijë̱'ë.
49005008	Ja̱'rë mësaru nea hue̱'ñare paë'ë. Yure mai Ëjaë ja̱'re tsioni pa'i do'ire mia hue̱'ñare pa'iyë. Ja̱je pa'i sëte mia hue̱'ña pa̱i sëte de'oye pa'iyepi pa'iji.
49005009	Iye miañepi iyere neji: de'oye yo'oyere, nuñerepa cayere cui'ne tayo saima'pë pa'iyere.
49005010	Maija'quë yëye yo'oyere ye'yejë̱'ë.
49005011	Cui'na maca yo'oma'pë pa'ijë̱'ë, co̱cai ma'ñere, nea hue̱'ña acohua'i yo'oyere. Coa ai jerepa co'ayere mia hue̱'ñana eto i̱ñojë'ë.
49005012	Ja̱je pa'ina, sehuoma'cohua'i yahue yo'oyere cayeque huajëya'ji, maire.
49005013	Ja̱je pa'iquëta'are miañepi yahue yo'ose'ena ju'aquëna, si'aye ti̱ñarepa ñañe pa'iji. Ja̱je pa'ina, si'ayere yahue yo'ose'ere co̱ni i̱ñoja'quë api, miañepi.
49005014	Ja̱je pa'ina, case'e pa'iji: Sëtajë̱'ë, ca̱iquë, ju̱'isicohua'i jopopi huëijë̱'ë, Cristopi miacaija̱'quëre.
49005015	Ja̱je pa'iye sëte de'hua mësaru yo'ojë pa'iyere ñajë pa'ijë̱'ë. Huesëohua'ije̱ pa'iohua'i pa'ima'pë, coa ai jerepa ta̱'ñerepa asajë pa'ijë̱'ë.
49005016	De'o co'amañare esa nejë'ë, co'a mu'señare pa'i do'ire.
49005017	Coa huesërepa yo'oma'pë pa'ijë̱'ë, du'ru macarepa jere Ëjaërepa yëquë'ni cuasani, i̱ yëyere yo'ojë̱'ë.
49005018	Co̱no cuepema'pë pa'ijë̱'ë. Ja̱ cato nëajaiñe peoyerepa coa yo'oyena saye a'ë. Ai jerepa Maija'quë joyopi ti̱mësicohua'ipi pa'ijë̱'ë.
49005019	Pa'ijë tsoe jë̱jëñe toyase'epi sehuosicohua'i jë̱jëñepi cui'ne joyo jë̱jëñepi sa̱'ñe cajë pa'ijë̱'ë, cui'ne iye jë̱jëñepi jë̱jëjë si'a joyorepapi sihuajë Maija'quëre de'oquëre pa'ni cajë pa'ijë̱'ë.
49005020	Si'anë Maija'quëre de'oji, cajë pëpajë pa'ijë̱'ë, mai Ëjaë Jesucristo mamipi.
49005021	Sa̱'ñe de'oye sehuojë pa'ijë̱'ë, Maija'quëre ca'ra do'ipi.
49005022	Nëjohua'i ë̱jëre de'oye sehuocaijë pa'ijë̱'ë, mai Ëjaëre sehuoyeje̱ pa'ye.
49005023	Cristo sehuosicohua'i mëñe si̱opë api, cui'ne pa'ye ë̱jëje nomio mëñe si̱opë api, Cristo sehuosicohua'ire huasoquë api, i̱ ca̱pë acohua'ire.
49005024	Ja̱je pa'ina, Cristore sehuosicohua'i de'oye i̱ cua̱ñeñe sehuojë pa'iyeje̱ pa'ye cui'ne nëjoje ë̱jëre si'aye sehuoco pa'iye pa'iji.
49005025	Ë̲jëpi nëjore oiye pa'iji, Cristo oi i̱ oiyere i̱ñoquë sehuosicohua'ire ju̱cacaise'eje̱ pa'ye.
49005026	Ja̱je pa'ina, i̱ tse̱core pare nëjoje pa'iore pasi'i caquë Maija'quë coca quëa do'ija̱'a Maija'quë joyo ocopi tsoa to̱pi si'a i̱te sehuocohua'ire.
49005027	Ja̱je tsoa to̱pi i̱ ñaquë payere caquë si'si te̱'ñaje, sëje̱, cui'ne yeque co'aye ña cua̱ñoñe peocore pani de'oconi i̱ tse̱core pasi'i caquë.
49005028	Ja̱je pa'ye ë̱jëohua'ipi nëjohua'ire oiye pa'iji, i̱ohua'i ca̱pë̱a oiyeje̱ pa'ye. Nëjore oiquë cato i̱ja'a co'ye oiyeje̱ pa'ye oiji.
49005029	Co'ye i̱ohua'i ca̱përe coecohua'i peoyë, pa̱i. Coa ai jerepa a̱ojë cui'ne ñacaicohua'i a'ë. Ja̱je cui'ne Cristoje̱ i̱te sehuosicohua'ire i̱ ca̱pë acohua'ire ñacaiji.
49005030	Ja̱je pa'ina, mai i̱ ca̱pë cui'ne tara acohua'i a'ë.
49005031	Ja̱je pa'ina, ë̱mëpi huejaquë pëca ja'quëre cui'ne pëca ja'core je̱oñe pa'iji, nëjona tsioyere caquë. Ja̱ maca cayahua'i pa'isicohua'ipi tsioni te'ije̱ pa'iohua'i pa'ija̱'cohua'i a'ë.
49005032	Iye cato yahuese'e a'ë. Ja̱je me asaye'ni pa'iquëta'are yë'ë cato cayë, Cristopi i̱te sehuocohua'i ja̱'re tsioni pa'iye ayere.
49005033	Ja̱je pa'iquëta'are pa̱i ñape ë̱më nëjore oiye pa'iji, i̱ ca̱pë oiyeje̱ pa'ye, cui'ne nomiopi ë̱jëre i̱o ëjaëre pare dahuëre ñaco pa'ija̱co.
49006001	Mai Ëjaëre sehuocohua'i sëte mësaru ja'quëohua'i cua̱ñeñere de'oye sehuojë yo'ojë pa'ijë̱'ë. Ja̱je yo'oye nuñere pa'ë.
49006002	Moisés cua̱ñese'epi ca nëose'e pacopi du'ru acopi caco ñeje: “Më'ë ja'quëre cui'ne më'ë ja'core oi ëjaohua'ire ñaquë pajë̱'ë, jai do'i quë'iohua'ire cuasaquë.
49006003	Ja̱re yo'oquëpi iye yejare ai tsoe sihuaquë de'oye pa'ija̱'quë api.”
49006004	Cui'ne mësaruje̱ ja'quëohua'ije̱, mësaru mamajëre pë̱ti ëaye ne huëoma'pë pa'ijë̱'ë. Coa ai jerepa tayoyese'e nu'ñejë ye'yajë ai de'huajë̱'ë, mai Ëjaë oi yëhuoye ayepi.
49006005	Jo'yaohua'i iye yeja mësaru ëjaohua'ire de'oye sehuocaijë̱'ë. Cristore necaiyeje̱ pa'ye cuasajë. Ëjaohua'ire ñajë, ca'rajë nuñere papi yo'ojë necaijë̱'ë.
49006006	I̱ohua'i mësarute ña macase'e de'oye yo'oyeje̱ pa'ye yo'oma'pë pa'ijë̱'ë, coa ai jerepa si'a joyorepa de'oye cuasajë nejë'ë, Diusu yëyeje̱ pa'ye, Cristo jo'yaohua'i sëte.
49006007	Mai Ëjaëre necaiyeje̱ pa'ye de'oye cuasajë sihuajë pa̱ire co'amaña de'oyerepa necaijë̱'ë.
49006008	Tsoe mësarupi asayë, pa̱i ñapere i̱ohua'i yo'ose'eje̱ pa'ye jo'yaohua'ire cui'ne jo'yaohua'i peocohua'ire Ëjaëpi i̱si ja̱'ñe.
49006009	Ëjaohua'ije̱ de'oye yo'ojë̱'ë, mësarute necaicohua'ire. Tutu cajë yo'oma'pë pa'ijë̱'ë. De'hua cuasajë̱'ë, mësaru cui'ne ja̱ohua'i te'e Ëjaëni ma'tëmo aquëre payere, si'a yë'quë maca si'aohua'ire ñaquëni.
49006010	Yure cato Maija'quë do'ijë, i̱ tutu jerepa pa'yena tsioni i̱ ja̱'re pa'ijë, tutu quë'iohua'i pa'ijë̱'ë.
49006011	Si'aye huati cosoyere, sa̱ñope quëco saojë̱'ë, o̱cue pa'i macarepa pa'iyere cajë, Diusu uihua ja̱'ñe i̱sise'epi.
49006012	Mai cato uihuama'pë pa'iyë, pa̱ini ca̱pë cui'ne tara quë'iohua'ini. Mai cato uihuayë, maire meñe cua̱ñe tutu payere, huati cosoye tutu quë'iyere uihuayë, iye mu'seña nea hue̱'ña huati ëjaohua'i quë'i cua̱ñe tuture. Maija'quë te̱'tepi sa̱ñope uihuayë, co'ayepi maina cacayere ë̱sejë.
49006013	Ja̱je pa'ina, co'a mu'se ti̱'aëna, quëcoyere cajë Maija'quë mësaru uihuaja̱'a ca̱ña i̱sise'ena su̱ñasicohua'ipi pa'ijë̱'ë. Ja̱je pa'ijë quëcosi jeteyo'je ta̱ima'cohua'irepa pa'ija̱'cohua'i.
49006014	Soldado uihua të̱ica̱re su̱ñañeje pa'ye nuñere pare su̱ñasicohua'ipi o̱cue pa'i macarepa pa'ijë̱'ë, cui'neje soldado coti saihuë jëacaicore su̱ñañeje pa'ye nuñerepa yo'oyere su̱ñasicohua'ipi o̱cue pa'i macarepa pa'ijë̱'ë.
49006015	Cui'ne Maija'quë coca jo'cua pa'iyepi ne de'huasicohua'i pa'ijë̱'ë, soldado zapato su̱ñase'eje̱ pa'iohua'i.
49006016	Cui'ne mësaru Maija'quëre pa'iji cuasayere mësarute jëacai cua'arepa pajë̱'ë, huati hua'jo ñaña toa quë'yepi daina, si'aye ne yayoja̱'core.
49006017	Cui'ne mësaru huaso cua̱ñose'ere quë̱na mapëje̱ pa'iore pajë̱'ë, si̱opë jëacaicore pajë cui'ne Maija'quë joyo hua'tiyore Maija'quë cocare i̱sicohua'i pa'ijë̱'ë.
49006018	Cui'ne Maija'quëre se̱ñe je̱oma'pë si'anë ai se̱jë pa'ijë̱'ë, Maija'quë joyo cayeja̱'a. Yo'o jujahuë cuasama'pë, o̱cue pa'i macarepa cui'ñasicohua'ipi pa'ijë si'aohua'ire Maija'quë tse̱cohua'ire se̱cacaijë pa'ijë̱'ë.
49006019	Cui'ne yë'ëreje̱ se̱cacaijë̱'ë, Maija'quëpi yë'ë ca ja̱'ñe i̱siquëna, caquë huaso coca yahuese'ere ti̱ñarepa asa ti̱'añe, quëcoquë caja̱'quëre.
49006020	Maija'quëpi yë'ëre, iye cocare quëacaija̱quë caquë jëjo daosiquë a'ë, ja̱re quëa do'ire, yure yë'ë co cua̱ñosiquë pa'iyë. Se̱cacaijë̱'ë, yë'ë ca'rama'ë i̱ coca quëacai ja̱'ñere.
49006021	Tíquico Maija'quë do'iquë, mai oiquëpi, je̱oñe peoyerepa mai Ëjaë co'amaña co̱caiquëpi, si'aye quëasipi, yë'ë i̱ño pa'iye, cui'ne yë'ë yo'oquë pa'iyeje̱.
49006022	Ja̱je pa'ina, jëjo saoyë, mësaru quë'rona i̱pi sani i̱ño yëquë pa'iyere quëaquë, mësarute jerepa yëjë de'oye yo'oja̱'cohua'ire nejaquë caquë.
49006023	Diusu Maija'quëpi cui'ne Ëjaë Jesucristopi Maija'quë do'ijëre jo'cua pa'iye sa̱'ñe oiye i̱sija̱quë Maija'quë pa'iji cuasa do'ire.
49006024	Cui'ne Maija'quëpi i̱ oiye yeque po̱nama'quëpi de'oye ñacaija̱quë si'aohua'i Jesucristore oicohua'ire.
50001001	Pablo cui'ne Timoteo Jesucristo jo'yapi toyayë, iye toya ja'hua si'a Maija'quë do'ijëna, Maija'quë acohua'ina Jesure cajë, tsiosicohua'ina ëjaohua'ina, cui'ne co'amaña caracohua'ire co̱caicohua'ina, cajë toyayë, Filipos daripë pa'icohua'ina.
50001002	Maija'quëpi cui'ne Ëjaë Jesucristopi co̱ni oi coa i̱siyepi de'oye jo'cua pa'ijë̱'ë.
50001003	-
50001005	Du'ru huëosi mu'sepi iye mu'sena, yë'ë ja̱'re te'e de'o coca co̱ni necai do'ire, yë'ë mësarute cuasaye ñape de'oji caquë pëpayë, Maija'quëna. Cui'ne i̱te se̱ maca ai sihuaquë mësarute si'aohua'ire se̱cacaiyë.
50001006	Ja̱je pa'ina, nuñerepa asayë, yë'ë, Maija'quë mësaruna de'o co'amaña ne huëosiquëpi je̱oma'ë de'oyerepa ne saoja̱'quë api, Ëjaë Jesucristo dai macaja̱'a.
50001007	Ja̱je pa'ina, mësarupi yë'ë ja̱'re co̱ni Maija'quë coa i̱siyere pa do'ire, mësarute ai oi ja̱je cuasaye nuñere pa'ë. Ja̱je pa'ina, mësarupi yë'ë joyore pa'i do'ire yë'ë ja̱'re pa'iyë, yë'ëpi co sitore pa'ito panita'a Maija'quë huaso cocare co'aye cajëna, yë'ëpi ë̱sequë sa̱ñope, iye nuñerepa coca'ë caquë ëjaohua'i ña hue̱'ñana quëa hue̱'ñare.
50001008	Yë'ë mësarute, Jesucristo oiyepi ai oiyë. Ja̱ oiyere Maija'quëpi ñaji.
50001009	Ja̱je pa'ina, mësarute Maija'quëre se̱cacaiyë, mësarupi ai ta̱'ñe cuasacohua'ipi cui'ne si'aye asa ti̱'acohua'ipi ai jerepa pa̱ire oicohua'ipi,
50001010	cui'ne de'oyese'e co'ejë yo'oja̱jë caquë. Ja̱je yo'ojë pa'ijë mësaru si'si peocohua'i pa'ija̱'cohua'i a'ë. Pa'ijëna, Cristo dani mësarute sa̱ñope caye pa̱sipi.
50001011	Pa̱quëna, mësarupi Jesucristo necai do'ipi nuñerepa yo'oyere quë̱isë'eje̱ pa'ye pa'ija̱'cohua'i a'ë, Maija'quëre de'oquëre pa'ni cajë sihua ja̱'ñere.
50001012	Yë'ë tëto saise'epi de'o coca jerepa quëaye po̱nëpi. Ja̱je mësaru Maija'quë do'ijëpi iyere asaja̱jë caquë quëayë.
50001013	Ja̱je pa'ina, si'aohua'i soldado pa̱i ëjaë huë'e pa'icohua'i cui'ne si'aohua'i yecohua'ije̱ asayë, Cristore tui do'ire tse̱a cua̱ñosiquë pa'iye.
50001014	Ja̱je yë'ë tse̱a cua̱ñosiquë pa'ina, ñajë sehuosicohua'ipi ai jerepa mai Ëjaëna quëcojë Maija'quë cocare ti ca'raye peoyerepa yëjë quëayë.
50001015	Yecohua'ipi Cristo coca quëayë, yecohua'i quëayere ëa ñajë pë̱ijë, ai jerepa pa'iohua'i a'ë cuasajë. Ja̱je pa'iquëta'are yecohua'ipi de'oye cuasajë quëayë.
50001016	Ja̱je pa'iquëta'are yecohua'ipi nuñerepa quëama'pë i̱ohua'i yëyere ti̱'añu'u cuasajë Cristo coca quëayë. Ja̱je yo'ojëna, yë'ëpi co sito pa'iquëpi ai co'a ju̱'ijaquë cajë.
50001017	Ja̱je pa'iquëta'are de'oye cuasajë pa̱ire oijë quëacohua'i cato asayë, yë'ë i̱ño pa'iye, Maija'quë coca sa̱ñope cacohua'ire ca de'huaja̱'quëpi.
50001018	Ja̱je pa'ina, yë'ëre i̱quepi co'aquë'ni si'aye de'oji, Cristo cocare pa̱ire oijë quëatoje̱, pa̱nita'a oima'pë coa quëatoje̱, si'aye sihuayë.
50001019	Ja̱je pa'ina, Mësaru Maija'quëre se̱cacai do'ipi, cui'ne Jesucristo joyo co̱cai do'ipi cosiquëpi huaso cua̱ñosiquë pa'ija̱'quë a'ë cuasaquë sihuayë.
50001020	Ja̱je pa'ina, yë'ë cato coa teaye ca jujani to̱me huesëma'ë pa'ija̱'quëpi cayë. Ja̱je pa'ina, yë'ë pa'iye ña do'ire mësarupi Cristo ai jerepa pa'i api, cuasaja̱jë caquë yo'oquë pa'iyë, yë'ë huajëquë pa'i maca cui'ne yë'ë ju̱'isi macaje̱.
50001021	Ja̱je pa'ina, yë'ë pa'ye a'ë, Cristo cui'ne ju̱'iñepi coa jerepa de'oyere se ti̱'añe a'ë.
50001022	Ja̱je pa'iquëta'are yë'ëpi ca̱përe huajëquë pa'ini, Ëjaë co'amañare yo'oye pa'iji. Ja̱je pa'ina, i̱quepi jerepa de'oquë'ni cuasayë, cui'ne de'oyese'e pa'ina, ñaquë.
50001023	Ja̱je cayaye pa'ina, ¿i̱quepi jerepa de'oquë'ni, yë'ëre cuasaquëna jëaji, i̱ti yo'o ja̱'ñe? Ja̱je pa'iquëta'are yë'ëre cato ai jerepa de'oji, ju̱ni sani Ëjaë ja̱'re de'oye pa'iyepi.
50001024	Ja̱je pa'iquëta'are, mësarute cato jerepa de'oji, yë'ëpi mësaru ja̱'re ja̱ yë'ta'a huajëquë pa'iyepi.
50001025	Ja̱je pa'ina, nuñerepa cuasayë, yë'ëpi mësaru ja̱'re co̱ni pëaye de'oji, mësaru Maija'quëre necaiquëre pare cuasayere se mëocasi'i caquë cui'ne Maija'quëre cuasajë ai jerepa sihua ja̱'ñere caquë.
50001026	Ja̱je pa'ina, mësarupi yë'ëre huajëquë pa'ina, ti̱jupë ña co̱jë ai jerepa Ëjaë Jesucristo necaise'ere, ñajë sihuaja̱'cohua'i a'ë.
50001027	Yë'ëpi mësarute sani ñaquëna, pa'iyeje̱ pa'ye pa'ijë̱'ë, yë'ëpi so'ore pa'itoje̱, Cristo de'o coca cayeje̱ pa'ye pa'ijë̱'ë. Ja̱je pa'ijëna, mësaru o̱cue pa'i macarepa tuiyere, te'e cuasayena tsiosicohua'ipi, si'aohua'i te'e sa̱ñope, huaso cocare nejocaiyere ë̱sejë uihuayere quëajëna, coca asaye yëyë.
50001028	Mësarute sa̱ñope yo'ocohua'ini ne quëco cua̱ñoma'pë pa'ijë̱'ë. Ja̱je pa'ina, mësaru quëcojë pa'iyepi ti̱ñarepa i̱ñoji, ja̱ohua'i ne huesë hue̱'ñana saiyere cui'ne mësarupi huaso cua̱ñosicohua'i pa'iyena saiyere i̱ñoji. Ja̱ pa'iye cato Maija'quë i̱siye a'ë.
50001029	Ja̱je pa'ina, Cristo do'ire huaso cua̱ñoñese'e i̱siye pa̱pi, cui'ne Cristo do'ire, ai yo'o ja̱'ñeje i̱sipi, mësarute.
50001030	Yureta'a mësaru yë'ë ja̱re co̱ni tsiosicohua'ipi te'ere uihuajë pa'iyë, yë'ë ja̱'në uihuaye ñasicohua'ipi cui'ne yureje̱ ja̱ yë'ta'api yë'ë uihuaye asajë pa'iyë.
50002001	Ja̱je pa'ina, mësarupi jerepa yëjë neñere Cristo i̱siquëna, quëcosicohua'i pani, i̱ oiyepi ca yë'huaquëna, asacohua'i pani, Maija'quë joyopi mësaru ja̱'re pa'ina, asacohua'i pani mësarupi pa̱ire teaye pa'iohua'ire pare ñajë ai oiyere pacohua'i pani,
50002002	mësaru pa'iyepi sihua ëaye necaiyë, yë'ëre, mësaru sa̱'ñe de'oye yo'ojë pa'iyepi, te'e oiyepi, te'e joyopi yo'oquëna pa'iyepi, te'ere cuasajë nejë pa'iyepi.
50002003	Ja̱je pa'ina, mësaru cato mësaruse'e pa ja̱'ñere cajë neñë cuasayepi, pa̱nita'a jerepa pa'iohua'i a'ë cuasayepi yo'oma'pë pa'ijë̱'ë. Ja̱je yo'oma'pë ai jerepa pa'iyë cuasama'cohua'ipi, yecohua'ini mësarute jerepa de'ocohua'ire cuasajë ñajë pa'ijë̱'ë.
50002004	Cui'ne mësaru de'oye pa'iyese'e cuasajë yo'oma'pë pa'ijë̱'ë, yecohua'i de'oye pa'iyere cuasajë yo'ojë pa'ijë̱'ë.
50002005	Ja̱je pa'ina, Cristo cuasase'eje̱ pa'ye cuasajë pa'ijë̱'ë, mësaruje̱.
50002006	Ñajë'ë, i̱ pa'ise'ere Diusuje̱ pa'ita'a, Diusu yë'ëje̱ pasi'i caquë yo'oye pa̱pi.
50002007	Pa̱quë coa ai jerepa yecohua'i co'amaña necaicohua'i maña pa'iyena i̱ni pa̱ije pa'i maca de'opi si'aye Ëjaë pa'iyere se je̱oni.
50002008	Ja̱je pa̱ije pa'i maca de'oni, jerepa pa'i a'ë cuasama'quëpi i̱ de'oye sehuocai do'ire cruzu huajëya'ye pa'iona, ju̱ji'i.
50002009	Ja̱je pa'ina, Maija'quëpi i̱te si'aye jerepa pa'ire nequë cui'ne si'a mami jerepa pa'i mamire pare i̱sipi, i̱te.
50002010	Ja̱je pa'ina, Jesús mamire asajë ma'tëmo pa'icohua'i cui'ne yeja pa'icohua'i cui'ne yeja huë'ehuë te̱'te pa'icohua'ije̱, si'aohua'i do're ja'ruja̱'cohua'i a'ë.
50002011	Do're ja'runi si'a pa̱i maña Ëjaëre papi caja̱'cohua'i a'ë, Jesucristore. Ja̱re yo'ojë Maija'quëreje̱, de'oyerepa yo'o u'ni cajë i̱ñoja'cohua'i a'ë.
50002012	De'oji, Maija'quë do'ijë maña, yë'ë mësaru ja̱'re pa'i yëhuoquëna, si'anë mësaru Jesús sehuoyeje̱ paye de'oye sehuocaijë yo'ose'eje̱ pa'ye cui'ne yureje̱ ai yëjë yo'ojë̱'ë, yë'ëpi so'ore pa'itoje̱. Ja̱je pa'ina, mësaru huaso cua̱ñosicohua'i pa'iyere i̱ñojë, ca'rajë jerepa pa'iohua'i a'ë cuasama'pë nejë'ë.
50002013	Coa Maija'quë i̱ yëyeje̱ pa'ye mësaruna de'oye ne ëaye nëiñe neñepi yo'oyë.
50002014	Ja̱je pa'ina, ai yo'oyë cajë yahue a'ri coca maña sa̱ñope cama'pë, cui'ne sa̱'ñe pë̱ti coca cama'pë co'amaña nejë'ë.
50002015	Yecohua'ipi mësarute tayocohua'ire cui'ne co'aye yo'o do'i quë'iohua'ire ñañe pa̱ja'cohua'ire. Ja̱je pa'ina, mësarupi Maija'quë mamajërepa ti si'si te̱'ña peocohua'ipi iye yeja nea jopore papi ma'ñoco miacaiyeje̱ pa'ye miañë, iye co'a pa̱i cui'ne ti nuñe yo'oye peocohua'i jopopi.
50002016	Pa'iye i̱si cocare, i̱ohua'ire quëajë pa'i do'ipi. Ja̱je pa'ijëna, yë'ë Cristo dai mu'se sihuaja̱'quë a'ë, mësaruni ñaquë. Yë'ë mësarute quëaquë cu'i maca, coa teaye yo'oroja̱iñe pa̱huë caquë.
50002017	Mësaru Maija'quëre pa'iji cuasajë coa i̱siyena yë'ëje̱ co̱si'i caquë yë'ë pa'iyepi ai yo'oquë ju̱'itoje̱ de'oji. Ja̱je pa'ina, yë'ë mësaru ja̱'re co̱ni sihuayë,
50002018	sihuaquëna, mësaruje̱ yë'ë ja̱'re co̱ni sihuaye pa'iji.
50002019	Ëjaë Jesupi co̱caina, de'hue esa jëjo saosi'i, Timoteore. Mësaru pa'iye asani yë'ëre co'ini quëaquëna, sihuaja̱'quëre cuasayë.
50002020	Timoteoje̱ pa'ire peoyë, yequëre. Yë'ë cuasayeje̱ cuasaquë mësarute oi, mësaru de'oye pa'iyere caquë yo'oquëre.
50002021	Ja̱je pa'ina, yecohua'i cato i̱ohua'i de'oye pa'iyese'e cuasajë yo'ocohua'ipi pa'iyë, mai Ëjaë Jesucristo yëyere yo'oma'cohua'ipi.
50002022	Ja̱je pa'iquëta'are tsoe mësarupi ñahuë, Timoteo yë'ë Maija'quë coca quëa maca, mamaquë pëca ja'quëre co̱caiyeje̱ pa'ye yo'oquëna.
50002023	Ja̱je pa'ina, yë'ë yo'o ja̱'ñere du'ru se asani, ja̱ maca esa jëjo saosi'i, mësarute ñaja'quëre.
50002024	Mai Ëjaëpi co̱caina, yë'ëje̱ mësarute de'hue esa sani ñaja'quë a'ë, cuasayë.
50002025	Cui'ne yeque ai jerepa de'oji, cuasahuë, Maija'quë do'iquë Epafroditoni jëjo saoyepi. Yë'ë ja̱'re co'amaña nequëni yë'ë ja̱'re te'e sa̱ñope yo'oquëni, mësaru yë'ëre co̱caija̱'quëre cajë jëjo daosiquëni cui'naëni jëjo saoja̱'quë a'ë, cuasayë.
50002026	Cui'ne i̱je mësarute si'aohua'ire ñañe yëji, ai co'a ju̱'i pa'iji, ju̱'iji asasicohua'ini ña huasosi'i caquë.
50002027	Ju̱'ire paquëna, asahuë, mësaru. Tirepa ju̱ni huesëra'pi, Maija'quëpi teaye ai yo'oquëna, oi jujupi. I̱se'ere cuasaquë yo'oye pa̱pi, yë'ë cosiquë ai yo'oquëpi ai jerepa oima'quëni caquë, ja̱je yo'opi.
50002028	Ja̱je pa'ina, ja̱ëni esa jëjo saoyë, mësarupi ti̱jupë huajëquëre ñajë sihuajëna, yë'ëje̱ oima'ë pasi'i caquë.
50002029	Sihuajë i̱te pëpajë̱'ë, mai Ëjaë do'ire. Ja̱je cui'ne si'anë yecohua'ireje̱ sihuajë oijë de'oye yo'ojë̱'ë, i̱je pa'iohua'ire.
50002030	Ja̱je pa'ina, mësaru yë'ëre necani ti̱'añe peoyere necasi'i caquë yo'oquë ti ju̱tira'pi, Cristo co'amañare necai do'ire.
50003001	Yure cato Maija'quë do'ijë, mai Ëjaëni sihuajë pa'ijë̱'ë, yë'ë ja̱'në mësarute toyase'ere toya co̱toje̱, jo̱sa te'ere toyaye nëiñe pa̱ji, coa ai jerepa ja̱ cato mësarute de'oye o̱cue pa'i maca pa'iyere co̱caiye a'ë cuasaquë toyayë.
50003002	De'hua ñajë pa'ijë̱'ë, jo'ya yaije̱ pa'iohua'ire, co'aye yo'ocohua'ire, ca̱'ni tëacohua'ire.
50003003	Ja̱je pa'ina, mai joñoapi Maija'quëre se̱jë, cui'ne Cristo Jesús acohua'i pa'iyere sihuacohua'ipi nuñerepa ca̱'ni tëase'eje̱ pa'iohua'irepa pa'iyë, ca̱pë neñepi ti̱'añe a'ë cuasama'cohua'ipi.
50003004	Yecohua'i ca̱pë nese'ena quëcojë pa'iye ai jerepa yë'ë cato quëcoquë pa'iye paquëta'a. Ja̱na quëcoma'ë pa'iyë, ñajë'ë.
50003005	Yë'ë cato ocho mu'seña co̱asiquë pa'i maca cuiri ca̱'nihuë tëa cua̱ñohuë. Ja̱je pa'ina, judío pa̱ire pa'ë, Benjamín, tëcapë aquë a'ë, hebreo pa̱i mamaquë a'ë, judío pa̱i cua̱ñeñepi yë'ëre fariseore hue'yosiquë paë'ë.
50003006	Ja̱je pa'ipi Jesure sehuocohua'ire coyere ë̱sequë ai jo̱sa yo'oquëpi, si'aye cua̱ñese'e caye de'oye sehuoquëpi, yecohua'i mañaje ti sa̱ñope tayoquë api ca ti̱'añe peoquërepa paë'ë.
50003007	Ja̱je pa'iquëta'are Cristo do'ipi yure cato ti do'i peoye ñañë, ja̱'në yë'ë i̱tire pa'ë cuasase'ere.
50003008	Ja̱je pa'ina, yë'ë Ëjaë Jesucristo pa'iyere jerepa pa'yere asaquë co̱ni ñato, jerepa do'i peoye pa'iji. Ja̱je pa'ina, Cristoni jerepa ja'ye tsioni pasi'i caquë si'aye coa co'aye ñañë, nejose'eje̱ pa'ye.
50003009	Ja̱je pa'ina, yureta'a cua̱ñese'e cayere yo'oquë nuñerepa pa'iquë pasi'i caquë yo'oma'ë pa'iyë. Coa ai jerepa Cristore i̱re pare cuasacohua'ire Maija'quë nuñerepa pa'iye i̱siyere pasi'i caquë pa'iyë.
50003010	Yë'ë cato Cristo pa'iyere asa ti̱'añere yëyë, i̱ ju̱'isiquëpi huëisi tutupi yë'ëni pa'ina, asayere yëyë. Cui'ne i̱ ai yo'ose'e ayere yo'oye yëyë. I̱je pa'i pa'iyere yëyë, pa̱ire oi ju̱'ise'ena ti̱'aquë.
50003011	Pa̱i ju̱'isicohua'i huëni pa'iyere ti̱'asi'i caquë yo'oyë.
50003012	De'oquërepa pa'iye si'aye ti̱'ama'quëpi ti̱'asi'i caquë yo'oyë ja̱re paja̱quë caquë Cristo Jesupi yë'ëre du'ru ti̱'ani paquëpi.
50003013	Yë'ë cato Maija'quë do'ijë, ja̱ pa'iye ja̱ yë'ta'a ti̱'ama'quë a'ë, ti̱'asi'i caquë yo'oquëta'a. Ja̱je pa'ina, ti̱'asi'i caquë jeteyo'je nëañere hua̱nëyei jeto i̱ti se̱ña hue̱'ña pa'iyere tutu yo'oyë.
50003014	Yo'oquë Cristo Jesús ja̱'re tsioni pa'i do'ire Diusu ma'tëmopi soi hue̱'ñana i̱ coa i̱siyere pa̱ja'quëpi yo'oyë.
50003015	Si'aohua'i Maija'quë pa'iji cuasayena ai de'osicohua'i cato ja̱je cuasaye pa'iji. Mësarupi te'e cuasama'pë yequere a'ri maña ti̱ñe cuasaye pa'ito Maija'quëpi i̱ño sëtoja̱'quë.
50003016	Ja̱je pa'iquëta'are te'e cuasayepi te'e nëiñepi pañu'u mai ti̱'ase'e cato.
50003017	Maija'quë do'ijë, yë'ë yo'o i̱ñose'ere pe'tejë̱'ë. Cui'ne ñajë'ë, yëquë mësarute ye'yase'eje̱ pa'iyere pa'icohua'ireje̱.
50003018	De'huarepa mësarute cayë: Cristo cruz ju̱cacaise'ere sa̱ñope cacohua'i jai pa̱i pa'iyë caquë. Yureje̱ ja̱ yë'ta'api co mea maña se oni to̱quë cayë:
50003019	Ja̱ohua'i cato coa nejo cua̱ñoja'cohua'ipi pa'iyë. I̱ohua'i diusu cato ë̱tapë a'ë, cui'ne i̱ohua'ire huajëya'ye nëti'ñe pa'yere yo'ojë jerepa pa'iohua'i a'ë cuasacohua'ipi, iye yeja co'amañase'e cuasacohua'i a'ë.
50003020	Ja̱je pa'iquëta'are mai cato ma'tëmo pa̱i a'ë. Ja̱je pa'ina, utejë pa'iyë, ma'tëmopi Cristo Jesús maire huasoquë daija̱'quë api cajë.
50003021	I̱pi mai ca̱pë ju̱'ico pa'isicore i̱ ca̱pë de'ocore paje̱ pa'iore necaija̱'quë api, si'aye meñe quëco tutupi.
50004001	De'oji, Maija'quë do'ijë maña. Yë'ë yëcohua'i, yë'ë oicohua'i, yë'ë ña ëa ju̱'icohua'i mësaru a'ë, yë'ë sihuaye, cui'ne yë'ë i̱si cua̱ñoja'a maroje̱ pa'iohua'i. Ja̱je pa'iye sëte o̱cue pa'i macarepa mai Ëjaëre tuijë pa'ijë̱'ë.
50004002	Evodiare cui'ne Síntiquere se̱ñë, sa̱'ñe yo'ojë cayere je̱oni mai Ëjaë tse̱cohua'i sëte te'e de'oye cuasajë pa'ija̱jë caquë.
50004003	Ja̱je pa'ina, më'ëre se̱ñë, yë'ë yo'oyeje̱ pa'yere nequë pa'iquëna, më'ëpi ja̱ohua'ire Maija'quë do'ijëre co̱caija̱quë caquë. Huaso coca yë'ë quëaquëna, ja̱ohua'i yë'ëre de'oyerepa co̱caisicohua'i a'ë, Clemente ja̱'re co̱ni, cui'ne yecohua'i yë'ëre co̱caicohua'i ja̱'re co̱ni. Ja̱je pa'ina, i̱ohua'i mami ti pa'i toya pëpëre pana toyase'epi pa'iji.
50004004	Si'anë mai Ëjaëni sihuajë̱'ë. Ti̱jupë cayë, sihuajë̱'ë, i̱ni.
50004005	Ja̱je pa'ina, si'aohua'i mësarute de'o pa̱ire pa'ë cajë ñajajë mësarupi quëcojë de'oye yo'ocohua'i pa'ijë̱'ë. Mai Ëjaë ja'yere pa'iji.
50004006	Si'aye tëto saitoje̱ co'a ju̱'ijë oima'pë pa'ijë̱'ë. Coa ai jerepa Maija'quëni se̱jë de'oji cajë pëpajë si'aye mësaru yëyere i̱ñojë'ë, Maija'quëna, i̱te se̱ maca.
50004007	Ja̱je yo'ojëna, Maija'quëpi mësarute i̱ jo'cua de'oye pa'iyere i̱sija̱'quë api, mai asa ti̱'añe peoyere pare. I̱sina, iye jo'cua de'oye pa'iyepi mësaru joñoa cui'ne mësaru cuasajë pa'iye de'oye ñacasipi, Cristo Jesús do'ipi.
50004008	Tëjiyerepa cayë, mësarute. Maija'quë do'ijë, nuñere pare cuasajë̱'ë, yecohua'ipi Ëjaëre ñajëna pa'iyere, i̱tire pare de'oyere pare sihuajë ñañere, dëoye ca cua̱ñoñere. Si'aye de'oyere cuasajë̱'ë, yecohua'i sihuajë de'oye cacaiyere.
50004009	Ja̱je pa'ina, yë'ë ye'yase'ere, yë'ë mësarute quëase'ere, yë'ë caquëna, asase'ere cui'ne yë'ë yo'oquëna, ñase'ere ja̱re yo'ojë̱'ë. Ja̱je yo'ojëna, Diusu jo'cua de'oye pa'iye i̱siquëpi mësaru ja̱'re co̱ni pasipi.
50004010	Ai sihuayë, mai Ëjaëre, mësaru yë'ëre cuasa huëo co̱se'ere caquë. Cama'ë pa'iyë, yë'ëre hua̱nëyesicohua'ipi, cuasa huëohuë caquë. Yë'ë cato cayë, yo'o ti̱'añepi peoquëna, co̱caiye yëjëta'a pa̱sicohua'ipi co̱cai huëohuë caquë.
50004011	Cama'ë pa'iyë, co'amañapi peoquëna, pa'iyë caquë. Yë'ë cato yë'ë payere sihuaquë pa'iyere ye'yesiquë a'ë.
50004012	Co'amaña peoquëna, pa'iyere jaiye co'amaña payere ti̱mësiquë pa'iyere, a̱i ëa ju̱'iñere, tëto saise'erepa payere, cui'ne peoquëna pa'iyere, coa si'aye tëto sai ye'yesiquë a'ë.
50004013	Ja̱je pa'ina, coa si'aye quëcoquë ne ti̱'añe payë, Cristo tutupi co̱caina.
50004014	Ja̱je pa'iquëta'are mësarupi de'oye yo'ojë yë'ëre co̱caë'ë, ai yo'oquëna, mësaru co'amañapi.
50004015	Macedoniapi du'ru macarepa huaso coca quëa huëoquë sai maca mësaru Filipos acohua'ipi yë'ëre co̱caë'ë, mësaru i̱siyepi. Yequë hue̱'ña sehuocohua'i cato co̱caiye pa̱huë. Tsoe mësarupi asayë, ja̱ yo'ose'e.
50004016	Ja̱ yë'ta'a yë'ë Tesalónicare pa'ina, mësaru cayaye jëjo saohuë, curiquë, yë'ëre jopo caraye co̱cai ja̱'ñere.
50004017	Coa mësaru i̱sijëna, payese'e co'ema'ë pa'iyë. Coa ai jerepa mësaruje̱ i̱ti co̱caiye ayepi nese'ere, quë̱ise'eje̱ pa'yere paja̱jë caquë co'ecaiyë.
50004018	Si'aye i̱mahuë, mësaru i̱siye. Caraye peoji, yure ai payë. Mësaru Epafrodito ja̱'re jëjo daose'ena co̱ni jerepa payë. Mësaru jëjo daose'e, cato huëo së̱ ma'ñare Maija'quëna coa i̱siyeje̱ pa'ye a'ë, ai yo'ojë i̱te i̱siyeje̱ pa'ye a'ë, Maija'quë sihuaquë ñañe a'ë.
50004019	Yë'ë Diusupi mësarute si'aye caraye i̱sija̱'quë api, Cristo Jesús do'ipi. I̱ jaiye de'oyere pare payeje̱ pa'ye i̱sisipi.
50004020	Je'nëna de'oquëre pani Diusu. Maija'quërepa cañu'u, i̱te. Ja̱je pa'ija̱quë.
50004021	Si'aohua'ire pëpacaijë̱'ë, Jesucristo do'ipi Maija'quë tse̱cohua'i de'osicohua'ire. Cui'ne i̱ño yë'ë ja̱'re pa'icohua'ije̱ Maija'quë do'ijë mësarute pëpa saoyë.
50004022	Si'aohua'i i̱ño pa'icohua'i Maija'quëre pacacaicohua'ipi cui'ne romano pa̱i ëjaë huë'e acohua'ije̱ ja̱ohua'ipi airepa cajë pëpa saoyë, mësarute.
50004023	Mai Ëjaë Jesucristopi si'aohua'ire mësarute de'oye ñacaija̱'quë. Ja̱je pa'ija̱'quë.
51001001	Yë'ë Pablopi Maija'quë yëyepi Jesucristo jëjo saoquë de'osiquëpi, Maija'quë do'iquë Timoteo ja̱'re co̱ni,
51001002	iye toya ja'hua Cristore asa do'ire Maija'quë do'ijëpi Colosas daripë pa'icohua'ina, Maija'quë tse̱cohua'ina sehuosicohua'ina cajë toyayë. Maija'quë mësarute oi i̱ coa i̱siyepi jo'cua de'oye pa'ijë̱'ë.
51001003	Si'anë mësaruni cajë se̱cacaiyë, Maija'quëna, Jesucristo pëca ja'quëna de'oji cajë.
51001004	Mësaru Jesucristore pa'ire paji cuasajë pa'icohua'ipi. Si'aohua'ire Maija'quë tse̱cohua'ire oijë pa'iyere quëajëna, asa do'ire pajë se̱ñë.
51001005	Ja̱je mësaru cato yo'oyë, mësarute caquë de'huacaise'e ma'tëmore pa'iji cajë ute do'ipi. Iye uteye mësaru ti̱'ahuë, nuñerepa huaso cocare quëajëna, asasi do'ipi.
51001006	Mësarute quëajëna, asasi cocapi ai de'oco si'a hue̱'ña quë̱iona, tëayë. Mësaru Maija'quë oiyere asani iye oiye nuñere pa'ë cajë asasi maca mësarute yo'ose'eje̱ pa'ye yequë pa̱ireje̱ yo'oji.
51001007	Iye cocare pare mësarute yëquë oiquë Epafraspi ye'yapi, yëquë ja̱'re co'amaña nesiquëpi cui'ne mësaru Cristore necaiquëre pare ñaquëpi.
51001008	Ja̱ëpi dani yëquëre quëapi, mësaru pa'iye cui'ne mësaru joñoapi sa̱'ñe oijë pa'iyere.
51001009	Mësaru pa'iye quëajëna, asasi maca acohua'ipi, mësarute je̱oma'pë Maija'quëre se̱cacaiyë, i̱pi si'aye i̱ yëye, joyo pa'iye ta̱'ñe asaye i̱siquëna asajë pa'ija̱jë cajë.
51001010	Ja̱je asa ti̱'acohua'i pa'ijë yureta'a si'aye de'o co'amañase'e quë̱iñeje pa'ye yo'ojë, Ëjaë tse̱cohua'i sëte i̱ sihuaquë ñañere yo'ojë, cui'ne ai jerepa Maija'quë pa'iyere asa ti̱'ajë pa'ijë̱'ë cajë.
51001011	Ja̱je pa'ina, cui'ne se̱ñë, i̱te, mësarute i̱ de'o tuture papi tutu quë'iohua'ire necaija̱quë cajë. Ja̱je necaina, tutu i̱si cua̱ñosicohua'i pa'ijë, yo'o jujaye peoyerepa dahuëre yo'ojë sihuajë si'aye quëco ti̱'ajajë cajë.
51001012	Ja̱je quëco ti̱'acohua'i pa'ijë yureta'a Maija'quëre sihuajë pëpaja̱'cohua'i a'ë, i̱ tse̱cohua'ire i̱si co'amaña ayere co̱ni mia hue̱'ñare pana paja̱'cohua'ire ne de'huasiquëre.
51001013	-
51001014	Maija'quëpi maire, nea hue̱'ñapi jo'yaohua'ire pacohua'ini etoni mai tayose'ere tsie do'ipi sa̱i de'huacani i̱ oiquërepa i̱ mamaquë cua̱ñe te̱'tena ñopi.
51001015	Maija'quë ña cua̱ñoma'quëpi i̱ mamaquëja̱'a ti̱ña ña cua̱ñoquë daji'i. I̱ mamaquë cato si'aye peo'në aquëre papi.
51001016	Ja̱ë ja̱'re co̱ni Maija'quë si'aye iye yeja pa'iye cui'ne ma'tëmo pa'iye de'huapi, mai ña ti̱'a ma'ñe, cui'ne mai ñañe de'huapi. Ja̱je cui'ne si'aye cua̱ñeñere, meñe cua̱ñe tutu payere, ëjaë pa'iyere, jo'ya ne tutu payere Cristo ja̱'re co̱ni de'huapi, i̱ tse̱ pa'i ja̱'ñere.
51001017	Ja̱je pa'ina, Cristo cato si'a co'amaña peo'në du'ru pa'isiquë api. Ja̱je pa'ipi i̱pi ñacaina, i̱ tutupi si'aye de'oye i̱ti pa'i macare pa'iji.
51001018	Cui'ne yequeje̱ Cristo cato sehuosicohua'i si̱opë api. Ja̱je pa'ina, sehuosicohua'ire pa'iye i̱siquëpi du'ru pa'iquëre papi si'aye du'ruja̱'a pasi'i caquë ju̱'iñeje ju̱ni huëji'i.
51001019	Ja̱je pa'ina, Maija'quëpi sihuapi, si'aye i̱ pa'iyepi Cristore pa'ina.
51001020	Ja̱je pa'ina, Maija'quë Cristo do'ija̱'a si'a iye yeja pa'icohua'ire cajeohua'i de'osi'i cuasapi, ma'tëmo acohua'ije̱ pa'iohua'ire, cuasaquë Cristo cruz ju̱'i do'ija̱'a cajeohua'ire de'huapi.
51001021	Ja̱'në mësaru joñoapi co'aye cuasajë yo'o do'ire Maija'quë sa̱ñope yo'ocohua'ipi ti̱ohua'i paë'ë, pa'isicohua'ipi. Yure cato Maija'quë cajeohua'i de'ohuë,
51001022	Cristo ai yo'oquë ju̱cacaisi do'ipi. Iye cato yo'opi mësarupi i̱ ña hue̱'ñare pana i̱na i̱sicohua'ipi ti si'si te̱'ña peocohua'ipi pa'ijëna, pasi'i caquë.
51001023	Ja̱ ñaquë payere ti̱'añere cajë mai utejë pa'iyere, huaso coca mësaru asase'ere ti hua saima'pë, Maija'quë pa'ire paji cuasayere o̱cue pa'i macarepa cuasajë tuiye pa'iji. Iye cocare si'a hue̱'ña quëacaiyë, yë'ë Pabloje̱ ja̱re quëacaiquë pa'iyë.
51001024	Cristo i̱ ca̱pë acohua'ire oi ai yo'ose'e carayere, yë'ë ca̱pëpi mësaruni caquë ai yo'oquë ne saocai yure cato ai sihuayë.
51001025	Ja̱je pa'ina, Maija'quëpi yë'ëre sehuosicohua'ire necaija̱'quëre nepi. Neina, i̱ cua̱ñe nëose'eje̱ pa'ye mësaru de'oye pa'i ja̱'ñere caquë si'aye i̱ coca quëacaiquë pa'iyë.
51001026	Ja̱je pa'ina, tsoe hue̱'ña o̱metëcana yahuese'e pa̱i asa ma'ñe pa'ise'ere yureta'a i̱ tse̱cohua'ina i̱ñose'ere ja̱re quëayë.
51001027	Maija'quëpi yë judío pa̱i peocohua'ina, iye pa̱i asa ma'ñe yahuese'ere de'oyere pare i̱ñopi. Ja̱ cato Cristopi mësaruni pa'iye a'ë. Ja̱ë api, mësaru utejë pa'iquë de'oquërepa.
51001028	Yëquëpi Cristo ayere quëayë. Si'aohua'ire de'oyerepa asa ti̱'ajajë cajë ye'yajë cui'ne yëhuoyë. Ja̱je yo'ojëna, Cristona tsiosicohua'ipi de'oyerepa pa̱i ñape ai de'osicohua'i pa'ija̱jë cajë.
51001029	Ja̱re caquë yë'ë, si'a tuturepa yo'oquë neñë, Cristo cua̱ñe tutu yë'ëre i̱siyepi.
51002001	Yë'ë cato yëyë, mësarupi yë'ë mësarute caquë jëayerepa yo'oyere cui'ne Laodicea acohua'ire caquë yo'oyere cui'ne si'ahua'ire yë'ëre ñama'cohua'ire caquë yo'oyere asayere.
51002002	Ja̱je pa'ina, mësarupi cui'ne ja̱ohua'ipi co̱ni joñoa quëcoyere paja̱jë caquë yo'oyë, sa̱'ñe oiyena tsiosicohua'ipi pa'iji cuasacohua'ipi. Diusu pa'iye cui'ne Jesucristo pa'iye yahuese'ere asa ti̱'ajajë caquë yo'oyë.
51002003	Ja̱ë api, si'aye ta̱'ñe cuasaye, cui'ne asa ti̱'añe paquërepa.
51002004	Ja̱je cayë, mësarute, asa ëaye ta̱'ñe ca cocapi yecohua'ije̱ cosojë nema'pë pa'ija̱jë caquë.
51002005	Ja̱je pa'ina, yë'ëpi mësaru ja̱'re co̱ni pa'ima'ë panije, mësaru ja̱'re co̱ni pa'iyë, yë'ë joyopi. Ja̱je pa'ina, sihuaquë ñañë, mësaru, cui'na hue̱'ña yo'oma'pë pa'iyena Cristo pa'iji cuasayere o̱cue pa'i macarepa pa'iyere.
51002006	Ëjaë Jesucristore mësaru yëjë pa'iji cuasajë sehuose'eje̱ pa'ye cui'ne i̱na tsiosicohua'ipi pa'iji cuasajë pa'ijë̱'ë.
51002007	I̱na jëayerepa, pa'ire paji cuasayepi tsita mesicohua'ipi o̱cue pa'i macarepa i̱ ja̱'re pa'ijë̱'ë. Mësaru ye'yese'eje̱ pa'ye Maija'quëre si'anë de'oji cajë pëpajë pa'ijë̱'ë.
51002008	De'hua ñajë'ë, yo'ojë jo'ya ne cua̱ñoñe, aiohua'i ye'yase'ena, pa̱i cuasayena, iye yeja pa̱i yo'oyena. Ja̱ cato cosoye a'ë, cui'ne do'i peoye a'ë. Ja̱ cato Cristo yo'o ma'ñe a'ë.
51002009	Ñajë'ë, si'aye, Maija'quë ayepi Cristoni pa'iji.
51002010	Ja̱je pa'ina, mësaru Maija'quë pa'iyepi ti̱mësicohua'i caraja̱ima'cohua'ipi pa'iyë, Cristona tsioni pa'i do'ire. Ja̱ë cato si'aye mëñe Ëjaë api. Cui'ne si'aye mëñe cua̱ñequë api.
51002011	Cui'ne i̱ ja̱'re mësaru tsioni pa'i do'ire, noni tsi̱'nëna co'acohua'i pa'iyere huaso cua̱ñohuë, cuiri ca̱'ni tëayeje̱ pa'ye mësarute yo'oquëna. Pa̱i jë̱ñapi ca̱pëna tëayeje̱ pa'yepi neñe pa̱pi, mësarute.
51002012	Cui'ne mësarupi Maija'quë tutupi ju̱'isiquëre huëopi cuasajë sehuo do'ire mësaru oco do cua̱ño maca Cristo ja̱'re ta̱ cua̱ñohuë. Ta̱ cua̱ñosicohua'ipi cui'ne i̱ ja̱'re co̱ni huëo cua̱ñohuë, ju̱'isicohua'ipi.
51002013	Ja̱'në mësaru tayo yo'ocohua'ipi, cui'ne ca̱'ni tëa cua̱ñoma'cohua'ipi joñoa ju̱'isicohua'i paë'ë. Pa'ijëna, Maija'quëpi Cristo do'ija̱'a mësarute i̱ ja̱'re co̱ni pa'iye necaji'i. Necai si'aye tayo yo'ose'ere sa̱i de'huacaji'i, Cristo do'ipi.
51002014	Mai co'aye yo'o do'ire, ja̱re maipi sa̱iñe pa'ise'ere Maija'quëpi cruzuna que̱ je̱opi, maire sa̱ñope toya nëose'ere peo hue̱'ñarepa nejoquë.
51002015	Ja̱je yo'oquë Cristo cruzna ju̱'ise'epi si'aye ëja pa'ise'ere cui'ne maire meñe cua̱ñecohua'i tutu pa'ise'ere meñe quëco huesëpi, si'ahua'i ña hue̱'ñare pana.
51002016	Ja̱je pa'iye sëte yecohua'ije̱ mësarute nuñe yo'oma'cohua'i a'ë, cama'pë pa'ija̱jë mësaru a̱iñere, pa̱nita'a u̱cuyere pa̱nita'a fiesta mu'señare, ñañëja'a së'ayere, pa̱nita'a pëa huajë mu'se ayere.
51002017	Si'aye iye cato, i̱tirepa dai ja̱'ñe pa'ina, pa̱i to'ouje̱ pa'ye a'ë. Ja̱ i̱tirepa cato Cristo a'ë.
51002018	Ja̱je pa'ina, de'hua ñajë'ë, mësarute i̱sija̱'a co'amañare nejocaijë teaye pa'iohua'i ña cua̱ñocohua'ipi cui'ne hui̱ñaohua'ire se̱cohua'ipi, mësarupi i̱ohua'i yo'oyena ñajë sehuojëna. Ja̱ohua'i cato ti i̱ohua'ije̱ ña ma'ñere cui'ne pa̱ise'e huëojë cuasayere yëcohua'i a'ë, jerepa pa'iohua'i a'ë cuasacohua'ipi.
51002019	Ja̱ohua'i cato Maija'quë cuasa nëose'eje̱ pa'ye yo'oquë pa̱i ñape te̱'ña te'e ca̱pëna tsioquë, a̱oquë ai de'huaquë Cristona, i̱ti si̱opëna tsioma'cohua'ipi yo'oyë.
51002020	Mësaru Cristo ja̱'re ju̱'isicohua'i a'ë. Ja̱je pa'ina, iye yeja cua̱ñe tutupi cua̱ñequëna, pa'iye pa̱ñë, mësaru. ¿Ja̱je pa'quëta'are mësaru me yo'ojë ja̱ yë'ta'a iye yeja pa̱i yo'ojë pa'iyere pa'ijë,
51002021	iye yo'oma'pë, a̱iñe pa̱jë'ë, iye, cui'ne iyere tse̱ama'ë, më'ë jë̱tëpi caye'ni?
51002022	Si'aye ja̱je caye cato, pa̱i cua̱ñejë ye'yaye a'ë, si'aye ja̱ co'amaña cato i̱ti yo'o macana cara ja̱'ñe a'ë.
51002023	Nuñerepa cayë, ja̱ teaye pa'iohua'i pa'ijë cui'ne ca̱pë ai jëaye cua̱ñejë yo'oye ai ta̱'ñe yo'oyerepa ña cua̱ñoji, Maija'quëre ti̱'añu'u cajë yo'oye. Ja̱je pa'iquëta'are mai ca̱pë yëyere sa̱ñope yo'oyere co̱cai ma'ñe a'ë.
51003001	Mësaru Cristo ja̱'re huëisicohua'i sëte ma'tëmo co'amañare co'ejë̱'ë, Maija'quë ëja të'huire Cristo ñu'i hue̱'ña ayere.
51003002	Ma'tëmo ayere ai yëjë pa'ijë̱'ë, iye yeja co'amañare cuasama'pë.
51003003	Mësaru cato, tsoe Cristo ja̱'re co̱ni ju̱'isicohua'i a'ë. Ja̱je pa'ina, mësaru pa'iye yure Cristo ja̱'re Maija'quëna yahuese'epi pa'iji.
51003004	Ja̱je pa'ina, Cristo mësaru pa'iyepi ñai co̱ maca mësaruje̱ i̱ de'oyere pare ti̱mësicohua'ipi ñaija'cohua'i a'ë, i̱ ja̱'re co̱ni.
51003005	Ja̱je pa'iye sëte si'aye mësaru iye yeja aye yëyere ne hue̱a saojë̱'ë: yequë nomiore, pa̱nita'a yequë ë̱mëre yo'oyere, ëa ña huesëyere, si'sire yëyere, co'amaña ai tsi'so ti̱mëñe cuasayere. Ja̱ cato de'huasi diusure se̱ñeje pa'ye a'ë.
51003006	Ja̱je yo'ocohua'ire Maija'quë pë̱i nejoñepi daija̱'coa, i̱te de'oye sehuocaima'cohua'ire.
51003007	Ja̱'në mësaruje̱ ja̱re yo'ojë pa'a̱huë'ë.
51003008	Ja̱je pa'iquëta'are yure mësarupi si'aye iyere je̱ocojë̱'ë, pë̱tire, ëa ña huesëyere, co'ayere yecohua'ire tea ju̱'ijë tutu cayere, cui'ne mësaru yë'opopi si'si coca cayere.
51003009	Ja̱'në pa'ise'ere je̱osicohua'i sëte, yure yecohua'ire cosoye pa̱jë'ë.
51003010	Huajë pa'iyena, su̱ñasicohua'ire ja̱ pa'iyepi si'a mu'señapi po̱naquë saiji, maire de'huasiquëje̱ pa'iohua'i pa'iyena i̱te de'oyerepa asa ti̱'a macaja̱'a, yo'o tëjiyere caquë.
51003011	Ja̱je pa'ina, huajë pa'iye pacohua'ire cato peoji, griego pa̱i a'ë, judío pa̱i a'ë, caye peoyë, ca̱'ni tëacohua'i, tëama'cohua'i, jo'yaohua'i cui'ne jo'ya ne cua̱ñoma'cohua'i. Coa si'a pa̱i te'e pa̱i pa'iyë, Cristo tse̱cohua'i, i̱pi si'aohua'ire pa'i do'ire.
51003012	Maija'quëpi mësarute ai oi sahuani i̱ pa̱i pa'ija̱jë caquë soipi. Ja̱je pa'iye sëte pa̱ire teaye ñani oiyena, de'oye necaiyere pana, ai jerepa pa'iyë cuasama'cohua'i pa'iyena, a̱'jicohua'i pa'iyena, cui'ne yo'o jujama'cohua'i pa'iyena, su̱ñasicohua'irepa pa'ijë̱'ë.
51003013	Co'aji, quëco jujahuë caye peoyerepa. Sa̱'ñe de'oye yo'ojë pa'ijë̱'ë. Cajeipi sa̱ñope yo'ose'e paquë pa'ito, i̱ co'aye yo'ose'ere oni yejejë̱'ë, Ëjaërepa mësarute oi sa̱i de'huacaise'eje̱ pa'ye.
51003014	Pa̱ire oiyena su̱ñasicohua'irepa pa'ijë̱'ë, ja̱ oiyepi de'oyerepa. Te'ije̱ pa'iohua'i tsioni pa'iye pa'iji.
51003015	Ja̱je pa'ina, mësarute, Maija'quë jo'cua de'oye pa'iyepi, mësaru joñoa de'oye cuaja̱quë caquë Maija'quëpi soini te'e ca̱pë acohua'ire nepi. Ja̱re de'oji cajë pëpajë pa'ijë̱'ë.
51003016	Ja̱je pa'ina, si'anë Cristo cocapi mësaru joyo ti̱mëse'erepa pa'ija̱quë. Pa'ina, yecohua'ire ye'yajë cui'ne yëhuojë̱'ë, ta̱ñe pa'i cocare papi. Mësaru joyore papi i̱ necaise'ere pëpajë sihuajë jë̱jëjë'ë, tsoe toyase'epi, yure toyase'epi cui'ne joyo etayepi.
51003017	Cui'ne coa si'aye mësaru caye pa̱nita'a yo'oye pa'ito, mai Ëjaë Jesucristore necaiyë cuasajë Jesús do'ija̱'a Maija'quëre de'oji cajë pëpajë̱'ë.
51003018	Nëjohua'i mësaru ë̱jëohua'ire ëjaohua'ire cuasajë de'oye yo'ojë pa'ijë̱'ë, ja̱'ë, Cristore sehuosi nomiohua'i yo'ojë pa'iye.
51003019	Cui'ne mësaru ë̱jëohua'ije̱ mësaru nëjohua'ire oijë pajë̱'ë, co'arepa jëaye tutu caye peoyerepa.
51003020	Mamajë mësaruje̱ si'aye mësaru ja'quëohua'i caye de'oye sehuocaijë̱'ë, ja̱'ë, Maija'quë sihuaquë ñañe.
51003021	Ja'quëohua'i mësaruje̱ mësaru mamajëre de'oye oijë ye'yajë̱'ë, jerepa de'oye yo'oye yëja̱'cohua'ire, tea ju̱'iñeje yo'ojëna, co'a de'ojë.
51003022	Ëjaohua'ire pacohua'i, jo'yaohua'i maña mësaruje̱ mësaru ëjaohua'ire de'oye sehuocaijë nejë'ë. I̱ohua'i ña macase'e i̱ohua'ini de'oye i̱ñoñu'u cajë yo'oma'pë. Coa ai jerepa nuñerepa cuasa joyopi ëjaëre pare pa do'ire yo'ojë̱'ë.
51003023	Ja̱je pa'ina, pa̱ini necaiyë cuasaye peoyerepa co'amaña nejë'ë sihuajë, Ëjaë Jesure necaiyeje̱ pa'ye cuasajë.
51003024	Ja̱je pa'ina, mësaru nuñerepa Ëjaëni Cristore necaisi do'ire, i̱ mësarute i̱ paye ayere i̱sija̱'quë api, nesi do'ire. Ja̱re mësaru tsoe asajë yo'oyë.
51003025	Ja̱je pa'iquëta'are, co'aye yo'oquë cato, ja̱re i̱ co'aye yo'ose'eje̱ pa'ye sa̱i cua̱ñoja'quë api. Ja̱je pa'ina, Maija'quëre cato peoji iquëse'ere de'oye yo'ocasi'i cayeje̱.
51004001	Mësaruje̱ ëjaohua'i, ma'tëmore mësaru yo'ose'e caja̱'quëre mësaru Ëjaëre pare paye sëte ja̱re cuasajë mësarute necaicohua'ire de'oye nuñerepa yo'ojë̱'ë.
51004002	Sëtasicohua'ipi pa'ijë si'anëpi Maija'quëre se̱jë de'oji cajë i̱te pëpajë pa'ijë̱'ë.
51004003	Cui'ne yëquëreje̱ se̱cacaijë̱'ë, mai Ëjaëpi i̱ coca quëaja̱'a sa'ro hui'yocaija̱quëre, yahuesi cocare Cristo ayere cajë quëaja̱'quëre, ja̱ cocare yë'ë quëaquë pa'i do'ire tse̱a cua̱ñosiquë pa'iquë.
51004004	Se̱jë'ë, cui'ne yë'ë i̱ coca quëa maca ti̱ñarepa asaye quëa ja̱'ñere.
51004005	Sehuoma'cohua'i ja̱'re pa'ini ñare pajë pa'ijë̱'ë, si'anë de'oyese'e yo'ojë.
51004006	Ja̱je pa'ina, mësaru coca cayepi sa̱ija'iñeje pa'ye de'oyerepa pa'ija̱quë cui'ne i̱ohua'i se̱ni asañu'u cajë se̱ñere. Pa̱i ñapere de'oyerepa quëajë sehuocaicohua'i pa'ijë̱'ë.
51004007	Yëquë oiquërepa Tíquico nuñerepa Maija'quë do'iquëpi, yë'ë ja̱'re de'oyerepa mai Ëjaë co'amaña necaiquëpi, mësarute yë'ë yo'oquë pa'iye quëaja̱'quë api.
51004008	Ja̱je pa'ina, mësarute yëquë pa'iye quëaquë cui'ne Maija'quëre jerepa yëjë quëaja̱'quëni mësaru quë'rona jëjo saoyë.
51004009	Cui'ne i̱ ja̱'re co̱ni saiji, yëquë oiquërepa, nuñe pa'iquërepa, Maija'quë do'iquë Onésimoje̱ mësaru aquëje̱. Ja̱ohua'ipi quëaja̱'cohua'i a'ë, i̱ño tëto saijë pa'iye.
51004010	Aristarcopi yë'ë ja̱'re tse̱a cua̱ñosiquë pa'iquëpi mësarute pëpa saoji, cui'ne Marcosje̱ pëpaji, Bernabé mamaëje. Ja̱ëpi mësaru quë'rona saiquë pa'ito de'oye pëpani ñacaijë̱'ë, i̱te.
51004011	Jesús yequë mami Justo hue'equëje̱ pëpaji, mësarute. Icohua'i a'ë, judío pa̱i acohua'ipi sehuosicohua'ipi, Maija'quë cua̱ñe te̱'te ayere yë'ë ja̱'re nesicohua'i, ja̱ohua'ipi yë'ëre sihua ëaye necaisicohua'i a'ë.
51004012	Epafrasje̱ mësarute pëpaji, mai Ëjaë Jesucristore necaiquëpi. Ja̱ë cato mësaru aquë api. Ja̱je pa'ina, mësaruni cuasaquë si'anëpi Maija'quëre se̱cacaiji, mësarupi o̱cue pa'i macarepa pa'ijë Maija'quëna mësaru pa'iyere i̱sisicohua'ire papi i̱ yëyere yo'oja̱jë caquë.
51004013	Yë'ëpi ñaquë a'ë, Epafras mësarute, cui'ne Laodicea pa'icohua'ire cui'ne Hierápolis pa'icohua'ire ai cuasaquë Maija'quëre se̱i pa'ina, ñaquë.
51004014	Cui'ne Lucas yë'ë oiquë pa̱ire jujuquëpi cui'ne Demaspi co̱ni mësarute pëpayë.
51004015	Laodicea pa'icohua'ire, Maija'quë do'ijëre pëpacaijë̱'ë, cui'ne Ninfasreje̱ pëpacaijë̱'ë, i̱o huë'ena sehuosicohua'i tsi'sisicohua'ireje̱ pëpacaijë̱'ë.
51004016	Mësarupi iye toya ja'o ña tëjini jëjo saojë̱'ë, Laodicea sehuosicohua'ina, ja̱ohua'ije̱ ñaja'cohua'ire. Cui'ne mësarupi ñajë'ë, Laodiceapi yë'ë toya daose'e mësaru quë'ro ti̱'aquëna.
51004017	Ñeje Arquipore cajë̱'ë: “Më'ëre mai Ëjaë necaija̱quë caquë cua̱ñe nëose'ere de'oyerepa yo'ojë̱'ë.”
51004018	Yë'ë Pablopi pëpaquë iye toya e'que yë'ë jë̱të carapëpi toyayë, hua̱nëyema'pë pa'ijë̱'ë, yë'ë cosiquëpi pa'iye. Maija'quë oi ñacaiyepi mësaruni pa'ija̱quë.
52001001	Yë'ë Pablo cui'ne Silvano cui'ne Timoteo co̱ni toyayë, iye toya ja'hua. Maija'quë do'ijëna, Tesalónica daripë pa'icohua'ina Maija'quëna tsioni cui'ne Jesucristo ja̱'re pa'icohua'ina, Maija'quëpi cui'ne mai Ëjaë Jesucristopi co̱ni coa i̱siyepi, de'oye pa'ijë̱'ë.
52001002	Mësarute Maija'quë huasose'ere cuasajë si'anë Maija'quëre se̱cacaiyë, de'oji cajë i̱te pëpayë.
52001003	Cui'ne mësaru mai Ëjaë Jesucristopi si'aye ne ti̱'acaiye paji cuasajë o̱cue pa'i macarepa uteyepi co̱caina, si'aye yo'o jujama'pë ai yo'oye pa'itoje̱ quëcohuë. Cui'ne Maija'quë pa'ire paji cuasayepi co'amaña nehuë. Cui'ne pa̱ire oiyepi pa'ina, yecohua'ire necaë'ë. Ja̱re si'anë Maija'quë ña hue̱'ñana cuasajë se̱ñë.
52001004	Maija'quë do'ijë, mësarute Maija'quëpi oi sahuani nesicohua'i a'ë cuasajë pa'iyë, yëquë.
52001005	Cui'ne yëquë mësarute huaso coca quëa maca coa pa̱i yë'ose'e cajë quëaye pa̱huë. Mësarupi asayë, yëquë mësaru de'oye pa'iyere cajë yo'ose'e, Maija'quë joyo tuture papi yo'ojë cui'ne nuñerepa i̱tirepa cocare quëayë cajë quëase'e.
52001006	Quëajëna, mësarupi yëquë pa'iyere cui'ne Ëjaë pa'iyere ye'yehuë, Maija'quë coca asa do'ire ai yo'oye pa'itoje̱. Ja̱je pa'ina, mësaru sihuajë asahuë, Jesús cocare Maija'quë joyopi sihuaye i̱siquëna.
52001007	Ja̱je yo'ojë mësaru de'oye pani i̱ñoñere ti̱'ahuë, si'a Macedonia cui'ne Acaya sehuosicohua'ire.
52001008	Mësaru quë'ro huëose'epi mai Ëjaë coca jai saiji, coa si'a hue̱'ña. Ja̱je pa'ina, Macedoniase'e cui'ne Acayase'e ti̱'añe pa̱pi. Ai jerepa yequë hue̱'ñaje ti̱'api. Ti̱'aquëna, asayë, mësaru Maija'quë pa'ire paji cuasajë pa'iyere. Ja̱je pa'ina, yëquë mësaru ayere cajë quëaye peoyë.
52001009	Ja̱je quëaye pa̱jëna, i̱ohua'ipi quëayë, yëquë mësaru quë'ro do'i saisi maca mësaru yëquëre de'oye pëpani, cui'ne pa̱i de'huase'ere Maija'quë api cuasase'ere je̱oni, Maija'quë huajëquëre pani sehuoni necai huëose'ere.
52001010	Cui'ne quëayë, Maija'quë mamaquëpi ju̱'isiquëni huëosiquëpi Ëjaë Jesucristo ma'tëmopi co'i co̱ja'quë api cajë mësaru utejë pa'iyere. Maire nejoñe daiye huasoquë api, Jesús.
52002001	Maija'quë do'ijë, mësarupi tsoe asayë, yëquë mësaru quë'ro do'i saini coa noni cu'iye pa̱se'e.
52002002	Ja̱je pa'ina, mësarupi tsoe asayë, yëquë ja̱'në Filiposna ai yo'ose'e, co'acohua'i a'ë cajë jo̱sa yo'ojëna. Ja̱je pa'iquëta'are Maija'quëpi co̱caina, quëcojë Maija'quë de'o coca quëahuë, mësarute, jaiye tutu sa̱ñope yo'oye pa'itoje̱.
52002003	Ja̱je pa'ina, yëquë yëhuojë soiye cato coa tayose'e peoji. Si'sije̱ peoji. Cui'ne coa pa̱ini cosoñu'u cajë cayeje̱ peoye a'ë.
52002004	Coa ai jerepa Maija'quëpi i̱ de'o cocare quëaja̱'cohua'i a'ë caquë ñani sahuani nesicohua'ipi cayë. Pa̱ini de'oye yo'o i̱ñoñu'u cajë yo'oma'pë pa'iyë. Coa ai jerepa Maija'quëre pani yëquë joñoa cuasaye ñaquëni cajë yo'oyë.
52002005	Ja̱je pa'ina, Maija'quë cui'ne mësaru pa'iyë, yëquë mësarute ëaye asa cua̱ño cocapi cajë, cui'ne curire ti̱'añu'u cajë yo'oye pa̱ñe ñasicohua'i.
52002006	Pa̱ipi de'oye yëquëre caja̱jë cajë co'eye pa̱huë. Mësarupi pa̱nije yecohua'ipi Cristo jëjo daosicohua'i a'ë cajë yo'oye pa'iquëta'are pa̱huë.
52002007	Ja̱je pa'iquëta'are coa ai jerepa mësarute oijë de'o pëca ja'co mamajëre ñacaio ai de'huayeje̱ pa'ye yo'ohuë, mësarute.
52002008	Yëquë mësarute ai oë'ë. Ja̱je pa'ina, coa de'o cocase'e quëaye yëye pa̱huë, cui'ne yëquë pa'iyeje̱ mësaruna i̱siye yëhuë, yëquë mësarute ai oi do'ire.
52002009	Maija'quë do'ijë, yëquë pa'iyere cuasajë, ñamiñapi cui'ne mu'señapi co'amaña nehuë. Ja̱ yo'ose'e mësarupi asayë. Mësaru acohua'ipi yëquëni co̱cañu'u cajë ai yo'oma'cohua'ini cajë yëquëpi nehuë, Maija'quë coca quëa maca.
52002010	Mësaru cui'ne Maija'quë pa'iyë, yëquë nuñere papi si'si peoyepi, yecohua'ije̱ co'aye yo'oyë caye peoyere papi, yo'ojëna, ñasicohua'i.
52002011	Cui'ne mësarupi asayë, yëquë mësarute pa̱i ñapere jerepa yëjë yo'oye ne huëose'ere cui'ne oicohua'i pa'ijëna, ca yë'huase'ere pëca ja'quë mamajëre yo'oyeje̱ pa'ye.
52002012	Ja̱je yo'ojë cui'ne cua̱ñehuë, mësarute Maija'quëre sehuosicohua'irepa pa'iyere pa'ijë̱'ë, Maija'quë yëyere yo'ojë. I̱pi mësarute soipi, i̱ cua̱ñe te̱'tere, cui'ne i̱ de'oyere pare i̱ ja̱'re co̱ni paja̱'cohua'ire cahuë.
52002013	Yëquë quëajëna, asani de'hue Maija'quë cocare pa'ë cajë sehuohuë, mësaru. Pa̱i quëaye a'ë cuasajë sehuoye pa̱huë, nuñerepa Maija'quë cocare pare iye mësaru sehuose'e. Ja̱je pa'ina, mësaru sehuose'ere cuasajë Maija'quëre de'oji cajë pëpajë se̱ñë. Maija'quë cocarepa sëte mësarute i̱tipi yo'oquë pa'iji, sehuocohua'ire.
52002014	Mësaru Maija'quë coca sehuo do'ire ai yo'oyë, mësaru cajeohua'ipi sa̱ñope yo'ojëna. Judío pa̱i sehuocohua'ireje̱ i̱ohua'i cajeohua'ipi sa̱ñope yo'ojëna, ai yo'ohuë, Cristo Jesús tse̱cohua'ipi. Ja̱ohua'ire yo'ose'eje̱ pa'ye yo'oyë, mësaruteje̱.
52002015	Iye judío pa̱ipi Ëjaë Jesure huaë'ë, Maija'quëre quëacaicohua'ire huaise'eje̱ pa'ye, cui'ne yëquëreje̱ pë̱ijë eto saohuë. Maija'quëre cui'ne si'aohua'ire sa̱ñope yo'oyë.
52002016	Ja̱je yo'ojë judío pa̱ipi ë̱seyë, Maija'quë coca judío pa̱i peocohua'ire huaso cua̱ñojajë cajë quëayere. Ja̱je yo'ojë jero sa'na i̱ohua'i co'aye yo'oyere mëoñë. Ja̱je yo'ojë pa'icohua'ire yureta'a, ti̱tapi, Maija'quë i̱ohua'ire ai yo'oyepi sa̱i ja̱'ñe.
52002017	Maija'quë do'ijë, mësarute je̱oni so'ore pa'inije hua̱nëyema'pë paë'ë. Si'anë cuasahuë, ñama'pë pa'inije, ai esa sani ña'ñe nëina.
52002018	Yë'ë Pablopi coa si'anëpi sani ñasi'i caquëta'a ti saiye pa̱huë, Satanáspi, huati ëjaëpi ë̱se do'ire.
52002019	¿Ja̱je pa'ina, i̱que a'ni yëquë uteye, yëquë sihuaye cui'ne yëquë nere pahuë cajë cuasa ja̱'ñe? Mësaru a'ë, Ëjaë Jesucristo dai maca yëquë sihua ja̱'ñe.
52002020	Ja̱je pa'ijë̱'ë, mësaru a'ë, yëquë de'oyerepa nese'ere ñajë sihua ja̱'ñe.
52003001	Mësarute cuasayepi quëcoye peoyena, te'i Atenasna pëasi'i cuasahuë. Cuasani pëaquë
52003002	Timoteore Maija'quë do'iquëre Cristo huasoquë coca quëaquëre jëjo saohuë, ja̱ëpi mësarute tutu i̱sicai cui'ne mësaru Maija'quë pa'ire paji cuasayere jerepa paye necaija̱quë caquë.
52003003	Necaina, mësaru acohua'ipi te'ije̱ ai yo'oye pa'itoje̱ yo'o jujama'pë pa'ija̱jë caquë jëjo saohuë. Ja̱je pa'ina, tsoe mësarupi asayë, mai ja̱je ai yo'o ja̱'ñe pa'iye.
52003004	Iyere mësarute quëahuë, maire ai yo'oye pa'ija̱'coa cajë. Mësaru ja̱'re yëquë pa'i maca, i̱ti case'epi ai yo'oye ti̱'api, mësaru asase'eje̱ pa'ye.
52003005	Ja̱je pa'ina, quëcoyepi peoquëna, Timoteore jëjo saohuë, mësaru Maija'quëre pa'ire paji cuasajë pa'iyere se̱ni asaja̱'quëre. Yeque huatipi co'aye yo'oyena ne ta̱ouna, yëquë mësarute quëase'epi do'i peoye pa'ima'quë caquë jëjo saohuë.
52003006	Yure Timoteo mësaru quë'ropi co'ini quëapi, mësaru de'oye Maija'quë pa'ire paji cuasajë cui'ne yecohua'ire oijë pa'iyere. Cui'ne quëapi, mësaru yëquëre yëjë cuasajë pa'iyere. Cui'ne yëquë mësarute ña ëaquëna, pa'iyeje̱ cui'ne mësaruje̱ yëquëre ña ëaquëna, pa'iyë quëapi.
52003007	Maija'quë do'ijë, yëquë co'a ju̱'ijë cui'ne ai yo'ojë pa'icohua'ini, mësaru o̱cue pa'i macarepa Maija'quë pa'ire paji cuasajë pa'iyere quëaquëna, asani sihuahuë.
52003008	Mësaru ja̱je Ëjaëre o̱cue pa'i macarepa tuiyere asarena, yëquëre huajë pa'i huëose'eje̱ pa'yerepa nëiji.
52003009	¿Ja̱je pa'ina, me Maija'quëre cajë pëpaye'ni mësaru necaiyere ai sihuayere yëquë joñoana ta'ye saise'erepa pani Maija'quë ña hue̱'ñana?
52003010	Mu'señapi cui'ne ñamiñapi Maija'quëre se̱ñë, jëjo saojë̱'ë cajë, mësarute sani ñajë mësarute Maija'quë pa'ire paji cuasaye caraye si'aye ne ti̱'acañu'u cajë.
52003011	Maija'quëpi cui'ne mai Ëjaë Jesucristopi co̱caija̱quë yëquë mësaru quë'ro do'i sai ja̱'ñe.
52003012	Ja̱re i̱pi mësarute pa̱ire oiye cui'ne sa̱'ñe ai oijë pa'iye necaija̱quë, yëquë mësarute oiyeje̱ pa'ye oija̱'cohua'ire.
52003013	Ja̱re i̱pi mësarute, mësaru joñoana o̱cue pa'i macarepa cuasajë pa'iye nejaquë. Nequëna, de'ocohua'irepa pa'ijë̱'ë, co'aye yo'o do'i peocohua'ire papi, Maija'quë Diusu ña hue̱'ñana, mai Ëjaë Jesucristo i̱ tse̱cohua'i de'ocohua'irepa ja̱'re dai maca.
52004001	De'oji, ja̱je pa'iye sëte Maija'quë do'ijë, Mësarute mai Ëjaë Jesucristo mamipi cua̱ñejë se̱ñë, Maija'quë sihuaquë ñañere, yëquë ye'yase'ere jerepa yo'ojë pa'ija̱jë cajë. Tsoe mësarupi ja̱je pa'iyë.
52004002	Ja̱je pa'ina, tsoe mësarupi asayë, mai Ëjaë cua̱ñe tutupi yëquë ye'yajë quëase'e, mësaru yo'o ja̱'ñere.
52004003	Maija'quë sihuaquë ñañe iye a'ë, i̱ tse̱cohua'irepa pa'ijë yequë nomiore pa̱nita'a yequë ë̱mëre ti yo'oma'pë pa'iye a'ë.
52004004	Pa̱i ñape nëjohua'ire pajë, de'oyerepa pa'ijë, i̱ohua'ire ëjaohua'ire ñajë paye a'ë.
52004005	Maija'quëre sehuoma'cohua'i yo'oyeje̱ pa'ye yo'oma'pë pa'ijë̱'ë, tëto saiperepa ëaye nëiñepi cui'ne co'aye yëyepi airepa pa'i do'ire. Ja̱je pa'ina,
52004006	Maija'quë do'iquëre ti i̱ paye jo̱sa yo'ocaima'pë pa'ijë̱'ë, iye yë'ë quëase'e aye. Ja̱je yo'ocohua'ire, mai Ëjaëpi tuturepa sa̱ija'quë api, yëquë mësarute yo'o ma'ñe a'ë quëase'eje̱ pa'ye.
52004007	Ja̱je pa'ina, Maija'quë maire soima'ë paji'i, si'sire yo'ojë pa'ija̱'cohua'ini. Coa ai jerepa i̱na i̱sisicohua'ipi pa'ija̱'cohua'ini soipi.
52004008	Ja̱je pa'ina, iye ye'yayere pa̱ipi co'aye a'ë cajë asaye coecohua'i pani, pa̱i i̱ti ye'yacohua'ini coema'pë pa'iyë, Maija'quëni coeyë, mësarute i̱ de'o joyo i̱sisiquëni.
52004009	Tsoe Maija'quëpi mësarute sa̱'ñe oijë pa'iye ye'yasi do'ire, Maija'quë do'ijëja̱'a sa̱'ñe oijë pa'iye aye toyaye pa̱ñë.
52004010	Ja̱je pa'ina, mësaru si'aohua'ire Maija'quë do'ijëre Macedonia pa'icohua'ire oijë pa'iyë. Ja̱je pa'iquëta'are jero sa'na ai pa̱ire oiyepi mësarute pa'ija̱quë cajë cua̱ñeñë.
52004011	Yecohua'ire jo̱sa yo'oma'pë de'oye pa'ijë̱'ë, mësaru co'amañare pase'e nejë. Yëquë cua̱ñese'eje̱ mësaru jë̱ñapi nejë pa'ijë̱'ë.
52004012	Ja̱je pa'ijëna, sehuoma'cohua'ije̱ mësarute ëjaohua'ire ñaja'cohua'ire, cui'ne mësarute carayeje̱ peoja̱'core.
52004013	Maija'quë do'ijë, sehuoma'cohua'i cato ju̱'isicohua'i huëiye peoji cuasacohua'ipi ai oiyë. Ja̱je pa'ina, mësarupi ja̱ohua'i oiyeje̱ ju̱'isicohua'ire ai oima'cohua'ini caquë, ju̱'isicohua'ire yo'oye quëasi'i.
52004014	Jesús ju̱'isiquëpi huëji'i, mai asayeje̱ pa'ye, cui'ne pa'ye Maija'quëpi si'aohua'ire Jesure sehuoni ju̱'isicohua'ire Jesús ja̱'re co̱ni daja̱'quë api.
52004015	Ja̱je pa'ina, cayë, mësarute mai Ëjaë ayere ye'yaye sëte. Mai huajëcohua'i Ëjaë dai maca pa'icohua'i ju̱'isicohua'ire du'ru tëto saiye pa̱ja'cohua'i a'ë.
52004016	Ja̱re i̱pi mai Ëjaë ma'tëmopi cua̱ñequë yë'ore papi, tutu quë'ipi, cui'ne hui̱ñaohua'i Ëjaërepa yë'opi, cui'ne Maija'quë duruhuëpi co̱ni jui maca cajeja̱'quë api. Ja̱ maca Cristore sehuoni ju̱'isicohua'ipi du'ru huëija̱'cohua'i a'ë.
52004017	Huëtena, ja̱ maca mai huajëcohua'ipi huëisicohua'i ja̱'re co̱ni mëijë peo de'otona, siri quë'rona sa̱ñope ti̱'aja'cohua'i a'ë, Ëjaëre pare. Ti̱'ani i̱ ja̱'re co̱ni ti pa'ija̱'cohua'i a'ë.
52004018	Ja̱je pa'ina, iye cocare sa̱'ñe cajë yo'o jujahuë cuasacohua'ire tutu i̱sijë̱'ë, jerepa sihuajë yëjë yo'oja̱'cohua'ire.
52005001	I̱ti daija̱'a mu'se cui'ne i̱ti tëcahuë toyaye pa̱ñë, Maija'quë do'ijë.
52005002	Tsoe mësarupi asayë, mai Ëjaë dai mu'se cato co'amaña i̱maquë ñami daiyeje̱ pa'ye dasipi.
52005003	Pa̱i de'oji jo'cua pa'ire payë, si'aye de'oji ca maca coa nejoñepi ti̱'asipi, ja̱ohua'ire, nomio tsi̱ co̱a huëocona, a'si huëoyeje̱ pa'ye. Ja̱ maca jëaye peoji.
52005004	Maija'quë do'ijë, mësaru cato nea hue̱'ñare pa'ima'pë pa'iyë. Co'amaña ñaë yo'oquëna, ña quëquëyeje̱ pa'ye mai Ëjaë da ti̱ta mu'se, ña quëquëye.
52005005	Si'aohua'i mësaru mia hue̱'ña acohua'i a'ë, mu'se acohua'i a'ë. Ñami cui'ne neañe acohua'i peoyë.
52005006	Ja̱je pa'ina, mai ca̱iñe peoji, yecohua'i yo'oyeje̱. Coa ai jerepa sëtasicohua'ipi nuñerepa pa'iyere ñajë pañu'u.
52005007	Ja̱je pa'ina, ca̱icohua'i ca̱iñë, ñami. Cui'ne co̱no cuepecohua'i cuepeyë, ñami.
52005008	Ja̱je pa'iquëta'are mai mu'se acohua'i cato ñare pajë nuñere pare tayo ma'ñere pa'iye pa'iji. Maija'quë pa'ire paji cuasayena cui'ne pa̱ire oiyena su̱ñani, soldado i̱ coti saihuë quë̱na ca̱ñapi su̱ñani jëayeje̱ pa'ye, cui'ne huaso tëjisicohua'i pa'i ja̱'ñere uteyena, soldado quë̱na mapë pu̱ani jëayeje̱ pa'ye jëañu'u.
52005009	Maija'quë nejoja'cohua'ini maire soima'ë paji'i. Coa ai jerepa mai Ëjaë Jesucristo do'ipi huasosicohua'i pa'ija̱jë caquë soipi.
52005010	Ja̱je pa'ina, Jesucristo mai do'ire ju̱cacaji'i, maipi i̱ ja̱'re co̱ni ju̱'isicohua'i panije, cui'ne huajëcohua'i pa'inije pa'ija̱jë caquë.
52005011	Ja̱je pa'ina, pa̱i ñape yecohua'ire tutu i̱sicaijë, yo'o jujahuë cuasacohua'ire jerepa yëjë yo'oye necaijë̱'ë. Noni ja̱je yo'ojë pa'icohua'i sëte.
52005012	De'oji, yure mësarute Maija'quë do'ijëre se̱ñë, mësaru ja̱'re pa'ijë co'amaña nejë. Iyere yo'ojë̱'ë cajë, cui'ne yëhuojë, mai Ëjaë yëyeje̱ yo'ojë mësarute sacohua'ire, mësarupi ëjaohua'ire ñañe pa'iji, caquë.
52005013	Ja̱je pa'ina, mësarute i̱ohua'i necai do'ire cuasajë ai oijë ëjaohua'ire ñajë pajë̱'ë. Pa̱i ñape sa̱'ñe de'oye yo'ojë, jo'cua pa'ijë̱'ë.
52005014	Cui'ne Maija'quë do'ijë cua̱ñeñë, mësarute, neñe jo̱sa coecohua'ire yëhuojë̱'ë, caquë. Cui'ne yo'o jujahuë cuasacohua'ire co̱caijë̱'ë, Jesús yo'oyere jerepa yëjë yo'oja̱'cohua'ire, cui'ne co̱caijë̱'ë, Maija'quëre cuasaye tutu peocohua'ire. Si'aohua'ire de'oye cuasajë dahuëre yo'ojë co̱caijë pa'ijë̱'ë.
52005015	De'hua ñajë pa'ijë̱'ë, te'ije̱ yequëpi co'aye yo'ouna, cui'ne co'ayepi sa̱isi'i caquë yo'oma'ë pa'ija̱quë, coa ai jerepa sa̱'ñe de'oye yo'ojë pa'ijë, cui'ne si'aohua'ire yecohua'ire de'oye yo'oyere cuasajë̱'ë.
52005016	Si'anë sihuacohua'i pa'ijë̱'ë.
52005017	Si'anë Maija'quëre se̱jë pa'ijë̱'ë.
52005018	Si'aye mësarute daiye Maija'quëna yëye a'ë. Ja̱je pa'ina, de'oji cajë Maija'quëre pëpajë̱'ë, Cristo Jesure sehuocohua'i sëte.
52005019	Toa yayoyeje̱ pa'ye yo'oma'pë pa'ijë̱'ë, Maija'quë joyo pa'iyere.
52005020	Cui'ne coecaima'pë pa'ijë̱'ë, Maija'quëre quëacaicohua'i caye pa'ito.
52005021	Asani si'aye nuñere pa'ni i̱ti cajë neñani de'oyese'e de'huajë̱'ë.
52005022	Si'aye co'aye yo'oma'pë pa'ijë̱'ë.
52005023	Ja̱re i̱pi Maija'quëpi, jo'cua de'oye pa'iye paquëpi, mësarute nuñerepa de'ocohua'ire necaija̱quë, necani mësaru pa'iye si'aye joyo, cuasaye cui'ne ca̱pë ti si'si te̱'te peocohua'ire pare ñacai paja̱quë mai Ëjaë Jesucristo dai mu'sere caquë.
52005024	Mësarute soisiquë ti tayoma'quë api. Ja̱je pa'ina, i̱ case'eje̱ pa'ye ne ti̱'aja'quë api.
52005025	Maija'quë do'ijë, yëquëre Maija'quëre se̱cacaijë̱'ë.
52005026	De'oye sihuayepi sihuajë, pëpacaijë̱'ë, si'a sehuosicohua'ire.
52005027	Mai Ëjaë cua̱ñequërepa do'ipi ca nëoñë, mësarute, iye toya ja'hua si'aohua'ire Maija'quë do'ijëre ña asojë̱'ë caquë.
52005028	Mai Ëjaë Jesucristopi mësaruna i̱ coa necaiyepi yo'oquëna, pa'ijë̱'ë.
53001001	Yë'ë Pablo cui'ne Silvano cui'ne Timoteo co̱ni iye toya ja'hua Tesalónica daripë acohua'ina, Maija'quë Diusuna cui'ne mai Ëjaë Jesucristona tsiosicohua'ina toyayë.
53001002	Diusu Maija'quëpi cui'ne mai Ëjaë Jesucristopi necaina, jo'cua de'oye pa'ijë̱'ë, cajë.
53001003	Mësaru Maija'quëre pa'iji cuasayepi ai jerepa ai de'oquëna, cui'ne pa̱ire oiyepi jero sa'na ai jerepa oiye pa'ina, Maija'quëre si'anë mësaruni cuasajë Maija'quëre se̱jë de'oji cajë pëpayë.
53001004	Cui'ne mësaru yecohua'ipi jo̱sa yo'ojëna, neñañere quëcojë Maija'quë pa'ire paji cuasa do'ire pa'iyere, yëquëpi sehuosicohua'i ja̱'re co̱ni de'oyerepa yo'oye'ni cajë sihuayë, mësaru pa'iyere.
53001005	Iye yo'oyepi Maija'quë pa̱i ñape yo'ose'ere ca de'huaquëpi nuñerepa yo'oyere. Ja̱je pa'ina, Maija'quëpi mësarute de'ocohua'ire pare ëja de'huaji, i̱ cua̱ñe te̱'te cacaja̱'cohua'ire ja̱ ai yo'o do'ipi.
53001006	Ja̱je pa'ina, nuñere pa'ë, mësarute, jo̱sa yo'osicohua'ire Maija'quëpi ai yo'oyepi i̱ohua'ire sa̱iñe.
53001007	Mësaruni ai yo'osicohua'ini pëa huajëyere i̱siquë, yëquë ja̱'re co̱ni. Iye yo'oye cato pa'ija̱'coa, Ëjaë Jesús i̱ hui̱ñaohua'i tutu quë'iohua'i ja̱'re co̱ni ma'tëmopi toa coro ne'su mëiñeja'a ñai maca.
53001008	Ja̱ maca Maija'quë pa'iye asaye coesicohua'ire, cui'ne Jesús huaso coca asaye coesicohua'ire si'sequë nejosi'quë daija̱'quë api.
53001009	Ja̱ maca ja̱ohua'i ti nejo cua̱ñoja'cohua'i a'ë, Ëjaërepa cui'ne i̱ de'o tuturepa peo hue̱'ñana, so'ona.
53001010	Ja̱je nejo cua̱ñosicohua'i pa'ija̱'cohua'i a'ë, mai Ëjaë Jesús i̱ tse̱cohua'ire de'ocohua'ire pare nesi'quë dai maca, i̱te sehuocohua'i si'aohua'i i̱te ña quëquëjë de'oquëre pa'ni ca maca, cui'ne mësaruje̱ te'e co̱ni sihuaja̱'cohua'i a'ë, yëquë quëajëna, sehuosicohua'ipi.
53001011	Maija'quëpi mësarute de'ocohua'irepa pa'ija̱'cohua'i a'ë caquë soipi. Soisicohua'ipi ja̱re ti̱'ajajë cajë si'anë Maija'quëre se̱cacaiyë. Cui'ne i̱ tutupi si'aye mësaru de'oye neñe yëjë cuasaye, cui'ne mësaru Maija'quë pa'ire paji cuasa do'ipi co'amaña neñe co̱cani ti̱'ajaquë cajë se̱ñë.
53001012	Se̱ñë, cui'ne Jesucristo mamipi de'oyerepa ca cua̱ñose'e pa'ija̱quë cajë mësarute de'oye necai do'ire, cui'ne mësaruje̱ i̱ do'ire de'oye ca cua̱ñojajë cajë.
53002001	-
53002002	Mai Ëjaë dai ja̱'ñere cui'ne mai i̱ ja̱'re tsioja̱i ja̱'ñere asacohua'ipi, Ëjaë dai mu'se tsoe ti̱'api, yëquë toyase'e a'ë cajëna, asani so'o dai cocare asani pa̱nita'a ja̱je Maija'quë i̱ñopi cayena asani ai cuasa huesëma'pë pa'ijë̱'ë, cajë mësarute Maija'quë do'ijëre ja̱je cuasama'pë cayë.
53002003	Coso cua̱ñoma'pë pa'ijë̱'ë. Ja̱ yë'ta'a Ëjaë dai mu'se ti̱'ama'në du'ru macarepa cato Maija'quëre ai sa̱ñope yo'oyepi pa'ija̱'coa. Pa'ina, ne huesë hue̱'ña mamaquëre papi co'aquëre papi etaja̱'quë api, iye yejana.
53002004	Ja̱ëpi ai jerepa pa'i a'ë caquë sa̱ñope yo'oja̱'quë api, si'aye Diusu mami hue'eyere pa̱nita'a pa̱i se̱ñere. Ja̱je yo'oquë Maija'quëre se̱ huë'ena cacani ja'runi yë'ë a'ë, Diusu caquë yo'oja̱'quë api.
53002005	Yë'ë iye ayere tsoe mësarute quëahuë, mësaru ja̱'re pa'i maca, cuasajë̱'ë.
53002006	Yure mësarupi tsoe asayë, co'aquërepa eta mu'se ja̱ ti̱'ama'ëna, i̱ etaye ë̱sequëre.
53002007	Ja̱je pa'iquëta'are tsoe yo'o huëose'epi pa'iji, co'ayerepa yo'o ja̱'ñe, yahuese'e pa'iye, coa i̱te ë̱sequë Maija'quë joyo iye yejapi eta saiyese'e carapi. Ja̱ maca tsoe co'aquëre papi pa'ija̱'quë api.
53002008	Pa'ina, Ëjaë Jesucristopi dai i̱ yë'opo tutupi sëco hue̱aquë, i̱ dai miañepi i̱te peo hue̱'ñarepa nejoja'quë api.
53002009	Iquë co'aquërepa cato Satanás co̱caiyepi yo'oquëpi daija̱'quë api, si'a huati tutu paquëpi, cui'ne pa̱i yo'o ti̱'a ma'ñe co'a tutupi yo'o i̱ñoquëpi.
53002010	Ja̱ tutupi yo'oquë nejo hue̱'ña saicohua'ire cosoja̱'quë api, nuñerepa cocare asani huaso cua̱ñoni pa'iye coesicohua'ire.
53002011	Ja̱je pa'ina, Maija'quë ë̱sema'ë coa ñaji, ja̱ohua'ire, nuñerepa cocare sehuoye coesicohua'ipi tayose'ere i̱tire pa'ë cajë cosoyere sehuoja̱jë caquë.
53002012	Sehuoni co'ayese'e sihuacohua'ipi si'aohua'i nejosicohua'i pa'ija̱jë caquë.
53002013	Maija'quë do'ijë, Ëjaë oicohua'irepa, Diusupi mësarute sahuani soipi, mësarupi nuñerepa coca asa do'ipi, cui'ne Maija'quë joyopi, de'ocohua'ire necai do'ipi du'ru huasosicohua'i pa'iye ti̱'ajajë caquë. Ja̱je pa'ina, yëquë mësaru do'ire, si'anë Maija'quëre de'oji cajë pëpaye pa'iji.
53002014	Ja̱je pa'ina, iyere caquë mësarute yëquë i̱ huaso coca quëayeja̱'a soipi, mai Ëjaë Jesucristo de'oyerepa paja̱jë caquë.
53002015	Ja̱je pa'iye sëte Maija'quë do'ijë, yëquë mësaruna ñajë ye'yase'ere, cui'ne yëquë toya saose'ere hua̱nëyema'pë o̱cue pa'i macarepa tuijë̱'ë.
53002016	Mësarute Diusu, Maija'quëpi cui'ne mai Ëjaë Jesucristopi maire oi de'oye necaiquëpi, maire ti ca yë'huaye i̱sisiquëpi, cui'ne de'oyere pare utejë pa'iye i̱sisiquëpi,
53002017	ja̱ëpi mësaru joñoana jerepa yëjë neñe i̱siquë, mësarute o̱cue pa'i macarepa ñacai paquëna, mësaru cayepi, cui'ne mësaru neñepi de'oyerepa pa'ija̱quë.
53003001	De'oji. Maija'quëre do'ijë, yëquëre se̱cacaijë̱'ë, iyere cuasajë, mai cocapi si'a hue̱'ña esa ti̱'aquëna, pa̱ipi sihuajë sehuo ja̱'ñere mësaru sehuose'eje̱ pa'ye.
53003002	Jai pa̱i yecohua'i Maija'quë pa'iji cuasama'cohua'i pa'iye sëte, se̱cacaijë̱'ë, co'aye yo'oyena dahuëyesicohua'ipi jo̱sa yo'oye pa̱ja'cohua'ire, yëquëre.
53003003	Ja̱je pa'iquëta'are, Maija'quë i̱ case'eje̱ pa'ye yo'o ti̱'aquëre papi mësarute o̱cue pa'i macarepa paquë ñacaija̱quë, co'aye mësaru neñe peoja̱'core.
53003004	Ja̱je pa'ina, cuasayë, mai Ëjaëpi co̱caina, nejë pa'icohua'ipi, yëquë cua̱ñese'eje̱ sehuojë neja'cohua'i a'ë, je̱oñe peoyerepa.
53003005	Ja̱je pa'ina, mai Ëjaëpi mësarute co̱caija̱quë Diusu oiyeje̱ pa'ye yecohua'ire oi ja̱'ñe, cui'ne ai yo'onije, Cristo tutu i̱siyepi quëcocohua'i pa'i ja̱'ñe.
53003006	Maija'quë do'ijë, mësarute mai Ëjaë Jesucristo mamipi cua̱ñeñë, co'amaña neñe coe Maija'quë do'iquëpi yëquë ye'yase'eje̱ pa'ye pa'ima'quëre tsiomapë pa'ijë̱'ë.
53003007	Tsoe mësarupi asayë, yëquë ye'yase'e tuicohua'i pa'iye. Yëquë mësaru quë'ro pa'i maca co'amaña nema'pë pa'iye pa̱huë.
53003008	Cui'ne a̱oje do'i peoye a̱iñe pa̱huë. Sa̱ijë a̱ë'ë, i̱ti tse̱ acohua'ina. Ja̱je pa'ina, ñami cui'ne mu'se co'amaña nehuë, mësaru acohua'ini dëquëyeje̱ pa'ye yo'oyere coejë.
53003009	Mësarupi yëquëre co̱caiye pa'iji cajë se̱ñe pa'iquëta'are, co'amañare nehuë, mësarupi yëquëna ye'yeni nejë pa'i ja̱'ñere cajë.
53003010	Yëquë ja̱ yë'ta'a mësaru ja̱'re pa'i maca ñeje ye'yahuë: co'amaña neñe coequë, a̱oje a̱iñe pa̱jaquë.
53003011	Ja̱je pa'iquëta'are asayë, ja̱ro mësaru quë'ro acohua'ipi ti co'amaña nema'pë coa pa'ijë, co'amaña necohua'i cayeje̱ pa'ye yecohua'ire quëajë cu'iyë, cajëna.
53003012	Ja̱je pa'ina, ja̱ohua'ire mai Ëjaë Jesucristo cua̱ñe tuture papi cua̱ñeñë, co'amaña nejajë i̱ohua'i nese'ere a̱ija'cohua'i.
53003013	Maija'quë do'ijë, de'oye yo'oye je̱oma'pë pa'ijë̱'ë.
53003014	Mësaru acohua'ipi yëquë cajë iye toya saose'ere sehuocaima'cohua'i pa'ito, ñani ja̱ëpi pa̱ji cani i̱te tsioma'pë pa'ijë̱'ë, i̱te huajëya'ye nëija'core.
53003015	Ja̱je yo'ojëta'a i̱te mësaru pë̱iquëre pama'pë pa'ijë̱'ë, coa ai jerepa yo'jeire yëhuoyeje̱ pa'ye yëhuojë̱'ë, i̱te.
53003016	De'oji, mai Ëjaëpi mësaru ja̱'re pa'i, jo'cua pa'iye Ëjaëpi mësarute i̱ pa'iyere i̱sija̱quë si'anëpi ja̱jese'e.
53003017	Iye me cato yë'ë Pablopi pëpaquë toyayë, yë'ë jë̱tëpi, iye toya e'quena ñani yë'ë toya saocoa, cuasaja̱jë caquë. Toya tëji hue̱'ña si'aye yë'ë toya saoye ja̱je toyaquë a'ë.
53003018	Mai Ëjaë Jesucristopi de'oye mësarute si'aohua'ire necaina, pa'ijë̱'ë. Ja̱je pa'ija̱quë.
54001001	Yë'ë Pablo, Jesucristo jëjo saoquë a'ë, maire huasoquë Diusu cua̱ñeñepi, cui'ne mai Ëjaë Jesucristo mai utejë pa'iquëpi.
54001002	Maija'quëre pa'ire paji cuasa do'ire yë'ë mamaquë a'ë, më'ë. Ja̱je pa'ina, iye toya ja'hua toyayë, Timoteo më'ëre. Maija'quëpi cui'ne mai Ëjaë Jesucristopi co̱ni më'ëre de'oye necaijë, teaye ñani oiyere, cui'ne jo'cua de'oye pa'iyere i̱sija̱jë.
54001003	Nuñerepa ye'yama'pë tayo ye'yacohua'ire më'ëpi, ja̱je ye'yama'pë pa'ija̱jë caquë ja̱ohua'ire yëhuoja̱quë cuasani Efeso daripëna pëajë̱'ë, cua̱ñehuë, yë'ë ja̱ yë'ta'a Macedonia saima'në.
54001004	Aipë coca co̱caiye pa̱ji, Maija'quë pa'ire paji cajë asa ti̱'añe. Ja̱je pa'ina, aipë coca cui'ne aiohua'i pa'ise'e co'ye ye'yama'pë pa'ija̱jë ja̱ohua'i. Ja̱ cato sa̱'ñe pë̱ti coca caye a'ë.
54001005	Yë'ë cato, de'o joyore papi, de'oye cuasayere papi, cui'ne Maija'quë pa'iji nuñerepa asayepi, pa̱i ñape yecohua'ire oijë pa'ija̱jë caquë cua̱ñeñë, iye.
54001006	Iyere yecohua'i yo'oma'pë tayo sani coa cocase'e cacohua'i de'ohuë.
54001007	Ja̱je tayo saicohua'ipi pa̱ire Maija'quë coca ye'yacohua'i pañu'u, cajë. Yo'ojëta'a huesëyë, i̱ohua'i cayeque. Cui'ne asa ti̱'ama'pë pa'iyë, i̱ohua'i care payë cajë ye'yayere. Ja̱je pa'ina, nuñerepa ye'yayë, cuasajë tayoyë.
54001008	Maija'quë Moisésre cua̱ñese'e de'oye a'ë, i̱ti cayeje̱ pa'ye ye'yato. Tayo ye'yatota'a co'aji.
54001009	Ja̱je pa'ina, Maija'quë cua̱ñese'e de'oye yo'ojë pa'icohua'ini caquë pa'iye pa̱ji. Cua̱ñese'e cato, co'acohua'i asa ja̱'ñepi pa'iji. Ja̱ohua'i cato Maija'quëre sa̱ñope yo'ocohua'ipi, cua̱ñese'ere sehuoma'cohua'ipi, si'si yo'ocohua'ipi, yo'o ma'ñere yo'ocohua'ipi, cui'ne Maija'quëre Ëjaëre papi cama'cohua'ipi, coa si'aye Maija'quëre ti̱'añu'u cajë yo'oyere cue'cuecohua'ipi, ja'quëohua'ire huaicohua'ipi, pa̱ire huaicohua'ipi,
54001010	yëquë nomiore, pa̱nita'a yeco ë̱mëre yo'ocohua'ipi, ë̱mëohua'ija̱'a sa̱'ñe yo'ocohua'ipi, pa̱ire tse̱ani yecohua'ina i̱sicohua'ipi, cosocohua'ipi cui'ne care payë cajë coa cosocohua'ipi, cui'ne de'o cocare sa̱ñope cacohua'i asa ja̱'ñepi pa'iji, Maija'quë cua̱ñese'e.
54001011	Maija'quë de'oquëpi iye de'o cocare huaso cocare pare yë'ëpi quëacaija̱quë caquë cua̱ñe nëopi.
54001012	De'oji, caquë pëpayë, mai Ëjaë Jesucristore, i̱ co'amaña yë'ëpi tayoma'ë nuñe neja'quë api, caquë tutu i̱siquë, i̱te necaiquëre nesiquëre.
54001013	Yë'ë cato ja̱'në Jesure sa̱ñope caquë, sehuosicohua'ire tse̱aquë, cui'ne co'aye caquë yo'oquë paë'ë. Pa'ina, sehuoma'quëpi huesëquë yo'oji cuasani Maija'quëpi yë'ëre teaye ñani oi co̱caji'i.
54001014	Ja̱je yo'oni mai Ëjaëpi yë'ëre jaiye de'oyere i̱sipi, Maija'quë pa'ire paji cuasayere cui'ne pa̱ire oiyere Cristo Jesús ja̱'re tsioni pa'ijë, mai payere.
54001015	Nuñerepa caye a'ë, Cristo Jesús co'acohua'ire huasosi'i caquë iye yejana daise'ere, si'aohua'i asaye pa'iji. Ja̱je pa'ina, yë'ëre ai jerepa co'aquëni huasopi.
54001016	Ja̱je pa'ina, Maija'quëpi yë'ëre teaye ñani oi co̱caji'i. Ja̱je pa'ina, si'aye Jesucristo yo'o juja ma'ñere i̱ñosi'i caquë yë'ëre huasopi. Ja̱je pa'ina, yure yë'ë jeteyo'je i̱te sehuoja̱'cohua'ire i̱ñoquë a'ë, ti pa'iye ti̱'aja'cohua'ire.
54001017	Ja̱je pa'ina, Ëjaërepa de'oquëre pani ti pani huesë ëjaëre pani sihuajë pañu'u, ju̱ni huesëma'quëni, pa̱ije ñama'quëni, cui'ne te'i Diusure pani. Ja̱je pa'ija̱quë.
54001018	Maija'quëre quëacohua'ipi ai tsoe më'ë yo'o ja̱'ñere case'eje̱ pa'ye de'oye yo'oja̱quë caquë cua̱ñeñë, Timoteo yë'ë mamaquë më'ëre. Ja̱je case'epi co̱caina, Maija'quë pa'ire paji cuasaquëni cui'ne de'oyerepa cuasaquëpi de'oyerepa yo'ojë̱'ë.
54001019	Yecohua'i i̱ohua'i de'oye cuasajë pa'iye quëayere sehuocaima'pë yo'ojë, i̱ohua'i Maija'quë pa'ire paji cuasayere ne huesoni co'a de'ohuë.
54001020	Ja̱je yo'ohuë, Himeneo cui'ne Alejandro. Ja̱je yo'osicohua'ini yë'ëpi Satanásna i̱sihuë, co'aye cacohua'ipi Maija'quëre co'aye caye pa̱ñere ye'yeja̱jë caquë.
54002001	Iyere du'ru macarepa yo'ojë pa'ijë̱'ë caquë cua̱ñeñë, si'aohua'ire iye yeja pa'icohua'ire se̱cacaijë Maija'quë necaiyere de'oji cajë pëpayere, necaire pajë̱'ë cajë se̱ñere, ai teaye cajë se̱ñere.
54002002	Cui'ne pa̱ire cua̱ñecohua'ire cui'ne pa̱i ëjaohua'ireje̱ se̱cacaiye pa'iji, mai sehuosicohua'ipi de'oye jo̱sa yo'oma'pëna, sihuajë pa'iyere cajë.
54002003	-
54002004	Ja̱je pa'ina, Maija'quë maire huasoquëpi si'aohua'i huasosicohua'i pa'ijë i̱ nuñerepa cocare asa ti̱'ajajë caquë yëquë sëte ai sihuaquë ñaji, mai se̱cacaiye.
54002005	Te'i api, Maija'quë. Cui'ne te'i api, Jesucristo, pa̱i de'osiquë, maire ti̱ohua'i pa'isicohua'ini Maija'quë ja̱'re co̱ni tsioye necaiquë. Yequë peoji.
54002006	Jesucristopi si'aohua'ire huasoja̱'a do'ire ju̱ni sa̱icaji'i. Ja̱je yo'oquë i̱ñopi, i̱ oi necaiyere. Ja̱ i̱ñose'ere si'anë i̱repa pa'iye asaye pa'iji.
54002007	Ja̱ coca necaiyere caquë yë'ëre coca quëacaiquëre cui'ne i̱ jëjo saoquëre nepi. Judío pa̱i peocohua'ire Maija'quë pa'ire paji cuasayere cui'ne nuñerepa cocare ye'yaja̱quë caquë. Quëare payë. Cosoye pa̱ñë.
54002008	Yëyë, yë'ë si'a hue̱'ña pa'icohua'ipi ë̱mëohua'i Maija'quëre se̱cohua'i pani, de'o jë̱ñapi mëajë, de'o joyore papi, pë̱ti peocohua'ipi, cui'ne yecohua'ire sa̱ñope case'e peocohua'ire papi se̱ñere.
54002009	Cui'ne nomiohua'ije̱ de'oye ca̱ña ju'ija̱jë, nomiohua'irepa ju'iyepi, co'aye ña cua̱ño ma'ñere, ëja de'ocohua'i pani, tëto saiperepa naña yoni, curi nese'ere jua nëoni cui'ne jaiye yi'yo se̱'huoni pa̱nita'a jai do'i ca̱ñare su̱ñani de'ocore pa'ë cajë yo'oma'pë pa'ijë̱'ë.
54002010	Coa ai jerepa de'o co'amaña neñepi i̱ñoñe pa'iji, Maija'quëna i̱ohua'i pa'iye i̱sisicohua'i pa'iye.
54002011	Nomiohua'i cato Maija'quë coca ye'ya hue̱'ña jo'cuarepa dahuëre ñu'ijë asaye pa'iji.
54002012	Cui'ne nomiohua'ire ë̱seyë, jai pa̱i tsi'si sitona ye'yaye. Cui'ne ë̱seyë, ë̱mëohua'ire meñe quëcoyeje̱. Coa ai jerepa de'oye jo'cua asaye pa'iji, nomiohua'i cato.
54002013	Maija'quëpi ai tsoeje̱ Adánni du'ru de'huapi, ja̱ jeteyo'je de'huapi, Evare.
54002014	Cui'ne du'ruje̱ Adánpi coso cua̱ñoma'ë paji'i. Nomiopi coso cua̱ñoni co'ayena to̱me huesëo.
54002015	Ja̱je pa'iquëta'are nomio huaso cua̱ñoja'coa, i̱opi mamajëre de'oye ñacaio ai de'huacopi, Maija'quë pa'iji cuasacopi pa̱ire oicopi, cui'ne de'oyere pare yo'oco pa'icopi.
54003001	Sehuosicohua'i ëjaë pa'iye yëquë cato de'o co'amaña yo'oyere pare yëji. Nuñerepa cayë.
54003002	Ja̱je pa'ina, sehuosicohua'i ëjaë cato de'oye pa'iquëre papi pa'iye pa'iji, sa̱ñope yecohua'ije̱ caye peoquëpi, te'ore nëjore paquëpi, ta̱'ñe yo'oquëpi, ta̱'ñe asaquëpi, de'oyerepa pa'iquëpi, cui'ne pa̱ipi i̱ huë'ena saijëna, si'anë de'oye pëpaquëpi, cui'ne de'oye ye'yaquëpi pa'iye pa'iji.
54003003	Co̱no cuepema'quëpi, uihuaye yëma'quëpi, pa̱ire de'oye yo'oquëpi, jo'cua de'oye pa'iye yëquëpi, cui'ne curire oima'quëpi pa'iye pa'iji.
54003004	De'oyerepa i̱ huë'e pa'icohua'ire cua̱ñequëpi pa'iye pa'iji. Mamajëpi i̱ cua̱ñeñe de'oye sehuocohua'ipi, cui'ne i̱te ëjaëre ñajëna, pa'iquëpi.
54003005	Ja̱je i̱ huë'ere de'oye cua̱ñema'quë pani, ¿me cui'ne Maija'quëre sehuosicohua'ire de'oye ñacaija̱'quë a'ni, huesëquë pani?
54003006	Ja̱je pa'ina, co'aji, sehuosicohua'i ëjaë pa'iye, yure maca sehuosiquëpi. Yure maca sehuosiquëpi coa jerepa pa'i a'ë cuasayese'e ti̱mëni yo'oquë huati ne huesë sitona cui'ne ne huesëye pa'i do'ire.
54003007	Cui'ne yequeje̱ sehuoma'cohua'ipi de'oquë api cajë ëjaëre ñaquëpi pa'iye pa'iji. Ja̱je pa'ipi huati hua̱terë nesicona, cue̱ni dema'ë cui'ne co'aye cama'pëna pa'ija̱'quë api.
54003008	Ja̱je cui'ne sehuosicohua'ire necaicohua'ije̱ yecohua'ipi ëjaohua'ire ñajëna, pa'icohua'ipi pa'iye pa'iji, i̱ohua'i ca nëose'ere si'a yë'quë maca yo'ocohua'ipi, cui'ne co̱no cuepema'cohua'ipi, cui'ne cosojë curiquë nema'cohua'ipi pa'iye pa'iji.
54003009	Maija'quë i̱ñosi cocare mai sehuoyere de'oye de'huacohua'ipi, pa'iye pa'iji. Mai cuasa joyopi sa̱ñope caye ti peocohua'ipi.
54003010	Du'ru macarepa neñañe pa'iji, ja̱ohua'ire. Neñajëna, caraye peojë, yureta'a sehuosicohua'ire necaicohua'i pa'iye pa'iji.
54003011	Cui'ne nëjohua'ije̱ yecohua'ipi ëjaohua'ire ñajëna, pa'icohua'ipi, cui'ne co'a cocare asani yecohua'ina se quëama'cohua'ipi, ta̱'ñe yo'ocohua'ipi, cui'ne i̱ohua'i ca nëose'ere si'aye de'oye yo'ocohua'i pa'iye pa'iji.
54003012	Maija'quëre sehuocohua'ire necaiquë cato te'ore nëjore paquëpi, i̱ mamajëre cui'ne i̱ huë'e pa'icohua'ire de'oye cua̱ñequëpi pa'iye pa'iji.
54003013	Sehuosicohua'ire necaicohua'ipi i̱ohua'i yo'oyere de'oye necohua'i pa'ito, yecohua'ipi de'ocohua'i a'ë caja̱'cohua'i a'ë. Cajëna, ai jerepa sihuajë quëcojë Cristo Jesús cocare quëacaija̱'cohua'i a'ë.
54003014	Esa sani ñañe yëyë, më'ëre. Ja̱je pa'iquëta'are toyayë, iye.
54003015	Yë'ëpi tsoe nëiquë pa'ito, më'ëpi Maija'quë pa̱i tsëcapëre de'oye yo'oye asasiquëpi de'oye yo'oja̱quë caquë toyahuë. Maija'quë huajëquërepa tse̱cohua'ini cayë. Nuñerepa cocare pajë nejocai ma'ñe cajë sa̱ñope yo'ocohua'ini.
54003016	Mai sehuojë se̱ñe jaiyere pa'ë, pa̱i asa ti̱'a ma'ñe. Cristopi pa̱ije pa'i daji'i, Maija'quë joyopi quëapi, i̱ pa'iyere. Hui̱ñaohua'ipi i̱te ai cuasajë ñahuë. Si'a yeja pa'icohua'ire quëahuë, i̱ coca. Quëajëna, pa̱ipi i̱te sehuohuë. Maija'quëpi i̱te i̱ de'o hue̱'ñare pana sapi.
54004001	Ti̱ñarepa quëaji, Maija'quë joyopi ñeje: Tëji mu'seña jai pa̱i Maija'quë pa'iji cuasayere je̱ocoja̱'cohua'i a'ë, caquë. Coa coso joñoa ye'yayere tuijë, huatiohua'i ye'yayere ye'yejë.
54004002	Ja̱je yo'ojë, quë̱na tarapë ucopi ëo huesose'eje̱ pa'iohua'ipi de'oye pa'iye ti cuasama'cohua'ipi cayere asaja̱'cohua'i a'ë, nuñerepa pa'ima'cohua'ipi coso pa̱ipi ye'yayere.
54004003	Ja̱ohua'ipi huejaye co'aji, caja̱'cohua'i a'ë, cui'ne a̱iñere ë̱seja̱'cohua'i a'ë, nuñerepa coca asacohua'ipi de'oji cajë Maija'quëre pëpajë se̱jë a̱i ja̱'ñere de'huase'ere.
54004004	Ja̱je pa'ina, si'aye Maija'quë de'huase'e de'oye a'ë. Ja̱je de'oyere maipi coeye co'aji. Ja̱je pa'ina, coa ai jerepa Maija'quëni de'oji cajë pëpajë i̱tire pajë cui'ne a̱iñe de'oji.
54004005	Maija'quë cocapi cui'ne mai i̱te se̱ñepi de'oyerepa necaiji.
54004006	Më'ëpi iyere Maija'quë do'ijëre ye'yaquë, cui'ne më'ëje Maija'quë pa'ire paji cuasayere a̱ni huajëquë pa'i cui'ne më'ëre ye'yase'ere yo'oquë pa'ini, Jesucristo de'o jo'yaërepa pa'ija̱'quë a'ë, më'ë.
54004007	Ja̱je pa'ina, ti asacaima'ë pa'ijë̱'ë, iye yeja aipë coca huesëjë caye. Maija'quë co'amaña necaiyere pare yo'oquë ye'yejë̱'ë.
54004008	Më'ë tutu quë'i pa'ija̱'quë caquë ai cuasajë yo'oye a'ri maña co̱caiye a'ë. Maija'quëre de'oyerepa pa'iye cato iye yeja pa'iye, cui'ne jeteyo'je pa'i ja̱'ñeje co̱caiye a'ë.
54004009	Iye caye nuñere pa'ë. Ja̱je pa'ina, si'aohua'i asacaijë sehuoye pa'iji.
54004010	Ja̱je pa'ina, i̱ co'amañare tuturepa yo'ojë nejë pa'iyë, Maija'quë huajëquëre pana quëco pajë, si'aohua'ire i̱te sehuocohua'ise'ere huasoquëna.
54004011	Ja̱je pa'ina, iye cocare cua̱ñequë ye'yaye pa'iji, më'ë.
54004012	De'hua ñaquë pa'ijë̱'ë, më'ëre po̱sëni co'aye cajë cue'cuejë. Ja̱je pa'ina, më'ë coca cayepi, më'ë yo'oyepi, pa̱ire oiyepi, Maija'quë pa'ire paji cuasayepi, cui'ne nuñerepa de'oyese'e yo'oquë pa'iyepi i̱ñojë'ë, sehuosicohua'ire. I̱ohua'ije̱ më'ë pa'iyeje̱ pa'ija̱'cohua'ire.
54004013	Ja̱ yë'ta'a yë'ë ti̱'ama'në Maija'quë toya pëpëre si'a pa̱i sehuosicohua'i asajëna, ñaquë quëajë̱'ë. Ja̱ohua'ipi jerepa yëjë yo'o jujama'pë pa'ija̱'cohua'ire. Ja̱je ye'yajë̱'ë.
54004014	Maija'quëpi quëaquëna, sehuosicohua'i ëjaohua'i jë̱ñapi më'ëna patojë se̱cacaijëna, Maija'quëpi ta̱'ñe yo'o ja̱'ñeje i̱sise'ere de'hua ñacai i̱tire yo'ojë̱'ë.
54004015	Ja̱je pa'ina, iye de'o co'amañase'e yo'oquë pa'ijë̱'ë, de'oyere yo'oquëpi se̱ña maca de'oquë pa'ina, si'ahua'i ñaja'cohua'ire.
54004016	Më'ë pa'iye, cui'ne më'ë yecohua'ire ye'yaye de'hua ñaquë, si'aye o̱cue pa'i macarepa yo'oquë pa'ijë̱'ë. Ja̱je më'ëpi iyere yo'oquë co'ye huaso cua̱ñoquëna, cui'ne më'ë caye asacohua'ije̱ huaso cua̱ñoja'cohua'i a'ë.
54005001	Aire tutu cama'ë pa'ijë̱'ë. Coa ai jerepa më'ë ja'quëre yëhuoyeje̱ pa'ye caquë yëhuojë̱'ë. Po̱sëohua'ini më'ë yo'je tsi̱re yo'oyeje̱ pa'ye yo'ojë̱'ë.
54005002	Ai nomiohua'ini më'ë ja'core de'oye yo'oyeje̱ pa'ye yo'ojë̱'ë. Cui'ne nomi tsi̱ni më'ë yo'je tsi̱ nomiohua'ire cuasaquë yo'oyeje̱ pa'ye yo'ojë̱'ë, co'aye cuasaye peoyepi.
54005003	Necaicohua'ire peocohua'ini hua'jeohua'ire co̱caijë̱'ë.
54005004	Ja̱je pa'iquëta'are hua'jeopi mamajëre cui'ne naje tsi̱re paco pa'ito ja̱ohua'ipi co̱caiye pa'iji, i̱ohua'i tsëcapë acore. Ja̱je yo'ojë pëca ja'quëohua'ire cui'ne ñecuëohua'ire sa̱ija'cohua'i a'ë, ai de'huasi do'i. Ja̱je co̱caiyere Maija'quë sihuaquë ñaquë api.
54005005	Ja̱je pa'ina, co̱caicohua'ire peocopi te'o maca nëasicoa, hua'jeorepa. Ja̱je pa'iopi Maija'quëpi co̱caija̱'quë api cuasaco mu'seña cui'ne ñamiña se̱o pa'ico. Ja̱je se̱o pa'iconi co̱caiye pa'iji, sehuosicohua'ipi.
54005006	Ja̱je pa'iquëta'are hua'jeopi si'aye i̱o ca̱pë yëyere yo'oroja̱ico cato tsoe ju̱'isicoa, huajëco pa'icota'a.
54005007	Iyere yo'ojë̱'ë caquë cua̱ñejë'ë, nuñerepa de'oyese'e yo'ocohua'i pa'ija̱'cohua'ire.
54005008	Ja̱je pa'ina, sehuosiquëpi i̱ huë'e acohua'i pa'iyere cuasama'ë, de'oye ñacaima'quë pani, sehuoma'quëre se̱ña maca co'aquë pa'iye pa'iji. Ja̱je pa'i pani sehuosiquë a'ë ca ti̱'añe peoji.
54005009	Hua'jeohua'ire toya pëpëna toyaye pa'iji, sesenta o̱metëca pacopi cui'ne te'ire ë̱jëre pasiconi.
54005010	De'oye yo'ocona, yecohua'ipi ñasiconi, mamajëre de'oye ai de'huasiconi, i̱o huë'ena do'i daicohua'ire de'oye pëpaco pa'isiconi, sehuosicohua'ire nëcañoa tsoacaisiconi, ai yo'ocohua'ire co̱caio pa'isiconi, ja̱je si'aye de'oyese'e nesi'i cato yo'oco pa'isiconi, toyaye pa'iji.
54005011	Nomi tsi̱pi hua'jeohua'i pa'ito toyama'ë pa'ijë̱'ë, hua'jeohua'ire toya pëpëna. I̱ohua'i ca̱pë yëyepi pa'ina, huejañu'u cajë yo'ojë Cristore tuiye je̱oni,
54005012	i̱ohua'i necañu'u ca nëose'ere ne ti̱'ama'pë jai do'i quë'iohua'i de'ocohua'i a'ë.
54005013	Cui'ne yequeje̱, huë̱'ña ñape cu'ijë jo̱saohua'i de'oni, cui'ne co'a coca cacohua'i de'oni coa si'aye yo'ojë ti caye pa̱'ñe pa'yere caroja̱icohua'i a'ë.
54005014	Ja̱je pa'i do'ire nomi tsi̱pi hua'jeohua'i pani huejaja̱jë cayë, huejani mamajëre pajë, huë'e ñacaicohua'i pa'ija̱jë. Pa'ijëna, huatije̱ cue'cuema'ë pa'ija̱'quëre.
54005015	Ja̱je pa'ina, yecohua'i nomi tsi̱ hua'jeohua'ipi Cristore tuiye je̱oni huati ëjaëna pe'te huesëhuë.
54005016	Sehuosi nomiopi i̱o tsëcapë acohua'ini hua'jeohua'ire pani co̱caiye pa'iji. Sehuosicohua'ipi co̱caija̱'cohua'i a'ë cajë uteye peoye. Sehuosicohua'i cato co̱caicohua'ire peocohua'ini co̱caicohua'i a'ë.
54005017	Sehuosicohua'i ëjaohua'ire ai oiye pa'iji, sehuosicohua'ire de'oyerepa sacohua'ipi, cui'ne Maija'quë cocase'e quëajë de'oye ye'yacohua'ire.
54005018	Ja̱je pa'ina, Maija'quë toya pëpë caji: “Duruhue̱quë yë'opo sëama'pë pa'ijë̱'ë, i̱se'equë a̱i tsa'cuja̱quë.” Cui'ne yequeje̱ caji: “Co'amaña nequëre sa̱iñe pa'iji, i̱ yo'o do'i.”
54005019	Sehuosicohua'i ëjaëre sa̱ñope co'aye caye pa'ito asama'ë pa'ijë̱'ë, cayahua'i pa̱nita'a toaso̱cohua'i i̱ yo'ose'e ñacaicohua'ipi peoto.
54005020	Ja̱ yë'ta'api co'ayere yo'ojë pa'icohua'ireta'a yëhuo quëcojë̱'ë, si'aohua'i ña hue̱'ñana. Yecohua'ije̱ ja̱je yo'oye co'aye a'ë cuasajë ca'raja̱'cohua'ire.
54005021	Cua̱ñeñë, më'ëre, mai Diusu cui'ne mai Ëjaë Jesucristo, cui'ne hui̱ñaohua'i i̱ sahuasicohua'i ña hue̱'ñana, iye cua̱ñese'ere te'ohua'ise'ere yeque yo'oma'ë, si'aohua'ire si'a yë'quë macarepa yëhuoja̱quë caquë.
54005022	Ja̱je pa'ina, më'ëpi yecohua'ire esarepa patoquë se̱cacaiye pa̱jë'ë, i̱ohua'i co'aye yo'o do'ire sa̱i co̱ñe pa'iji. De'oyerepa cuasani yo'ojë i̱ aye co'ayere yo'oma'quërepa pa'ijë̱'ë.
54005023	Ë̲tapë a'si ju̱'iquë sëte ocose'e u̱cuma'ë pa'ijë̱'ë, o'sa co̱noje a'ri maña u̱cujë̱'ë, më'ë ë̱tapë co̱cai ja̱'ñe.
54005024	Yecohua'i co'aye yo'oye si'a pa̱i ti̱ñarepa ñañe pa'iji, ja̱ yë'ta'a i̱ohua'i yo'ose'e ña de'hua hue̱'ña saima'ë. Yecohua'i co'aye yo'oyere jeteyo'je dahuëre asaye pa'iji.
54005025	Ja̱je cui'ne de'oye yo'oyeje̱ yequere ti̱ñarepa ña cua̱ñoñe pa'iji. Yequere ñama'pë pa'ise'ere jeteyo'je ñañe pa'iji. Si'anë yahuese'epi pa'i caraja̱iñe peoji.
54006001	Co'amaña necaija̱'cohua'ire jo'ya nesicohua'i pani mësaru ëjaohua'ire ca'rajë ñajë'ë, ja̱ohua'ipi co'aye Maija'quë mamire cui'ne i̱ coca mai ye'yayere sa̱ñope cama'pë pa'ija̱'cohua'ire.
54006002	Pa̱nita'a co'amaña necaija̱'cohua'ire jo'ya nesicohua'ipi sehuosicohua'ini ëjaohua'ire pani je̱oma'pë pa'ijë̱'ë, sehuosicohua'i a'ë cajë, ëjaohua'ire ñajë paye. Maija'quëre sehuosicohua'ipi te'e Maija'quë do'ijëpi pa̱ire oicohua'ipi, co'amaña ne cua̱ñoñe sëte jerepa de'oye necaiye pa'iji. Ja̱je caquë iyere ye'yaquë quëajë̱'ë.
54006003	Yequë pa̱ipi mai Ëjaë Jesucristo ye'yase'eje̱ pa'ye ye'yama'ë, cui'ne mai nuñerepa Maija'quëre se̱jë yo'oyeje̱ pa'ye ye'yama'ë pani,
54006004	huesëquëpi ye'yaji, jerepa pa'i a'ë cuasaquëpi. Ja̱je pa'ipi ju̱'i dahuëje̱ pa'ye paji, sa̱ñope ca ëayere. Ja̱je pa'ina, ja̱pi si'aye co'ayere cuasaye huëoji: yecohua'i payere ëa ñajë pë̱ti ëaye cuasaye, te'e cuasa ma'ñe co'acohua'i a'ë cajë te ju̱'iñe, coa cacohua'i a'ë cuasaye.
54006005	Ja̱je cuasacohua'ipi sa̱'ñe pë̱ti coca ti je̱oma'pë cajë pa'iyë, nuñe cuasama'cohua'i ja̱'re, nuñerepa coca asa ti̱'ama'cohua'ipi, Maija'quëre sehuoni pa'iye ye'yaye curi neñe a'ë cuasacohua'i ja̱'re. Ja̱je uihuayë.
54006006	Ja̱je pa'iquëta'are, co'amaña pa'ina, cui'ne peoquëna, sihuaquë pa'iquëse'ere, Maija'quëre sehuoni pa'iye ye'yaye, jaiye curi neñeje pa'ye pa'iji.
54006007	Mai iye yeja dai maca co'amaña peocohua'i daë'ë. Daisicohua'ipi cui'ne mai ju̱'i maca iye yejapi peocohua'i saija̱'cohua'i a'ë.
54006008	Ja̱je pa'ina, maipi a̱o maña cui'ne mai ju'i ca̱ña pani sihuajë pañu'u.
54006009	Ja̱je pa'iquëta'are jaiye curiquë pañu'u, cacohua'i cato jaiye do'i peoyere yëyena quëcoma'pë huati hua̱terë nesicona cacayë, i̱ohua'ire co'a de'huaquë, de'oye pa'ise'ere nejocaiyena, ti ne huesë hue̱'ñana sayena.
54006010	Ja̱je pa'ina, curiquë oiye cato si'aye co'aye cuasaye huëoye a'ë. Ja̱je yecohua'i jaiye curiquë yë do'ire Maija'quëre pa'ire paji cuasase'e je̱oni ai yo'oyena ne huesëni ai yo'ojë pa'iyë.
54006011	Ja̱je pa'iquëta'are Maija'quë jo'yaë sëte si'aye co'ayere coequëpi nuñerepa yo'oquë pa'ijë̱'ë, Maija'quëre necaiquëpi, pa'ire paji cuasaquëpi, pa̱ire oiquëpi, yo'o jujama'quëpi, cui'ne jerepa pa'i a'ë cuasa joyo peoquëpi.
54006012	Ti pani huesëja̱quë caquë Maija'quëpi më'ëre sahuani soipi. Soisiquëpi Maija'quë pa'iji, mësaru cuasayere de'oyerepa quëahuë, jai pa̱i asajëna. Ja̱je pa'ina, Maija'quë pa'iji cuasayepi de'oye yo'ojë̱'ë, ti pa'iyere pacohua'ipi.
54006013	Ja̱je pa'ina, Maija'quë si'a co'amaña pa'iye i̱siquë cui'ne Jesucristo Poncio Pilatore de'oyerepa i̱ pa'iye quëcoquë i̱ñosiquë ña hue̱'ñana cua̱ñeñë, më'ëre.
54006014	Yëhuo quëcoye peoja̱quë cani de'oye yë'ë më'ëre cua̱ñese'e sehuocai yo'ojë̱'ë. Yeque po̱nani yo'oma'ë pa'ijë̱'ë, mai Ëjaë Jesucristo dai macaja̱'a.
54006015	I̱ti yo'o maca ti̱'aëna, Maija'quëpi si'aye iyere ne de'hua saoja̱'quë api, te'i si'aye pa'irepa de'o Diusu tutu quë'ipi, cua̱ñecohua'i mëñe Ëjaëre papi, cui'ne ëjaohua'i mëñe Ëjaëpi.
54006016	Ja̱ë api, te'i ti ju̱'ima'quë, pa̱i tsioja̱ima'tore mia hue̱'ñare pa'iquë, te'e pa̱i macaje̱ ñama'quë, cui'ne ña ti̱'añeje ti peoquë. ¡I̱ tse̱ pa'ija̱quë si'anëpi, Ëjaërepa pa'iye cui'ne i̱ jerepa tutu quë'i pa'iye! Ja̱je pa'ija̱quë.
54006017	Cua̱ñejë'ë, jaiye iye yeja co'amaña pacohua'ire, jerepa pa'iohua'i a'ë, cuasama'pë pa'ija̱jë, cui'ne i̱ohua'i co'amañana quëcoma'pë pa'ija̱jë. Ja̱ cato coa caraja̱iñe a'ë, coa ai jerepa Maija'quëna quëcojë pa'ija̱jë, mai pa ja̱'ñere caquë coa si'aye jaiye i̱siquëna.
54006018	Cua̱ñejë'ë, cui'ne de'o co'amañare yo'ojë jaiye de'oye yo'oyere, co'amañaje pa'ye paja̱'cohua'ire, pajë peocohua'ire co̱caija̱jë, i̱ohua'i co'amañapi.
54006019	Ja̱je yo'ojë, jaiye co'amaña tsi'so ti̱mëja'cohua'i a'ë, yequë mu'se ti pani huesëyere pa ja̱'ñere.
54006020	Timoteo de'hua ñaquë pa'ijë̱'ë, më'ëre de'oye yo'oja̱'quë api cuasa nëose'ere. Asama'ë pa'ijë̱'ë, iye yeja do'i peo coca, ta̱'ñe asayere pa'ë caye, coa cosoye a'ë.
54006021	Yecohua'i Maija'quëre pa'ire paji cuasacohua'ipi ja̱re ta̱'ñe asayere pa'ë cajë yo'ojë, tsoe ne huesëhuë, ti̱ñena. Maija'quëpi mësarute necaina, de'oye pa'ijë̱'ë. Ja̱je pa'ija̱'quë.
55001001	Yë'ë, Pablo Maija'quë yë do'ipi Jesucristo jëjo saoquë pa'iyë, Cristo Jesuna tsioni pa'iye ti̱'añe ca nëose'ere quëaja̱'quëpi.
55001002	Ja̱je pa'ina, toyayë, iye toya ja'hua yë'ë mamaquë Timoteona, yë'ë oiquëna. Diusu Maija'quëpi cui'ne Ëjaë Jesucristopi ñacai teaye ñaquë co̱caina, ti se co'a ju̱'ima'pë de'oye pa'ijë̱'ë caquë.
55001003	Mu'seña cui'ne ñamiña se̱ñe ñape më'ëre cuasani Maija'quëpi ñacaiji, caquë pëpayë, i̱te, de'oye cuasayere papi yë'ë necaiquëna, yë'ë aipë yo'ojë pa'ise'eje̱ pa'ye.
55001004	Cui'ne hua̱nëyema'ë si'anë cuasayë, yë'ë je̱o saina, më'ë oi co etoquëna, ñase'ere. Ja̱je pa'ina, më'ëni ña huajë'ñe nëina, ai cuasaquë pa'iyë.
55001005	Ja̱je cuasayë, më'ëpi nuñerepa Maija'quë pa'iji cuasaquë yo'ose'ere ñasi do'ire. Ja̱je cui'ne du'ru macare paje̱ më'ë ñeco Leoidapi cui'ne më'ë ja'co Eunicepi Maija'quë pa'iji cuasacohua'ipi paë'ë. Ja̱je pa'ina, më'ëje cui'ne cuasaquë pa'iji caquë nuñerepa cayë.
55001006	Yë'ë jë̱tëpi më'ëna pato maca Maija'quëpi më'ë yo'oja̱'a tuture i̱sipi. Ja̱je pa'ina, cua̱ñeñë, më'ëre. Toa ja'jë tsë̱oñeje pa'ye yo'ojë̱'ë, i̱tire.
55001007	Ja̱je pa'ina, Maija'quë ca'ra joyore i̱sima'ë paji'i, maire. Coa ai jerepa tutu quë'i joyore pa̱ire oiyere cui'ne asare pajë de'oye pa'iyere i̱sipi.
55001008	Ja̱je pa'ina, mai Ëjaë Jesucristo do'ire quëacaijë̱'ë, huajëya'ye peoquëpi. Cui'ne i̱ do'ire yë'ë tse̱a cua̱ñosiquë pa'ina, ñani huajëya' coema'ë pa'ijë̱'ë. Coa ai jerepa huaso coca quëajë ai yo'oyere yë'ëje̱ quëaquë pasi'i cuasajë̱'ë, Maija'quë tutu i̱siyepi.
55001009	Ja̱je pa'ina, Maija'quëpi huasoni soipi, i̱ ja̱'re tsioni de'ocohua'irepa pa'ija̱'cohua'ini. Ja̱ yë'ta'a yeja de'huama'në maire oji'i, Cristo Jesús necai ja̱'ñere caquë. Ja̱je pa'ina, i̱ cuasase'ere yo'oquë huasopi, maire. Mai neñepi ti̱'añe pa̱huë.
55001010	I̱ tsoe cuasase'ere yureta'a Jesucristo dani ju̱ni huesë tutu pa'ise'ere nejo maca, cui'ne huaso cocapi, ti ju̱'ima'pë pa'iyena necai maca, i̱ñopi.
55001011	Iye coca quëaja̱'quëre ca nëosiquë a'ë. Ja̱je pa'ina, Jesús jëjo saoquë sëte quëaquë, ye'yaquë pa'iyë.
55001012	Ja̱ do'ire ai yo'oyë. Ja̱je ai yo'oquëta'a huajëya'ye peoquëpi yo'oyë, yë'ë quëcoquëre paye sëte. Ja̱je pa'ina, asayë, tutu quë'ipi yë'ëre de'oye ñacaija̱'quë api, i̱ ca nëose'ere ne tëji mu'seja̱'a.
55001013	Yë'ë nuñerepa pa'yere ye'ya i̱ñose'eje̱ pa'ye tuijë̱'ë. Cui'ne Jesucristo ja̱'re tsioni pa'ijë pa̱ire oiyere, cui'ne Maija'quë pa'iji cuasajë pa'iyere pa'ijë̱'ë.
55001014	Maija'quë joyo maire pa'iquë co̱caiyepi de'hua ñacaijë̱'ë, de'oye ye'yayere Maija'quë nuñerepa cocare i̱sise'ere necaija̱'quë api caquë.
55001015	Tsoe më'ëpi asayë, si'aohua'i Asia yeja pa'icohua'i yë'ëre je̱ocojëna, cui'ne ja̱ohua'i ja̱'re co̱ni Figelo cui'ne Hermogenes je̱ose'e.
55001016	Onesíforo tsëcapëre mai Ëjaëpi oi teaye ñaquë co̱caija̱quë. Cosiquë yë'ë pa'ina, ja̱ohua'ipi huajëya'ye cosiquëni yo'oma'quëpi cama'ë sihua ëaye jaiye de'oye yo'o huasopi, yë'ëre.
55001017	Ja̱je yo'oquëpi Roma ti̱'asi maca co'e jujani je̱oma'ë co'equë ti̱'api, yë'ëre.
55001018	Ja̱je pa'ina, mai Ëjaëpi ja̱ mu'serepa oi teaye ñacaija̱quë Onesíforore. Më'ë ñaquëna, maire Efeso pa'i maca, co̱caise'eje̱ pa'ye co̱caji'i. Ja̱re më'ëpi tsoe asayë.
55002001	Yë'ë mamaquë më'ë cato Cristo Jesús i̱si tutupi pa'ijë̱'ë. Ja̱je pa'i,
55002002	yë'ë jai pa̱ire quëaquëna, më'ë asase'ere ne ti̱'acohua'ire pana, ta̱'ñe de'oye yecohua'ire se ye'yaja̱'cohua'irepa ña cua̱ñocohua'ina cua̱ñe nëojë'ë, ye'yaja̱'cohua'ire.
55002003	Më'ë yë'ë ai yo'oyeje̱ pa'itoje̱ quëcojë̱'ë, Jesucristo de'o soldado sëte.
55002004	Ti te'ije̱ soldadopi soldado peocohua'i yo'oyere cui'na yo'oma'quë api, ja̱re i̱ ëjaërepa cua̱ñese'e de'oyerepa sehuoja̱'quë caquë.
55002005	Ja̱je cui'ne ca̱'a yo'oquëpi ca̱'a yo'ocohua'ire cua̱ñese'ere yo'oma'ë pani ca nëosi co'amaña i̱ñe peoji.
55002006	Tsio nequë cato i̱ pa ja̱'ñere du'ru tëaquë api, ja̱ yë'ta'a yecohua'i pa̱jëna.
55002007	Iye yë'ë case'ere cuasaquëna, mai Ëjaëpi co̱caina, si'aye asa ti̱'añe pa'iji.
55002008	Hua̱nëyema'ë pa'ijë̱'ë, Jesucristore ju̱'isiquëpi huëisiquëre David tsëcapë aquëre. Yë'ë ja̱ë ayere huaso coca quëayë.
55002009	Iye de'o coca quëa do'ire ai yo'onije quëcoquë quëayë, pa̱ire huani je̱oquëre sëayeje̱ quë̱na meapi sëasiquë pa'inije. Ja̱je yë'ë pa'iquëta'are de'o coca cato quë̱na meapi sëa ma'ñe a'ë.
55002010	Ja̱je pa'ina, Cristo Jesuna tsioni pa'ijë Maija'quë sahuasicohua'ipi huasosicohua'i pa'ijë de'oyere pare ti pa'iyere ti̱'ajajë caquë si'aye ai yo'onije quëcoyë.
55002011	Iye nuñerepa caye a'ë. Maipi Cristo ja̱'re ju̱'isicohua'i pani i̱ ja̱'re co̱ni pa'ija̱'cohua'i a'ë.
55002012	Ai yo'onije o̱cue pa'i macarepa i̱te tuisicohua'i pani i̱ ja̱'re co̱ni cua̱ñeja'cohua'i a'ë. I̱te ñama'cohua'i a'ë casicohua'i cato i̱je ñama'quë a'ë caja̱'quë api.
55002013	Mai cato yo'o jujacohua'i a'ë. Ja̱je pa'iquëta'are i̱ cato yo'o jujama'quë api. I̱ case'eje̱ ne ti̱'aquë api. ¿Me neni i̱ ca nëose'e necaima'ë pa'iquë'ni?
55002014	Iyere hua̱nëyema'ë quëa sëtoquë cua̱ñejë'ë. Sa̱'ñe cama'pë pa'ija̱jë do'i peo cocare, ca huëoni. Ja̱ sa̱ñope caye ti co̱cai ma'ñe a'ë. Coa ai jerepa yecohua'i de asacohua'ini co'aye neñe a'ë.
55002015	Ja̱je pa'ina, më'ë cato co'amaña nequërepa ca'raye peoquëre paje̱ pa'i pasi'i caquë, de'oyerepa Maija'quëre i̱ñosi'i caquë, Maija'quë cocare nuñerepa ye'yajë̱'ë, tayoye peoyerepa si'aye më'ë ai cuasaye ja'ye yo'oquë.
55002016	Ja̱je pa'ipi iye yeja do'i peo cocare cama'ë pa'ijë̱'ë. Ja̱je cacohua'i cato jero sa'na ai jerepa co'ayena ne huesëyë.
55002017	Ja̱je ne huesëcohua'i ye'yapi ai a'sio jai saiyeje̱ pa'ye yo'oji. Ja̱je Himeneo cui'ne Fileto ye'yayë,
55002018	nuñerepa cocare tayo saicohua'ipi ju̱'isicohua'i huëiye tsoe tëto saji'i cajë. Ja̱je cajë nuñerepa de'oye asacohua'ire ca co̱'me huesojë yo'oyë.
55002019	Ja̱je caye pa'itoje̱ Maija'quë nesico quë̱na pëje̱ pa'io jëaco ñu'cuema'cona toyasico pa'iji, ñeje: “Ëjaëre papi ñaji, i̱ tse̱cohua'ire.” Cui'ne yequeje̱ caji: “Si'aohua'i Cristo pa̱i a'ë cacohua'i cato co'aye yo'oyere je̱ocosicohua'i pa'iyë.”
55002020	Jai huë'e sa̱'nahuëre së̱'ño curiquëpi cui'ne po curiquëpi de'huasi co'amañase'e pa'ima'coa. Pa'icoa, cui'ne so̱quë cui'ne ya'o de'huasi co'amañaje. Ja̱ yeque de'oyerepa cato ëjare pase'e ne ja̱'ñepi pa'iji. Cui'ne yequepi si'a co'amaña coa neroja̱i ja̱'ñepi pa'iji, ya'opi, cui'ne so̱quëpi de'huase'e cato.
55002021	Ëjaëre pana i̱sisiquëpi ëjare pase'e yo'oja̱'quë pasi'i cani si'aye co'ayere yo'oma'quërepa pa'iye pa'iji. Ja̱je pa'ipi de'o co'amañare pase'e neñe pa'iji.
55002022	Po̱sëohua'i co'aye yëyere catijë̱'ë. Catini nuñerepa pa'ijë̱'ë, Maija'quë pa'iji cuasayere, pa̱ire oiyere cui'ne jo'cua de'oye si'aohua'i ja̱'re pa'iyere. Ja̱je pa'ipi de'o joñoare papi mai Ëjaëre tse̱cohua'i ja̱'re co̱ni pa'ijë̱'ë.
55002023	Cui'ne huesëcohua'ipi, ye'yema'cohua'ipi sa̱'ñe cajëna, asaquë i̱ohua'i ja̱'re co̱ni cama'ë pa'ijë̱'ë, më'ëpi tsoe asaquë. Ja̱ cato pë̱ti ëayena saye.
55002024	Mai Ëjaërepa jo'yaë cato sa̱'ñe pë̱ti cocare caquë uihuaquë pa'iye peoji. Ja̱re yo'oma'ë si'aohua'ire de'oye yo'oquë pa'iye pa'iji, de'oye ye'yaquëpi tayocohua'ire quëcoquë de'oye yo'oquëpi.
55002025	Sa̱ñope co'aye cacohua'ire joyore papi oi quëa nu'ñequëpi jerepa pa'i a'ë, cuasama'quëpi Maija'quëpi co̱caina, ja̱'në yo'ose'e je̱oni Maija'quëna po̱nëni nuñerepa cocare asaja̱'cohua'i a'ë cuasaquëpi.
55002026	Cui'ne huati tse̱ani i̱ yëye yo'oja̱'cohua'i a'ë caquë pa̱cohua'ipi de'hue ña sëtani jëaja̱'cohua'i a'ë, caquë utequë pa'iye pa'iji.
55003001	Tëji mu'seña co'a mu'seña pa'ija̱'coa. Ja̱re më'ë asaye pa'iji.
55003002	Ja̱ mu'seña pa̱i cato curi ai oicohua'ipi cui'ne co'ye de'oye pa'iyese'e cuasacohua'i pa'ija̱'cohua'i a'ë, jerepa pa'i a'ë cuasacohua'ipi. Cui'ne yë'ëpi jerepa de'oye yo'oquë a'ë cajë co'ye i̱ohua'ija̱'a sihuacohua'i pa'ija̱'cohua'i a'ë. Ja̱je pa'iohua'ipi Maija'quëni sa̱ñope caja̱'cohua'i a'ë. Pëca ja'quëohua'ire sehuocaima'cohua'ipi pa'ija̱'cohua'i a'ë. Nesi do'ire pëpa to̱ma'cohua'i pa'ija̱'cohua'i a'ë. Cui'ne Maija'quëre sehuoyere ti oima'cohua'ipi pa'ija̱'cohua'i a'ë.
55003003	Pa̱ire oima'cohua'i cui'ne ai yo'ocohua'ire ñani ti co̱caima'cohua'i pa'ija̱'cohua'i a'ë. Co'a cocaohua'i pa'ija̱'cohua'i a'ë. Cui'ne i̱ohua'i yëye quëco ti̱'ama'cohua'i pa'ija̱'cohua'i a'ë. Ti oiye peoyerepa yo'ocohua'ipi si'aye de'oyere ai sa̱ñope yo'ocohua'i pa'ija̱'cohua'i a'ë.
55003004	Cajeohua'i cayeje̱ pa'ye cajë cosocohua'i pa'ija̱'cohua'i a'ë, cui'ne ti ja'ruja̱ima'cohua'i pa'ija̱'cohua'i a'ë. Yë'ë jerepa pa'i a'ë cajë co'ye sihuacohua'i pa'ija̱'cohua'i a'ë. Cui'ne Maija'quëni coejë coa i̱ohua'i yëyese'e co'eja̱'cohua'i a'ë.
55003005	Maija'quëre sehuosicohua'i yo'oyeje̱ pa'ye yo'ojëta'a coa caja̱'cohua'i a'ë, nuñerepa Maija'quëre sehuosicohua'i pa'i tutu peocohua'ipi. Ja̱je pa'iohua'ire tsioma'ë pa'ijë̱'ë.
55003006	Ja̱je yo'ocohua'i acohua'ipi, nomiohua'i co'ayena ti̱mësicohua'ipi coa si'aye yëcohua'i pa'i huë̱'ñana cacaroja̱ijë cajeohua'i de'ojëna, tutu peocohua'ipi, si'aye i̱ohua'i yëyere necaija̱'cohua'i a'ë.
55003007	Si'anë ye'yejëta'a ja̱ nomiohua'i ti nuñerepa pa'iyere asa ti̱'ama'pë pa'ija̱'cohua'i a'ë.
55003008	Tsoe hue̱'ña caya dahuëohua'i Janes cui'ne Jambre sa̱ñope Moisésre yo'oa̱'huë'ë. Ja̱je cui'ne ja̱ohua'ije̱ sa̱ñope yo'oja̱'cohua'i a'ë, nuñerepa cocare, co'ayese'e cuasa ë̱mëohua'i de'osicohua'ipi, Maija'quë pa'iji cuasayere ne huesosicohua'ipi.
55003009	Ja̱je pa'iquëta'are si'a pa̱i i̱ohua'i yo'oye asa ti̱'ani huesëohua'ipi yo'oyë, cajë sehuoma'pëna. Ai jerepa yo'oma'pë pa'ija̱'cohua'i a'ë, Moisésre caya ë̱mëohua'i sa̱ñope yo'o jujajë pa'ise'eje̱ yo'oja̱'cohua'ipi.
55003010	Ja̱je pa'iquëta'are më'ë cato yë'ë ye'ya i̱ñose'ere, yo'oquë pa'iyë, yë'ë pa'ise'ere, yë'ë nesi'i cuasase'ere, Maija'quë pa'iji cuasase'ere, yë'ë pa̱ire oise'ere, yë'ë quëcose'ere, sa̱ñope yo'oye pa'itoje̱,
55003011	cui'ne yecohua'i jo̱sa yo'ojëna, ai yo'onije yë'ë quëcose'ere. Cui'ne më'ëpi asayë, jeto Antioquía, Iconia cui'ne Listra daripë̱a pa'i maca jo̱sa yo'ojëna, ai yo'oquëna, Ëjaëpi si'aye ja̱re nejocani de'oye pa'iye i̱sise'e.
55003012	Nuñerepa cayë, si'aohua'i Jesús ja̱'re tsioni pa'iye yëcohua'i cato ja̱je ai yo'oja̱'cohua'i a'ë, yecohua'ipi jo̱sa yo'ojëna.
55003013	Ja̱je pa'iquëta'are, co'acohua'i cui'ne cosocohua'i cato jero sa'na ai co'ayere yo'ojë yecohua'ire cosocohua'i pa'ija̱'cohua'i a'ë, coso cua̱ñosicohua'ipi pa'ijë.
55003014	Ja̱je pa'iquëta'are si'aye më'ë iye a'ë, i̱tirepa caquë asa huesëse'ere o̱cue pa'i macarepa yo'oquë pa'ijë̱'ë. Më'ëpi asayë, më'ëre ye'yasicohua'ire.
55003015	Cuasajë̱'ë, cui'ne më'ë cato tsihua'ë pa'inëna Maija'quë toya pëpë caye asaquë a'ë. Më'ëre ja̱pi de'oye yo'oquëre ye'yaquë cui'ne huasosiquë pa'iyena saye pa'iji, Cristo Jesuni pa'iji cuasa do'ipi.
55003016	Si'a toya pëpë Maija'quëpi quëaquëna, toyasicoa. Ja̱je pa'ina, Maija'quë cocapi de'oye a'ë, pa̱ire ye'yaye, yëhuo quëcoye tayo yo'ocohua'ire, quëa nu'ñeñe cui'ne nuñerepa pa'iyena ye'yaye.
55003017	Ja̱je pa'ina, cui'ne Maija'quë coca sehuoquëpi si'aye ai ye'yesiquëpi de'oyese'e nequë pa'ija̱'quë api.
55004001	Pa̱i ëjaëje̱ pa'irepa dani ju̱'isicohua'ire cui'ne huajëcohua'ire pa̱i ñape yo'ose'eje̱ caja̱'quë Jesucristo cui'ne Diusu ña hue̱'ñana cua̱ñeñë, më'ëre,
55004002	Maija'quë cocare quëajë̱'ë caquë. Pa̱ipi yëjë asa maca cui'ne pa̱ipi asaye coe macaje̱, ai cua̱ñequë quëajë̱'ë, më'ë caye asacaija̱'cohua'ire. Tayocohua'ire yo'o ma'ñe a'ë caquë yëhuojë̱'ë. Quëcoquë ye'yajë̱'ë, yo'o jujama'ë.
55004003	Nuñerepa cocare pa̱i asaye coe mu'seña ti̱'aja'coa. I̱ohua'i yëyeje̱ pa'iye ye'yacohua'ini co'ejë asaja̱'cohua'i a'ë.
55004004	Nuñerepa cocare jeteyo'jena o̱ani, si'aye pa̱i cayere i̱tire pa'ë cajë asaja̱'cohua'i a'ë.
55004005	Ja̱je pa'iquëta'are më'ë cato si'anë më'ë pa'iyere ñare paquë de'oyese'e pa'ijë̱'ë. Ai yo'oye pa'ito quëcojë̱'ë. Huaso cocare quëaquë pa'ijë̱'ë, më'ë nesi'i cuasase'ere si'a yë'quë maca nequë.
55004006	Yë'ë cato Maija'quëna yë'ë ca̱pë i̱sisiquëpi pa'iyë. Yë'ë ju̱'ija mu'se ja'yere pa'iji.
55004007	De'oyepi uihuaquë huë'huë ti̱'ahuë, tëji du'rure pana, Maija'quë pa'iji cuasayere yo'o jujama'ë.
55004008	Ja̱je pa'ina, yure cato yë'ëre de'oyerepa pa'iyepi uteji maroje̱ pa'iopi, ja̱ mu'serepa Ëjaë Jesucristo pa̱i yo'ose'e nuñerepa ca de'huaquëpi i̱si ja̱'ñepi. Yë'ëse'ere i̱siye pa̱ja'quë api, si'aohua'ire i̱ co'i co̱ñe ai yëjë utejë pa'icohua'ireje̱ i̱sija̱'quë api.
55004009	Esa dani yë'ëre ñañere caquë yo'ojë̱'ë.
55004010	Demaspi iye yeja co'amañare ai yë do'ire yë'ëre je̱oconi saji'i, Tesalónicana. Crecentepi Galacia yejana saji'i. Cui'ne Titopi Dalmaciana saji'i.
55004011	Satena, Lucase'e yë'ë ja̱'re co̱ni pa'iji. Ja̱je pa'ina, më'ëpi dai Marcore co'eni dajë̱'ë. Ja̱ëpi de'hue yë'ë co'amaña yo'oye co̱caija̱'quëre.
55004012	Cui'ne Tíquico co̱ni Efeso daripëna jëjo saohuë.
55004013	Më'ëpi dai dacaijë̱'ë, yë'ë dëi ju'i ca̱ Troas daripëna Carpo huë'ena je̱o daisicore. Toya pëpë̱a cui'ne ca̱'nina toyase'eje̱ dacaijë̱'ë, ja̱re ai cuasayë.
55004014	Alejandro, quë̱na de'huaëpi ai co'aye yo'opi, yë'ëre. Ja̱ do'ire Ëjaëpi i̱ yo'ose'eje̱ pa'ye sa̱ija'quë api.
55004015	Ja̱ë cato Maija'quë cocare, mai quëayere ai sa̱ñope yo'oquë api. Ja̱je pa'ina, i̱te de'hua ñajë'ë, më'ëreje̱ co'aye yo'oquë.
55004016	Ëjaohua'i ña hue̱'ñana yë'ëre sa̱ñope cayere quëa maca ti te'i macaje̱ co̱caiye pa̱pi. Pa̱jë si'aohua'i yë'ëre je̱oconi saë'ë. Ja̱ohua'i yo'ose'e Maija'quëpi sa̱ima'ë pa'ija̱quë cuasaquë se̱ñë.
55004017	Ja̱je pa'iquëta'are mai Ëjaëpi yë'ë ja̱'re pa'i si'aohua'i judío peocohua'ije̱ i̱ huaso cocare yë'ëpi quëaquëna, asaja̱'cohua'i a'ë caquë yë'ëre co̱cai i̱ tuture i̱sipi. I̱si maca quëacaë'ë, i̱ coca. Ja̱je jai yai yë'opona satira'siquëni Ëjaëpi huasopi, yë'ëre.
55004018	Ja̱je cui'ne ñacaija̱'quë api, si'aye co'aye yë'ëre nesi'i cayeje̱. Ja̱je ñacai paquëpi i̱ cua̱ñe te̱'tena yë'ëre de'huaja̱'quë api. De'oquëre pa'ni, Maija'quë. Ja̱je pa'ija̱quë.
55004019	Pëpayë, Priscare, Aquilare cui'ne Onesíforo tsëcapëre.
55004020	Erasto, Corintona pëapi, cui'ne Trófimoni ju̱'ina, Miletona je̱o daë'ë.
55004021	Ja̱ yë'ta'a oco tëcahuë ti̱'ama'në ai cuasaquë daijë̱'ë, më'ëpi. Pëpayë, Eubulo, Pudente, Lino, Claudia, cui'ne si'aohua'i mai Ëjaë do'ijëreje̱.
55004022	Ëjaë Jesucristopi më'ë ja̱'re co̱ni pa'ija̱quë Diusupi si'aohua'ire mësarute, de'oye necaina, pa'ijë̱'ë.
56001001	Yë'ë Pablo, Maija'quëre quëacaiquë a'ë, Jesucristo jëjo daoquëpi. Maija'quë i̱ tse̱cohua'i pa'ija̱'cohua'ire ña nëosicohua'ire quëaquëna, asani Maija'quë pa'iji cajë mai sehuoyere nuñere pare sehuoni ti pani huesëyere utejë pa'ija̱'cohua'i a'ë caquë jëjo daopi, yë'ëre.
56001002	Ja̱je pa'ina, Maija'quë ti cosoma'quëpi ja̱ pa'i ja̱'ñere ca nëoa'ji'i, yeja ja̱ pa'i huëoma'në.
56001003	Maija'quë maire huasoquëpi, yë'ëpi de'hue quëacaija̱'quë api caquë nesiquëpi yë'ë quëaquëna, i̱ cocare yure i̱ñopi, maire i̱ cuasa nëosi maca ti̱'aëna.
56001004	Yë'ë cui'ne më'ë te'e Maija'quëre pa'iji cuasa do'ire yë'ë mamaquëre pa'ë, Tito më'ë. Ja̱ do'ire iye toya ja'huana toyaquë cayë. Diusu Maija'quëpi cui'ne Jesucristo mamire huasoquëpi de'oye necaijëna, ai yo'oye peoye jo'cua pa'ijë̱'ë.
56001005	Creta saodohuëna më'ëre je̱o dai maca je̱o daë'ë, ne jujase'ere më'ëpi ne de'hua saoja̱'quë cui'ne pa̱i daripë̱a ñape sehuosicohua'i ëjaohua'ire neja'quë caquë, yë'ë cua̱ñese'eje̱ pa'ye.
56001006	Tayo yo'oquëna, ca quëcoye peoquërepa pa'iye pa'iji, sehuosicohua'i ëjaë. Nëjore te'ore paquëpi cui'ne mamajëre sehuosicohua'ire paquëpi, cui'ne co'aye yo'oma'cohua'ire de'oye sehuocohua'ire paquëpi pa'iye pa'iji.
56001007	Sehuosicohua'i ëjaë cato Maija'quë co'amañare de'oyerepa ñacaija̱'quëpi pa'iji. Ja̱je pa'i do'ire nuñerepa de'oye pa'iye pa'iji. Ai jerepa pa'i a'ë cuasama'quëpi, jëaquë teni yo'oma'quëpi, co̱no cuepema'quëpi, huajo yëma'quëpi, cui'ne curiquë ai yë coa cosoquë nema'quëpi pa'iye pa'iji.
56001008	Coa ai jerepa de'oye yo'oquë pa'iye pa'iji, i̱ huë'ena daicohua'i pa'ito si'anë de'oye pëpaquëpi, de'oye yo'oye yëquëpi, de'oye cui'ne co'aye pa'ito ta̱'ñe asaquë yo'oquëpi, nuiñerepa yo'oquëpi, Maija'quëna i̱ pa'iye i̱sisiquëpi, cui'ne i̱ pa'iyere co'ye ñaquëpi pa'iye pa'iji.
56001009	Cui'ne nuñerepa coca ye'yase'ena tsioja̱isiquëpi yecohua'i yo'o jujahuë cuasacohua'ire jerepa yëjë yo'o ja̱'ñena co̱caiye pa'iji, de'o cocapi ye'yajë, cui'ne sa̱ñope cacohua'ireje̱ quëa ti̱'añe pa'iji, asaja̱'cohua'ire mai pa'iye.
56001010	Jai pa̱i pa'iyë, hua saisicohua'ipi maire sa̱ñope cacohua'i, ca̱'ni tëaye pa'iji cajë cua̱ñecohua'i. Ja̱ohua'ipi do'i peo cocapi cajë pa̱ire cosoyë.
56001011	Ja̱je cosocohua'ire ai ë̱seye pa'iji, ye'yama'pë pa'ija̱'cohua'ire, coa curiquëre neñu'u cajë i̱ohua'i tayo ye'yayepi jai tsëcapë̱a pa'icohua'ire si'aohua'ire ti̱ñe yo'oyena ye'yacohua'ire.
56001012	Ja̱re i̱ti saodohuë Creta aquëpi, yequë mu'seña pa'i ja̱'ñe quëaquëpi, i̱ cajeohua'ire capi: “Creta pa̱i cato si'anë coa cosocohua'i a'ë, airo pa̱i a'ë, jai a̱ohua'i a'ë cui'ne jo̱saohua'i a'ë.”
56001013	Ja̱je cani nuñerepa capi. Ja̱je pa'i do'ire më'ëpi ja̱ohua'ire tuturepa yëhuoquë quëajë̱'ë, nuñe pa'iohua'ipi Maija'quëre pa'iji cuasajë pa'ija̱'cohua'ire.
56001014	Ja̱je pa'ijë judío pa̱i coa huëoni ca cocare asama'pë cui'ne nuñerepa cocare coejë je̱osicohua'i cua̱ñeñere sehuoma'pë pa'ija̱'cohua'ire.
56001015	De'oye cuasajë pa'icohua'ire cato si'a co'amaña de'oyese'e pa'iji. Ja̱je pa'iquëta'are ëa joyo hue'ecohua'ire, cui'ne de'oye cuasama'cohua'ire cato ti peoji de'oye cuasaye, si'a i̱ohua'i cuasaye cui'ne i̱ohua'ire neñe quëa joyoje̱ si'sise'e pa'i do'ire.
56001016	Ja̱je pa'iohua'ipi Maija'quëre sehuoyë cayë. Cajëta'are i̱ohua'i yo'oyepi nuñerepa yo'oye peoji. Ja̱je pa'ina, yecohua'ire coejë ñacohua'i pa'iyë. Hua saisicohua'i pa'iyë, cui'ne te'o macareje̱ de'oye yo'o ti̱'ama'cohua'i pa'iyë.
56002001	Më'ë ye'yayeje̱ si'anë Maija'quë coca cayeje̱ pa'ye pa'ija̱quë.
56002002	Aiohua'ije̱ sa tëto saipe yo'oma'cohua'i pa'ija̱jë, yecohua'ipi ëjaohua'ire ñajëna, pa'ija̱jë de'oye, cui'ne co'aye ta̱'ñe asacohua'ipi, Maija'quë pa'iji cuasacohua'ipi, pa̱ire oicohua'ipi, cui'ne yo'o jujama'cohua'ipi pa'ija̱jë quëajë̱'ë.
56002003	Ja̱je cui'ne ai nomiohua'ije̱ yecohua'ipi ëjaohua'ire ñajëna, pa'ija̱jë, co'a cocare asani yecohua'ina se quëama'cohua'ipi, co̱no cuepema'cohua'ipi, coa ai jerepa de'oye ye'yacohua'i pa'ija̱jë yëhuojë̱'ë.
56002004	Nomi tsi̱ huejasicohua'ire ë̱jëre oiye cui'ne mamajëre de'oye ñajë paye ye'yaja̱jë.
56002005	Ja̱je pani i̱ñojëna, nomi tsi̱pi ye'yejë co'aye cui'ne de'oye ta̱'ñe asajë nuñe pa'icohua'ipi, huë'e co'amaña de'oye pacohua'ipi, pa̱ire oicohua'ipi, ë̱jë cua̱ñeñe de'oye sehuocohua'ipi pa'ija̱jë. Ja̱je pa'ijëna, yecohua'ije̱ Maija'quë cocare cue'cueye pa̱ja'cohua'ire caquë yëhuojë̱'ë.
56002006	Ja̱je cui'ne po̱sëohua'ireje̱ yëhuojë̱'ë, si'anëpi i̱ohua'i yëyere meñe quëco ti̱'acohua'i pa'ija̱'cohua'ire.
56002007	Ja̱je pa'ina, më'ëpi si'aye de'oye pani i̱ñojë'ë, ja̱ohua'ire. Ye'yaquë pani nuñerepa caquë de'oyere papi ye'yajë̱'ë,
56002008	sa̱ñope caye peoyere papi. Ja̱je nuñere pare caquëna, sa̱ñope caye pa̱cohua'ipi asajë quëquëni maire sa̱ñope co'aye caye pa̱ja'cohua'i a'ë.
56002009	Co'amaña necaicohua'ire yëhuojë̱'ë, sa̱ñope tutu sehuocohua'i pa'ima'pë pa'ija̱jë i̱ohua'i ëjaohua'ire, coa ai jerepa oijë de'oye sehuojë necaicohua'i pa'ija̱jë caquë.
56002010	Cui'ne maire huasoquë Diusu coca ye'yayere si'aohua'i de'oyere pa'ni cajë ñaja'cohua'ire, yahue co'amaña i̱mama'pë pa'ija̱jë, mai pa'iyere ñani, nuiñerepa yo'ocohua'i a'ë cuasaja̱'cohua'ire.
56002011	Maire oiye Diusu i̱ñose'epi, ja̱pi si'a pa̱ire huasoye pa'iji.
56002012	Ja̱je pa'ina, ja̱pi maire ye'yaji, co'ayere yo'oma'pë nuñese'e yo'ojë Maija'quëre necaiyere. Cui'ne iye yeja pa'i maca ti je̱ocoyere ye'yaji, co'aye mai yëyere.
56002013	Cui'ne ja̱pi ye'yaji, mai Diusu, maire huasoquë Jesucristo dai mu'sere i̱ ca nëose'ere utejë pa'iyere.
56002014	Ja̱je pa'ina, mai do'ire ju̱cacaji'i, co'ayere pa'icohua'ini huasosi'i caquë, co'ayere pa'isicohua'ini tsoa to̱ni i̱ pa̱ire pare pasi'i, de'o co'amañase'e yëcohua'ire caquë, yo'opi.
56002015	Ja̱je pa'ina, si'aye iyere më'ë ye'yaye pa'iji, quëa sëtoquë, cui'ne yëhuo ñu'ñequë, Ëjaërepa cua̱ñequë tutupi, yecohua'ipi më'ëre cue'cueye pa̱ja'cohua'ire.
56003001	Pa̱i ëjaohua'ire, cui'ne pa̱ire cua̱ñe tutu pacohua'ire, de'oye i̱ohua'i cua̱ñeñe sehuojë pa'ija̱jë, cui'ne de'o co'amañase'e neñe yëcohua'ipi pa'ija̱jë caquë quëajë̱'ë.
56003002	Cui'ne yecohua'ire co'acohua'i a'ë cama'cohua'ipi, uihuaye yëma'cohua'ipi, de'oye pa̱ire yo'ocohua'ipi, cui'ne joyore papi teaye pa'iohua'i pa'iyere i̱ñojë, si'aohua'ire de'oye yo'oja̱jë caquë.
56003003	Ja̱'në maije huesëcohua'ipi Maija'quë caye sehuocaima'cohua'ipi, ne huesësicohua'ipi paë'ë. Pa'ijë coa si'aye mai yëye yo'ocohua'ipi tse̱a cua̱ñosicohua'ipi paë'ë, co'ayena. Ja̱je co'ayere pa'ijë yecohua'i co'amañare ëa ñajë pë̱icohua'ipi, cui'ne pa̱ire oima'cohua'ipi, sa̱'ñe coecohua'ipi paë'ë.
56003004	Ja̱je pa'ijëna, mai Diusu, maire huasoquëpi si'a pa̱ire de'oye necaiyere cui'ne pa̱ire oiyere i̱ño maca,
56003005	ja maca huasopi, maire. Maipi de'oye yo'osi do'ire huasoye pa̱pi. Coa i̱pi oi teaye ñani huasopi. Ja̱je huasoquë co'ayere tsoa to̱quë, huajë pa̱ire nepi. Nequë Maija'quë joyopi huajëye pa'iye i̱sipi.
56003006	Cui'ne mai Ëjaë Jesucristo maire huasoquë do'ipi jaiye i̱sipi, i̱ de'o joyore.
56003007	Maipi co'acohua'i pa'isicohua'ipi i̱ oi do'ipi de'ocohua'i pa'ijë ti pani huesëyere mai utejë pa'iyere paja̱jë caquë.
56003008	Iye coca nuñere pa'ë. Ja̱je pa'ina, më'ëre cua̱ñeñë. Iyere ai si'anë cua̱ñequë quëajë̱'ë, Maija'quëre sehuocohua'ipi asajë de'oyese'e nejë pa'ija̱'cohua'ire. Iye coca si'a pa̱ire co̱caiye a'ë, cui'ne de'oye a'ë.
56003009	Ja̱je pa'ina, huesëohua'i cayere aipë cocare cui'ne cua̱ñese'e caye ayere ca huëoni yë'ose'e cajë uihuayere, yo'oma'pë pa'ijë̱'ë.
56003010	Sehuosicohua'ire te'e pa'iye pa̱jë'ë caquë huahuequë yo'oquë pa'ito soini yëhuojë̱'ë. Te'e pa̱nita'a cayayerepa yëhuorena, asama'ë pa'ito eto saojë̱'ë.
56003011	Eto saoni nuñe cuasama' do'ire ne huesësiquërepa pa'iji, i̱ co'aye yo'oyepi nejoquëna, cuasajë̱'ë.
56003012	Artemasni pa̱nita'a Tíquiconi më'ëre ñaja'quëre jëjo saosi maca esa daijë̱'ë, Nicópolisna yë'ëre ti̱'ani ñasi'i caquë. Ja̱rona oco tëcahuë pëasi'i cuasa nëohuë.
56003013	De'oye co̱caijë̱'ë, pa̱i yo'oye asaquë ne de'huaquëre Zenasre cui'ne Apolosre, si'aye caraye peoquëna, ai yo'oma'pë so'o saija̱'cohua'ire.
56003014	Ja̱je yo'oquëna, mai tse̱cohua'ije̱ de'oye yo'oyere ye'yeja̱jë, peocohua'i ai yo'ocohua'ire co̱caiye. Ye'yejë yo'ojë de'oye yo'o pa̱i pa'ija̱jë caquë.
56003015	Si'aohua'i yë'ë ja̱'re co̱ni pa'icohua'i më'ëre pëpayë. Ja̱je cui'ne ja̱ro pa'icohua'ire si'aohua'ire pëpacaijë̱'ë, cajeohua'ire Maija'quëre pa'iji cuasacohua'ire. Maija'quëpi ñacaiyepi si'aohua'ire mësarute pa'ija̱quë. Ja̱je pa'ija̱quë.
57001001	Cristo Jesús do'ire yë'ë Pablo tse̱a cua̱ñosiquë pa'iquëpi Maija'quë do'iquë, Timoteo ja̱'re co̱ni toyayë, iye toya ja'hua, më'ëna Filemón yëquë oiquëpi te'e co'amañare nequëna.
57001002	Cui'ne më'ë huë'ena sehuosicohua'i tsi'sisicohua'ireje̱ cajë toyayë. Cui'ne Maija'quë do'ico Apiareje̱ cui'ne Arquipore cajë toyayë, te'e yëquë yo'oyeje̱ pa'ye tutu yo'oquëreje̱.
57001003	Maija'quë Diusupi cui'ne Jesucristopi ñacaina, ai yo'oye peoquëna, jo'cua, de'oye pa'ija̱jë.
57001004	-
57001005	Maija'quëre sehuocohua'ire më'ë ai oiyere cui'ne Jesure necaiquëre pare cuasayere yecohua'ipi quëajëna, asaquëpi yë'ë Maija'quëre se̱ñe ñape si'anë më'ë pa'iyere cuasaquë de'oji caquë pëpayë, i̱te se̱ maca.
57001006	Ja̱je pa'ina, më'ëpi yëquë cuasayeje̱ pa'ye Maija'quë pa'ire paji cuasaquëpi Cristo ja̱'re pa'ijë, jaiye de'oye yo'oye payere nuñerepa asa ti̱'ajaquë caquë se̱cacaiyë.
57001007	Cui'ne ai sihuayë, më'ë Maija'quë do'iquëpi pa̱ire oiquëpi, sehuosicohua'ire co̱caina, ai oima'pë pa'ijëna, asa huajëquë.
57001008	Cristo jëjo daoquë a'ë caquë më'ë yo'o ja̱'ñere cua̱ñe tutu paquëta'a,
57001009	yë'ë Pablo ai hua̱noupi Cristo Jesús do'ire tse̱a cua̱ñosiquë pa'iquëpi pa̱ire oiyere papi se̱ñe yëyë, më'ëre.
57001010	I̱ño co sitore pa'i quëaquëna, asani Onésimopi sehuoni yë'ë mamaquëje̱ pa'i de'osiquëni caquë se̱ñë, më'ëre.
57001011	Ja̱'në tsoe Onésimo jo'yaë pa'i maca coa pa'iquë paji'i, yure cato necaiquëre papi, më'ëre cui'ne yë'ëreje̱.
57001012	Ja̱je pa'ina, yë'ëpi ti̱'aquëna, sihuayeje̱ pa'ye i̱te sihuajë̱'ë, cui'naëni më'ë quë'rona jëjo saoyë, yure.
57001013	De'o coca quëa do'ire tse̱asiquë pa'ina, yë'ëre më'ë co̱catira'si sa'rore, pëani co̱caija̱quë cara'huë.
57001014	Ja̱je ca'ñe pa'ita'a pa̱ñë, më'ëpi de'oji cuasama'ëna yo'oyere coequë. Më'ë yë'ëre co̱caiyepi më'ëse'e cuasaquë yo'oye pa'ija̱quë caquë. Je̱oconi cua̱ñese'eje̱ pa'ye peoja̱quë,
57001015	cuasayë. Yë'ëta'a Onésimopi më'ëre je̱oconi saji'i, a'ri maña tsoe pa'i sitopi yureta'a ti pa huesoja̱quë caquë.
57001016	Ja̱je pa'ina, jo'yaëje̱ pa'ire paye peoji, jo'ya nesiquëre se̱ña maca pa'i api. Ja̱je cani cayë, yo'jeije̱ pa'ire papi caquë. I̱te yë'ë ai yëyë. Cui'ne më'ëpi i̱te jerepa yëye pa'iji, Ëjaë Jesure cuasa do'ire Maija'quë do'iquëre sëte.
57001017	Ja̱je pa'ina, më'ëpi yë'ë cajei sëte, yë'ëre sihuaquë pëpayepi pëpajë̱'ë, i̱te.
57001018	Më'ëre co'aye yo'osiquë pa'ito pa̱nita'a, co'amaña do'ire sa̱iñe pa̱quë pa'ito yë'ëni se̱jë'ë.
57001019	Yë'ë Pablopi sa̱icasi'i. Yë'ë jë̱tëpi toyayë, iye toya e'que, yë'ë quëaquëna, sehuosi do'ire, më'ëje yë'ëre sa̱iñe payë caquë quëa sëto'ñe pa'ita'a pa̱ñë.
57001020	De'oji. Maija'quë do'iquë, Cristore cuasaquë sëte yë'ë case'eje̱ necaijë̱'ë, oi pa'iquëpi quëcoja̱quë, de'oye yo'o huasojë̱'ë.
57001021	De'oye sehuocasipi caquë toyayë, më'ë yo'o ja̱'ñere asaquë cui'ne asayë, më'ë yë'ë case'e jerepa de'oye yo'o ja̱'ñere.
57001022	Cui'ne yequeje̱ cayë, më'ëre. Yë'ë sani pëaja̱'to necaijë̱'ë. Uteyë, Maija'quëpi mësaru se̱ñere asaquë. Necaina, sani ñasi'i caquë.
57001023	Ja̱ro mësarute pëpa saoji, Epafras Cristo do'ire yë'ë ja̱'re co̱ni tse̱a cua̱ñosiquë pa'iquëpi.
57001024	Cui'ne Marcos, Aristarco, Demas cui'ne Lucas yë'ë yo'oquëna, co̱caicohua'ipi pëpayë.
57001025	Jesucristopi ñacaija̱quë si'ahua'ire mësarute. Ja̱je pa'ija̱quë.
58001001	Tsoe hue̱'ña Maija'quëpi mai aipëre i̱te quëacaicohua'ija̱'a ca mu'seña jaiye ca'a̱ji'i, cui'ne jaiye ti̱ñe pa'ye yo'oyeja̱'a ca'a̱ji'i.
58001002	Ja̱je ca'quëpi, yure tëji mu'seña maire i̱ mamaquëja̱'a capi. Si'a co'amaña i̱ ja̱'re de'huasiquë ja̱'re co̱ni, si'aye co'amaña paja̱'quë ja̱'re co̱ni capi.
58001003	Ja̱ë api, Maija'quë de'oyere pare miacaiquë. Cui'ne ja̱ë api, Maija'quë pa'iyere maire i̱ñoquë i̱je pa'i api, cui'ne ja̱ëpi si'a co'amaña i̱ coca tutupi quëco paquërepa. Mai co'aye pa'ise'ere tsoa to̱ni, jeteyo'je Maija'quë ñu'ico ëja te̱'tena ja'rupi.
58001004	Hui̱ñaohua'ire jerepa pa'i de'opi, Maija'quë mamaquëpi, i̱ohua'i paye jerepa pa'i mamire i̱si cua̱ñosi do'ire.
58001005	Maija'quë ti cama'ë paji'i, te'ireje̱ i̱ hui̱ñaëre: Më'ë a'ë, yë'ë mamaquë. Yure më'ëre huëoni pa'iye i̱sihuë. Te'ireje̱ i̱ hui̱ñaëre cama'ë paji'i. Yë'ë pasi'i, i̱ pëca ja'quë pa'ina, I̱pi yë'ë mamaquë pa'ija̱'quë.
58001006	Ja̱je pa'iquëta'are iye yejana i̱ mamaquëre te'ire i̱siquë capi: Si'a i̱ hui̱ñaohua'i i̱te do're ja'rujë ai de'oquëre papi cajë sihuajë̱'ë.
58001007	Maija'quëpi i̱ hui̱ñaohua'i ayere capi, ñeje: Hui̱ñaohua'ire cato tutuje̱ pa'iohua'ire neñë, cui'ne yë'ëre necaicohua'ini toaje̱ pa'iohua'ire neñë.
58001008	Ja̱je pa'iquëta'are i̱ mamaquëre capi: I̱na, Diusu, më'ë cua̱ñeñe cato, ti caraja̱iñe peoji, më'ë cua̱ñeñe cato nuñere pa'ë.
58001009	De'oyese'e oi, co'ayere më'ë ai coehuë. Ja̱je pa'ina, Diusu, më'ëre, më'ë Diusupi ai sihuayere i̱sipi, më'ë cajeohua'ire i̱siye jerepa.
58001010	Cui'ne yequeje̱ capi: I̱na, i̱ti huëo maca më'ëpi Ëjaë, yejare nehuë. Cui'ne më'ëpi ma'tëmoje nehuë.
58001011	Më'ë de'huase'e cato caraja̱i ja̱'ñe a'ë. Ja̱je pa'iquëta'are më'ë cato ti pani huesëja̱'quë a'ë. Si'aye ja̱ cato co'a de'o huesë ja̱'ñe a'ë, ju'i ca̱ña yo'oyeje̱.
58001012	Ja̱je pa'ina, ja̱ yejare cui'ne ma'tëmore më'ëpi ju'i ca̱ ñëoñeje pa'ye ñëoja'quë a'ë. Cui'ne ju'i ca̱ yeconi su̱ñacaiyeje̱ pa'ye më'ëpi neja'quë a'ë. Ja̱je pa'iquëta'are, më'ë cato ja̱re i̱pi pa'ija̱'quë a'ë. Më'ë pa'iye ti caraja̱iñe pa̱ja'coa.
58001013	Diusu cama'ë paji'i, te'ireje̱ hui̱ñaëre: Ja'rujë̱'ë, yë'ë ëja te̱'tena, më'ëre sa̱ñope yo'ocohua'ire më'ë quë̱o huë'ehuëna të'ya me macaja̱'a.
58001014	Si'aohua'i hui̱ñaohua'i cato Maija'quëre necaicohua'ipi joñoase'e pa'iyë, huasosicohua'i pa'ija̱'cohua'ire co̱caija̱'cohua'ire jëjo daosicohua'ipi.
58002001	Ja̱je pa'ina, mai asasi cocare de'huarepa asacaijë pañu'u, hua saiye pa̱ja'cohua'i.
58002002	Maija'quë cua̱ñeñere hui̱ñaohua'ipi quëase'e nuñerepa coca paji'i. Ja̱je pa'ina, i̱ti de'oye sehuocaima'pë co'aye tayo yo'osicohua'i si'se cua̱ñoahuë'ë, nuñerepa co'a do'ire.
58002003	Ja̱je pa'ito ¿mai me jëaja̱'cohua'i a'ni, iye maire huasoye jaiyere ña tayosicohua'i pani? Iye huaso cocare mai Ëjaëpi du'ru macarepa pa̱ire quëapi. Ja̱ jeteyo'je i̱ quëaye asasicohua'ipi nuñerepa coca'ë cajë asani maireje̱ de quëahuë.
58002004	Cui'ne Maija'quëje̱ i̱ cocare pa'ë caquë i̱ñoquë, pa̱i yo'o ti̱'a ma'ñere jaiye yo'o i̱ñopi, ja̱ohuaija̱'a, i̱ joyo tutu pa̱i ñapere i̱ yëyeje̱ i̱sisi tutupi yo'oquë.
58002005	Maija'quë hui̱ñaohua'ina i̱sima'ë paji'i, ja̱ohua'ipi ëjaohua'i pa'ijë yequë mu'se pa'ija̱'a yeja, mai se cacore cua̱ñejajë caquë.
58002006	Ja̱je pa'iquëta'are yequë hue̱'ña toyase'ena te'i quëaquë caji: I̱na, Diusu më'ëpi i̱te hua̱nëyema'ë cuasahuë. Ju̱ni huesë ca̱pë hue'ere do'ire më'ëpi ai co'a ju̱'i co̱casi'i caquë yo'ohuë.
58002007	Ja̱je pa'ina, më'ëpi i̱te hui̱ñaohua'i huë'ehuë maca pa'ire nehuë, coa nëhui tëcahuë ja̱je pa'ija̱quë caquë: Ja̱je pa'isiquëta'are i̱te de'oyepi ëja de'huani, si'aye më'ë de'huase'e cua̱ñequëre Ëjaëre pare nehuë, më'ëpi.
58002008	Si'aye i̱ quë̱o huë'ehuëna të'ya meni saocaë'ë, më'ëpi. Ja̱je Maija'quëpi i̱ quë̱o huë'ehuëna të'ya meni saopi, ti te'oreje̱ hue'sena o̱añe pa̱pi. Ja̱je pa'iquëta'are mai ja̱ yë'ta'a ñama'pë pa'iyë, si'a co'amaña i̱te de'oye sehuocaire.
58002009	Ja̱je pa'iquëta'are ñañë, Jesuni nëhui tëcahuë hui̱ñaohua'i huë'ehuë maca pa'i pa'ija̱quë caquë Maija'quë nesiquëni. Ja̱ëni Diusupi maini oi si'aohua'i do'ire ju̱cacaija̱quë cuasa nëopi. Cuasa nëoëna, ai yo'oquë ju̱'isi do'ire yure de'oyepi ëja de'huasiquëpi si'aohua'ire jerepa pa'i pa'iji. Pa'ina, ja̱ëni ñañë, mai.
58002010	Si'aye Maija'quë co'amañase'e pa'iji, i̱pi quëcoquëna. Ja̱je pa'ina, Maija'quë cato yëji, si'aohua'i i̱ mamajëpi i̱ de'o co'amañare co̱ni payere. Ja̱je pa'ina, Jesucristoni i̱ohua'ire huasoquëni de'oquëre pare nepi, i̱ ai yo'o do'ipi.
58002011	Ja̱je pa'ina, Jesucristo cui'ne i̱ huasosicohua'i co̱ni si'aohua'i te'ini pëca ja'quëre payë. Ja̱je pa'ina, Maija'quë mamaquë maire yo'jedohuë hue'yoye ca'rama'ë pa'iji.
58002012	Toyase'e ja̱je pa'ina, caji: Më'ë pa'iye ayere casi'i yë'ë yo'je tsi̱re cui'ne jë̱jësi'i, jai pa̱i tsi'si sitona më'ëre sihuaquë.
58002013	Cui'ne caji, yequeje̱: Maija'quëna yë'ë cato quëcosi'i. Cui'ne ti̱jupë caji yequeje̱: Iye macare pa'iyë, Maija'quë yë'ëre i̱sisi mamajë ja̱'re co̱ni.
58002014	I̱na i̱sisi mamajë cato te'e ca̱përe, cui'ne te'e tsiere hue'ecohua'i a'ë. Ja̱je cui'ne Jesuje̱ pa̱ina ai de'oni te'e ca̱pë cui'ne te'e tsie hue'equë paji'i, pa̱i hue'eyere. Ja̱je pa'ipi ju̱ji'i, i̱ ju̱'iñepi huati huani je̱o tutu jiosi'i caquë.
58002015	Jioni ne huasopi, si'a mu'seña ju̱'iñere ca'ra do'ire tse̱a cua̱ñosicohua'ije̱ pa'iohua'i pa'isicohua'ire.
58002016	Ja̱je pa'ina, daima'ë paji'i, hui̱ñaohua'ini co̱casi'i caquë. I̱ cato Abraham tsëcapëni co̱caiyere caquë daji'i.
58002017	Ja̱ co̱caiyere caquë maije pa'irepa de'opi, Maija'quë ña hue̱'ñare pana, de'oyerepa Maija'quë aye yo'oye ñacai Ëjaëre papi, teaye ñani co̱caiquëre papi, cui'ne i̱ ai yo'osi do'ipi pa̱i co'aye yo'oyere sa̱i to̱caiquërepa pasi'i caquë.
58002018	Ja̱je pa'ina, neña cua̱ñoquë, ai yo'oquë asasiquëpi, yure maire co̱cai cua̱ñoquë pa'ija̱'quë api, neña cua̱ñojë ai yo'ocohua'ire.
58003001	Ja̱je pa'ina, Maija'quë do'ijë mësaru a'ë, Maija'quë pa̱i acohua'i, i̱ tse̱cohua'i pa'ija̱jë caquë soisicohua'i. Ja̱je pa'iye sëte Jesús Maija'quë jëjo daoquëse'ere, Maija'quëre se̱jë yo'oye de'oye ñacai ëjaëse'ere cuasajë pa'ijë̱'ë, Maija'quë pa'iji cuasaye necaiquëse'ere.
58003002	Ja̱je pa'ina, Moisés si'aye Maija'quë huë'e ñacaiquë pa'i maca, de'oye Maija'quëre sehuoquë yo'o ti̱'aquë pa'iji. Ja̱je cui'ne Jesuje̱ si'aye de'oye sehuoquë yo'o ti̱'api, iyere yo'oja̱quë caquë Maija'quë sahuasiquëpi.
58003003	Ja̱je pa'iquëta'are Jesuni ai Ëjaëre pare ñajë sihuaye pa'iji, Moisésre sihuaye jerepa, huë'e nequë, je̱'quë i̱ti huë'e nesiquëpi ai sihua cua̱ñoquë api, i̱ti huë'e jerepa.
58003004	Ja̱je pa'ina, si'a huë̱'ña pa̱i nese'epi pa'iji. Ja̱je pa'iquëta'are Diusu cato te'ipi si'aye nepi, mai ñajëna pa'iye.
58003005	Moisés cato de'oyerepa yo'o ti̱'aquë paji'i, i̱te necaiquë sëte, si'a Maija'quë huë'e ñacai. I̱ necaiye cato paji'i, Maija'quë yeque mu'seña ca ja̱'ñere quëa i̱ñoquë yo'oye.
58003006	Ja̱je pa'iquëta'are Cristo cato Maija'quë mamaquë sëte, de'oyerepa i̱ huë'e yo'o ti̱'aquë ñacai pa'iji. Ja̱ huë'e cato mai a'ë. Maipi i̱te tuijë o̱cue pa'i macarepa mai uteyere sihuajë pa'ini.
58003007	Ja̱je pa'ina, Maija'quë de'o joyopi caji, toyase'ena: Yurepi, mësaru Maija'quë caye asasicohua'i pani,
58003008	Jëa joñoa nema'pë pa'ijë̱'ë, tsoe acohua'i Maija'quëre sa̱ñope cajë yo'ose'eje̱ pa'ye. Jeto cue̱ne yejana Maija'quëre neñasicohua'ije̱ pa'iohua'i pa'ima'pë.
58003009	Ja̱rona mësaru aiohua'i yë'ëre neñahuë, tsoe cuarenta o̱metëca yë'ë yo'oye ñasicohua'ita'a.
58003010	Ja̱je yo'ojëna, ja̱ohua'ire ña jujani yë'ëpi pë̱i cahuë: Ti yë'ë ye'yaye asaye coejë, “si'anëpi yequese'e cuasajë cu'ijë”
58003011	Ja̱je pa'ina, ja̱ohua'ire yë'ëpi pë̱i ca nëohuë, cacaye pa̱ja'cohua'i a'ë, yë'ë ja̱re pëa huajë hue̱'ñana.
58003012	Maija'quë do'ijë, jëa joyo co'acore hue'ema'pë cui'ne Maija'quë huajëquëre pare hua saima'pë pa'ijë̱'ë, ja̱re de'hua ñajë pa'ijë̱'ë, mësaru cuasayere.
58003013	Coa ai jerepa mu'seña ñape pa̱i ñapere sa̱'ñe yëhuojë ca sëtojë̱'ë ja̱ yë'ta'a Maija'quë coca, iye mu'se caye tëto saima'në. Ja̱je yo'ojë̱'ë, mësaru acohua'ipi co'ayere coso cua̱ñoni sa̱ñope Maija'quëre cajë ne huesëye pa̱ja'cohua'ire.
58003014	Ja̱je pa'ina, Cristo payere i̱ ja̱'re co̱ni paja̱'cohua'i a'ë cani o̱cue pa'i macarepa, mai du'ru macarepa asase'ena quëco pajë, je̱oma'pë tuiye pa'iji.
58003015	Ja̱re cuasajë pa'ijë̱'ë. Iyere ñeje caji: Yurepi mësaru Maija'quë caye asasicohua'i pani, Jëa coeye peoyerepa de'oye sehuojë pa'ijë̱'ë, tsoe acohua'i sa̱ñope cajë yo'ose'eje̱ pa'ye peocohua'ipi.
58003016	¿Ne pate'ni, Maija'quë yë'o asasicohua'ita'a jeteyo'je i̱te sa̱ñope cacohua'i de'osicohua'i? Ja̱ohua'i cato si'aohua'i Moisés Egípto yejapi etosicohua'i paë'ë.
58003017	¿Cui'ne ne ja̱'re co̱ni Maija'quë pë̱i paquë'ni, cuarenta o̱metëca? Maija'quë cato pë̱i paji'i, co'aye yo'osicohua'ini, cue̱ne yejana ju̱ju ta̱tasicohua'ini.
58003018	¿Cui'ne neni Maija'quë ca nëou'ni, yë'ë pëa huajë hue̱'ña cacani huajëye peoji? Ja̱ cato capi: I̱te i̱re papi cuasama'pë sehuocaiye pa̱sicohua'ini.
58003019	Ja̱je pa'ina, mai ti̱ñarepa ñañë, ja̱ohua'i caca ti̱'añe pa̱se'e i̱te care paji cajë asacaiye pa̱si do'ire.
58004001	Maija'quë pëa huajë hue̱'ñana cacaye ca nëose'e pa'iji. Ja̱je pa'ina, ca'rajë de'oyerepa ñañu'u, mësaru acohua'ipi tsoe caraja̱ji cajë ja̱ pëa huajëyere ti̱'añe pama'cohua'ini cajë.
58004002	Ja̱ohua'ire huaso coca quëase'eje̱ pa'ye cui'ne maire quëahuë. Ja̱je pa'iquëta'are ja̱ohua'ipi Maija'quëre pa'ire paji cuasa ti̱'añe pa̱huë. Ja̱ do'ire co̱caiye pa̱pi, huaso coca asase'e.
58004003	Ja̱je pa'iquëta'are mai pa'iji cuasasicohua'i cato pëa huajë hue̱'ñana cacaja̱'cohua'ipi pa'iyë. Ja̱ ayere Maija'quë ñeje ca nëopi: Ja̱ do'ire ja̱ohua'ire, yë'ëpi pë̱i ca nëohuë, cacaye pa̱ja'cohua'i a'ë, yë'ë pëa huajë hue̱'ñana. Maija'quë cato iye yeja de'hua tëjisi macapi pëa huajë huëopi.
58004004	Ja̱je pa'ina, yequë hue̱'ña toyase'e caji, ñeje siete mu'se ayere: Diusu siete mu'se acona pëa huajëpi, si'a co'amaña ne tëjini.
58004005	Toyase'e ti̱jupë ca co̱ji: Yë'ë pëa huajë hue̱'ñana cacaye pa̱ja'cohua'i a'ë.
58004006	Ja̱je cani caji, ja̱ yë'ta'a yecohua'i cacaye pa'iji, pëa huajë hue̱'ñana caquë. Du'ru macarepa huaso coca asasicohua'i cato, i̱ohua'i de'oye i̱te i̱re papi cuasama'pë sehuocaiye pa̱si do'ire cacaye pa̱huë.
58004007	Ja̱je pa'ina, Maija'quëpi ti̱jupë yequë caca mu'se pa'ija̱quë ca nëopi. Iye mu'se i̱ti mu'se a'ë, caquë. Ja̱je pa'ina, Maija'quë maire caji, David tsoe hue̱'ña caquë pa'ise'eja̱'a ja̱ toyase'epi caji, ñeje: Iye mu'se Maija'quë caye asasicohua'i pani jëa joñoa nema'pë de'oye sehuojë pa'ijë̱'ë.
58004008	Ja̱je pa'ina, Josuépi Israel pa̱ire pëa huajëye i̱sisiquë pa'ito Maija'quë ti̱jupë yequë mu'se pa'i ja̱'ñere caye pa̱'rapi.
58004009	Ja̱je pa'ito ja̱ yë'ta'a pa'iji, Maija'quë pa̱i cacani pëa huajë ja'ye.
58004010	Ja̱je pa'ina, Maija'quë pëa huajë hue̱'ñana cacaquë cato co'amañare ne tëjini pëa huajësi'quë cacaji, Maija'quë co'amaña ne tëjini pëa huajëse'eje̱ pa'ye.
58004011	Ja̱je pa'ina, mai tutu yo'oye pa'iji, ja̱ro pëa huajë hue̱'ñana cacañu'u cajë, tsoe ja̱'në acohua'i Maija'quëre coca nuñere pa'ë cuasama'pë yo'ose'ena tuiye pa̱ñu'u.
58004012	Maija'quë coca cato pa'iye a'ë cui'ne tutu quë'ye a'ë, si'a te̱'ña hua'ti niusico jë̱jësë̱ñe se̱ña maca jë̱jësë̱ñe a'ë. Ja̱je pa'yepi pa̱ise'e cuasaye cui'ne mai joñoa sa̱'nahuërepa cuasayena jo timeñe a'ë. Ja̱je yo'oquë mai cuasayere cui'ne mai yo'oñu'u cuasayere ti̱ña macare pana eto i̱ñoñe a'ë, joyo cuasayere.
58004013	Ja̱je pa'ina, peoji, Maija'quë de'huase'epi i̱te catiye. Si'aye mai yo'oye ti̱ña macare pare pa'iji, i̱ ña hue̱'ñare. Ja̱je pa'ina, i̱na si'aohua'i yo'ose'e i̱ñoja'quë a'ë.
58004014	Jesu api, Maija'quë mamaquë Maija'quë huë'e ñacaicohua'i Ëjaërepa, mai mëñe quëco pajë pa'iquë. Ja̱ëpi Maija'quë ña hue̱'ñare pare cacani pa'iji. Ja̱je pa'ina, mai i̱te ti̱'añu'u cajë yo'oyere je̱oma'pë o̱cue pa'i macarepa yo'ojë pañu'u.
58004015	Maija'quë huë'e ñacai Ëjaëre papi mai tutu peoye teaye ñani co̱casipi, mai ai yo'oyeje̱ pa'ye si'aye neñañe pa'ina, ai yo'oquë tëto saisiquëpi. Ja̱je pa'iquëta'are ja̱ë cato co'aye ti yo'oma'ë paji'i.
58004016	Ja̱je pa'iye sëte quëcojë tsioja̱ñu'u, maire oiquë Diusu ñu'i hue̱'ñana, i̱pi maire teaye ñani oi co̱caija̱'quëre de'oyepi mai ai yo'o maca ti̱'aëna.
58005001	Pa̱i ñape Maija'quë huë'e ñacaicohua'i cato ë̱mëohua'i acohua'ini sahuani i̱sicohua'ipi pa'iyë. Ja̱ohua'i cato Maija'quë ña hue̱'ñare pana pa̱ire cacaija̱'cohua'ipi pa'iyë. Cui'ne pa̱i co'aye yo'o do'ire Maija'quëna coa i̱sijë cui'ne hua'ire ëojë se̱cacaija̱'cohua'ipi.
58005002	I̱pi ca̱pë tutu peoye asaquëpi Maija'quë huë'e ñacaiquë cato huesëohua'ire cui'ne tayo saicohua'ire yo'o jujama'ë quëcoquë necaiye pa'iji.
58005003	Ja̱je pa'ina, i̱ tutu peoquë tayoyere coquë cui'ne pa̱i tayoyere caquë ëoquë se̱ñe pa'iji, sa̱i de'hua cua̱ñoñere caquë.
58005004	Ja̱je pa'ina, te'ije̱ cuasaye peoji, yë'ë a'ë, Maija'quë huë'e ñacai ëjaërepa. Maija'quëpi Aarónre nese'eje̱ pa'ye soini ëjaëre nesiquëre me ja̱je cuasaye'ni.
58005005	Ja̱je pa'ina, Cristore Maija'quëpi Ëjaëre nepi. I̱ co'ye Maija'quë huë'e ñacai ëjaë pasi'i cani ëjaë de'oma'ë paji'i. Ja̱je pa'ina, Maija'quëpi capi, ñeje: Iye mu'se yë'ëpi më'ëre pa'iye i̱sihuë, më'ë a'ë, yë'ë mamaquë.
58005006	Yequeje̱ caji, toyase'e i̱te: Më'ë a'ë, Maija'quë huë'e ñacai Ëjaërepa pani huesëquërepa, Melquisedecje̱ pa'i.
58005007	Iye yeja Cristo pa'i maca ai teaye tutu caquë Maija'quëre se̱ji'i, otare paque oi, Maija'quëpi ju̱ni huesësicohua'ire huëo tutu paquëre asaquë. Ja̱je se̱ina, i̱ de'oye sehuocai do'ire Maija'quëpi i̱ se̱ñe asacaji'i.
58005008	Cristo Maija'quë mamaquëta'a i̱ ai yo'oyeja̱'a ye'yepi, Maija'quëre de'oye sehuocaiye.
58005009	Ja̱je yo'oquë ti de'oquërepa de'oni, si'aohua'ire i̱te de'oye sehuocaicohua'ire ti pa'iyena huasoquërepa de'opi.
58005010	De'ouna, Maija'quëpi i̱te i̱ huë'e ñacai Ëjaëre pare nepi, Melquisedecje̱ pa'ire.
58005011	Jaiye iye ayere caye pa'iquëta'are airepa jëaji, me quëa ti̱'añe'ni, mësarupi asaye coeto.
58005012	Tsoe mësaru yecohua'ire se ye'yacohua'irepa pati'ñe pa'iohua'ipi ja̱ yë'ta'a a̱'jiñe mañare Maija'quë coca du'ru ayere ye'yajëna, asacohua'i maña pa'iyë. Mësaru cui'naohua'ipi tutu peocohua'i maña co'i huesëni ojese'e u̱cucohua'i maña pa'iyë, tsoe jëayere a̱ti'ñe pa'iohua'ipi.
58005013	Ja̱je ojese'e u̱cujë pa'icohua'i cato tsi̱tu'uje̱ pa'iohua'i a'ë, ti co'aye cui'ne de'oye asa ti̱'ama'cohua'i a'ë.
58005014	Jëa a̱o cato aiohua'i a̱iñe a'ë, si'aye ta̱'ñe co'aye cui'ne de'oye asacohua'irepa.
58006001	Ja̱je pa'iye sëte aiohua'i de'oyena ñese sañu'u, mai du'ru macarepa Cristo aye ye'yese'ere se o̱ani. Cama'pë pañu'u ju̱'i hue̱'ñana sa co'amañare je̱oconi po̱nëñere, cui'ne Maija'quë pa'iji cuasayere.
58006002	Oco doye ye'yayere, sehuosicohua'i si̱opë̱ana patojë se̱cacaiyere, ju̱'isicohua'i huëiyere, cui'ne Maija'quë pa̱i ñape yo'ose'e ña tëji ja̱'ñe ayere.
58006003	Ja̱je yo'oja̱cohua'i pa'iyë, Maija'quëpi nuñerepa ja̱je yëë co̱caito.
58006004	Te'erepa miañe ñani cui'ne Maija'quë de'o së̱ñe i̱siye asasicohua'ipi cui'ne Diusu joyo yo'oye asasicohua'ipi,
58006005	cui'ne Maija'quë coca de'oyerepa asasicohua'ipi, cui'ne yequë mu'seña pa'ija̱'a tutu asasicohua'ipi,
58006006	cui'naohua'ipi co'ye co'isicohua'i pani ti̱jupë Maija'quëna po̱në co̱ñe peoji, tsoe i̱ohua'ipi Maija'quë mamaquëni ti̱jupë que̱jë yo'o do'ire. Me po̱nëñe'ni, si'aohua'i ña hue̱'ñana i̱te cue'cuejë yo'oni.
58006007	Ja̱je yo'ocohua'i cato yejaje̱ pa'iohua'i a'ë. Ocoquëna, si'anë sa̱quëyeje̱ pa'iohua'i a'ë. Ja̱je pa'ina, ja̱ yejapi i̱ti yeja necohua'ini de'oye mëani quë̱cacaico pa'ito, Maija'quëpi i̱ote de'oye ñacaija̱'quë api.
58006008	Ja̱je pa'iquëta'are yejapi de'oye quë̱cacaima'o co'ayere cui'ne miure quë̱ico pani co'aye ca cua̱ñojacoa. Ja̱je pa'ina, toapi si'aye ëo huesoye pa'iji, i̱o mëase'e.
58006009	Ja̱je mësarute Maija'quë do'ijë mañare cajëta'a cuasayë mësaru cato i̱tire pare pa'iyë. Ja̱je cani cayë, nuñerepa huasosicohua'i pa'i ma'are pa'iyë cajë.
58006010	Ja̱je pa'ina, Maija'quë nuñerepa pa'ipi, mësaru sehuosicohua'ire oijë co̱caijë i̱ñose'e, cui'ne mësaru ja̱ yë'ta'a yo'ojë pa'iye hua̱nëyema'ë pasipi.
58006011	Ja̱je pa'ina, yëquë cato yëyë, mësarupi si'anë pa̱i ñape ja̱re ja̱jese'e tëji hue̱'ñare pana de'oye yo'ocohua'i pa'iyere. Ja̱je yo'ojë mësaru uteyere ti̱ñarepa i̱ñoja'cohua'i a'ë.
58006012	Coeyë, mësarupi jo̱saohua'i po̱nëñë. Yëquë cato yëyë, mësarupi Maija'quë pa'iji cuasajë yo'o jujama'pë o̱cue pa'i macarepa tuicohua'ina ñajë i̱ohua'i tuiyeje̱ tuiyere. Maija'quë ca nëose'e paja̱'cohua'i yo'oyere yo'ojë̱'ë.
58006013	Abrahamre Maija'quë ca nëo maca i̱ja'a co'ye ca nëo huesëpi, yecohua'i i̱ jerepa pa'iohua'i peoye sëte. Ja̱je pa'ina, capi:
58006014	“Yë'ëpi më'ëre de'oye ñacaija̱'quë a'ë cui'ne jai pa̱i pa'ija̱'cohua'i a'ë, më'ë tsëcapë acohua'i yë'ëpi necaina.”
58006015	Ja̱je caëna, Abraham quëcopi, je̱oma'ë, utequë i̱si cua̱ñopi, i̱te ca nëose'ere.
58006016	Pa̱ipi ca nëocohua'i pani i̱ohua'i se̱ña maca ëjaëna ca nëocohua'i a'ë, i̱ohua'i ca nëose'epi care pase'e pa'ija̱quë cajë cui'ne ja̱ maca sa̱ñope caye caraja̱iñe pa'iji.
58006017	Ja̱je pa'ina, Maija'quëje̱ i̱ ca nëose'e paja̱'cohua'ina, i̱ case'ere ti̱ñe po̱nañe peoyerepa ti̱ñarepa i̱ñosi'i cuasani ti ca nëo huesopi, i̱sire paja̱'quë a'ë caquë.
58006018	Ja̱je pa'ina, cayaye pa'iji, i̱ ca nëose'ere ti yeque po̱nañe peoyerepa, cui'ne Maija'quëje̱ cosoye peoyerepa. Ja̱pi maire sihuajë o̱cue pa'i macarepa pa'iye i̱siji, i̱pi ñacaina, pa'iye co'ejë i̱ ca nëose'e utejë pa'isicohua'ire.
58006019	Ja̱ uteyepi maire o̱cue pa'i macarepa cuasajë pa'iye necaiji, jai yohuë dëquëcopi sëani je̱o dëorena, te'e macare huahuayeje̱ pa'ye. Ja̱je cui'ne mai joyoje̱ Maija'quë huë'e sa̱'nahuë ta̱'tëpo jere pana ja̱ uteyepi se sëasicopi pa'ico Jesús maire ma'a necai caca sitona.
58006020	Ja̱je Jesús cacani ti Maija'quë huë'e ñacai Ëjaërepa de'opi je'nëna i̱ote pa'ija̱'quëpi, Melquisedecje̱ pa'ipi.
58007001	Iquë Melquisedec cato Salem pa̱i ëjaë paji'i cui'ne Maija'quë ti ëjaërepa huë'e ñacai ëjaërepa paji'i. Ja̱je pa'ipi Abrahamre yequë pa̱i ëjaohua'ire uihuaquë meñe quëconi co'iquëna, Melquisedecpi sa̱ñope ti̱'ani i̱te Maija'quëpi ñacaija̱quë capi.
58007002	Ja̱ maca Abrahampi Maija'quë tse̱re Melquisedecna i̱sipi, i̱ uihuaquë nese'ere. Maija'quë tse̱ cato si'a jëña pa'ye nesicohua'ipi te'ore Maija'quëna i̱siye a'ë, ja̱re i̱sipi. Melquisedec cani cayë “Nuñerepa yo'o ëjaë” cajë, Salem caye cato cayë, “Jo'cua de'oye pa'iye” Ja̱je pa'ina, jo'cua de'oye pa'iye ëjaë caye pa'iji, “Salem Ëjaë” cani.
58007003	Pëca ja'quëre, ja'core, i̱ co'ye aiohua'ire i̱te co̱asi mu'se cui'ne i̱ ju̱'ise'e huesëyë, ti quëase'e peoji. Maija'quë mamaquëje̱ pa'i api, Maija'quë huë'e ñacai ëjaë ti de'o huesësiquë api.
58007004	De'oji, yure ñajë'ë, Melquisedec cato ai ëjaërepa paji'i. Ja̱je pa'ina, mai ai Abrahampi pa̱i ëjaohua'ire uihuaquë se jiose'ere Maija'quë tse̱re Melquisedecna i̱sipi.
58007005	Jeteyo'je Moisés cua̱ñese'e cato caji coa Leví tsëcapë acohua'ise'e Maija'quë huë'e ñacai ëjaohua'ise'e Maija'quë tse̱ paye pa'iji, pa̱i i̱si co'amaña. Ja̱je pa'ina, ja̱ohua'ise'e co'amaña se̱cohua'i a'ë, i̱ohua'ije̱ pa'iohua'ini, Abraham tsëcapë acohua'ini.
58007006	Ja̱je pa'iquëta'are Melquisedec cato Leví tsëcapë peoquëta'are Abrahampi Maija'quë ca nëose'e paquëpi, Maija'quë tse̱re i̱sipi, Melquisedecna. I̱siquëna, Melquisedec de'oyerepa caca'a̱ji'i, i̱te.
58007007	Ja̱je pa'ina, de'oye pa'i ja̱'ñe, cacaiquë api, jerepa pa'i. I̱ti ca cua̱ñoquë cato huë'ehuë maca pa'i api iye cayere sa̱ñope ca ti̱'añe peoji.
58007008	Maija'quë tse̱re coa i̱sijëna, pacohua'i cato ju̱'icohua'i a'ë. Ja̱je pa'iquëta'are Melquisedecre cato toyase'e caji, ja̱ yë'ta'a huajëquëre.
58007009	-
58007010	Ja̱je pa'ina, Melquisedecpi Abrahamre sa̱ñope sani ti̱'a maca cato ja̱ jojoma'cohua'ipi, si'aohua'i Abraham pa̱i pa'ija̱'cohua'ipi i̱ ca̱përe paë'ë. Ja̱je pa'ina, Abrahampi Melquisedecna sa̱isi maca yure co'amaña se̱cohua'ije̱ si'aohua'i Leví tsëcapë acohua'ije̱ si'a jëña neni te'ore Maija'quëna i̱siyere sa̱ihuë.
58007011	Maija'quë huë'e ñacai ëjaohua'i levitas tsëcapë quëayeja̱'a Israel pa̱i asahuë, cua̱ñese'e. Ja̱ohua'i cato Aarón tsëcapë acohua'i paë'ë. Ja̱je pa'ina, yure ja̱ohua'ipi cua̱ñese'e sehuojë yo'ocohua'ini nuñe pa'icohua'ire necaicohua'i pa'ito, Melquisedecje̱ pa'ipi daiye pa̱ra'pi Aarón tsëcapë peoquëpi. Ja̱je pa'iquëta'are yure cato yequëpi daji'i, Maija'quë huë'e ñacai Ëjaë.
58007012	Ja̱je pa'ina, Maija'quë ñacaiye yequëni neni cui'ne yeque cua̱ñese'eje̱ po̱nañe paji'i.
58007013	Ja̱je pa'ina, mai Ëjaëni toyase'e caji, ñeje: “Yequë Israel pa̱i tsëcapë aquë api. Maija'quë huë'e ñacai ëjaohua'i de'oma' tsëcapë aquë api.”
58007014	Ja̱je pa'ina, Maija'quë huë'e ñacai ëjaohua'i pa'i ja̱'ñe ca maca, Moisés ti cama'ë pa'isi tsëcapëja̱'a, mai Ëjaë cato daji'i, Judá tsëcapëja̱'a. Ja̱je yo'ose'ere si'aohua'i mai asayë.
58007015	-
58007016	Yureta'a pa̱i cua̱ñeñeja'a daima'quëpi, huajëquëpi daji'i, Maija'quë huë'e ñacai Ëjaëre papi, Melquisedecje̱ pa'ipi, i̱ pa'iye ti nejo ti̱'añe peo tuturepa paquëpi, iyepi maire ai ti̱ñarepa asa cua̱ñoñe quëaji.
58007017	Ja̱je pa'ina, daisiquë ayere Maija'quë coca toyase'e caji, ñeje: Më'ë a'ë, Maija'quë huë'e ñacai Ëjaërepa ti pani huesëquërepa Melquisedecje̱ pa'i.
58007018	Ja̱je pa'iye sëte ja̱'në cua̱ñese'ere tutu peoyere cui'ne co̱cai ma'ñere cui'nare yo'o co̱ ma'ñe ne huesopi.
58007019	Ja̱je pa'ina, Moisés cua̱ñese'e cato nuñe pa'icohua'ire ne ti̱'a ma'ñe pa'iji, pa'ise'ere. Yure cato ai jerepa de'oyere payë, mai utejë pa'iye. Ja̱pi Maija'quëna tsioja̱iñe necaji'i, maire.
58007020	Jesure cato Maija'quëpi ca nëo huesopi. Ja̱je pa'iquëta'are yecohua'i Maija'quë huë'e ñacai ëjaohua'ire cato coa hue'yosicohua'i paë'ë, ti ca nëoñe peoye.
58007021	Ja̱je pa'ina, Ëjaëre cato ca nëo huesoquë capi, toyase'ena ñeje. Ëjaë ca huesose'e po̱nëñe peoji. Më'ë a'ë, yë'ë huë'e ñacai Ëjaërepa ti pani huesëja̱'quë. Melquisedecje̱ pa'i.
58007022	Ja̱je pa'ina, Jesu api, iye huajë ca nëose'ere ti caraja̱i ma'ñere de'oyerepa necaiquë, ja̱'në ca nëose'e se̱ña maca de'oyerepa.
58007023	Jai pa̱i paë'ë, yecohua'i Maija'quë huë'e ñacaicohua'i ju̱'ijë caraja̱icohua'i sëte.
58007024	Ja̱je pa'iquëta'are Jesús cato ti ju̱'ima'quë sëte Maija'quë huë'e ñacaiye yequëna se je̱ocaiye peoji.
58007025	Ja̱je pa'i do'ire Maija'quëna tsioja̱icohua'ire, ti pani huesëja̱'cohua'ire huasoji. Cui'ne ti pani huesëquë sëte ja̱ohua'i pa'iyere caquë Diusure se̱cacai pa'iji.
58007026	Ja̱je pa'ina, Jesús cato mai yësiquëre papi, Maija'quë huë'e ñacai Ëjaërepa. Ja̱ë cato de'oquë api, ti co'aye peoquë api, cui'ne si'si te̱'ña mañaje peoquë api. Ja̱je pa'ipi co'aye yo'ocohua'ire tsioma'quë api. Ja̱je pa'ini ma'tëmo pa'iye jerepa pa'ire nesiquë api.
58007027	Yecohua'i Maija'quë huë'e ñacai ëjaohua'i cato si'a mu'señapi nëicohua'ire huaijë, du'ru macarepa i̱ohua'i co'aye yo'o do'ire ëojë i̱sijë Maija'quëre se̱ni to̱ni jeteyo'je pa̱i co'aye yo'oyere ëojë i̱sijë se̱cacaicohua'i a'ë. Ja̱je pa'iquëta'are Jesús cato te'ere papi i̱ ca̱pë ai yo'o do'ipi Maija'quëre i̱si tëjipi.
58007028	Moisés cua̱ñese'e cato hue'yopi, caraja̱icohua'ini Maija'quë huë'e ñacai ëjaohua'i pa'ija̱'cohua'ire. Ja̱je pa'iquëta'are cua̱ñese'e jeteyo'je Maija'quë ca nëose'epi hue'yopi, Maija'quë huë'e ñacai Ëjaëre i̱ mamaquëni, nuñerepa de'oquëni, ti pani huesëquëni.
58008001	Si'aye yëquë case'e ëjarepa iye a'ë. Payë, Maija'quë huë'e ñacai Ëjaëre pare, Maija'quë ñu'ico ëja te̱'tere ñu'ina, jeto ma'tëmore.
58008002	Pa̱i nema' huë'ere pa'iji, i̱ore pani, Maija'quë nesi huë'ere, ja̱rote pa'i Maija'quë huë'e ñacai Ëjaë sëte, Maija'quë huë'e ñacai pa'iji.
58008003	Maija'quë huë'e ñacai ëjaohua'i cato, Maija'quëna i̱sise'ere i̱sijë, cui'ne nëicohua'ire huani ëojë se̱ja'cohua'ini nesicohua'ipi pa'iyë. Ja̱je pa'ina, Jesucristoje̱ i̱ i̱si ja̱'ñe paye pa'iji.
58008004	Ja̱je pa'ina, i̱pi iye yejare pa'iquë pani Maija'quë huë'e ñacai Ëjaë de'oye pa̱ra'pi, tsoe Moisés cua̱ñese'eje̱ pa'ye yo'ojë i̱sicohua'ipi Maija'quë huë'e ñacaicohua'i jai pa̱i pa'ito me pa'iquë'ni.
58008005	I̱ohua'i cato ca̱'nipi nesi huë'ena Maija'quë ayere necaicohua'i a'ë, ma'tëmo pa'iye ayere cuasajë yo'o co'amañapi, pa̱i to'ouje̱ pa'yepi. Ja̱je pa'ina, Moisés huë'ere ne huëo maca Maija'quëpi capi, i̱te: “Yë'ë më'ëre jeto ai cu̱tihuë i̱ñose'eje̱ pa'iore nejë'ë.”
58008006	Ja̱je pa'iquëta'are mai Ëjaë Jesucristo Maija'quë huë'e ñacai Ëjaërepa cato, ja̱ohua'i yo'ose'e se̱ña maca de'oyere pare yo'oquë pa'iji, huajë cuasa nëose'ere. Ja̱ huajë ca nëose'e cato, de'oyere pare i̱sija̱'a co'amaña quë'ye a'ë. Ja̱'në ca nëose'e se̱ña maca pa'ye a'ë.
58008007	Du'ru macarepa ca nëose'epi nuñerepa yo'oye pa'ito ti̱jupë yeque ca nëoñe peora'pi.
58008008	Ja̱je pa'ina, Maija'quëpi nuñe yo'oma'cohua'ire pa̱ire ñani capi: Yequë mu'seña Israel pa̱ire, cui'ne Judá tsëcapëre huajëye yo'o ja̱'ñe ca nëoñe pa'ija̱'coa.
58008009	Jeto Egípto yejapi mësaru aipëre jë̱tëna tse̱ani etoni sa maca, ca nëose'eje̱ pa'ye ca nëoñe peosipi: ja̱ohua'ire cato yë'ë ca nëose'e de'oye sehuocaiye pa̱si do'ire je̱ocohuë, caji, Ëjaëre papi.
58008010	Ja̱ mu'seña tëto sai maca Israel pa̱ire yë'ë ca nëo ja̱'ñe iye a'ë caji, Ëjaërepa. I̱ohua'i cuasa hue̱'ñana yë'ë cua̱ñeñere tëocasi'i, cui'ne i̱ohua'i joñoana toyasi'i, ja̱ maca yë'ë pa'ija̱'quë a'ë, i̱ohua'i Diusu cui'ne i̱ohua'i pa'ija̱'cohua'i a'ë, yë'ë pa̱i.
58008011	Ja̱ maca cato tsi̱ mañaje cui'ne aiohua'ije̱ si'aohua'i yë'ë coca asacohua'ise'e pa'ija̱'cohua'i a'ë. Ja̱je pa'ijëna, mai Ëjaë cocare asajë̱'ë, cajë yecohua'ipi cajeohua'ipi, pa̱nita'a te'e tsëcapë acohua'ipi ye'yañu'u cajë yo'oye peosipi, tsoe yë'ëre i̱re pani pa̱i ñape asa do'ire.
58008012	Cui'ne yë'ëpi i̱ohua'i co'aye yo'ose'ere oni yejecani ti hua̱nëyeja̱'quë a'ë, cui'nare cuasa co̱ñe peoyerepa.
58008013	Ja̱je pa'ina, huajëyere Maija'quëpi ca nëoni, du'ru ca nëose'ere ai co'amaña'ë caji. Ja̱je pa'ina, ai co'amaña cato peo hue̱'ña esa caraja̱ni huesë ja̱'ñe a'ë.
58009001	Tsoe hue̱'ña Maija'quë ca nëose'e cato, iye yeja Maija'quë huë'ena Maija'quë se̱jë yo'o ja̱'ñe quë'ye paji'i.
58009002	Ja̱ ca̱'ni huë'e cato ñeje ne de'huasico paji'i, du'ru macarepa tu'rihuëre, de'o hue̱'ña hue'yo sitore toa tsë̱oni nëco saihuë, cui'ne Maija'quëre i̱sisi a̱o, cui'ne mesa paji'i.
58009003	Cayaye acore ca̱pi tëhuosico je te̱'tere paji'i, yequë tu'rihuë ñeje hue'eco ai de'o hue̱'ñarepa.
58009004	Ja̱rote paji'i, huëo së̱ ma'ñare ëoco oropi de'o saihuë nesico cui'ne i̱ti ca nëose'e de'hua mahuë, si'a te̱'ña oropi jasico paji'i. Cui'ne mahuë sa̱'nahuëre te'e oro u̱cu duruhuë paji'i. I̱ona ma'tëmopi to̱mesi a̱ore ayasicopi paji'i. Cui'ne ja̱rote paji'i, Aarón tse̱'equë pa'isi tupë. Ja̱o cato cui'naopi huajëco de'oni joro quë'ico pa'isico paji'i, cui'ne quë̱na to̱ñana ca nëose'ere toyase'ere ayasico paji'i.
58009005	Cui'ne ja̱ mahuë ë̱mëje'ere paë'ë, hui̱ñaohua'i capë̱a quë'iohua'ipi, Maija'quë pa'iye i̱ñoja'cohua'ire nesicohua'ipi. I̱ohua'i capë̱api mahuë si̱o toto si'aore peo hue̱'ña pë'pëhuë, pa̱i co'aye yo'ose'ere oni yeje hue̱'ñare. Ja̱ ayere ai jerepa quëaye peoji, yure cato i̱tise'e pa'ija̱quë.
58009006	Ja̱je de'huasicona Maija'quë huë'e ñacaicohua'ipi si'anë je̱oñe peoyerepa cacayë, du'ru tu'rihuëna Maija'quëre necaiye yo'ocohua'ipi.
58009007	Ja̱je pa'iquëta'are yeco se̱ña maca tu'rihuë cato Maija'quë huë'e ñacaicohua'i ëjaëre pase'e cacaye paji'i, te'e o̱metëcahuëre te'erepa. Cui'ne ja̱rona cacaquë pani saye pa'iji, nëicohua'i tsiere i̱ co'aye yo'o do'ire sa̱iquë, cui'ne pa̱i co'aye yo'o do'ire sa̱icasi'i caquë.
58009008	Iye yo'ose'eja̱'a, Maija'quë joyopi maire quëaji, ja̱ yë'ta'a du'ru maca tu'rihuëna Maija'quëre se̱ñe pa'ito, Maija'quëre ca hue̱'ñare pana sai ma'api ja̱ yë'ta'a hui'yoma'copi paji'i.
58009009	Si'aye iye yo'ose'e cato quëaji, iye mu'seña pa'icohua'ini. Ja̱je pa'ina, ja̱rona Maija'quëre i̱sijë, cui'ne nëicohua'ire huaijë ëojë se̱cohua'ire de'oye cuasaye ti necaiye pa̱pi.
58009010	Ja̱ yo'oye cato coa a̱o a̱iñese'e, u̱cuyese'e cui'ne si'si cuya to̱ñese'e ë̱mëje'ese'e co̱caji'i. Ja̱je pa'ina, Maija'quë si'aye yeque po̱na macaja̱'a ja̱je yo'oye paji'i.
58009011	Ja̱je pa'iquëta'are Cristo tsoe daji'i. Ja̱ë api, Maija'quë huë'e ñacai Ëjaërepa, si'a de'o co'amaña caraja̱i ma'ñere paquërepa. I̱ ñacai huë'e cato ai de'o huë'ere pa'ë, nuñerepa yo'o huë'e a'ë, pa̱i nema' huë'e a'ë, iye yeja huë'ere caye pa̱ñë.
58009012	Cristo Maija'quë huë'ena cacapi, i̱ tsierepa i̱sisi'i caquë, cacama'ë paji'i, hue̱quë tsiere, pa̱nita'a jo'ya ñama tsiere i̱sisi'i caquë. Ja̱je pa'ina, te'erepa caca tëjipi. Cacani maire ti̱'acaji'i, huaso cua̱ñoni ti pani huesëyere.
58009013	Hue̱quë ë̱mëohua'i tsie cui'ne jo'ya ñama ë̱mëohua'i tsie cui'ne hue̱quë nomi tsi̱ tsie Maija'quëre i̱si hue̱'ñana ëosi hua̱ta tutu quë'ye paji'i. Ja̱je pa'ina, i̱tipi co'aye yo'osicohua'ina tsoaru si'sire peocohua'i de'ocohua'ire ne tutu quë'ye pa'iji, ë̱mëje'ese'e.
58009014	¡Ja̱je pa'iye sëte, je ja'yerepa Cristo tsie tutu paquë'ni! Maija'quë joyopi ti pani huesëquëpi yo'oquëna, i̱ja'a co'ye Maija'quëna i̱siquë ti si'si te̱'ña peoquëpi yo'ose'e. Ja̱je pa'ina, i̱ tsiepi ju̱'iñena sayere mai cuasayere peo hue̱'ña tsoa to̱caiji, Maija'quë huajëquëre pare de'oye necaija̱jë caquë.
58009015	Jesucristo api, huajëye ca nëose'ere yo'oquë, Maija'quë cajeohua'ire pa̱ire necaiquë. Ja̱je pa'ina, i̱ ju̱'iñepi sa̱i to̱caji'i, ja̱'në ca nëose'ere yo'ojë tayose'ere, Maija'quë soisicohua'ipi ti pa'iyere i̱ ca nëose'ere paja̱jë caquë.
58009016	Ja̱je pa'ina, i̱ co'amaña huahueyere ca nëose'epi do'i quë'yerepa pa'ija̱quë cani du'ru macarepa i̱ti ca nëosiquëpi ju̱'isiquë api asayerepa pa'iji.
58009017	I̱ti cuasa nëosiquëpi ja̱ yë'ta'a huajëquë pa'ito ca nëose'e do'i peoye pa'iji. Ju̱quëna, do'i quë'ye paji'i.
58009018	Ja̱ do'ire du'ru macarepa cuasa nëose'epi do'i quë'ye pa'ija̱quë cajë tsie casose'epi, huëose'e a'ë.
58009019	Ja̱je pa'ina, Moisés si'aohua'ire quëapi, Israel pa̱ire cua̱ñese'e cayere. Quëa tëjini maja'i naña sëohuë nesicopi ca̱të yoje̱ pa'iona, hisopo tarana hue̱ni hue̱quë cui'ne jo'ya ñama tsiena ocopi co̱'mesicona co co'i meni cua̱ñese'e toya pëpëna tsiepi sa'cuapi, cui'ne pa̱ireje̱ si'aohua'ire tsiepi sa'cuapi.
58009020	Ja̱je yo'oquë capi, ja̱ohua'ire: “Iye tsie cato, Maija'quë mësaru yo'o ja̱'ñere cua̱ñe nëoñere do'i quë'ye neñere i̱ñoñe a'ë.”
58009021	Ja̱je caquë Moisés, Maija'quë ca̱'ni huë'eje̱ tsiepi si'a huë'e sa'cuapi cui'ne Maija'quëre necaijë yo'o co'amañaje si'aye tsiepi ne saohuë.
58009022	Ja̱je pa'ina, cua̱ñese'e caji: ti si'aye tsie do'ipi de'ocohua'ire neñe pa'iji. Tsie casoye peoto, co'aye yo'osi do'ire sa̱i to̱ñe peoji.
58009023	Iye yeja ayere ma'tëmo co'amañaje pa'ye nëicohua'ire huaijë i̱si do'ipi tsoa to̱ñe paji'i. Ja̱je pa'iquëta'are ma'tëmo pa'ija̱'cohua'ire cato nëicohua'ire huaijë i̱siye jerepa pa'yepi tsoa to̱ñe pa'iji.
58009024	Ja̱je pa'ina, Cristo, pa̱ipi ma'tëmo huë'eje̱ pa'iore nesi huë'ena cacaye pa̱pi. I̱ cato ja̱re ma'tëmore pana cacapi. Yure ja̱rote pa'i mai do'ire se̱cacai pa'iji, i̱ pëca ja'quë ña hue̱'ñana.
58009025	Maija'quë huë'e ñacai ëjaërepa judío pa̱i cato de'o hue̱'ñare pana o̱metëca ñape cacaquë api, i̱ tsie peoyere i̱sisi'i caquë. Ja̱je pa'iquëta'are Cristo cato si'anëpi ju̱'i i̱ tsie i̱siquë pa'iye pa̱ji.
58009026	Ja̱je yo'oye pa'ito Cristo yeja de'hua maca aquëpi si'anë ju̱cacai patira'pi. Ja̱je pa'iquëta'are Cristo cato yure tëji mu'seña pa'i maca dani i̱ ju̱'i do'ipi si'aye co'aye yo'oyere nejocaji'i.
58009027	Pa̱i ju̱'iñe je̱'quë te'erepa ju̱'iñe pa'iji. Ja̱ jeteyo'je cato i̱ohua'i yo'ose'e ñani ca tëjiyese'e pa'iji.
58009028	Ja̱je pa'ye cui'ne Cristoje̱ te'erepa ju̱cacani tëjipi, jai pa̱i co'aye yo'o do'ire nejocasi'i caquë. Ti̱jupë ñai co̱ maca cato co'ayere nejocasi'i caquë daiye pa̱sipi, i̱te utejë pa'icohua'ire huasosi'i caquë daija̱'quë api.
58010001	Moisés cua̱ñese'e cato pa̱i to'ouje̱ pa'ye paji'i, i̱tirepa dai ja̱'ñe pa'ina. Ja̱je pa'ina, i̱tirepa peopi, ja̱ do'ire cua̱ñese'e yo'ocohua'ire de'ocohua'ire pare necaiye peopi, o̱metëca ñape Maija'quëna tsioja̱ijë nëicohua'ire huaijë i̱sicohua'ire.
58010002	Ja̱je pa'ina, cua̱ñese'epi de'ocohua'ire tsoa to̱ñe pa'ito Maija'quëre i̱sijë nëicohua'ire huaiye je̱ora'huë, co'aye peocohua'ire nëina, asajë.
58010003	Ja̱je pa'iquëta'are nëicohua'ire huaijë i̱sijë yo'oye cato co̱caji'i, i̱ohua'i co'aye yo'oyere o̱metëca ñape cuasayere.
58010004	Ja̱je pa'ina, hue̱quë ë̱mëohua'i tsie, cui'ne jo'ya ñama tsie, co'aye yo'oyere nejocaiye ti̱'a ma'ñe paji'i.
58010005	Ja̱je pa'ina, Cristo iye yejana i̱ caca maca capi, Maija'quëre: Më'ëre i̱siñu'u cajë, nëicohua'ire huaijë yo'oye, cui'ne co'amaña më'ëre i̱siye më'ë cato coequë ñañë. Ja̱je pa'ina, më'ëpi yë'ëre ca̱përe i̱sihuë.
58010006	Më'ë cato sihuama'ë pa'iyë, co'aye yo'osi do'ire tsoa to̱ñu'u cajë, nëicohua'ire huani ëojë, cui'ne co'amañare i̱sijë yo'oyere.
58010007	Ja̱ maca ñani cahuë: “Daiyë, yë'ë më'ë yëyeje̱ pa'ye yo'osi'i caquë. Ja̱je toyase'e pa'iji, toya pëpëna yë'ë yo'o ja̱'ñe ayere.”
58010008	Ja̱je pa'ina, du'ru macarepa caji, Moisés cua̱ñese'ere yo'ojë co'aye yo'o do'ire nejoñu'u cajë nëicohua'ire huani i̱sijë, cui'ne ëojë yo'ojëta'are Maija'quë coequë sihuama'ë ñaji.
58010009	Casiquëpi jeteyo'je acore caji: “Daiyë, yë'ë më'ë yëyeje̱ yo'osi'i caquë.” Ja̱je cani caji, si'aye ja̱'në nëicohua'ire huaijë i̱sijë yo'ose'ere nejoñë caquë. Nejoni huajëyere neñë, caquë.
58010010	Ja̱je pa'ina, Jesucristo i̱ ca̱përe ti i̱si tëjiquë, Maija'quë yëyeje̱ pa'ye ju̱cacai do'ipi, mai Maija'quë tse̱cohua'i de'ohuë.
58010011	Maija'quë huë'e ñacai ëjaohua'i judío pa̱i acohua'i cato si'a mu'señapi i̱sicohua'i a'ë, te'eje̱ pa'yere, si'anë nëicohua'ire huaijë. Ja̱je yo'ojëta'are ja̱ yo'oye pa̱i co'aye yo'ose'ere nejo ti̱'añe peoye a'ë.
58010012	Ja̱je pa'iquëta'are Jesucristo cato te'ore pare i̱si tëjipi, i̱ ju̱'iñepi. Ja̱ jeteyo'je yure cato Maija'quë ëja te̱'tere ja'rusiquëpi ñu'iji.
58010013	Ja̱rote pa'i uteji, i̱te sa̱ñope yo'ocohua'ire Maija'quëpi i̱ quë̱o huë'ehuëna të'ya meni saoja̱quë caquë.
58010014	Te'e i̱ i̱siyepi Maija'quë tse̱cohua'ire ti nuñe pa'iohua'ire nepi.
58010015	Ja̱je pa'ina, Maija'quë joyopi ja̱re nuñere pa'ë caquë quëaquë caji, ñeje:
58010016	Yë'ëpi ja̱ mu'seña tëto saisi maca pa̱ire ñeje yo'oja̱'quë a'ë, caji, mai Ejaë: I̱ohua'i joñoare pana yë'ë cua̱ñeñere ayaja̱'quë a'ë, Cui'ne i̱ohua'i cuasa hue̱'ñana toyaja̱'quë a'ë, yë'ë cua̱ñeñere.
58010017	Cui'ne yequeje̱ caji: Ti cuasa co̱ñe pa̱ja'quë a'ë, i̱ohua'i tayojë co'aye yo'ose'ere.
58010018	Ja̱je pa'ina, yure cato tsoe sa̱i to̱ cua̱ñose'e sëte, co'aye yo'o do'ire sa̱i to̱ñu'u cajë i̱sijë yo'oye peoji.
58010019	Ja̱je pa'iye sëte Maija'quë do'ijë yure cato ca'raye peoyerepa Jesús tsie do'ipi Maija'quë huë'ena i̱ pa'i hue̱'ñare pana cacaye pa'iji.
58010020	Jesús ju̱'i do'ipi huajë ma'a, ti̱ pa'i ma'arepa tsoe tëhuose'ere maire hui'yocaisi ma'aja'a saijë ti̱'añe pa'iji, i̱ pa'i hue̱'ñare pana.
58010021	Ja̱je pa'ina, Jesu api, Maija'quë huë'ere pa'i maire se̱cacai Ëjaërepa, Maija'quë huë'e ñacai Ëjaë sëte.
58010022	Ja̱je pa'ina, nuñe pa'i joñoapi pa'ire paji Maija'quëre cuasacohua'ipi, co'aye cuasaye tsoa to̱sicohua'ipi, ca̱pëje̱ de'o ocore papi tsoa to̱sicohua'ipi, ja̱ yë'ta'a co'acohua'ire nëiñe peocohua'ipi, ca'rama'pë Maija'quë quë'rona sa tsioja̱ñu'u.
58010023	Ja̱je pa'ina, Maija'quëpi i̱ ca nëose'ere i̱sire paja̱'quë api cuasa do'ire, ti jëa coema'pë o̱cue pa'i macarepa pañu'u, Maija'quëre pa'ire paji cuasajë mai utejë yo'oyere.
58010024	Ja̱je pa'ina, co'eñu'u, pa̱ire ai oiyepi, cui'ne de'o co'amañare neñepi, ai pa'ija̱'core.
58010025	Ja̱je pa'ina, mai Ëjaë dai mu'se jerepa ja'yere pa'iye sëte pa̱i ñape yecohua'ire ca sëtoñu'u, de'oye yo'oja̱'cohua'ire. Ja̱je pa'ina, si'anë je̱oma'pë tsi'siye pañu'u, tsi'sima'cohua'i yo'oyere ye'yema'pë pañu'u.
58010026	Ja̱je pa'iquëta'are maipi tsoe nuñerepa pa'iye asasicohua'ita'a ja̱ yë'ta'a co'ayere yëjë yo'ocohua'i pa'ito peoji, yeque mai co'aye yo'o do'ire sa̱i to̱caiye.
58010027	Coa Maija'quëre sa̱ñope yo'ocohua'ire nejo hue̱'ñase'e huajëya'ye pa'iose'e uteye pa'iji, toa coro mëi hue̱'ñapi pa̱i ñape yo'ose'e ñani nejo hue̱'ñapi.
58010028	Ñajë'ë, Moisés cua̱ñese'ere, sehuoma'ë yo'osiquëre, cayaohua'i, pa̱nita'a toaso̱cohua'i i̱ yo'oye ñasicohua'ipi. Sa̱ñope cacohua'i pa'ito ti oima'pë ja̱ëte huani je̱oñe paji'i.
58010029	Ja̱je pa'ito jerepa si'se cua̱ñoja'cohua'i a'ë, ja̱ tsiepi Maija'quë tse̱cohua'ire necaisicohua'ita'a, Maija'quë mamaquëre meñe tsa'cujë, Maija'quë ca nëose'e tsiere coecaisicohua'i cui'ne Maija'quë joyore i̱ohua'ire oi necai joyore sa̱ñope casicohua'i. Ja̱ tsie cato huajëye ca nëose'ere do'i quë'yerepa meñe necaiye a'ë.
58010030	Maipi asayë, Maija'quë case'e: “Pa̱i yo'ose'e nuñerepa ñaquë ne de'huaye cato yë'ë yo'oye a'ë. Yë'ëpi sa̱isi'i.” Cui'ne yequeje̱ capi: “Maija'quë i̱ pa̱ire ñaquë i̱ohua'i yo'ose'eje̱ pa'ye sa̱ija'quë api.”
58010031	Ai huajëya'ye pa'ye a'ë, Maija'quë huajëquërepa jë̱ñana to̱meñe, ja̱je pa'iohua'ipi.
58010032	Mësaruja̱'a mia hue̱'ña pa'i coca asasi maca ai yo'oye ai pa'ina, quëco paye pajë quëcose'ere cuasajë̱'ë.
58010033	Ja̱je quëcojëna, mësaru acohua'ire ai co'aye cajë cui'ne co'aye yo'ohuë, si'a pa̱i ña hue̱'ñana. Ja̱je yo'ojëna, yecohua'ipi i̱ti co'aye yo'o cua̱ñocohua'ina se tsioni ai yo'oyere paë'ë.
58010034	Co cua̱ñosicohua'ire mësarupi teaye ñajë co̱caë'ë. Cui'ne mësaru co'amañare peo hue̱'ña jiotoje̱ sihuajë ñahuë, jeto ma'tëmore ti caraja̱ima'co'a maña payë, cuasajë quëcojë.
58010035	Ja̱je pa'ina, mësaru, Maija'quëpi necaija̱'quë api cuasajë quëcoyere je̱ocoma'pë pa'ijë̱'ë. Ja̱ cuasase'epi mësaru ai pa ja̱'ñe ti̱'aja'cohua'i a'ë.
58010036	Ja̱je pa'ina, quëcojë pa'ijë̱'ë, Maija'quë yëyere yo'oñu'u cajë. Ja̱je yo'ojë mësaru i̱ si'aye i̱ ca nëose'ere paja̱'cohua'i a'ë.
58010037	Ja̱je pa'ina, toyase'e caji: Esa, ai esa daija̱'quë api, I̱ti daija̱'quëre casiquëpi, ai tsoe nëima'ë pasipi.
58010038	Yë'ë tse̱quë nuñe pa'i cato Maija'quë pa'ire paji cuasa do'ipi pa'ija̱'quë api, Ja̱je pa'iquëta'are sihuama'ë pa'iyë, ja̱'në pa'ise'ena co'iquëre cato.
58010039	Ja̱je pa'iquëta'are mai cato ja̱'në pa'ise'ena co'ijë nejo cuañocohua'i acohua'i peoyë. Mai cato Maija'quë pa'iji cuasa do'ipi joyo pa'iyena ti̱'acohua'i acohua'i a'ë.
58011001	Pa'ire paji cuasaye cato mai uteyere paja̱'cohua'i a'ë cuasajë pa'iye a'ë, cui'ne mai ña ma'ñere tsoe ñase'eje̱ pa'ye cuasajë pa'iye a'ë, ti jëa coema'pë.
58011002	Ja̱je pa'ina, mai aiohua'i tsoe pa'isicohua'i ja̱je cuasa do'ipi de'ocohua'irepa ca cua̱ñohuë.
58011003	Ja̱je pa'ina, mai pa'ire paji cuasacohua'ipi si'a co'amaña mai ñañe peose'ere Maija'quëpi i̱ yë'ose'epi de'huapi, cuasayë.
58011004	Pa'ire paji cuasa do'ipi Abel ai de'oyere Maija'quëre i̱sipi, Caín i̱siye jerepa pa'yere. Ja̱je pa'ina, Maija'quëpi i̱te nuñe yo'oquëre caquë i̱ i̱siyere sihuacaji'i. Ja̱je pa'ina, tsoe ju̱'isiquëta'a Abel ja̱ yë'ta'a pa'ire paji cuasayeja̱'a caji.
58011005	Pa'ire paji, cuasa do'ire Enocre ma'tëmona Maija'quëpi ju̱'ima'quëre huajëquëre sa'a̱ji'i. Saëna, pa̱ipi i̱te co'e juja'a̱huë'ë. Ja̱je pa'ina, toyase'e caji, Enoc ja̱ yë'ta'a ma'tëmona sa cua̱ñoma'në Maija'quë yëyere yo'oquë pa'a̱ji'i.
58011006	Ja̱je pa'ina, pa'ire paji cuasaye peocohua'i, Maija'quë yëye yo'o ti̱'añe peoji. Pa'ire paji cuasaye a'ë Maija'quëna tsioja̱iñe. Cui'ne, Maija'quëpi i̱te co'ecohua'ire jaiye de'oyere pare i̱si ja̱'ñere ti̱'añe.
58011007	Maija'quëpi ti ña ma'ñepi pa'ija̱'coa, yequë mu'se caquë quëaëna. Pa'ire paji cuasa do'ire Noé de'oye sehuoni jai yohuë de'huapi, i̱ tsëcapëre huasoja̱'core. Ja̱je pa'ina, Noé pa'ire paji cuasasi do'ipi huaso cua̱ñopi, iye yeja pa̱ise'e ne huesëjëna.
58011008	Pa'ire paji cuasa do'ire Abraham Maija'quë soiye de'oye sehuoni i̱ yeja je̱oni, Maija'quë soi hue̱'ñana saji'i, i̱te i̱sija̱ yejana. Ja̱rona saiyë, cuasama'ë huesërepa sa'a̱ji'i.
58011009	Sani pa'ire paji cuasa do'ipi Maija'quë i̱sisi'i ca nëosi yejare ti̱je pa'ipi ca̱'nipi nesi huë̱'ñare pa'a̱ji'i. Pa'isiquëni cui'ne Isaacje̱ cui'ne Jacobje̱ ca̱'ni huë̱'ñare pa'a̱huë'ë, i̱ i̱sisi'i ca nëose'e pacohua'ipi.
58011010	Ja̱je pa'ina, Abraham Maija'quëpi cue̱cueni jëacore pare nesi daripëre utequë pa'a̱ji'i.
58011011	Pa'ire paji, cuasa do'ire Zara aiopi cui'ne caraopi tutu i̱si cua̱ñoni mamaquëre co̱ao, i̱ote i̱sisi'i ca nëosiquëni, care papi caco sehuo do'ire.
58011012	Ja̱je pa'ina, Abraham pani tëji mu'señapi i̱ acohua'ire jai pa̱ire papi quë̱na huë ma'ñoco ja'i pa'ire pare cui'ne jai tsiaya të̱'tëpa mejahuëje pa'yere pare, cue̱cue saoye peoyerepa.
58011013	Si'aohua'i ja̱ohua'i cato Maija'quë ca nëose'e pama'pë ju̱jua'huë'ë. Ja̱je pa'iquëta'are pa'ire paji cuasacohua'i sëte so'opi se ñajë, pa'i ja̱'ñere sihua'a̱huë'ë. Ja̱je pa'ina, iye yejare ti̱ohua'ipi coa pa'iyë, cuasa'a̱huë'ë.
58011014	Ja̱je cacohua'i cato ti̱ñarepa quëayë, ja̱ yë'ta'a yequë yejare i̱ohua'i paja̱ yejare co'ejë cu'iyë cajë.
58011015	Ja̱je pa'ina, i̱ohua'i daisi yejare cuasajë cacohua'i pani tsoe co'ira'huë, i̱ohua'i daisi yejana.
58011016	Ja̱je pa'iquëta'are i̱ohua'i cato ai de'o yejare pare yëhuë, ma'tëmo yejare. Ja̱je pa'ina, tsoe de'huacaisiconi de'o daripë, i̱ohua'i pa'ija̱'to paye sëte Maija'quë huajëya' coema'ë pa'iji, i̱ohua'i pëca ja'quëre hue'yoto.
58011017	Pa'ire paji cuasa do'ire Abraham Maija'quëpi neñasi'i caquë caëna, i̱ ca nëosi mamaquëni huani ëoquë i̱siquë se̱si'i caquë yo'opi. I̱ mamaquë te'i macani i̱sire pasi'i caquë yo'opi,
58011018	Maija'quëpi Isaac do'ija̱'a jai pa̱ire më'ë acohua'ire paja̱'quë a'ë ca nëosiquëta'are.
58011019	Ja̱je pa'ina, Abraham cato coa huesë yo'oye pa̱pi. Asaquë yo'opi, Maija'quëpi ju̱'isicohua'ire huëoquë pa'iyere. Ja̱je pa'ina, ju̱'isiquëje̱ pa'ini mamaquëre huajëquëre pa co̱pi.
58011020	Pa'ire paji cuasa do'ipi Isaac, yequë mu'se Jacob cui'ne Esau de'oye pa'i ja̱'ñere caca'a̱ji'i.
58011021	Pa'ire paji cuasa do'ipi Jacob José mamajëre, pa̱i ñapere i̱ohua'i de'oye pa'i ja̱'ñere caca'a̱ji'i, i̱ ju̱'iñe ti̱'asi maca. Cui'ne i̱ doquë cu'i tupëna jëaye tota paquë nëcaquë Maija'quëre de'oquëre pa'ni caquë sihua'a̱ji'i.
58011022	Pa'ire paji cuasa do'ipi José i̱ ju̱'i maca Israel mamajëpi Egíptopi yequë mu'se etani saija̱'cohua'i a'ë capi. Caquë i̱ tara ja̱je yo'ojë̱'ë caquë cua̱ñepi.
58011023	Pa'ire paji cuasa do'ire Egípto pa̱i ëjaëpi tsi̱re huani je̱oñe pa'iji cua̱ñese'e pa'itoje̱, ca'rama'pë tsihua'ëre de'oquë macani ñani oijë Moisésre ja̱'a co̱asiquëni pëca ja'quëohua'i toaso̱ ñañëohua'ire yahueni pahuë.
58011024	Pa'ire paji cuasa do'ipi Moisés po̱së de'osi maca coepi, Egípto ëjaë mamaco, mamaquë hue'yo cua̱ñoñe.
58011025	Coa ai jerepa Maija'quë pa̱i ja̱'re co'aye yo'o cua̱ñoñere yëpi, co'ayere yo'oquë nëhui tëcahuë maca sihuaye pa'iyere coequë.
58011026	Ja̱je pa'ina, cuasapi, ai jerepa de'oji, Cristo do'ire Maija'quë tse̱cohua'i ja̱'re ai yo'oyepi. Ja̱je pa'ina, Egípto de'o co'amañare do'i peoye ñapi, Maija'quë i̱te i̱sija̱'a co'amañare jerepa pa'ye cuasaquë.
58011027	Pa'ire paji cuasa do'ipi Moisés Egípto pa̱i ëjaë i̱te pë̱iñe ca'rama'ë Egíptopi etani sani, Maija'quëre ñañeje pa'yerepa i̱ yëyere cuasaquë o̱cue pa'i macarepa paji'i.
58011028	Pa'ire paji cuasa do'ipi Moisés Egípto eta huajë mu'se ti̱'aquëna, sihuaquë cua̱ñepi, eta sa'noana tsiepi tsoajë̱'ë caquë. Ja̱je tsoarena, huani je̱o hui̱ñaëpi te'ireje̱ Israel pa̱i du'ru mamaquëre pare huaiye paja̱'quëre capi.
58011029	Pa'ire paji cuasa do'ipi Israel pa̱ije jai Maja'iña yeja ja̱jucore saiyeje̱ pa'ye je̱ë'ë, yequë je te̱'tena, ñani cui'ne Egípto pa̱ije je̱ñu'u cajë yo'ojë dutu ju̱jua'huë'ë.
58011030	Pa'ire paji cuasa do'ipi Israel pa̱i siete mu'seña Jericó daripë tëhuopa yërëhueja̱'a të'ija̱'ahuë'ë. Të'ija̱isi maca tëhuopapi jë'ye darëa̱'co'ë.
58011031	Pa'ire paji cuasa do'ipi Rahab co'a nomioje Maija'quë pa̱i a'ë cuasama'cohua'i ju̱'ijëna, te'e ju̱'iñe pa̱o, Israel pa̱ire, yahue peocohua'ire de'oye ñacaisi do'ire.
58011032	¿I̱quere yeque caja̱'quë a'ni? Ja̱je pa'ina, yë'ëpi, Gedeón, Barac, Sanson, Jefté, David, Samuel, cui'ne Maija'quëre quëacohua'i yo'ose'ere quëaquë pa'ito mu'sepi caraja̱'co pa'ini.
58011033	Pa'ire paji cuasa do'ipi yecohua'i yejaña siohuë, nuñerepa de'oye cua̱ñecohua'i de'ohuë, Maija'quë ca nëose'ere i̱si cua̱ñohuë, jai e̱mu yaiohua'i yë'opo̱aje si̱'ñe saohuë.
58011034	Jai toana u huesëyere yayohuë, hua'tipi huani je̱oñu'u cajë yo'ojëna, catihuë. Sëyë huesësicohua'ipi tutu i̱si cua̱ñoni tutu hue'ejë, yequë yejaña soldado pa̱ire i̱ohua'ire sa̱ñope yo'ocohua'ire uihua quëco saohuë.
58011035	Paë'ë, cui'ne nomiohua'ije̱ cajeohua'i ju̱'isicohua'ipi cui'naohua'ipi huëtena pasicohua'ije̱. Yecohua'ipi ai de'oye pa'iyena ju̱ni huëni pa'iyere cajë joye huaso cua̱ñoñe coejë ju̱ë'ë, huaijëna, ai yo'ojë.
58011036	Yecohua'ipi ai yo'ohuë, co'acohua'i a'ë cajëna, si'sejëna, quë̱na meapi sëajëna, cui'ne co hue̱'ñana cojëna.
58011037	Yecohua'ipi, quë̱na pë̱api je̱a hue̱a cua̱ñohuë, yecohua'ipi jopore paja̱'a yëto tëa cua̱ñojë, pa̱nita'a hua'tipi të'ca tëtejëna ju̱ë'ë. Yecohua'ipi cabra cui'ne yëi ñama ca̱'nire ju'ijë si'a hue̱'ña coa cuniroja̱ë'ë, co'amaña peocohua'ipi, ai co'a ju̱'ijë oicohua'ipi yecohua'ipi jo̱sa yo'ojëna, paë'ë.
58011038	Airepa de'o pa̱ini, si'aohua'i iye yeja pa̱ipi de'oye yo'oyere carasicohua'ipi coejëna, i̱ohua'i sani pëaja̱'to peocohua'ipi yeja co̱ñare, cue̱ne yejañare cui'ne ainoare paniroja̱ë'ë.
58011039	-
58011040	Maija'quë ña hue̱'ñana pa'ire paji cuasajë de'oye i̱te yo'o i̱ñosicohua'ita'a i̱ ca nëose'e i̱si cua̱ñoñe pa̱huë, Maija'quëpi yequë mu'seña de'oyerepa necaquëna, mai ja̱'re tsioni nuñe pa'icohua'irepa pa'ija̱jë caquë ña nëosi do'ire.
58012001	I̱ Maija'quë pa'iji cuasajë yo'o i̱ñosicohua'ipi maire të'ija̱tena pa'iye sëte je̱ocoñu'u, si'aye maire dëquëye jo̱sa yo'oyere cui'ne co'ayepi maire hue̱ñere. Je̱oconi jeto ñese sai hue̱'ñase'e se ñajë huë'huëñu'u.
58012002	Ja̱je pa'ina, maire de'ocohua'ire nequëna, Maija'quë pa'iji cuasaye i̱siquëna, Jesuse'ere ñajë tuñu'u. Co'acohua'ise'e so̱quë sarahuana que̱ cua̱ñojë ju̱'icona, huajëya'ye pa̱i ñajëna, ai yo'oquë ju̱'i ma'ñe caye pa̱pi, ai yo'osi jeteyo'je ai sihuaja̱'quë cuasa do'ire. Ja̱je pa'ina, Maija'quë ëja te̱'tena ja'rupi.
58012003	Ja̱je pa'ina, co'acohua'ipi i̱te co'aye yo'ojëna, si'aye quëcosiquëre pani Jesuni cuasajë tuijë̱'ë, yo'o jujani je̱oñe pa̱ja'cohua'i.
58012004	Ja̱ yë'ta'a mësaru ti̱'añe pa̱ñë, co'ayere yo'oma'pë pañu'u cajë si'anë sa̱ñope yo'ojë ju̱'iñena.
58012005	¿Mësaru tsoe hua̱nëyete, Maija'quë mësarute i̱ mamajëre sëte yëhuoquë cayere? Ñeje toyase'e caji: Yë'ë mamaquë coema'ë pa'ijë̱'ë, më'ë tayoyere nu'ñequë si'seto. Yëhuoquë yo'oto yo'o jujahuë cama'ë pa'ijë̱'ë.
58012006	I̱ oicohua'ini Ëjaë cato tayoto nu'ñequë api. Cui'ne i̱ mamajë de'osicohua'ini Ëjaë cato si'sequë api.
58012007	Maija'quëpi mësarute mamajëre yo'oyepi yo'oji. Ja̱je pa'ina, quëcojë̱'ë, i̱ si'seye. ¿I̱que mamaquëpi pëca ja'quëre nu'ñe cua̱ñoma'quë pa'iquë'ni?
58012008	Ja̱je pa'iquëta'are, Maija'quëpi mësarute si'aohua'ire i̱ mamajëre si'seyeje̱ pa'ye si'sema'ë pa'ito mësaru i̱ mamajërepa peoyë, yecohua'i a'ë.
58012009	Cui'ne mai tsi̱ pa'inë, mai tayoyere nu'ñejë, mai iye yeja ja'quëohua'ipi si'sejë pa'a̱huë'ë. Yo'ojëna, maipi i̱ohua'ire ëjaohua'ire ñajë ca'rajë de'oye yo'ohuë. ¿Ja̱je me yo'ojë ai jerepa Maija'quëre ma'tëmo aquëre pare de'oye sehuocaijë yo'o ma'ñeni ti pa'iyere pañu'u cajë?
58012010	Iye yeja ja'quëohua'i cato iye yeja nëhui tëcahuë pa'iyere cajë nu'ñejë si'sehuë, i̱ohua'i yëyeje̱ pa'iohua'i pa'ija̱jë cajë. Ja̱je pa'iquëta'are Maija'quë cato mai de'oye ti pa'iyere caquë si'seji, i̱je pa'iohua'ire nesi'i caquë.
58012011	Si'aye ja̱'a si'se cua̱ño maca cato a'siyese'e pa'iji. Pa'ina, de'oye pa̱ji cajë coeyë. Ja̱je pa'iquëta'are jeteyo'je jo'cua de'oye pa'iyere, cui'ne nuñerepa pa'iyere i̱siji, tayosi do'ire si'sese'epi.
58012012	De'oji yure ja̱je pa'iye sëte huajë tuture papi mësaru jë̱ñare jë'jose'ere mëñe mëajë'ë, cui'ne mësaru nëca si̱cu tutu peoyere pi̱'najë'ë.
58012013	Yo'oni yureta'a nui ma'are pare co'ejë̱'ë. Co'eni saijë̱'ë, ja̱ maca do'pë nëcayopi ja'juja̱'coa. Ja'juni ti̱jupë soto co̱ñe pa̱ja'coa.
58012014	Maija'quëna i̱sisicohua'ire papi jai pa̱i ja̱'re jo'cua de'oye pa'iyere cajë yo'ojë̱'ë. Ja̱je i̱na i̱sima'cohua'i pani ti te'ije̱ Maija'quëre ñañe peoji.
58012015	De'hua ñajë'ë, mësaru aquëpi, së̱je oi joyo hue'equëpi jo̱sa yo'oquë jai pa̱ire co'a de'huaye peoja̱'core. Ja̱je pa'ina, Maija'quë de'oye ñacai i̱siyere si'aohua'i pañu'u cajë de'oye yo'ojë pa'ijë̱'ë.
58012016	Mësaru acohua'ipi yequë nomiore pa̱nita'a yequë ë̱mëre yo'oma'pë pa'ija̱jë, pa̱nita'a Maija'quë tse̱re coema'pë pa'ija̱jë, Esau je̱'quë hua'i de'hua maca do'ina si'aye maja'yërepa pa'iye peoquë to̱meaji'i.
58012017	Ja̱ maca Esaupi pëca ja'quëre de'oye pa'i ja̱'ñere cacaijë̱'ë caquë se̱ina, cacaiye pa̱'aji'i, otarepa oi catoje̱, mësarupi tsoe iye toyase'ere asacohua'i a'ë.
58012018	Mësaru cato Sinaí cu̱tihuëje̱ pa'iona, tsioja̱ima'pë paë'ë, Israel pa̱i tsioja̱ijë pa'ise'eje̱ pa'yena, toa tsë̱ni nëcasicona, nea hue̱'ñana ñamije pa'yena, tutu ai juta hue̱'ñana. Cui'ne
58012019	asama'pë paë'ë, duruhuë juiye pi̱siyeje̱, cui'ne Maija'quë yë'oje̱ asama'pë paë'ë. Ja̱ yë'o caye asacohua'i cato i̱ cua̱ñeñere quëco ti̱'ama'pë
58012020	ai jerepa caye pa̱jë'ë, ca'a̱huë'ë, i̱te. I̱ caye cato paji'i: “Ai cu̱tihuëna tsa'cuquëre cato quë̱na pë̱api je̱a hue̱añe paji'i, pa̱nita'a uiyopi seso etoja̱iñe paji'i, nëicohua'ireje̱ huaiye paji'i, ja̱ro tsa'cucohua'ire,” capi.
58012021	Ja̱je pa'ina, Moisésje̱ ja̱ ai huajëya'ye pa'iyere ñaquë quëquëquë capi: “Ai ca'raquë tsasiyë, yë'ëje̱.”
58012022	Ja̱je pa'iquëta'are mësaru cato Sión ai cu̱tihuëna tsiosicohua'ipi pa'iyë, Maija'quë huajëquërepa, pa'i daripëna, ma'tëmo Jerusalénna, cui'ne Maija'quëre sihuañu'u cajë jai pa̱i hui̱ñaohua'i tsi'si sitona,
58012023	Maija'quë mamajëpi i̱ohua'i mamire ma'tëmona toya cua̱ñosicohua'i tsi'si sitona, tsioja̱ë'ë. Mësaru cato tsioja̱ë'ë, si'aohua'ire i̱ohua'i yo'ose'eje̱ pa'ye ti ca de'huaquë Diusu quë'rona. Pa̱i joñoare Maija'quëpi nuñerepa pa'icohua'ire nesicohua'i quë'rona tsioja̱ë'ë,
58012024	huajë ca nëose'e cayere necaisiquë Jesuna cui'ne maire tsoa to̱si tsie quë'rona tsiosicohua'ipi pa'iyë, Abel tsie se̱ña maca de'oye maire necaiyena.
58012025	Ja̱je pa'ina, coema'pë Maija'quë caye de'oyerepa asañu'u, Maija'quë iye yejapi soiquë caquëna, asacaiye coesicohua'i jëaye pa̱'ahuë'ë. Ja̱je pa'ina, ai jerepa jëa ti̱'añe peoji, Maija'quë ma'tëmore papi soiquëna, asacaiye coejë yequere asaroja̱isicohua'i.
58012026	Ja̱ mu'seña Maija'quëpi caquëna, yeja ñu'cuea̱'co'ë. Ja̱je pa'iquëta'are yure cato caji: “Ti̱jupë iye yeja cui'ne ma'tëmoje ñu'cue co̱ja'coa, yë'ëpi yo'oquëna.”
58012027	Ja̱je ti̱jupë cani caji, si'aye i̱ de'huase'e ñu'cueye pa'iji caquë, a̱'jiñe nejoñese'e nejoñe pa'iji, jëayere pase'e nëaja'core.
58012028	Maija'quë cua̱ñe te̱'te maire i̱siye cato ti nejo ma'ñe a'ë, ja̱ i̱si do'ire Maija'quëre de'oji cajë pëpayë ca'rajë, ëjaëre pare ñajë, de'oyerepa i̱te necañu'u.
58012029	Maija'quë cato peo hue̱'ñarepa ëo huesoquë api, toaje̱ pa'i api.
58013001	Maija'quë do'ijë sëte je̱oma'pë si'anë sa̱'ñe oijë pa'ijë̱'ë.
58013002	Cui'ne mësaru huë'ena daicohua'ire oijë de'oye necaiye hua̱nëyema'pë pa'ijë̱'ë. Ja̱je yo'ojë yecohua'i je̱'quë hui̱ñaohua'i a'ë cuasama'pë huesërepa de'oye i̱ohua'i huë'ena necaijë pëpa'a̱huë'ë.
58013003	Cuasacaijë̱'ë, co cua̱ñosicohua'ire, mësarupi i̱ohua'i ja̱'re co sitore pa'iyeje̱ pa'ye. Mësaruje̱ cui'ne yo'o cua̱ño'ñe pa'iohua'i sëte cuasacaijë̱'ë, co'aye yo'o cua̱ñojë ai yo'ocohua'ire.
58013004	Si'aohua'i huejani pa'iyere ëjarepa ñajë pa'ijë̱'ë. Ja̱je pa'ina, huejasicohua'i nëjo ja̱'re cui'ne ë̱jë ja̱'re yo'ojë pa'ijë̱'ë. Ja̱je pa'ima'cohua'ire Maija'quëpi i̱ohua'i yo'ose'ere sa̱ija'quë api, huejama'cohua'ipi nomiohua'ire yo'oroja̱icohua'ire, cui'ne nëjore pajëta'a yequë nomiore yo'ocohua'ire.
58013005	Oima'pë pa'ijë̱'ë, curiquëre. Mësaru payere sihuajë pa'ijë̱'ë. Ja̱je pa'ina, Maija'quëpi caji, maire: “Te'ohua'ire je̱o nëcoye pa̱ja'quë a'ë, cui'ne je̱oco huesoyeje̱ pa̱ja'quë a'ë.”
58013006	Ja̱je pa'ina, Maija'quëna quëco pajë caye pa'iji, ñeje: Ëjaëpi yë'ëre co̱caiquëre pa'ë. Ja̱je pa'ina, ti ca'raye pa̱ñë, pa̱ipi yë'ëre co'aye neñu'u cajë yo'oye pa'itoje̱.
58013007	Cuasajë̱'ë, Maija'quë coca quëajë mësarute sasicohua'i pa'ise'ere, me ja̱ohua'i pate'ni cajë. Ñajë ye'yejë i̱ohua'i pa'ise'ere tuijë̱'ë, pa'ire paji cuasajë yo'ose'ere.
58013008	Jesucristo cato i̱pi ñamina'a pa'isiquëpi iye mu'seje̱ pa'iji, ja̱re ti pani huesëji, je̱'nëna.
58013009	A̲o a̱ijë ñeje yo'ojë̱'ë, cajë cua̱ñese'ere si'aye yo'o ti̱'ajë a̱icohua'ire ja̱ yo'oyepi ti co̱caiye pa̱ji. Ja̱je pa'iquëta'are maire cato ai co̱caiji, Maija'quë maire oiyepi, mai joyona tutu i̱siquëna pa'iyepi. Ja̱je pa'ina, sehuosicohua'i ja̱'në ye'yese'ere je̱oni ti̱ñe ye'yayena ye'yema'pë pa'ijë̱'ë.
58013010	Mai cato payë, ti̱ñe pa'yere Maija'quëna i̱sise'e. Ja̱ cato iye yeja Maija'quë huë'e ñacaicohua'i a̱iñe peoye a'ë.
58013011	Maija'quë huë'e ñacai ëjaërepa cato pa̱i co'aye yo'o do'ire sa̱i to̱ ja̱'ñere i̱sisi'i caquë tsiere de'o hue̱'ñarepa hue'yo sitona saquë api. Ja̱je pa'iquëta'are nëicohua'i ca̱ cato pa̱i daripë hue'sena etoni peo hue̱'ñarepa ëo je̱oñe paji'i.
58013012	Ja̱je cui'ne Jesuje̱ i̱ tsie do'ipi i̱ pa̱ire nesi'i caquë pa̱i daripë hue'sena ai yo'oquë ju̱ji'i.
58013013	Ja̱je pa'ina, jë̱najë̱'ë, Jesús ja̱'re pa̱i daripë hue'sena etañu'u. Etani ai yo'oñu'u, i̱ tea ju̱ni cua̱ñoquë ai yo'ose'eje̱ pa'ye.
58013014	Iye yeja mai peoyë, ti pani huesë daripërepa. Ja̱je pa'ina, yequë mu'se pa'ija̱'a daripëre co'ejë saiyë.
58013015	Jesucristo do'ija̱'a Maija'quëre de'oquëre pa'ni cajë sihuaye pa'iji, si'anëpi. I̱te ja̱je cajë sihuaye a'ë, coa i̱sijë yo'oyeje̱ pa'ye. ¡Ja̱je pa'iye sëte mai yë'opopi de'oquëre pa'ni Maija'quë cajë sihuañu'u!
58013016	Hua̱nëyema'pë pa'ijë̱'ë, mësaru co'amañapi peocohua'ire co̱caiyere. Ja̱'ë, Maija'quëre i̱sijë yo'oye. Ja̱re Maija'quë sihuaquë necaiquë api.
58013017	Maija'quë coca mësarute quëacohua'i cua̱ñeñere de'oye sehuocaijë pa'ijë̱'ë. Ja̱ohua'i a'ë, mësaru joñoa ñacaijë pa'icohua'i, Maija'quëna i̱ohua'i yo'ose'e quëaja̱'cohua'i sëte. Ja̱je pa'ina, mësarupi de'oye sehuocaito sihuajë neja'cohua'i a'ë. I̱ohua'ipi co'aji cajë oijë neto mësarute i̱ohua'i necaiye ti co̱caiye peosipi.
58013018	Si'aye nuñerepa yo'oñu'u cajë yo'osicohua'i sëte, tayose'e peoquëna, asajë jo'cua de'oye pa'iyë, nuñerepa yo'ohuë cuasajë. Ja̱je pa'ina, yëquëre se̱cacaijë̱'ë, cayë, mësarute.
58013019	Maija'quëpi jëjo saoquëna, esa yë'ë sani mësaru ja̱'re co̱ni pa'i ja̱'ñere cajë. Se̱cacaijë̱'ë, cayë.
58013020	Jo'cua de'oye pa'iye i̱si Diusupi yëi ñama Ëjaëre pare, ju̱'isiquëni huëosiquëpi, mësarute ti ca nëo huesose'e necai tsie do'ipi,
58013021	nuñe pa'icohua'ire, si'aye i̱ yëyere yo'oja̱'cohua'ire nejaquë. Ja̱je yo'oquë Jesucristo do'ipi maire i̱ sihuaquë ñañere yo'oja̱quë. De'oquëre pa'ni cajë si'anëpi i̱se'ere sihuajë pañu'u. Ja̱je pa'ija̱quë.
58013022	Maija'quë do'ijë, yë'ë mësarute yëhuoquë case'ere quëcojë de'oye asacaijë̱'ë. Nuñerepa caye cato yë'ë mësarute toyasico nëhuicoa.
58013023	Asajë̱'ë, cui'ne Maija'quë do'iquë Timoteo tsoe eta huajëpi, cosiquë pa'isiquë. I̱pi yë'ë quë'rona ti̱tasiquë pa'ito i̱ ja̱'re co̱ni sasi'i, mësarute do'i sai maca.
58013024	Si'aohua'ire, Maija'quë pa̱ire cui'ne mësarute Maija'quë coca quëajë ñacaicohua'ireje̱ pëpacaijë̱'ë.
58013025	Italia yejapi daicohua'ije̱, mësarute pëpa saoyë. Maija'quë oi ñacaiyepi si'aohua'ire mësarute pa'ija̱quë. Ja̱je pa'ija̱quë.
59001001	Yë'ë Santiago, Maija'quëre cui'ne Ëjaë Jesucristore necaiquëpi pëpayë, Israel doce tsëcapë̱a acohua'ipi jai hue̱'ña hua huesëni pa'icohua'ire.
59001002	Maija'quë do'ijë, jaiye ai yo'oyepi cui'ne co'aye ëayepi mësaruna ti̱'a maca sihuajë̱'ë.
59001003	Mësarupi tsoe asayë, ja̱ ai yo'oyepi cui'ne co'aye ëayepi mësaru pa'ire paji cuasayere neñañe a'ë. Ja̱je pa'ina, ja̱ neñañepi quëcocohua'i pa'iyere neji.
59001004	Nequëna, quëcosicohua'i pa'ijë nuñe pa'icohua'i cui'ne carase'e peocohua'irepa de'oye pa'iyë.
59001005	Mësaru acohua'ipi ta̱'ñe cuasajë yo'oyere carasicohua'i pani se̱jë'ë, Maija'quëni. Se̱to Maija'quëpi i̱sija̱'quë api, ta̱'ñe cuasajë yo'oyere. Maija'quë cato si'aohua'ire ta̱'tëpo ti peoyerepa cui'ne ti ë̱seye peoyerepa i̱siquë api.
59001006	Ja̱je pa'iquëta'are se̱ñe pa'iji, i̱sire paja̱'quë api cuasajë ti jëa coeye peoyerepa. Jëa coequë cato jai jaira tutupi ju'aquëna, co'poco ñese sani cui'naopi co'ye daio yo'oyeje̱ pa'i api.
59001007	Ja̱je pa'i cato i̱na Maija'quë i̱sija̱'quë api cuasama'ë pa'ijë̱'ë,
59001008	iye mu'se yeque cuasasiquëpi ñamina'a yequere cuasaquëpi, o̱cue pa'i macarepa pa'ima'quë cato.
59001009	Maija'quë do'iquëre teaye pa'ini Maija'quëpi jerepa pa'ire necaina, asaquë sihuaye pa'iji.
59001010	Cui'neje jaiye co'amaña paquëni Maija'quëpi teaye pa'ire necaina, asaquë sihuaye pa'iji. Jaiye co'amaña paquë cato taya jorohuë ju̱muse'eje̱ pa'i api, tsoe quëcoye peoquë api.
59001011	Ja̱je pa'ina, jaiye paquëpi i̱ cuasaquë yo'ora'ase'ere je̱oni esa ju̱'iquë api, jorohuë maca ju̱musico airepa ë̱së ëoquëna, cue̱neni de'oye ña cua̱ñoñe caraja̱ini me'meni to̱meñeje pa'ye.
59001012	Neñañere quëcoquë ta̱ima'quëpi sihuaquë api. Ja̱je pa'ina, neña tëjisi maca ti pa'i marore i̱si cua̱ñoja'quë api, Maija'quëre oicohua'ire i̱sisi'i ca nëose'ere. Ja̱ do'ire sihuaquë api.
59001013	Mësaru aquëpi co'ayere yo'o ëaye nëiñe pa'ito cuasama'ë pa'ijë̱'ë, Maija'quëpi co'aye yo'o ëaye nëiñe neji, cajë. Maija'quë cato co'aye yo'o ëaye nëiñe asama'quë api. Cui'ne pa̱ipi co'ayere yo'oja̱jë caquë co'ayere yo'o ëaye nëiñe nema'quë api.
59001014	Pa̱i cato i̱ohua'ipi co'ayere yë do'ire i̱ohua'i yëyepi quërë saquëna, co'aye yo'oyena ta̱icohua'i a'ë.
59001015	Pa̱i cuasayepi, pa̱i co'ayere yëyepi tsi̱ ë̱tapëje̱ pa'io de'oni tayo yo'oyere jojoyeje̱ pa'ye etoco. Etona, tayo yo'oyepi ai de'o huesëni yureta'a ju̱ni huesëyere jojoyeje̱ pa'ye neco.
59001016	Coso cua̱ñoma'pë pa'ijë̱'ë, Maija'quë do'ijë maña.
59001017	Si'aye maire de'oyerepa i̱sise'e cato ma'tëmopi Maija'quë i̱sise'e a'ë. Ja̱ i̱siquë cato si'aye ma'tëmo miacohua'ire de'huasiquë api, ti̱ñe pa'i po̱nëma'quë api, cui'ne si'a tëcahuë̱a tëto saina, cui'neje pa'iquë api.
59001018	I̱se'e te'i ja̱je yo'osi'i cuasani maire nuñerepa coca quëayere asani sehuojëna, pa'iyere i̱sipi, maipi du'ru macarepa quë̱ise'eje̱ pa'iohua'i huajë sëcapë huëocohua'i pa'ija̱jë caquë.
59001019	Ja̱je pa'ina, Maija'quë do'ijë maña. Si'aohua'i mësaru cui'ñasicohua'ire papi yecohua'i cayere esa asajë̱'ë. Ja̱je pa'iquëta'are coca cayere esarepa cama'pë pa'ijë̱'ë. Cui'ne esa pë̱titema'pë pa'ijë̱'ë.
59001020	Pë̱titesiquë cato Maija'quë nuñerepa yo'oyere yo'oma'ë pa'iji.
59001021	Ja̱je pa'iye sëte si'si yo'oye pa'iye cui'ne jaiye co'ayepi mësarute ti̱më huesoni pa'iyere je̱ocojë̱'ë. Je̱oconi teaye pa'iohua'i maña'ë cuasajë de'o coca mësaru joñoana ta̱se'ere pajë̱'ë. Ja̱ coca cato mësaru joñoa huaso tutu paye a'ë.
59001022	Maija'quë coca asani i̱ti cayeje̱ pa'ye neñe pa'iji. Nema'pë coa Maija'quë cocase'e asajë pa'ini co'ye coso cua̱ñosicohua'i pa'iyë.
59001023	-
59001024	Ja̱je pa'ina, Maija'quë coca quëayese'e asaquëpi i̱ti asase'eje̱ pa'ye yo'oma'quë cato tsi̱ña de'huana me pa'i a'ni caquë i̱ tsia ñani se po̱nëni sai tsoe hua̱nëyeni me pa'i pate'ni cuasayeje̱ pa'i api.
59001025	Ja̱je pa'iquëta'are nuñerepa pa'icohua'ire cui'ne tse̱a cua̱ñoma'cohua'ire ne cocare asani i̱ asase'ere hua̱nëyema'quëpi i̱ti cua̱ñeñere o̱cue pa'i macarepa yo'o ti̱'aquë pa'iquëpi sihuaja̱'quë api, i̱ yo'oyere.
59001026	Maija'quëre ti̱'asi'i caquë yo'oquëre pa'ë cuasaquëpi i̱ tse̱meñore nau nëcoma'quë pani i̱ja'a co'ye cosoji. Cosoquëna, i̱ Maija'quëre ti̱'asi'i caquë yo'oyepi ti co̱cai ma'ñe pa'iji.
59001027	Ja̱je pa'ina, Maija'quë pa̱i nuñerepa pa'iye cato iye a'ë: yëhuiohua'ire co̱caiye, hua'jeohua'i ai yo'ojëna, co̱caiye, cui'ne iye yeja si'si yo'oyere pu̱'pema'cohua'irepa pa'iye a'ë.
59002001	Mësaru Maija'quë do'ijëpi mai de'o Ëjaëre pare Jesucristore sehuocohua'ipi pa̱ire sahuajë te'ohua'ise'ere de'oye yo'oma'pë pa'ijë̱'ë.
59002002	-
59002003	Ja̱je pa'ina, yeque mësaru tsi'si sitona dati̱'ñe pa'i api, te'e jai do'i curi ju'i ca'huaro moñore ju'iquëpi, jai do'i ca̱ñare su̱ñasiquëpi daina, cui'ne yequëje̱ curi peoquë teaye pa'ije̱ ai ju'i ca̱re ju'i dati̱'ñe pa'i api. Daina, mësarupi cayë, du'ru daiquëre de'o ca̱ña ju'iquëre: “Da ja'rujë̱'ë, ico de'o ñu'i saihuëna.” Ja̱je cajëta'a yequëni co'amaña peoquëni teaye pa'ini cayë: “më'ë cato ja̱ macare nëcaquë ñajë'ë. Pa̱nita'a cayë peo yejana ja'runi ñu'i ñajë'ë.”
59002004	Ja̱je yo'oni tsoe pa̱i yo'oyere ñaquë ca tëji ëjaëje̱ pa'i de'ohuë. De'oni co'aye cuasayepi sa̱'ñe mësaruja̱'a sahuajë yo'oyë.
59002005	Yë'ë yëcohua'irepa Maija'quë do'ijë iyere asajë̱'ë: Maija'quëpi iye yeja co'amaña peocohua'ire sahuani i̱ tse̱cohua'ire nepi. Ja̱ohua'ipi jaiye co'amaña payeje̱ pa'ye Maija'quë pa'ire paji cuasayere pajë cui'ne i̱te oicohua'ire i̱sisi'i ca nëosi co'amañare paja̱jë caquë.
59002006	Ja̱je pa'iquëta'are mësarupi co'amaña peocohua'ire teaye pa'iohua'ire co'aye yo'oyë. ¿Jaiye co'amaña pacohua'i pa'i ma'ñe mësaru ñato mësarute tea ju̱'iñeje yo'ojë pa̱i ëjaohua'i quë'rona quërë sacohua'i?
59002007	Cui'ne ja̱ohua'ipi yëquë mësarute de'o hue'yosi mamirepa Jesure co'aye sa̱ñope cacohua'i a'ë.
59002008	Mësarupi Maija'quë coca cua̱ñese'eje̱ pa'ye më'ë quë̱no maca pa'iquëre oijë̱'ë, më'ëja'a co'ye oiyeje̱ pa'ye case'ere si'a yë'quë maca yo'o ti̱'ani nuñerepa de'oye yo'oyë.
59002009	Ja̱je pa'iquëta'are mësarupi pa̱ire sahuajë te'ohua'ise'ere de'oye yo'ocohua'i pani co'aye yo'oyë, Maija'quë cua̱ñese'eje̱ pa'ye yo'oma' do'ire.
59002010	Ja̱je pa'ina, te'i pa̱ipi iye cua̱ñese'ere si'aye de'oye yo'oquëta'a te'o cua̱ñese'ere tayosiquë pani tsoe si'aye tayosiquë pa'iji.
59002011	Ja̱je pa'ina, ja̱re i̱pi Maija'quëpi capi: “Yequë ë̱mëre, pa̱nita'a nomiore yo'oma'pë pa'ijë̱'ë, huejasicohua'i.” Cui'ne capi: “Pa̱ire huani je̱oma'pë pa'ijë̱'ë.” Ja̱je case'ere asani yequë nomiore, pa̱nita'a ë̱mëre yo'oma'cohua'ipi ja̱ yë'ta'a pa̱ire huani je̱ocohua'i pani tsoe cua̱ñese'ere sehuoma'quë po̱nëpi.
59002012	Mësaru si'aye yo'ose'e i̱ñoñe pa'iji, Cristo yëyere yo'oye pa̱nita'a co'ayere. Ja̱je pa'ina, de'hua ñajë'ë, mësaru cuasaye cui'ne neñe.
59002013	Ai yo'ocohua'ire oima'pë pa'isicohua'ire cato oiye peosipi yecohua'i oisicohua'ise'e de'oye ti̱'aja'cohua'i a'ë, i̱ Maija'quë pa̱i yo'ose'eje̱ pa'ye ñaquë de'huasipi.
59002014	Maija'quë do'ijë Maija'quëre pa'iji cuasaquë a'ë. ¿Caquëta'a ja̱ yë'ta'a nese'e ti peoquëre i̱quere co̱caiquë'ni, i̱ cuasaye? ¿Ja̱je pa'ire i̱ cuasase'epi i̱te huasoye pa'iquë?
59002015	Cañu'u, Maija'quë do'iquëni, pa̱nita'a Maija'quë do'iconi ca̱ña cui'ne mu'se a̱i ja̱'ñe caraquëna.
59002016	Mësaru aquëpi caji: “Se̱ñaquë de'oye pa'ijë̱'ë. Ca̱'nequë cui'ne si'aye më'ë yëye a̱i pa'ijë̱'ë.” Ja̱je caquëta'a ti i̱siye pa̱ji, i̱te carayere. ¿I̱quere ja̱je pa'ito coca co̱caiquë'ni?
59002017	Ja̱je pa'ina, ju̱'isi co'amañaje pa'ye a'ë, Maija'quë pa'iji cuasayepi coa pa'ini, nese'epi peoto.
59002018	Te'i pa̱ipi ca'ñe pa'i api, ñeje: “De'oji, më'ë cato Maija'quë pa'iji cuasayese'e payë, nese'e peoquëpi. Ja̱je pa'iquëta'are yë'ë cato nese'ere payë.” Ja̱je pa'ina, yure yë'ëre i̱ñojë'ë, më'ë Maija'quëre pa'iji cuasayere nese'e peoyepi. Yë'ëpi më'ëre i̱ñosi'i, Maija'quë pa'iji cuasayepi yë'ë nese'ere.
59002019	Më'ë Maija'quëre te'i pa'iji cuasaquë pa'iye ai de'oji. Ja̱je cuasani më'ë tayoma'ë pa'iyë. Ja̱je pa'iquëta'are huatiohua'ije̱ cui'ne cuasayë. Cuasajë ca'rajë tsasijë pa'iyë.
59002020	Ja̱je pa'ina, Maija'quëre pa'iji cuasajëta'a nema'pë pa'ito ju̱'isi co'amaña pa'iji, do'i peoye cuasayepi. Ja̱je pa'ina, ña sëtajë̱'ë, huesë pa'ima'ë pa'ija̱'quë.
59002021	Ñajë'ë, mai aire Abrahamre Maija'quëpi nuñe pa'iquëre ca huesopi, i̱ mamaquë Isaacre huani je̱osi'i caquë yo'osi do'ire.
59002022	Ja̱je pa'ina, më'ë ñañë, Abraham i̱ yo'ose'epi Maija'quë pa'iji cuasayere i̱ñose'e. Ja̱je yo'oquëna, Maija'quë pa'iji cuasayepi coa yo'o jujase'e peoye etapi.
59002023	Ja̱je yo'oquëna, Maija'quë coca toyase'e cayepi ti̱'api: “Abrahampi Maija'quëre pa'ire paji cuasa do'ire Maija'quëpi i̱te nuñe pa'iquëre pare ca huesopi.” Ja̱je pa'ina, Maija'quë cajeire hue'yosiquë paji'i, Abraham.
59002024	Ja̱je pa'ina, mësaru yure ñañë, Maija'quë pa'iji cuasaquë yo'oquëni nuñe pa'iquëre ca huesoye. Coa Maija'quë pa'iji cuasayese'epi nuñe pa'iquë ca hueso cua̱ñoñe peoji.
59002025	Ja̱je pa'ina, Rahab co'a nomiore Maija'quëpi nuñe pa'icore ca huesopi, Josué jëjo saosicohua'ire pëaja̱'to i̱sico cui'ne yequë ma'aja'a yahue jëjo saosi do'ire.
59002026	Ja̱je pa'ina, pa̱ipi joyore peoquë pani tsoe ju̱'isiquë pa'iji. Ja̱je pa'ye cui'ne Maija'quë pa'iji cuasayepi yo'oye peoto ju̱'ise'epi pa'iji.
59003001	De'oji, Maija'quë do'ijë mësarupi tsoe asacohua'i a'ë, yecohua'ire se ye'yacohua'ipi jerepa i̱ohua'i yo'ose'e ña de'hua cua̱ño ja̱'ñe pa'iye. Ja̱je pa'i do'ire mësaru acohua'ipi jai pa̱irepa pa'ima'pë pa'ijë̱'ë, yecohua'ire se ye'yacohua'i.
59003002	Si'aohua'i tayocohua'ise'e pa'iyë. Ja̱je pa'iquëta'are te'i pa̱ipi i̱ coca cayere ti tayoma'quë pani nuñe pa'iquëre papi ja̱je pa'i pani, si'aye i̱ pa'iye nuñerepa ñaquë pa'iquë api.
59003003	Mai cua̱ñeñe caballopi de'oye sehuocaija̱quë cajë yë'opona quë̱na tarapëre jua nëocohua'i a'ë. Ja̱je neni yureta'a si'aëre de'oye po̱'nejë sacohua'i a'ë.
59003004	Ñajë'ë, cui'ne jai yohuë yo'oyere. Ai tutu jëayerepa ju'aquëta'are i̱ti tayoco a'ricona i̱ti tayoquëpi po̱'nequëna, i̱ yë hue̱'ñana saicoa.
59003005	Ja̱je pa'ye mai tse̱meñoje a'rico macata'a jai co'amañare cacoa. Ja̱je pa'iopi a'ri toa macata'a jai airo tsë̱ni ëoyeje̱ pa'yerepa yo'ocoa.
59003006	Ja̱je pa'ina, tse̱meño cato toaje̱ pa'io, co'aye ne tuture ti̱mësicoa. Ja̱je pa'iopi mai ca̱përe pa'io si'a ca̱pë co'aye neñe pa'iji, cui'ne si'a mai pa'i ma'aje co'a de'huacoa, mëna tutupi i̱oni pa'i do'ire.
59003007	Iye yeja pa'icohua'ire nëicohua'ire, pi̱'are, a̱ñaohua'ire, cui'ne jai tsiaya pa'icohua'ireje̱, si'aye pa̱ipi tse̱ani de'oye ye'yacohua'i a'ë.
59003008	Ja̱je pa'iquëta'are tse̱meño cato ye'ya ti̱'añe peocoa, nau nëco ti̱'añe peocoa. Co'acoa. Tsi̱maoje pa'iopi si'aye co'a de'huayere ti̱mësicoa.
59003009	Ja̱je pa'ina, i̱opi Maija'quëre de'oquëre pa'ni cajë sihuajë, cui'ne ja̱re i̱opi pa̱ireje̱ co'acohua'i a'ë cayë, Maija'quëpi i̱je pa'iohua'ire de'huasicohua'ireje̱.
59003010	Ja̱re i̱ti yë'opopi etaji, de'oye cacaiye, cui'ne yecohua'ire co'aye cayeje̱. Ja̱je pa'i ma'ñe a'ë, Maija'quë do'ijë, ja̱je yo'oye ai co'aji.
59003011	Te'e oco cojeja̱'a de'o oco etacona, së̱je ocoje̱ cui'na etama'coa.
59003012	Maija'quë do'ijë, mësaru ñato ¿Higuerapi hui'yape ne ca̱re quë̱iñe pa'iquë, pa̱nita'a cuiya'ipi higuera ca̱re quë̱iñe pa'iquë? Ja̱je pa'ina, ti peoji, te'e oco cojeja̱'a de'o oco cui'ne a̱si oco etaye.
59003013	Ja̱je pa'ito, mësaru aquëpi ta̱'ñe pa'ipi asa ti̱'asiquë pani iyere i̱ de'oye yo'oquë pa'iyepi cui'ne ja̱ ta̱'ñe asayepi teaye pa'ire nequëna, nesi co'amañare i̱ñoja'quë.
59003014	Ja̱je pa'iquëta'are mësaru joyore yecohua'i payere ëa ñajë pë̱iñepi cui'ne ai jerepa pasi'i cuasajë yo'oyepi pa'ina, ta̱'ñe cuasayë caye cato coa cosoye a'ë, cui'ne ti ta̱'ñe asayere pare coa cayeje̱ pa'ye neñe a'ë.
59003015	Ja̱je pa'ye pa'ima'coa, Maija'quë ta̱'ñe asayerepa. Ja̱ asase'e cato iye yeja pa̱i cuasani huëose'e a'ë cui'ne pa̱i ca̱pë yëyepi huëose'e a'ë, cui'ne huati huëose'e a'ë.
59003016	Ja̱je pa'ina, yecohua'i payere ëa ñajë pë̱iñepi cui'ne ai jerepa pa'i pasi'i cuasayepi pa'ito si'aye ne tiya saose'eje̱ pa'yepi pa'iji, coa si'aye co'ayere yo'oyepi.
59003017	Ja̱je pa'iquëta'are Maija'quë ta̱'ñe asaye i̱siye cato co'ayena co̱'me ma'ñe a'ë. Ja̱je pa'ina, jo'cua pa'iye, dahuëre pa'iye, yecohua'i cuasayere meñe ñañe peoye pa'iye, yecohua'ire teaye ñani co̱caiye, jaiye de'o co'amañare neñe, si'a yë'quë maca si'aohua'ire yo'oye, cui'ne nuñerepa pa'icohua'ire neñe a'ë.
59003018	Ja̱je pa'ina, jo'cua de'oye pa'ija̱jë cajë yo'ocohua'i cato jo'cua de'oye pa'i ja̱'ñere neñë. Ja̱ yo'ojëna, ta̱se'e mëani quë̱iñeje pa'ye quë̱quëna, nuñerepa yo'oyere tëaja̱'cohua'i a'ë.
59004001	¿Jeropi daquë'ni, sa̱'ñe huajo huaiye, cui'ne mësaruja̱'a sa̱'ñe pë̱ti coca caye? Ja̱ cato mësaru sa̱'nahuëpi etapi, co'aye yo'o ëaye nëiñepi mësaru sa̱'nahuë uihuaquë pa'iyepi.
59004002	Ja̱je pa'ina, mësaru yëyere ti̱'ama'pë pa'i do'ire yecohua'i payere ëa ñajë, huani je̱ojë yo'ojë, mësaru yëyere ti̱'añu'u cajë yo'ojë uihuayë, mësaru. Mësaru yëye ti̱'ama'pë pa'iyë. Maija'quëni i̱sijë̱'ë cajë se̱ma' do'ire.
59004003	Ja̱je pa'ina, mësarupi se̱ni i̱si cua̱ñoñe pa̱ñë, mësaru co'aye yëyere yo'ojë nejañu'u cajë se̱ do'ire.
59004004	Nëjore pacohua'ipi yequë nomioni yo'ocohua'ije̱ pa'iohua'i a'ë, mësaru. Huesëye mësaru iye yeja ayere ëa ñajë oicohua'i pani Maija'quëre oima'cohua'i de'ojë, i̱te sa̱ñope yo'ocohua'i pa'iyë. Ja̱je pa'ina, iye yeja ayere ëa ñajë oicohua'i cato Maija'quë cajeohua'i peoyë, Maija'quëre sa̱ñope yo'ocohua'i a'ë.
59004005	Ja̱je pa'ina, Maire i̱sisi joyopi iye yeja ayere oima'pë pa'ijë̱'ë, caquë ai oi ë̱sequë ñacaiji, maire. Ja̱je toyase'e cani coa cama'ë pa'iji, care paji.
59004006	Ja̱je pa'iquëta'are Diusu maire oi co̱caiquë api. Ja̱je pa'ina, toyase'e caji: “Maija'quë cato teaye pa'iohua'ini oi co̱caiquë api, jerepa pa'iohua'i a'ë cuasacohua'ire cato co̱caiye pa̱quë api.”
59004007	Maija'quëna mësaru pa'iye i̱sisicohua'irepa pa'ijë i̱se'ere necaijë̱'ë, huati yëyere necaima'pë. Ja̱je yo'ojëna, ña jujani mësarute je̱oni huë'huëja̱quë api.
59004008	Maija'quëna tsioja̱ijë'ë, i̱pi mësaruna tsioja̱ija'quëre. Co'aye yo'ocohua'i të̱no to̱jë'ë, mësaru jë̱ñare si'si pa'iye. Maija'quëre oñu'u cajëta'a iye pa'iye se oijë yo'ocohua'ipi ja̱ si'si pa'iye tsoa to̱jë'ë, mësaru joñoare.
59004009	Otare papi oijë ai co'a ju̱'ijë'ë, mësaru co'aye yo'ose'ere cuasajë. Mësaru sose'epi ota po̱nëjaquë cui'ne mësaru sihuayepi oiyena po̱nëja'quë.
59004010	Ja̱je pa'ina, Maija'quë ña hue̱'ñare pana teaye pa'iohua'i de'ojë̱'ë, i̱pi mësarute jerepa pa'iohua'ire neja'quëre.
59004011	Maija'quë do'ijë, sa̱'ñe mësaruja̱'a co'aquë api cama'pë pa'ijë̱'ë. Ja̱je pa'ina, Maija'quë do'iquëre co'aquë api caquë cato cua̱ñese'e cayere co'aji caji, i̱pi cua̱ñese'e meñe ña ëjaë de'oni. Ja̱je pa'ina, më'ëpi cua̱ñese'e cayere co'aji caquë pani i̱ti cua̱ñese'ere sehuoma'ë pa'i coa më'ëja'a co'ye ñani ca tëji ëjaëje̱ pa'i de'oyë.
59004012	Te'i pa'iji, cua̱ñese'e pa̱ire i̱siquë. Ja̱re i̱ api, tayose'e ñani ca tëji ëjaërepa. Cui'ne ja̱re ja̱ëse'e pa'iji, huasoye paquë, cui'ne nejoñe paquë. ¿Ja̱je pa'ito më'ë i̱quei macapi më'ë cajei tayoye ñaroja̱i caquë'ni?
59004013	De'oji, yure iyere asajë̱'ë. Yure pa̱nita'a ñamina'a ja̱ daripëna sani ja̱rona te'e o̱metëcahuë pa'ijë co'amaña nejë i̱sijë curi neñu'u, cacohua'i maña.
59004014	Ñamina'a mësaru pa'i ja̱'ñe huesëyë. Mësaru cato picoja̱'a pa'isicota'a peo hue̱'ña tiya saiyeje̱ pa'iohua'i a'ë.
59004015	Ja̱je pa'ina, mësaru cato ñeje caye pa'iji: “Ëjaëpi yëna huajëcohua'i pa'ijë iye maña nesi'i pa̱nita'a ja̱ yequë co'amañaje nesi'i caye pa'iji.”
59004016	Ja̱je pa'iquëta'are mësaru cato si'a tuturepa cacohua'i a'ë, pa'ire payeje̱ nëina. Si'aye ja̱je jerepa pa'iohua'ire nëina, tutu caye co'aye a'ë.
59004017	Ja̱je pa'ina, de'oye yo'oye asaquëpi ja̱ yë'ta'a de'oye yo'oma'ë pani tsoe co'aye yo'opi.
59005001	Iye jaiye co'amaña pacohua'i asajë̱'ë. Oijë̱'ë cui'ne cuijë̱'ë, mësaru ai yo'o ja̱'ñere asa quëquëjë.
59005002	Mësaru jai do'i co'amaña tsoe ja̱'juse'e a'ë cui'ne de'o ju'i ca̱ñaje pu'jupi a̱ni huesose'e a'ë.
59005003	Mësaru oro cui'ne curiquëje̱ yoco ne huesëse'e a'ë. Ja̱je yoco ne huesëyepi i̱ñoji, mësaru co'aye yo'oyere. Ja̱je pa'ina, ja̱pi mësaru ca̱pë̱a toa ëoyeje̱ pa'yerepa peo hue̱'ña ëo huesoja̱'coa. Mësaru tëji mu'señare pare jaiye co'amaña de'huani teaye payë.
59005004	Mësaru tsi̱ña co'amaña necohua'ire sa̱ima'pë pa'ise'epi yure mësarute sa̱ñope i̱ñoji. I̱ñoquëna, Ëjaërepa tutu quë'ipi i̱ohua'i nesi do'ire sa̱ijë'ë, cayere asapi.
59005005	Iye yeja pa'i maca mësaru de'o hue̱'ñare pare pa'ijë si'aye mësaru yëyere yo'ojë sihuajë paë'ë, duruhue̱quë hui'yape jujuyeje̱ pa'ye jujuhuë. Ja̱je pa'ina, yure mësarute huai mu'seña ti̱'api.
59005006	Mësarupi huani je̱ohuë, ti co'aye yo'oma'cohua'ini, co'acohua'i a'ë cajë, mësarute sa̱ñope yo'o tutu ti peocohua'ini.
59005007	De'oji. Maija'quë do'ijë. Mësaru cato yo'o jujahuë cama'pë quëcojë utejë̱'ë, Ëjaë dai macaja̱'a, tsio ta̱quë je̱'quë oco tëcahuë̱are utequë pa'iquë a'ë, ocosi maca ta̱se'epi mëani quë̱cona tëasi'i caquë.
59005008	Ja̱je cui'ne mësaruje̱ quëcojë o̱cue pa'i macarepa pa'ijë̱'ë, mai Ëjaë daiye ti̱'a tëji do'ire.
59005009	Maija'quë do'ijë mësaruja̱'a sa̱'ñe ja̱ë do'ire ai yo'oyë cajë pë̱ti coca cama'pë pa'ijë̱'ë, Maija'quëre nejo cua̱ñoñe pa̱ñu'u cani. Tsoe caca sa'rore pa'iji Diusu pa̱i yo'ose'e ñani ca tëji ëjaërepa.
59005010	Ja̱je pa'ina, Maija'quë do'ijë ye'yejë̱'ë, Maija'quë yëye quëacai do'ire tsoe acohua'i ai yo'ojë quëcose'ere.
59005011	Ai yo'onije quëcosicohua'ire mai cato cayë: ai sihuacohua'i pa'iyë, ja̱ohua'i cato. Mësarupi Job ai yo'oquë quëcose'e cui'ne tëji hue̱'ñana Maija'quë i̱te co̱caise'e asacohua'i a'ë. Ja̱je pa'ina, Maija'quë cato, teaye ñani oi co̱caiyepi i̱ni pa'iye sëte co̱caija̱'quë api.
59005012	Maija'quë do'ijë, mësaru cayepi do'i quë'ye pa'ija̱quë cajë Maija'quëna se ca co'ija̱ijë care payë cama'pë pa'ijë̱'ë. Ja̱je pa'ina, nuñerepa cajë̱'ë, yecohua'i asajëna. “Ja̱je pa'iji” casicohua'i pani, ja̱re “ja̱je pa'iji” case'e pa'ija̱quë, cui'ne yecohua'i asajëna, “pa̱ñë” casicohua'i pani, ja̱re “pa̱ñë” case'e pa'ija̱quë. Ja̱je yo'onita'a mësaru nejo cua̱ñoñe pa̱ja'cohua'i a'ë.
59005013	Mësaru aquëpi ai yo'oquë pani Maija'quëre se̱ja'quë, mësaru aquëpi sihuaquë pani Maija'quëre sihuaquë jë̱jëja'quë.
59005014	Mësaru aquëpi ju̱'iquë pani sehuosicohua'i ëjaohua'ini soija̱'quë, mai Ëjaë mamipi cajë se̱cacaija̱'cohua'ire, hui'yapepi dojë.
59005015	Maija'quëpi ju̱'iquëre jujuja̱'quë api. Ta̱'ñe cuasajë se̱to ju̱'iquëpi co'yaja̱'quë api. Co'aye yo'osiquë pa'itoje̱ i̱ co'aye yo'ose'ere sa̱i de'huacaise'e pasipi.
59005016	Ja̱je pa'ina, tayo yo'ose'ere pa̱i ñape yecohua'ina se quëajë, pa̱i ñape yecohua'ire se̱cacaijë̱'ë, Maija'quëre si'aohua'i juju cua̱ñosicohua'i pañu'u cajë. Ja̱je pa'ina, nuñe pa'iquëpi Maija'quëre se̱ñe cato ai tutu pa'iji, yecohua'ire co̱caiye.
59005017	Ja̱je pa'ina, tsoe aquë Maija'quëre quëacaiquë Elías maije pa'ipi ocoma'o pa'ija̱co caquë Maija'quëre se̱quëna, toaso̱ o̱metëca cui'ne jopo ocoye pa̱o, iye yeja.
59005018	Pa̱cona, cui'naëpi Maija'quëre ocoja̱co caquë se̱quëna, oco ocona cui'naopi, yeja de'oye mëaco de'o.
59005019	-
59005020	Maija'quë do'ijë, mësaru aquëpi nuñerepa yo'o ma'are hua saquëna, yequëpi, de'o ma'ana cui'naëni ne co'ya co̱quë pani ju̱tira'siquëni huasoji, cui'ne jaiye i̱ co'aye yo'oroja̱ise'ere sa̱i de'hua cua̱ñoji.
60001001	Yë'ë Pedropi Jesucristo jëjo daoquëpi iye toya ja'hua toyayë, yequë pa̱i yejañare hua saisicohua'ina caquë toyayë: Ponto, Galacia, Capadocia, Asia cui'ne Bitinia pa'icohua'ina.
60001002	Maija'quëpi mësarute sahuapi. Sahuasicohua'ini Maija'quë joyopi Maija'quë tse̱cohua'ire nepi, mësarupi Jesucristo cua̱ñeñe de'oye sehuocohua'ipi i̱ tsiepi tsoa to̱sicohua'i pa'ija̱jë caquë. Ja̱je pa'ina, Maija'quëpi de'oye ñacaina, jo'cua de'oye pa'ijë̱'ë.
60001003	De'oquëre pa'ni cañu'u, Maija'quëre mai Ëjaë Jesucristo pëca ja'quëre, maire ai oi do'ire ti̱jupë co̱asicohua'ire nesiquëre Jesucristo ju̱ni huëisi do'ipi. Ja̱je pa'ina, iye yo'osi do'ipi de'oyere pare utejë pa'iyere payë, mai.
60001004	Ja̱je pa'ina, Maija'quë mësarute caquë ma'tëmo de'huacaisi co'amañare ti ne huesë ma'ñere, si'si ne ma'ñere, cui'ne ti me'me to̱me ma'ñere paja̱'cohua'i a'ë, mësaru Maija'quë cuasa do'ipi.
60001005	Ja̱je pa'ina, mësarute Maija'quëpi i̱ tutupi ñacai pa'iji, mësarupi huasosicohua'i pa'iyere, i̱ ne de'huacaise'ere ti̱'ajajë caquë. Ja̱re tëji mu'señarepa paja̱'cohua'i a'ë.
60001006	Ja̱ do'ire mësaru ai sihuajë pa'iyë, coa nëhui tëcahuë jaiye neñañe ai yo'oye pa'itoje̱.
60001007	Ja̱je pa'ina, mësaru Maija'quë pa'iji cuasayere ai yo'oyepi neñaquëna, do'i quë'ye etase'epi, toapi neñasi oro do'iye jerepa se̱ña maca do'i quë'ye etasipi. Oro cato coa caraja̱iñe a'ë. Neñañe pa'ina, i̱tire pase'e etase'epi Jesucristore i̱ñosi maca Jesucristore sihuajë de'oquëre pa'ni cayere cui'ne ëjaëre pa'ni cayere i̱ñoñe pasipi.
60001008	Jesucristore ñama'pë pa'isicohua'ita'a i̱te ai oiyë, mësaru. I̱te ñama'pë pa'isicohua'ita'a pa'ire paji cuasajë ai de'oyerepa sihuayë, yë'opi ca ti̱'añe peoyerepa.
60001009	Sihuajë joñoa huaso cua̱ñoñere ti̱'asi'i cajë ti̱'ahuë, mësaru pa'ire paji cuasa do'ipi.
60001010	Maija'quëre quëacaicohua'ipi ai tsoe hue̱'ña mësarute Maija'quë oi coa i̱si ja̱'ñere huaso cocare toyacaijëta'a huesëhuë. Ja̱je pa'ina, i̱quere caquë'ni cuasajë ai co'ehuë, asa ti̱'añu'u cajë.
60001011	Cristo joyopi Maija'quëre quëacaicohua'ire du'ru quëapi, Cristo ai yo'o ja̱'ñere cui'ne jeteyo'je i̱ ayere ma'tëmo ayere de'oyerepa pa'i ja̱'ñere quëapi. Ja̱je quëaquëna, asajë ¿jequë pa'ija̱'quë a'ni, i̱? cui'ne ¿je yëhua ja̱je pa'ija̱'coa'ni? cajë ai co'ehuë, asañu'u cajë.
60001012	Ja̱je co'ejëna, Maija'quëpi i̱ohua'ire quëapi, iye mësaru quëaye mësaru tse̱ peoji caquë. Yecohua'i tse̱ a'ë caquë quëapi. Ja̱ cato maini capi. Yure ja̱je pa'ina, iyere Maija'quë huaso cocare mësarute quëacohua'i quëahuë, ma'tëmo jëjo daosi joyo tutupi yo'oquëna. Iye huaso coca cato hui̱ñaohua'ique ai cuasajë i̱tise'e ña ëa ju̱'iñë.
60001013	Ja̱je pa'iye sëte mësaru cuasayere ne de'huajë̱'ë, cuepese'eje̱ pa'iohua'i pa'ima'pë. Ja̱je pa'ijëna, mësaruna Jesús ayere i̱ño maca, Maija'quë oi co̱caiyepi pa'iji, mësarute. Ja̱re cuasajë pa'ijë̱'ë.
60001014	Ja̱je pa'ina, Maija'quë caye de'oye sehuocai mamajë sëte, Maija'quëre asama'në yëjë pa'ise'ere pa'ima'pë pa'ijë̱'ë.
60001015	Maija'quë mësarute soisiquë ai de'oquë api. Ja̱je pa'ina, mësaruje̱ de'ocohua'irepa pa'ijë̱'ë, i̱je pa'iohua'i.
60001016	Ja̱je pa'ina, toyase'e caji: “De'ocohua'irepa pa'ijë̱'ë, yë'ëje̱ pa'iohua'irepa.”
60001017	Mësarupi Maija'quëre “Ja'quë” cajë se̱cohua'i pani si'anë i̱ni ca'rajë pa'ijë̱'ë, iye yeja mësaru pa'i mu'seña pa̱i ñape yo'ose'eje̱ pa'ye sa̱iquëni, cui'ne si'a yë'quë maca si'aohua'ire yo'oquëni.
60001018	Mësarute Maija'quëpi huasopi, mësaru aiohua'i pa'ise'eje̱ pa'ye mësaruje̱ do'i peoyere yo'ojë pa'isicohua'ini. Mësarute huasoni sa̱icaima'ë paji'i, oropi pa̱nita'a curipi, ne huesëyere. Iye huaso do'i cato sa̱ipi, ti ne huesë ma'ñere papi. Ja̱re mësarupi tsoe asacohua'i a'ë.
60001019	Cristo tsie do'ipi sa̱icaji'i, mësarute yëi ñama a'si peoquëpi, si'si te̱'ñaje peoquëje̱ pa'ire papi.
60001020	Cristo cato ja̱ yë'ta'a yeja de'huama'në ja̱je ju̱cacaija̱'quëre ca nëosiquë pa'iji. Ja̱je pa'ipi yure tëji mu'seña mësaru de'oye pa'iyere caquë daji'i.
60001021	Ja̱je pa'ina, mësaru Cristo do'ija̱'a Maija'quëre i̱re papi cuasajë sehuoyë, ju̱'isiquëni huajëquëre huëoni de'oquëre pare i̱ñosiquëre. Ja̱je pa'ina, yure mësaru Maija'quë pa'ire paji cuasajë i̱na quëco pajë pa'iyë, co̱caija̱'quë api cuasajë.
60001022	Nuñerepa cocare mësaru sehuocai do'ire mësaru joñoa tsoa to̱huë, Maija'quë do'ijëre nuñerepa oñu'u cajë. Ja̱je pa'iye sëte si'a tuturepa pa̱i ñape yecohua'ire oiye pa'iji, de'o joyore papi.
60001023	Ja̱je pa'ina, mësaru cato yure pa̱i ju̱'icohua'i mamajë peoyë. Mësaru cato yure Maija'quë coca ti pani huesëyere papi jojosicohua'i a'ë.
60001024	Ja̱je pa'ina, toyase'e caji: Si'a pa̱i iye yeja pa'icohua'i tayaje̱ pa'iohua'i a'ë, Si'aye i̱ohua'i pa'iyepi taya joroje̱ pa'ye a'ë. Taya cato cue̱necoa. Cue̱ne huesëcona, i̱ti joropi to̱mecoa.
60001025	Ja̱je pa'iquëta'are Maija'quë coca cato ti pani huesëye a'ë. Iye huaso cocare mësarute quëahuë.
60002001	Ja̱je pa'iye sëte si'aye co'ayere je̱ocojë̱'ë, si'aye cosoyere, coa cayere, yecohua'i payere ëa ñañere, cui'ne yecohua'ire co'a coca cayere je̱ocojë̱'ë.
60002002	Je̱oconi tsi̱ mañaja'a co̱asicohua'i oje yëyeje̱ pa'ye mësaruje̱ joyo pa'i cocare yëjë̱'ë, huasosicohua'i ai de'oyere cajë.
60002003	Mësarupi Ëjaë de'oquërepa pa'iyere nuñerepa ña ti̱'asicohua'i pani ja̱je yëcohua'i pa'ijë̱'ë.
60002004	Ëjaëna tsio daijë̱'ë, pa'iye pa'i quë̱na pëna, pa̱i je̱ocosicona. Ja̱je pa'iquëta'are Maija'quëre cato i̱ sahuasi quë̱na përe pa'ë, jai do'i quë'io.
60002005	Ja̱je pa'ina, mësaru i̱na tsioja̱ijë pa'iye quë'i quë̱na pë̱a de'ohuë. De'orena, Maija'quëpi joyo huë'e de'huapi, mësarupi. De'huaëna, i̱se'ere necaija̱'cohua'i pa'iyë. Pa'ijë Jesucristo do'ija̱'a ai yo'ojë i̱siyë, Maija'quë sihuaquë ñañere.
60002006	Ja̱je pa'ina, toyase'e caji: Yë'ë sahuasicore pani, de'o quë̱na përe pare Siónna o̱añë, I̱ona quëco paquë cato coa quëco tayohuë caquë co'a ju̱'iñe pa̱sipi.
60002007	Ja̱je pa'ina, ja̱ quë̱na përe i̱ore pao cajë asacohua'ire cato do'i quë'iorepa asa cua̱ñoji. Ja̱je pa'iquëta'are, toyase'e cayeje̱ pa'ye pa'iji, ja̱je asama'cohua'ire cato. Ja̱je pa'ina, caji, toyase'e ñeje: Huë'e necohua'i je̱ocosi quë̱na pëpi Yure cato si'a huë'e naupa quë̱na përepa de'o.
60002008	Cui'ne yecopi caji, ñeje: Asama'cohua'ipi ja̱ quë̱na pëna ju'ajëna, i̱opi ne ta̱oja'coa. Ja̱je pa'ina, ja̱ohua'i cato Maija'quë coca sehuoma' do'ire ne huesëja̱'cohua'i a'ë, i̱ ña nëose'eje̱ pa'ye.
60002009	Mësaru cato i̱ sahuasi pa̱i a'ë. Ëjaëre pase'ere necaija̱'a pa̱i a'ë. Si'si peo daripë acohua'i a'ë. Maija'quë tse̱cohua'ire pa'ë. Ja̱je mësaru pa'iohua'i a'ë. Ja̱je pa'ina, mësarute nea hue̱'ñare pa'ijëna, Maija'quëpi soipi, mia hue̱'ñana etani Maija'quë de'oyerepa yo'ose'ere yecohua'ina quëaja̱jë caquë.
60002010	Ja̱'në cato mësaru i̱ pa̱i peocohua'i paë'ë. Pa'isicohua'ipi yure cato i̱ pa̱i de'ohuë. Ja̱'në mësarute Maija'quë teaye ñani co̱caiye pa̱pi. Yure cato mësarute teaye ñaquë oi co̱caiji.
60002011	Maija'quë do'ijë, mësarute se̱ñë, mësaru ca̱pë yëyere sa'ro nëocaima'pë pa'ijë̱'ë caquë, mai joñoa sa̱ñope uihuayere. Mësaru cato iye yeja acohua'i peoyë. Coa daisicohua'i a'ë.
60002012	Ja̱je pa'ina, de'oyerepa yo'ojë pa'ijë̱'ë, si'aohua'ire judío pa̱i peocohua'ireje̱. Ja̱je mësarupi pa'ijëna, yure mësarute sa̱ñope co'aye yo'ocohua'i a'ë casicohua'ipi mësaru de'oye yo'oyere ñani, Maija'quëre de'oquëre papi caja̱'cohua'i a'ë, i̱ohua'ire Maija'quë huaso mu'se ti̱'aëna.
60002013	-
60002014	De'oji. Maija'quëpi nepi, pa̱i ëjaohua'ire co'aye yo'ocohua'ire si'seja̱'cohua'ire, de'oye yo'ocohua'ini de'ocohua'i a'ë caja̱'cohua'ire. Ja̱je pa'ina, mai Ëjaëre oi do'ire si'a pa̱i ëjaëre si'aohua'i jerepa pa'ire sëte de'oye sehuocaiye pa'iji. Ja̱je cui'ne si'aohua'ire iye yeja pa̱i ëjaohua'ire de'oye sehuocaiye pa'iji.
60002015	Ja̱je pa'ina, Maija'quë cato yëji, mësarupi de'oye yo'ojë pa'ijëna, huesëohua'ipi ta̱'ñe cuasama'cohua'ipi mësarute sa̱ñope ca ti̱'añe peoyere.
60002016	Jo'ya nesicohua'i peoyë, mësaru. Ja̱je pa'ina, jo'ya nesicohua'i peoyë cajë co'ayere neñu'u cajë yo'oma'pë pa'ijë̱'ë. Coa ai jerepa Diusu jo'yaohua'i a'ë cuasajë, i̱ yëyere yo'ojë pa'ijë̱'ë.
60002017	Si'aohua'ire pa̱ire de'oye yo'ojë̱'ë, ëjaohua'ire yo'oyeje̱ pa'ye. Maija'quë do'ijëre oijë̱'ë. Maija'quëre ca'rajë̱'ë. Pa̱i ëjaëreje̱ de'oye yo'ojë̱'ë, ëjaëre papi cuasajë.
60002018	Co'amaña necaicohua'i, mësaru ëjaohua'ire de'oye sehuocaijë pa'ijë̱'ë. De'ocohua'ise'ere mësarute oicohua'ise'ere de'oye yo'oma'pë pa'ijë̱'ë. Co'a ëjaohua'ireje̱ de'oye sehuojë yo'ojë̱'ë.
60002019	Ja̱je pa'ina, de'oye a'ë, mësaru de'oye yo'ojëta'are mësarute yecohua'ipi co'aye yo'ojëna, ai yo'oyere quëcoye.
60002020	Ja̱je pa'iquëta'are mësarupi co'aye yo'ojë si'se cua̱ñojë quëcoto do'i peoji. Ja̱je pa'iquëta'are mësaru de'oye yo'o do'ire ai yo'ojë quëcoye pani de'oye a'ë. Do'i pa'iji, Maija'quë ña hue̱'ña.
60002021	Ja̱re caquë mësarute Diusu soipi, mësarupi Cristo mësaru do'ire ai yo'ose'ere ñani i̱ yo'ose'eje̱ pa'ye mësaruje̱ yo'oja̱jë caquë.
60002022	Cristo cato ti te'oreje̱ tayo neñe pa̱quë paji'i, cui'ne pa̱ireje̱ cosoma'quë paji'i.
60002023	I̱te co'aye catoje̱ sa̱ñope cui'ne co'ayepi cama'quë paji'i. A'si i̱te yo'o macaje̱ sa̱ñope icohua'ire sa̱isi'i cama'quë paji'i. Coa ai jerepa Maija'quëna je̱opi, ja̱ëpi pa̱i yo'oyere ña de'huaquëpi, nuñerepa yo'oquëpi ña de'huaja̱quë caquë.
60002024	Cristopi si'aye mai co'aye yo'oye hue'oni sani cruzuna que̱ cua̱ñopi, maipi co'aye yo'oyere ju̱'isicohua'ije̱ pa'ye pa'ijë nuñerepa yo'oyere huajëcohua'i pa'ija̱jë caquë. I̱ a'si do'ipi mësaru huasosicohua'i pa'iyë.
60002025	Ja̱'në mësaru yëi ñama ne huesësicohua'ije̱ pa'iohua'ipi paë'ë. Ja̱je pa'isicohua'ita'a yure cato Cristona co'irena, i̱pi yëi ñamare ñacaiquë ñañeje ñaquë mësaru joñoaje̱ ñacaiji.
60003001	-
60003002	Nomiohua'i, mësaruje̱ mësaru ë̱jëohua'i cua̱ñeñere de'oye sehuojë pa'ijë̱'ë. Ja̱je yo'ojëna, mësaru ë̱jëohua'i sehuoma'cohua'ipi mësaru i̱ohua'ire de'oye ëjaohua'ire ñajë de'oye pa'iyere ñajë sehuoja̱'cohua'i a'ë, ai yëhuo coca peoye.
60003003	Mësaru de'ocohua'i ña cua̱ñoñere ë̱mëje'e ca̱pë ëja de'oyere oima'pë pa'ijë̱'ë, ai de'oye naña yoyere, jai do'i yi'yo se̱'huoñere, pa̱nita'a jai do'i ca̱ña su̱ñañere.
60003004	Mësaru de'ocohua'i pa'iye cato pa'ija̱quë mësaru joyopi de'oye cuasayepi, ja̱'ë të̱në ma'ñerepa, a̱'ji joyopi jo'cua de'oye pa'iye a'ë, do'i quë'yerepa Maija'quë ña hue̱'ña.
60003005	Ai tsoe hue̱'ña nomiohua'i Maija'quëna i̱ohua'i pa'iye i̱sisicohua'i cato ja̱je pa'iyepi ëja de'osicohua'i pa'a̱huë'ë. Maija'quëna quëco pacohua'i pa'a̱huë'ë. Ja̱ohua'i cato, ja̱je pa'iohua'ipi i̱ohua'i ë̱jëohua'ire de'oye sehuocohua'i pa'a̱huë'ë.
60003006	Ja̱je pa'io pa'a̱co'ë, Zara. Ja̱je pa'iopi i̱o paquë Abrahamre de'oye sehuoco pacopi ca'a̱co'ë, “Yë'ë ëjaë”. Ja̱je pa'ina, mësarupi ti ca'rama'pë de'oye yo'ocohua'i pani i̱o mamajë pa'iyë.
60003007	Ja̱je cui'ne mësaruje̱ ë̱jëohua'ije̱ mësaru nëjohua'i yëjë cayere de'oye asacohua'i pa'ijë̱'ë. Pa̱ni nomiohua'ipi esa jë'ye duruhuëje̱ pa'iohua'i pa'i do'ire i̱ohua'ire ëjaohua'ire ñajë dahuëre paye. Coa ai jerepa Maija'quë oi mësarute pa'iye i̱sise'eje̱ pa'ye ja̱ohua'ireje̱ i̱sisi do'ire mësaru de'oye ñajë pajë̱'ë. Ja̱je yo'ojëna, mësarute jo̱sa ta̱'tëpoje̱ pa'io pa'iye pa̱sipi, Maija'quëre se̱ maca.
60003008	Ja̱je pa'ito pa̱i ñape sa̱'ñe de'oye yo'ojë pa'ijë̱'ë, te'e nëiñena tsiosicohua'ipi sa̱'ñe Maija'quë do'ijëre oijë. Teaye pa'iohua'ipi de'oye yecohua'ire oijë co̱caicohua'i pa'ijë̱'ë.
60003009	Mësarute co'aye yo'ouna, i̱teje̱ co'ayepi sa̱ima'cohua'i pa'ijë̱'ë, pë̱i tea ju̱'iquëna. I̱teje̱ pë̱ijë sa̱ñope tea ju̱'iñepi sa̱ima'pë pa'ijë̱'ë. Coa ai jerepa mësarute sa̱ñope cacohua'ini de'oyepi cacaijë̱'ë, Maija'quëpi de'oye pa'iyena de'huaja̱'cohua'ini soisicohua'i sëte.
60003010	Ja̱je pa'ina: Pa̱ipi sihuaquë de'o mu'seña pasi'i cani I̱ tse̱meñore nau nëcoye pa'iji, Coso coca caye pa̱ja'core yë'opopi.
60003011	Co'aye yo'oyere je̱oconi de'oyere yo'ojë pa'ijë̱'ë. Jo'cua de'oye pa'iyere co'eni ti̱'ani ja̱re yo'oye pa'iji.
60003012	Ëjaëpi nuiñe pa'icohua'ire ñacai paji. Cui'ne i̱ohua'i i̱te se̱ñeje asacai pa'iji. Ja̱je pa'iquëta'are co'aye yo'ocohua'ire cato sa̱ñope yo'oquë pa'iji.
60003013	¿Nepi mësarute sa̱ñope yo'oja̱'cohua'i a'ni, mësarupi si'anë de'oyese'e yo'ocohua'i pa'ito?
60003014	Ja̱je pa'iquëta'are mësaru nuñerepa yo'ojë pa'i do'ire ai yo'oni sihuacohua'i pa'ija̱'cohua'i a'ë. Ca'rama'pë pa'ijë̱'ë. Cui'ne co'a ju̱'ima'pë pa'ijë̱'ë.
60003015	Coa ai jerepa Cristore mësaru joñoa Ëjaëre pare pajë̱'ë. Ja̱je pa'ina, si'anë cua̱ñesicohua'ipi pa'ijë̱'ë, mësaru sehuoni utejë pa'iyere pa̱ipi se̱ni asañu'u cajë se̱cohua'ire, dahuëre pa'iohua'ipi, ëjaohua'ire ñajë de'oyere papi i̱ohua'i se̱se'ere sehuocaijë̱'ë.
60003016	Ja̱je pa'ina, mësaru cuasayepi jo'cua pa'ija̱quë cani de'oye yo'ojë pa'ijë̱'ë. Pa'ijëna, mësaru nuñe Cristore sehuocohua'i ëaye pa'iyere co'aye cacohua'ipi i̱ohua'i co'aye case'ere cuasajë co'a ju̱'ija'cohua'i a'ë.
60003017	Ai jerepa de'oji, nuñere pare yo'ojë ai yo'oye pa'ito. Ja̱je Maija'quëpi yë nëoru. Co'ayere yo'o do'ire ai yo'oye cato do'i peoye a'ë.
60003018	Mai co'aye yo'o do'ire sa̱icai Cristo ai yo'opi, te'ore pare ju̱ni tëjiquë. De'oquëpi ai yo'opi, mai co'acohua'i do'ire, maini Maija'quë quë'rona sasi'i caquë. I̱ ca̱pë cato huahuoni ju̱'isiquë paji'i. Ja̱je pa'isiquëta'a i̱ joyopi huëoquëna, cui'naëpi huajëquë pani co̱pi.
60003019	Ja̱ joyopi sani pa̱ire necaise'ere quëapi, tse̱a cua̱ñosi joñoare.
60003020	Ja̱ joñoa cato tsoe hue̱'ña Noé pa'inë Maija'quëre sehuocaima'cohua'i pa'ijë pa'isicohua'i paë'ë. Jai yohuë de'hua maca Maija'quë yo'o jujama'ë i̱ohua'ire utequë pa'i maca ja̱ joñoare quëapi. Coa ocho pa̱i maña huaso cua̱ñojë pa'a̱huë'ë, ocopi.
60003021	Maire oco doye cato ocho pa̱ire huasose'eje̱ pa'ye a'ë. Ja̱je pa'ina, Jesucristo ju̱ni huëisi do'ipi maire huasoji. Oco doye cato coa i̱ñoñe a'ë, ja̱ huasosicohua'i pa'iyere. Ja̱je pa'ina, ë̱mëje'e si'sire tsoa to̱ñere oco doye i̱ñoñe pa̱ji. Coa ai jerepa de'oye cuasayere pañu'u cajë Maija'quëre se̱ñere i̱ñoji.
60003022	Maire huasoquë cato ma'tëmona mëni Maija'quë ëja te̱'tere pa'iji, si'aohua'ire hui̱ñaohua'ire cui'ne cua̱ñe tutu pacohua'ire meñe cua̱ñequëpi.
60004001	-
60004002	Cristopi i̱ ca̱pë ai yo'oquë ju̱ji'i. Ja̱je pa'ina, iye cuasayere pajë̱'ë. Ca̱pëpi ju̱'isiquë cato co'aye yo'oye tëni saisiquë api. Tëni saisiquëpi si'a i̱ iye yeja pa'i maca Maija'quë yëyere yo'oquë pasipi, i̱ ca̱pë co'aye yëyere yo'oma'ë, ja̱re cuasajë pa'ijë̱'ë.
60004003	Teape tsoe mësaru Maija'quëre sehuoma'cohua'i yo'oyere yo'ojë paë'ë, si'aye yo'oyena sëo measicohua'ipi, co'ayere yëyere, cuepeyere, jai pa̱i tsi'sini a̱ijë ai pi̱siye yo'ojë cayere, jaiye co̱no u̱cuyere, cui'ne Maija'quë api cajë co'ayere se̱jë yo'ojë paë'ë.
60004004	Ja̱ohua'i cato yure mësarute ti̱ohua'ire ñañë, mësarupi te'e i̱ohua'i ja̱'re co̱ni co'ayere yo'ojë pa'ima'pëna. Ja̱je pa'ina, mësarute co'aye cayë.
60004005	Ja̱je pa'iquëta'are ja̱ohua'i cato i̱ohua'i pa̱i ñape yo'ose'ere i̱ñoja'cohua'i a'ë, huajëcohua'ire cui'ne ju̱'isicohua'ire pa̱i ñape yo'ose'ere sa̱isi'i caquë ña de'huaquëna.
60004006	Ja̱je pa'ina, ju̱'isicohua'ire de'o cocare quëapi. Ja̱ cocapi i̱ohua'i huajëcohua'i pa'inë yo'ose'ere ña de'huayere caquë, i̱ohua'i Diusu pa'iye i̱siyepi joyopi pa'ija̱jë caquë yo'opi.
60004007	Si'a co'amaña caraja̱i mu'seña ti̱'aji. Ja̱je pa'ina, mësaru nuñerepa pa'iohua'ipi Maija'quëre se̱ñese'e yo'ojë pa'ijë̱'ë.
60004008	Ja̱je pa'ina, si'aye jerepa pa̱i ñape sa̱'ñe oiyere pajë̱'ë. Pa̱ire oiye cato jaiye co'aye yo'oyere sa̱i de'huacaiye a'ë.
60004009	Pa̱i ñape yecohua'ire de'oye yo'ojë̱'ë, mësaru huë'ena daicohua'ire, ë̱sema'pë.
60004010	Jaiye ti̱ñe pa'ye Maija'quë i̱siye de'o co'amaña de'oyerepa necaicohua'i sëte pa̱i ñape yecohua'ire necaijë̱'ë, mësaru i̱si cua̱ñose'eje̱ pa'ye.
60004011	Mësaru joyopi cocare caquë pani Maija'quë coca cayeje̱ pa'ye caja̱quë, cui'ne yecohua'ini co̱caiquë pani Maija'quë i̱si tutupi co̱caija̱quë. Ja̱je pa'ina, si'aye mësaru neroja̱iñe cato Jesucristo do'ija̱'a, Maija'quëre sihuajë de'oquëre pa'ni ca ja̱'ñere neñe pa'ija̱quë. Maija'quëre cato si'a miañe ja̱re i̱ tse̱se'e a'ë, cui'ne si'a co'amaña ja̱re i̱ tse̱se'e a'ë, je'nëna. Ja̱je pa'ija̱quë.
60004012	Yë'ë oicohua'i, toa ëoyeje̱ pa'ye jëaye neñañepi mësaruna ti̱taja̱'coa. Ti̱tacona, me neni ja̱je ti̱ñerepa pa'iquë'ni cuasama'pë pa'ijë̱'ë.
60004013	Neñañepi pa'ito coa ai jerepa sihuajë̱'ë, Cristo ai yo'ose'e ayere mësaruje̱ pajë cajë, si'aye i̱ ayere de'oyerepa mësaruja̱'a i̱ñoquëna, ai sihuaja̱'cohua'ipi.
60004014	Ja̱je pa'ina, yecohua'ipi Cristore tui do'ire mësarute co'acohua'i a'ë cato mësaru sihuacohua'i pa'iye pa'iji, Maija'quë de'o joyopi mësaru ja̱'re pa'i do'ire.
60004015	Pa̱ire huani je̱oñere, co'amaña yahue i̱ñere, co'aye yo'oyere, yecohua'i yo'oyere coa cacaroja̱ijë ne de'huacaiyere yo'oye peoji, iyere yo'o do'ire ai yo'oquë pani huajëya' ju̱'iñe pa'iji.
60004016	Ja̱je pa'iquëta'are Cristore tui do'ire ai yo'oquë pani huajëya' ju̱'iñe peoji. Coa ai jerepa Maija'quëni de'oquëre pa'ni caquë sihuaye pa'iji, ai yo'o do'ire.
60004017	Tsoe ti̱'api, Maija'quë tsëcapëre pani i̱ohua'i yo'ose'e ñaquë sa̱i de'hua maca. Ja̱je mai yo'ose'ere du'ru ñaquë sa̱i de'huaye huëoto, ¿merepa ja̱ohua'i Maija'quë caye sehuoma'cohua'i yo'o cua̱ñoja'cohua'i a'ni, ai co'acohua'i cui'ne Maija'quë cua̱ñeñe yo'oma'pë tayocohua'i?
60004018	Nuñe yo'ocohua'ita'a huaso cua̱ñoñe ai yo'oye pa'iji. Ja̱je pa'ito, ¿merepa co'aye yo'ocohua'i cui'ne tayocohua'i jëa ti̱'aja'cohua'i a'ni?
60004019	Ja̱je pa'ina, Maija'quë yëyepi yo'ojë ai yo'ocohua'i cato ja̱re de'oyere yo'ojë pa'iye pa'iji, joñoase'ere Maija'quëna i̱sini pa'ijë, Maija'quë cato maire ne de'huaquëpi, cui'ne i̱ case'eje̱ yo'o ti̱'aquëpi.
60005001	Yë'ëje̱ sehuosicohua'i ëjaë'ë. Ja̱je pa'ipi Jesucristo ai yo'oquëna, ñasiquëpi yure yëhuoyë, sehuosicohua'i ëjaohua'ire, mësaru quë'ro pa'icohua'ire, yë'ëje̱ i̱ohua'i ja̱'re co̱ni Jesús aye de'oyere pare jeteyo'je paja̱'quëpi.
60005002	Mësarupi ñacaija̱'cohua'i a'ë caquë Maija'quë mësaruna i̱sisicohua'i de'oye cuasajë yo'ojë̱'ë, Maija'quë yëyeje̱ pa'ye. Yo'oma'pë pa'ijë̱'ë, cua̱ñe nëosi do'ire pa̱nita'a curiquëre ai yë do'ipi mësaru yë do'ire sihuajë nejë'ë, co'amaña.
60005003	Cui'ne mësaru tse̱cohua'i a'ë cuasama'pë pa'ijë̱'ë, mësaru ñajë pacohua'ire. Coa ai jerepa i̱ohua'ini de'oye pani i̱ñojë'ë, mësaru pa'iyere ñajë tuija̱'cohua'ire.
60005004	Ja̱je mësaru yo'onita'a yëi ñamare ñacaicohua'i Ëjaërepa dai maca de'o marore pare i̱si cua̱ñoja'cohua'i a'ë, ti me'me tomema'coni, cui'ne i̱ ayere de'oyere pare i̱ñoja'coni.
60005005	Ja̱je cui'ne mësaruje̱ po̱sëohua'ije̱ sehuosicohua'i ëjaohua'i cayere de'oye sehuocohua'i pa'ijë̱'ë. Si'aohua'i pa̱i ñape yecohua'ire de'oye sehuocaijë dahuëre pa'ijë̱'ë. Ja̱je pa'iye pa̱cohua'ire cato Diusupi sa̱ñope yo'oquë api, jerepa pa'iohua'i a'ë cuasacohua'ire. Ja̱je pa'iquëta'are dahuëre pa'icohua'ire cato de'oye yo'oquë i̱ oiyepi co̱caiquë api.
60005006	Ja̱je pa'iye sëte Maija'quë tutu quë'i Ëjaëre pa'ë cuasajë i̱ cua̱ñeñere sehuojë dahuëre pa'ijë̱'ë, i̱pi mësarute jerepa tëto saisicohua'ire neja'quëre i̱ti yo'o maca ti̱'aëna.
60005007	Ja̱je pa'ina, si'aye mësaru co'a ju̱'iñe Maija'quëna i̱sijë̱'ë, mësarute oi ñacaiquëna.
60005008	Ñare pajë pa'ijë̱'ë, sëtasicohua'ipi. Mësarute sa̱ñope yo'oquë huati, jai yaije̱ pa'ipi të'ija̱i mësarute co'equë cu'iji, a̱si'i caquë.
60005009	Sa̱ñope i̱te quëco saojë̱'ë, Maija'quë pa'iji nuñerepa cuasayepi. Si'a hue̱'ña Maija'quë do'ijë pa'icohua'ije̱ cui'ne ai yo'oye pa'iquëta'are quëcoyë cuasajë mësaruje̱ quëcojë̱'ë.
60005010	Ja̱je coa nëhui tëcahuë ai yo'osi jeteyo'je Diusupi mësarute de'ocohua'ire nuñerepa pa'iohua'ire tutu quë'iohua'ire, cui'ne ti̱'aja'cohua'ire pa'ë asacohua'ire nesipi, maire ai oi Jesucristo ja̱'re tsioni pa'ijë ti caraja̱i ma'ñere de'oyere pare paja̱jë caquë soisiquëpi.
60005011	Ja̱ë api, jerepa pa'i de'oquërepa ti caraja̱ima'quërepa. Ja̱je pa'ija̱quë.
60005012	Maija'quë do'iquë nuñe pa'iquë Silvanona toya cua̱ñohuë, iye nëhui coca maña. Iye toyase'e cato mësarute yëhuoye a'ë, cui'ne care paye a'ë, Maija'quë maire oi coa i̱sise'ere. Ja̱je pa'ito o̱cue pa'i macarepa i̱tire tuijë pa'ijë̱'ë.
60005013	Babilonia sehuosicohua'i pa'icohua'ipi mësarute pëpa saoyë, mësarute soise'eje̱ pa'ye Diusu soisicohua'ipi, cui'ne yë'ë mamaquëje̱ pa'i Marcosje̱ mësarute pëpa saoji.
60005014	Pa̱i ñape yecohua'ire yo'jeire oiyepi oijë su'cuajë sihuajë pëpacaijë̱'ë. Si'aohua'i Jesucristore pacacaicohua'i sëte, i̱pi ñacaina, jo'cua de'oye pa'ijë̱'ë. Ja̱je pa'ija̱quë.
61001001	Yë'ë, Simón Pedropi iye toya ja'hua toyayë, mësaruni caquë, Jesucristo jo'yaëpi i̱ jëjo daoquëpi. Maija'quë nuñerepa yo'oquëpi cui'ne Jesucristo pa̱ire huasoquëpi, yëquë cuasayeje̱ pa'ye Maija'quë pa'iji cuasayere de'oyere pare cuasa ti̱'añe i̱sisicohua'ina toyayë.
61001002	Maija'quë coa i̱siye cui'ne jo'cua de'oye pa'iyepi mësarute jerepa pa'ija̱quë, mai Ëjaë Jesucristore cui'ne Maija'quëre mësaru cuasa ti̱'a do'ipi.
61001003	Maire Maija'quëpi soipi, i̱ jerepa pa'iyepi cui'ne i̱ de'oyerepa yo'oyepi. Ja̱je pa'ina, Maija'quëpi i̱ tutupi maire i̱sipi, si'aye caraye peoyerepa, nuñerepa de'oyerepa yo'ojë pa'i ja̱'ñere, i̱te mai cuasayepi.
61001004	Ja̱ co'amaña do'ija̱'a jaiye i̱ ca nëose'e ai de'oyere pare jai do'ire maina i̱sipi, maipi iye yeja pa̱i ëaye nëiñepi co'a de'oyena sayere cati saisicohua'ipi pa'ijë i̱ pa'iye ayere ti̱'ani pa'ija̱jë caquë.
61001005	Ja̱je pa'ina, mësaru ai se̱ña maca payere cajë tutu yo'oye pa'iji. Ja̱je pa'ina, mësaru Maija'quë pa'iji cuasayepi de'oyese'e yo'oyere se mëojë'ë. De'oyese'e yo'oyepi ta̱'ñe cuasayere se mëojë'ë.
61001006	Ta̱'ñe cuasayepi yëyere co'ye quëco ti̱'añere se mëojë'ë. Yëyere co'ye quëco ti̱'añepi yo'o jujama'pë quëcoyere se mëojë'ë. Yo'o jujama'pë quëcoyepi nuñerepa cuasayese'e se mëojë'ë.
61001007	Nuñerepa cuasayepi Maija'quë do'ijëre oiyere se mëojë'ë. Maija'quë do'ijëre oiyepi, si'aohua'ire pa̱ire oiyere se mëojë'ë.
61001008	Ja̱je mësarupi iye co'amañare pajë se mëoto mësaru pa'iye do'i quë'ye pasipi, coa pa'iye peojë. Cui'ne mësaru Cristore cuasase'ere se mëoñe pa'iji.
61001009	Ja̱je pa'iquëta'are iye co'amañare peoquë cato ñama'quëje̱ pa'i api. Pa̱nita'a ñaco poreije̱ pa'i api. I̱ ja̱'në co'aye yo'ose'e tsoa to̱caise'ere hua̱nëyesiquë api.
61001010	Ja̱je pa'ina, Maija'quë do'ijë, mësarute Maija'quë sahuani i̱ tse̱cohua'ire nese'ere i̱ñoñu'u cajë ai cuasajë yo'ojë̱'ë. Mësarupi ja̱je yo'oni co'aye yo'oyena ta̱iñe ti pa̱ja'cohua'i a'ë.
61001011	Ja̱je cui'ne maire huasoquë Jesucristo cua̱ñe te̱'tepi mai cacaja̱'a eta sa'ro jaicorepa hui'yocaisicopi pa'ija̱'coa.
61001012	Ja̱je pa'ina, mësarupi ta̱'ñe cuasajë nuñere pare o̱cue pa'i macarepa pa'itoje̱ ja̱ yë'ta'api yë'ë cato mësarute ca sëtoquë pasi'i si'aye mësarute ye'yase'ere.
61001013	Ja̱je pa'ina, yë'ë cato iye nuñere pa'ë cuasayë. Ja̱ yë'ta'a yë'ë huajëquë pa'i maca cato mësarute yëhuo sëtoquë pasi'i caquë.
61001014	Ja̱je pa'iquëta'are mai Ëjaë Jesucristopi yë'ëre quëa i̱ñopi, më'ë esa iye yeja pa'iye je̱oja'quë a'ë caquë.
61001015	Ja̱je pa'ina, yë'ë ju̱'isi jeteyo'je yë'ë ca sëtosi co'amañare si'anë cuasa cua̱ñoñe pa'ija̱quë caquë, yë'ë ai cuasaye ja'ye yo'oyë.
61001016	Mai Ëjaë Jesucristo daiye cui'ne i̱ tutu quë'irepa pa'iyere yëquë mësarute quëase'e pa̱ise'e coa cuasa huëose'ere quëaye pa̱huë. Yëquë ñaco ca̱re papi jerepa pa'i pa'ina, ñase'ere quëahuë.
61001017	Cui'ne yëquëpi i̱te ñajë cui'ne asahuë, Maija'quëpi Jesure de'oquëre pani, jerepa pa'ini sihuaquë ma'tëmopi de'o yë'orepa “iquë api, yë'ë mamaquë, yë'ë oiquërepa. I̱ni ai sihuaquë pa'iyë,” caquëna.
61001018	Ja̱je asahuë, ma'tëmopi yë'ose'e Maija'quë caye jutaquëna, jeto de'o cu̱tihuëre Ëjaë ja̱'re co̱ni pa'i maca.
61001019	Ja̱je cui'ne payë, maire jerepa care paye necai cocaje̱. Ja̱ cato Maija'quëre quëacaicohua'i toyajë pa'ise'ere cayë, ja̱re mësaru de'oyerepa asacaiye pa'iji, toa tsë̱o pë ñami miacaiyeje̱ pa'ye mësarute miacaiyere. Ja̱je miacai pasipi, mësaru joñoana, ñata ma'ñocore papi miacaiye ti̱'a macaja̱'a.
61001020	Ja̱je pa'ina, mësaru cato cuasaye pa'iji. Maija'quë coca toyase'e cato pa̱i quëase'e peoye a'ë.
61001021	Ja̱je pa'ina, Maija'quëre quëacaicohua'i cato i̱ohua'i cuasayepi huëojë caye pa̱'ahuë'ë. Coa ai jerepa Maija'quë joyopi quëaquëna, Maija'quë yëyere ca'a̱huë'ë.
61002001	Israel pa̱i Maija'quëre quëacaicohua'ipi pa'iyë, cacohua'i. Coa cosocohua'i pa'a̱huë'ë. Ja̱je cui'ne mësaru acohua'ije̱ ye'yacohua'ipi coa cosocohua'i pa'ija̱'cohua'i a'ë. Ja̱ohua'ipi yahuerepa i̱ohua'i co'aye cuasayere ye'yacohua'i a'ë nejo cocare. Ja̱je yo'ojëta'a i̱ohua'ire huasosi ëjaëni coa caquë api caja̱'cohua'i a'ë. Ja̱je ca do'ire i̱ohua'ire ai esa nejoñepi ti̱tasipi.
61002002	Jai pa̱i ja̱ohua'ire tuija̱'cohua'i a'ë, i̱ohua'i co'aye yo'oyere ñajë. Ja̱ohua'i do'ire iye de'o cocare, yecohua'ipi co'aye caja̱'cohua'i a'ë.
61002003	Ja̱je pa'ina, ai curiquë yë do'ire mësaru payere sioja̱'cohua'i a'ë, coa cosoye ye'yayepi yo'ojë. Ja̱je pa'ina, ja̱ohua'ire cato nejoñepi ti jëa ti̱'añe peoyere papi uteji, tsoe hue̱'ñana ja̱je nejoja'cohua'ire ña nëosicohua'ire sëte.
61002004	Diusu i̱ hui̱ñaohua'i tayosi do'i sa̱i de'huacaiye pa'a̱ji'i. Coa ai jerepa i̱ohua'ire cato hue̱ni ai nea hue̱'ñare pana toa yejana je̱ocoa̱'ji'i. Ja̱ohua'i cato pa̱i ñape yo'ose'e ña mu'señarepa ca tëjija̱'cohua'ipi de'huasicohua'ipi pa'iyë.
61002005	Ja̱je pa'ye cui'ne yeja tsoe hue̱'ña pa'isicohua'ireje̱ Diusu sa̱i de'huacaiye pa̱'aji'i, i̱ohua'i tayose'e. Coa ai jerepa ocopi co'je hue̱a'ji'i. Co'je hue̱acona, coa Noé macase'ere, i̱ti nuiñe pa'iyere quëasiquëse'ere cui'ne i̱ ja̱'re co̱ni siete pa̱i pa'icohua'ise'ere huasoa̱'ji'i.
61002006	Ja̱je cui'ne Sodoma cui'ne Gomorra pa̱i daripë̱aje Diusupi nejoa̱'ji'i, hua̱tase'e ëo huesoquë. Iye cato yo'oa̱'ji'i, jeteyo'je co'a pa̱i pa'icohua'ipi ja̱je yo'oye co'aye a'ë cuasajë pa̱ ja̱'ñere caquë.
61002007	Ja̱je yo'oquë coa Lotse'ere huasoa̱'ji'i, co'a pa̱ipi co'ayere yo'ojëna, ñaquë oi pa'isiquëse'ere. Ja̱ë cato nuñe pa'iquë pa'a̱ji'i.
61002008	Ja̱je nuñe pa'ipi i̱ohua'i quë̱no macare pa'i si'a mu'señapi si'aye i̱ohua'i co'aye yo'oyere asaquë cui'ne ñaquë i̱ de'o joyopi ai yo'oquë oi pa'a̱ji'i.
61002009	Ja̱je mai Ëjaë cato i̱na i̱sisicohua'ire neñañere pa'ito huasoquë api. Ja̱je pa'iquëta'are co'acohua'ire cato pa̱i ñape yo'ose'e ña mu'serepa si'seja̱'cohua'ini paquë api.
61002010	Diusupi si'seja̱'quë api, si'sire yëjë yo'ojë pa'icohua'ire, ëjaohua'i cayere coejë sa̱ñope cacohua'ire. Ja̱je pa'iohua'ipi huajëya'ye peoyerepa cui'ne ai co'a ju̱'ima'pë i̱ohua'i yëyese'e cuasajë ti ca'rama'pë ëjaohua'ire co'aye cacohua'i a'ë.
61002011	Ja̱je pa'iquëta'are hui̱ñaohua'i ai tutu pacohua'ita'a ëjaohua'ire co'aye cama'cohua'i a'ë, Maija'quë ña hue̱'ña.
61002012	Ja̱je pa'iquëta'are ja̱ohua'i cato coa nëtëroja̱icohua'ije̱ pa'iohua'i a'ë. Asa ti̱'añe peocohua'i a'ë. Coa i̱ohua'ire nëiñeje yo'ocohua'i a'ë. Tse̱ani huani je̱oja'cohua'ipi jojosicohua'i a'ë. Ja̱je pa'iohua'ipi i̱ohua'i asaye ti̱'a ma'ñere co'aye a'ë cayë. Ja̱ do'ire nëtëroja̱icohua'i ju̱'iñeje pa'ye ai yo'ojë ju̱ni huesëja̱'cohua'i a'ë.
61002013	Yecohua'ire i̱ohua'i co'aye yo'osi do'ire sa̱i de'hua cua̱ñojë yure cato si'a mu'seña a̱niroja̱ijë sihuacohua'irepa pa'iyë, cuasayë. Ja̱ohua'i cato si'si a'sioje̱ pa'iohua'i pa'iyë, mësaru ja̱'re co̱ni. Ja̱je pa'iohua'ipi mësaru ja̱'re co̱ni a̱o a̱ijë sihuayë cajë yo'oyë, i̱ohua'ire coso huesose'ere jerepa yo'o huajëjë.
61002014	Ja̱je pa'iohua'ipi te'o macareje̱, nomiore coa ñañe pa̱ñë, ja̱re nomi ëayese'epi ñacohua'i a'ë, tayo yo'oyeje̱ ti jë'joma'cohua'i a'ë. Tutu peocohua'ire cato i̱ohua'i yo'oyepi cosojë co'aye yo'oyena ne ta̱ocohua'i a'ë. Ai co'amaña tsi'soni payere cajë ta̱'ñerepa yo'ocohua'i a'ë, Maija'quë co'aye ca nëosicohua'ipi.
61002015	Beor mamaquë Balaam co'ayere yo'oquë curiquë nesi'i caquë yo'o ja̱'ñeje pa'ye yo'oyë, ja̱ohua'i cato.
61002016	Ja̱je yo'oquëna, i̱te burra ti cama'copi pa̱i yë'ore papi i̱ tayoquë yo'oyere ca quëcoa̱'co'ë. Ja̱je cani i̱ cuepequë yo'oyere necaiye pa̱'aco'ë.
61002017	Iye pa̱i cato oco dea pëpi oco peocoje̱ pa'icohua'i a'ë, cui'ne sirioni tutupi ti̱rona tutu saoyeje̱ pa'iohua'i a'ë, nea hue̱'ñare pana ti nejoja'cohua'ire ña nëosicohua'ipi pa'iyë.
61002018	Ja̱ohua'i cato pa ëaye nëi tutupi ca huëocohua'i a'ë, do'i peo cocapi cajë. Ja̱je cajë tayocohua'i quë'ropija̱'a cati huajësicohua'ini, i̱ohua'i ca̱pë co'aye yëyena ca̱pë ëayere sëo mease'ere yo'ojë, cosojë ja̱ohua'ire co'aye yo'oyena ne ta̱ocohua'i a'ë.
61002019	Ja̱je yo'ojë cayë iye a'ë, de'oyerepa pani huajëye. Ja̱je cajëta'are i̱ohua'i si'si pa'iyepi jo'ya nesicohua'ire paji. Ja̱je pa'ina, si'a pa̱i i̱ohua'ire yo'o ëaquëna, quëco ti̱'ama'pë yo'oyere ëjaëre payë. Ja̱pi jo'ya nesicohua'ire paquëna, pa'iyë.
61002020	Ja̱je pa'ina, maire huasoquë Ëjaë Jesucristore asa do'ire iye yeja co'aye pa'iyere cati saicohua'ipi cui'naohua'ini ja̱'në co'aye yo'ose'epi hue̱ co̱sicohua'i pani, ja̱'në pa'ise'e se̱ña maca co'a hue̱'ñana cacayë.
61002021	Ja̱ do'ire ai jerepa de'ora'pi, ja̱ohua'ire nuñerepa pa'i cocare asama'cohua'ipi pa'ito co'aji. Yure cato Maija'quë de'oyerepa cua̱ñeñere i̱ohua'ina i̱sipi, i̱te asasicohua'ita'a je̱oni pa'ijëna.
61002022	Ja̱je pa'iquëta'are ja̱ohua'ina ti̱'api, tsoe case'epi: “Jo'ya yai i̱ siso o̱asiconi a̱ni co̱quë api, cui'ne se̱se ja̱'a de'oye tsoa to̱sicopi ya'o dana cui'naopi cuyacoa.”
61003001	Maija'quë do'ijë yë'ë oicohua'i, ico cato yë'ë cayaye acore mësarute toya saocoa. Iye cayaye toya saoyena, mësaru nuñerepa cuasajë pa'iyere yëhuo sëtosi'i cuasahuë.
61003002	Ja̱je pa'ina, hua̱nëyema'pë pa'ijë̱'ë, Maija'quëre quëacaicohua'i de'ocohua'irepa case'ere, cui'ne Ëjaërepa huasoquë cua̱ñese'ere, ja̱re i̱ jëjo daocohua'i mësarute ye'yase'ere.
61003003	-
61003004	Cuasajë̱'ë, iyere: Tëji mu'seña cato i̱ohua'i yëyeje̱ pa'ye co'ayere yo'ocohua'ipi daija̱'cohua'i a'ë. Ja̱ohua'ipi cue'cue yë'opi, se̱ja'cohua'i a'ë: “Me neo'ni, yure Cristo dasi'i ca nëose'e”, mai aipë maña ju̱ju satoje̱ yeja de'hua maca acoje̱ pa'iopi nëio caraja̱ico iye yeja.
61003005	Ja̱re se̱cohua'ipi cato tsoe hue̱'ña Maija'quëpi cua̱ñequëna, ma'tëmo ëjacona, cui'ne yejaje̱ oco da'case'e pa'isicopi oco da'caja̱'a yeja ëjapi. Ja̱re asacohua'ita'a ja̱re asayere coejë ja̱je cayë.
61003006	Cui'ne tsoe hue̱'ña yejaje̱ ocopi co'jeni si'aye i̱ote pa'iye nejose'eje̱ asacohua'i a'ë.
61003007	Ja̱je pa'iquëta'are ma'tëmo cui'ne yeja yure pa'iye cato toana ëo ja̱'ñepi pa'iji, Maija'quë cua̱ñe do'ipi de'huase'epi. Ja̱ toapi pa̱i ñape yo'ose'e ña tëji mu'serepa co'acohua'ire ëo huesoquë nejoja'quë api.
61003008	Maija'quë do'ijë yë'ë oicohua'i iyeje̱ hua̱nëyema'pë pa'ijë̱'ë, mai Ëjaëre cato te'e mu'sepi mil o̱metëcaje̱ pa'ye pa'iji, cui'ne mil o̱metëcapi te'e mu'seje̱ pa'ye pa'iji.
61003009	Mai Ëjaë yecohua'i cayeje̱ pa'ye i̱ ca nëose'ere yo'o ti̱'ama'ë tsoe nëima'ë pa'iji. Coa ai jerepa i̱ cato mësaruni cuasaquë dahuëre yo'oji, pa̱i ju̱ni huesëyere ë̱sequë. Ja̱je pa'ina, i̱ cato yëji, si'aohua'i Maija'quëna po̱nëni co'iyere ti̱ro pa'icohua'ipi.
61003010	Ja̱je pa'iquëta'are ti cuasama'topi ti̱'aja'coa, Ëjaë mu'se cato, co'amaña ñaë daiyeje̱ pa'ye. Ja̱ macarepa ma'tëmo cato peo hue̱'ñarepa nejosico pasio ai huajëya'yerepa tutu pi̱siyepi. Ja̱ macarepa ma'tëmo pa'i co'amaña peo hue̱'ñarepa ëose'e pasipi, cui'ne iye yeja pa'i co'amañaje peo hue̱'ñarepa ëose'e pasipi.
61003011	Ja̱je si'aye nejo ja̱'ñese'e pa'iji asacohua'i sëte, ai jerepa i̱na i̱sisicohua'ipi i̱se'ere cuasajë necaijë pa'iye pa'iji.
61003012	Ja̱je pa'ina, Diusu yo'oja̱'a mu'se esa ti̱'ajaquë cajë tutu yo'ojë̱'ë, Maija'quë yo'oja̱'a mu'serepa ti̱'añere utejë. Ja̱ mu'se cato si'aye ma'tëmo pa'iye cui'ne yeja pa'iye nejo huesose'e pasipi, toa uyepi peo hue̱'ñarepa ucosi huesoquëna.
61003013	Ja̱je pa'iquëta'are mai cato huajë ma'tëmore cui'ne huajë yejare utejë pa'iyë. Diusu ca nëose'ere de'oyese'e cui'ne nuñere pase'e pa'ija̱'tore.
61003014	Ja̱je pa'ina, Maija'quë do'ijë maña iye co'amañare utejë pa'ijë de'oye yo'ojë pa'ijë̱'ë. Maija'quëpi ti̱tani si'si te̱'ña peocohua'ire cui'ne co'aye yo'ose'e peocohua'ire de'oye ñaja'quëre.
61003015	De'hua cuasajë̱'ë, mai Ëjaë cato maire oi do'ire esa daiye pa̱ji, maipi huasosicohua'i pa'ija̱jë caquë. Ja̱je cui'ne toyapi, Maija'quë do'iquë mai oiquë Pabloje̱, Diusu i̱te ta̱'ñe asaye i̱sise'eje̱ pa'ye.
61003016	I̱ mësarute toya saoye ñape iye ayere mësarute capi. Ja̱re caquë toyase'e ayeta'a yeque cato asa ti̱'añe jëayeque pa'iji. Pa'ina, ja̱re huesëohua'ipi Maija'quë pa'iji cuasaye carasicohua'ipi ti̱ñe po̱nañë. Ja̱ po̱nañeje pa'ye Maija'quë coca toyase'eje̱ ti̱ñe po̱nacohua'i sëte, i̱ohua'i nejo cua̱ño ja̱'ñere ja̱je yo'oyë.
61003017	Ja̱ do'ire Maija'quë do'ijë, yë'ë oicohua'i mësaru cato iye pa'i ja̱'ñere cuasacohua'ipi de'hua ñajë pa'ijë̱'ë, mësaru nuñerepa pa'iyere, co'acohua'ipi mësarute i̱ohua'i cosoyepi ne ta̱ojë.
61003018	Ja̱je pa'ina, mësaru cato ai jerepa mai Ëjaë huasoquë Jesucristoni de'oyerepa i̱ pa'iyere asa ti̱'ajë'ë, i̱ oiyeje̱ pa'ye oiyena ai de'oja̱'cohua'i. Ja̱ëpi de'oquërepa yure cui'ne je'nëna ti caraja̱ima'quërepa. Ja̱je pa'ija̱quë.
62001001	Toyayë, mësarute du'ru pa'i huëose'ere pare. Ja̱re yëquëpi asajë cui'ne yëquë ñaco ca̱re papi ñahuë. Ja̱je pa'ina, ñajë yëquë jë̱ñapi i̱tire papihuë, pa'i coca ayere. Ja̱ cato cayë.
62001002	Iye pa'i cocapi yëquëna eta i̱ñopi, pëca ja'quë ja̱'re co̱ni pa'ise'epi. Ja̱re yëquëpi i̱te quëacaicohua'ipi ñani mësarute quëahuë, ja̱ ti pani huesëyere.
62001003	Yëquë ñase'ere cui'ne yëquë asase'ere mësarute quëahuë, mësarupi yëquë ja̱'re tsioni pa'ija̱jë cajë, yëquë Maija'quëna cui'ne i̱ mamaquë Jesucristona tsioni pa'iyeje̱ pa'ye.
62001004	Ja̱je toyayë, mësarute sihuayepi ti̱mëse'erepa pa'ija̱quë cajë.
62001005	Iye coca cato Jesucristo yëquëre ye'yase'e a'ë. Ja̱re mësarute quëahuë. Maija'quë cato ë̱së miañeje pa'ye miaquë api, i̱te ti peoji, nea te̱'te macaje̱.
62001006	Ja̱je pa'ina, maipi i̱ ja̱'re tsioni pa'iyë cacohua'ita'a ja̱ yë'ta'a nea hue̱'ñare pa'ini coa cosoyë, cayepi cui'ne yo'oyepi.
62001007	Ja̱je pa'iquëta'are maipi Diusu pa'iyeje̱ mia hue̱'ñare pa'icohua'i pani yecohua'ire tsiosicohua'ipi pa'iyë. Ja̱je pa'ito Jesucristo Diusu mamaquë tsiepi si'aye co'ayere tsoa to̱caiji, maire.
62001008	Tayo yo'oye peoyë cacohua'i pani maija'a co'ye cosoyë, nuñerepa pa'iyepi maini peo do'ire ja̱je cacohua'ipi.
62001009	Ja̱je pa'iquëta'are tayo yo'oyere cajë oijë Maija'quëna quëato, Maija'quë de'hue necai nuñerepa yo'oja̱'quë api. Ja̱je yo'oquë i̱pi mai co'aye yo'ose'ere sa̱i de'huacai cui'ne si'aye tayo yo'ose'ere tsoa to̱caija̱'quë api.
62001010	Maipi tayo yo'oma'cohua'i a'ë cacohua'i pani Maija'quëpi coa cosoquëje̱ pa'iyere neñë. I̱ nuñerepa cocare i̱tire pa'ë cajë cama'pë sehuoma'cohua'ipi.
62002001	Maija'quë do'ijë iyere toyayë, mësarupi co'aye yo'oma'pë pa'ija̱jë caquë. Ja̱je pa'iquëta'are co'aye tayosicohua'i panije payë, mai do'ire pëca ja'quë ja̱'re ca de'huacaiquëre, Jesucristore nuñe pa'iquëre.
62002002	Jesucristo cato mai tayo yo'oyepi cui'ne si'aohua'i iye yeja pa'icohua'i yo'oyepi sa̱i de'huacaise'e pa'ija̱quë caquë ju̱cacaji'i.
62002003	Ja̱je pa'ina, Maija'quë cua̱ñese'ere sehuocaicohua'i pani de'hue i̱te asa ti̱'acohua'ipi pa'iyë asayë.
62002004	Ja̱je pa'ina, yë'ëpi i̱te asa ti̱'ahuë caquëpi i̱ cua̱ñese'ere sehuoma'quë pani coa cosoquë api, i̱ni nuñerepa cocapi peo do'ire.
62002005	Ja̱je pa'iquëta'are i̱ cocare asaquë i̱ cua̱ñeñeje yo'oquë pani i̱te nuñerepa oiquëre papi. Ja̱je pa'ijë i̱ ja̱'re tsiosicohua'ipi pa'iyë asayë.
62002006	Ja̱je pa'ina, Maija'quëna tsioni pa'iyë caquë pani, Jesucristo pa'ise'eje̱ pa'ye pa'iye pa'iji.
62002007	Yë'ë oicohua'i, mësaru tsoe du'ru huëo maca asajë pa'isi cocare toyayë, tsoe hue̱'ña cua̱ñese'ere, huajë cua̱ñeñere toyama'ë pa'iyë. Iye cocare mësarupi asahuë.
62002008	Ja̱je pa'iquëta'are, huajë cua̱ñeñere toyayë. Ja̱je pa'ina, Jesuni ñajë, cui'ne mësaruni ñajë nuñerepa cocare ñañe pa'iji. Ja̱je pa'ina, yure cato ñami pa'ise'epi tëto saina, nuñere papi miacaiji.
62002009	Ja̱je pa'ina, mia hue̱'ñare pa'iyë caquëta'a Maija'quë do'iquëre coequë cato ja̱ yë'ta'a nea hue̱'ñare pa'iji.
62002010	Maija'quë do'iquëre oiquë cato mia hue̱'ñare pa'iji. Ja̱je pa'ire co'ayepi i̱te ne ta̱oñe peoji.
62002011	Maija'quë do'iquëre coequë cato, nea hue̱'ñare pa'iji, i̱ sai hue̱'ñaje huesëquëpi, neañepi ñaco ca̱na tëhuo huesosiquëpi ñama'ë pa'iji.
62002012	Tsi̱ maña toyayë, mësarute, mësaru tayo yo'ose'ere Jesucristo do'ipi, sa̱i de'huacaisi do'ire.
62002013	Ja'quëohua'i toyayë, mësarute de'hue asa ti̱'arena, ja̱'a huëo maca pa'isiquëre. Toyayë, po̱sëohua'i mësarute, huatireje̱ ñese quëcosi do'ire. Toyahuë, mësarute tsi̱ maña de'hue ja'quëre pare asa ti̱'asi do'ire.
62002014	Toyayë, mësarute ja'quëohua'i, ja̱'a pa'i huëo maca pa'isiquëni de'hue asa ti̱'asi do'ire. Toyahuë, mësarute po̱sëohua'i de'hue tutu quë'iohua'i pa'ijë Maija'quë cocapi mësaruni pa'ina, huatire quëcorena.
62002015	Ja̱je pa'ina, oima'pë pa'ijë̱'ë, iye yejare, cui'ne i̱ote pa'i co'amañare. Ja̱je pa'ina, iye yejare oito Diusu oiyepi i̱te peoji.
62002016	Si'aye iye yeja ayere pa̱ipi ti̱'añe cato Maija'quë i̱se'e peoji, co'ayere ca̱pë yëye, ñaco ca̱pi ña ëaye, cui'ne jerepa pa'i a'ë cuasaye, si'aye iye cato yeja aye a'ë.
62002017	Ja̱je pa'ina, iye yeja cato si'a i̱o co'aye yëye co̱ni caraja̱ija'copi pa'ico. Ja̱je pa'iquëta'are Maija'quë yëyere yo'ocohua'i cato ti pani huesëja̱'cohua'i a'ë.
62002018	Huau dohuë, ti̱'api, tëji mu'señarepa, mësaru ja̱'në Cristo sa̱ñope yo'oquë daija̱'quë api cajëna, asase'epi. Ja̱je pa'iye yure jai pa̱i Cristore sa̱ñope yo'ocohua'i etahuë. Ja̱je pa'ina, tëji mu'seña'ë asayë.
62002019	Mai ja̱'re pa'isicohua'ipi etahuë, mai acohua'irepa peo do'ire. Ja̱ohua'i yëquë acohua'irepa pani mai ja̱'re patira'huë. Ja̱ohua'i cato etahuë, si'aohua'i mai acohua'ise'e pa'iye pa̱ñere i̱ñojë.
62002020	Ja̱je pa'iquëta'are mësarute Cristopi i̱sipi, de'o joyore. Ja̱je pa'ina, nuñerepa ayere mësaru asacohua'i pa'iyë.
62002021	Ja̱je pa'ina, mësarute toyama'ë paë'ë, nuñerepa cocare coa caye a'ë cuasacohua'ire toyayeje̱ pa'ye. Mësarupi nuñerepa cocare asa ti̱'acohua'ire sëte. Ja̱je pa'ina, mësarupi asayë, nuñerepa cocapi cosoye aye pa'iye peoji.
62002022	¿Jequë a'ni, cosoquë? Cosoquë cato Jesure Cristorepa peoquëni coa caye a'ë caquë api. Ja̱ëpi Cristore sa̱ñope yo'oquë, mamaquëre cui'ne pëca ja'quëre coa caye a'ë caquë api, cosoquë cato.
62002023	Ja̱je pa'ina, mamaquëre i̱repa peoquëni coa cayë caquë cato Maija'quëre peoquëpi pa'iji. Ja̱je pa'iquëta'are mamaquëre i̱re papi caquë cato Maija'quëre paquëpi pa'iji.
62002024	Ja̱je pa'ina, mësaru ja̱'a huëo maca asase'epi mësaruni pa'ito mësarupi mamaquëna cui'ne pëca ja'quëna tsiosicohua'ipi pa'ija̱'cohua'i a'ë.
62002025	Ja̱je pa'ina, ti pa'iyere payë, Jesucristo maire ca nëose'ere.
62002026	Cosocohua'i ayere quëaquë toyahuë, mësarute.
62002027	Ja̱je pa'iquëta'are mësaru cato payë, Maija'quë joyore, Jesucristo i̱sisiconi. Ja̱je pa'ina, yecohua'i ye'yayere asañu'u cajë yo'oma'pë pa'iyë. Maija'quë joyopi mësarute ye'yaquë pa'iji. I̱ ye'yaye cato caraja̱i ma'ñe a'ë, nuñere pa'ë, coso ma'ñe a'ë, i̱ti ye'yayeje̱ pa'ye yo'ojë Jesucristo ja̱'re pa'ijë̱'ë.
62002028	Yure ja̱je pa'ito huau dohuë, Cristona tsiosicohua'ipi pa'ijë̱'ë, i̱ ñai maca quëcojë ca'raye peoyerepa i̱ dai maca ñaja'cohua'i.
62002029	Ja̱je pa'ina, mësarupi Jesucristore nuñe pa'ire papi asacohua'ire sëte, si'aohua'ire nuñe yo'ocohua'ire Maija'quë mamajë a'ë, asayë.
62003001	Ñajë'ë, Maija'quë maire ai oi yë'ë mamajë a'ë cayere. Care paji, mai i̱ mamajë a'ë. Ja̱je pa'ina, iye yeja pa̱i mai pa'iye asa ti̱'añe pa̱ñë, Maija'quë pa'iye asa ti̱'ama'cohua'i sëte.
62003002	Ja̱je pa'ina, mai cato Maija'quë mamajë a'ë. Ja̱je pa'iquëta'are Maija'quë do'ijë ja̱ yë'ta'a huesëyë, mai ti̱ñe pa'iohua'i pa'i ja̱'ñere. Ja̱je pa'iquëta'are asayë, Jesucristo ñaisi maca i̱te ñajë maije i̱je pa'iohua'i pa'i ja̱'ñere.
62003003	Ja̱je pa'ina, si'aohua'i i̱na uteye pacohua'i cato i̱ohua'ija̱'a co'ye tsoa to̱ñë, Jesucristoje̱ pa'iohua'irepa, ne'cua peocohua'irepa pañu'u cajë.
62003004	Ja̱je pa'iquëta'are cua̱ñese'ere tayo yo'oquë pani co'aye yo'oji. Ja̱je pa'ina, tayoye cato cua̱ñese'ere ne jëyoye a'ë.
62003005	Tsoe mësarupi asayë, Jesucristo ti co'aye yo'oma'quëpi iye yejana daise'e, mai tayo yo'ose'ere nejocasi'i caquë.
62003006	Ja̱je pa'ina, i̱ ja̱'re tsioni pa'iquë cato tayo yo'oma'quë api. Ja̱je pa'iquëta'are tayo yo'oquë cato i̱teje̱ ñama'quë api, cui'ne i̱ pa'iyeje̱ asa ti̱'ama'quë api.
62003007	Huau dohuë, yecohua'ina coso cua̱ñoma'pë pa'ijë̱'ë, nuñere pare yo'oquë cato nuñe pa'iquë api, Jesucristo nuñerepa pa'iyeje̱ pa'ye.
62003008	Ja̱je pa'iquëta'are tayose'ere yo'oquë pa'iquë cato huati tse̱quë api. Huati cato ja̱'a huëo maca aquëpi tayose'ere yo'oquë pa'iquë api. Ja̱je pa'ina, Maija'quë mamaquë huati nese'ere nejosi'i caquë daji'i.
62003009	Maija'quë mamaquë de'osiquë cato tayo yo'oyere yo'oma'quë api, Maija'quë ayepi i̱ni pa'i do'ire. Tsoe Maija'quë mamaquë sëte tayo yo'oma'quë api.
62003010	Ja̱je pa'ina, pa̱i yo'oyena ñani asaye pa'iji, Maija'quë mamajëre, cui'ne huati mamajëre, nuñere pare yo'oma'cohua'ipi, cui'ne yecohua'ire oima'cohua'i cato Diusu tse̱cohua'i peoyë.
62003011	Pa̱i ñape yecohua'ire oiye pa'iji ca cocare mësaru du'ru macarepa asasicohua'i a'ë.
62003012	Caínje pa'iohua'i pa'ima'pë pañu'u, huati aquëpi yo'jeire huani je̱ose'eje̱ pa'iohua'i. Me yo'oquë yo'jeire huani je̱ose'e ñani, Caín yo'oyepi co'aye paji'i. Pa'ina, yo'jei yo'oyepi de'oye paji'i. Ja̱ do'ire huani je̱opi.
62003013	Ja̱je pa'ina, Maija'quë do'ijë, iye yeja acohua'ipi mësarute coecohua'i pa'ito ¿me yo'ojë ja̱je yo'oye'ni? cajë ai cuasama'pë pa'ijë̱'ë.
62003014	Ja̱je pa'ina, maipi asajë pa'iyë, ja̱'në ju̱'iñere pa'isicohua'ipi ti pa'iyena tëto saisicohua'ipi pa'iye, Maija'quë do'ijëre ai oi do'ipi. Ja̱je pa'iquëta'are Maija'quë do'ijëre oima'quë cato ja̱ yë'ta'a ju̱'i hue̱'ñare pa'iji.
62003015	Maija'quë do'iquëre coequë cato pa̱ire huani je̱oquëje̱ pa'i api. Ja̱je pa'ina, tsoe mësarupi asayë, pa̱ire huani je̱oñe yëquë cato ti pani huesëye peoquë pa'iyere.
62003016	Pa̱ire oiye asa ti̱'añë, Jesucristo maire oi do'ire ai yo'ose'ere asajë. Ja̱je cui'ne maije Maija'quë do'ijëni oijë ai yo'ocaiye pa'iji, mai pa'iyepi.
62003017	Ja̱je pa'iquëta'are iye yeja co'amaña paquëpi, Maija'quë do'iquëpi caraja̱ni ai yo'oquëna, co̱caima'ë coa ñato co'aji. ¿Ja̱je pa'ire me Maija'quë oiye i̱ joyore pa'iquë'ni?
62003018	Huau dohuë maña, ja̱je pa'ina, coa yë'ose'epi oiyë cama'pë pañu'u. Coa ai jerepa nese'ere papi i̱ñoñu'u, mai nuñerepa oiye.
62003019	Iyere asajë, nuñerepa acohua'i a'ë cuasajë cui'ne i̱ ña hue̱'ñare pana mai joñoaje̱ i̱ tse̱re pa'ë asajë co'a ju̱'iñe peoyerepa pa'ija̱'cohua'i a'ë.
62003020	Ja̱je pa'ina, mai joyopi co'acohua'i a'ë sa̱ñope caye pa'ito, Maija'quë mai joyo asaye jerepa pa'i sëte jerepa si'aye asaji, mai pa'iye.
62003021	Ja̱je pa'ina, Maija'quë do'ijë, mai joyopi sa̱ñope maire caye peoto co'a ju̱'iñe peoyerepa Maija'quëna quëcojë pa'iyë.
62003022	Ja̱je pa'ijë i̱ yëyere yo'ocohua'ipi, cui'ne i̱ cua̱ñese'ere de'oye sehuocaicohua'ipi mai yëyere i̱te se̱to i̱pi i̱sija̱'quë api.
62003023	Iye a'ë, i̱ cua̱ñeñe. Jesucristo cato Maija'quë mamaquë api asani i̱te tuiye pa'iji. Cui'ne pa̱i ñape yecohua'ire oijë pa'iye pa'iji, Jesús cua̱ñese'eje̱ pa'ye.
62003024	Ja̱je pa'ina, i̱ cua̱ñese'e sehuocaicohua'i cato Maija'quë ja̱'re co̱ni pa'iyë, Maija'quëpi i̱ohua'ini pa'ina. Maija'quë joyore maina i̱sisi do'ire asayë, Maija'quëpi mai ja̱'re pa'iye.
62004001	De'oji, Maija'quë do'ijë. Iye yeja jai pa̱i Maija'quëre cacaicohua'i a'ë cajë, coa cosocohua'i pa'iyë. Ja̱ do'ire si'aohua'ire care payë cuasajë asama'pë pa'ijë̱'ë. Coa ai jerepa i̱ohua'i case'ere neñajë'ë, Maija'quë joyo ayere pa'ni, iye pa̱nita'a co'a joyopi cama'quë cajë.
62004002	Iyena mësaru Maija'quë joyore papi caquëna, cayë asaye pa'iji, i̱ohua'ini Jesucristoni pa̱i ca̱pë quë'irepa daji'i, cajëna.
62004003	Jesucristore ja̱je cama'quë cato Maija'quë joyore peoquë api. Cristore sa̱ñope yo'o joyore hue'equë api. Ja̱ joyopi daija̱'quë api asahuë, mësaru. Ja̱ joyopi yure tsoe iye yeja pa̱ire pa'iji.
62004004	Huau dohuë, mësaru cato Maija'quë tse̱cohua'i a'ë. Ja̱je pa'ina, mësarupi i̱ti cosocohua'ini ñese quëcohuë, iye yeja pa̱ire pa'iquëre se̱ña maca tutu quë'ipi mësaru ja̱'re pa'i do'ipi.
62004005	Ja̱ohua'i ja̱ cosocohua'i cato iye yeja acohua'i a'ë. Ja̱je pa'ina, iye yeja cocare cayë. Cajëna, iye yeja pa̱ipi i̱ohua'ire asacaiyë.
62004006	Ja̱je pa'iquëta'are mai cato Maija'quë tse̱cohua'i a'ë. Ja̱je pa'ina, Maija'quë pa'iye asacohua'ipi mai cayere asayë. Maija'quë tse̱quë peoquë cato mai caye asaye pa̱ji. Ja̱je yo'oyena, ñañë, Maija'quë joyo hue'equëre.
62004007	Maija'quë do'ijë, pa̱i ñape yecohua'ire oijë pañu'u. Pa̱ire oiye cato Maija'quë tse̱ a'ë. Ja̱je pa'ina, yecohua'ire oicohua'i cato Maija'quë mamajë a'ë, cui'ne Maija'quë pa'iye asacohua'i a'ë.
62004008	Maija'quë cato pa̱ire oiquë api. Ja̱je pa'iquëta'are yecohua'ire oima'quë cato Maija'quë pa'iyere asama'quë api.
62004009	Ja̱je pa'ina, iye yejana i̱ mamaquëre te'ire, ja̱ë do'ipi pa'iye ti̱'ajajë caquë jëjo dao maca maire Maija'quë oiye i̱ñopi.
62004010	Ja̱je pa'ina, i̱ maire oi yo'ose'e cato iye a'ë, mamaquëre mai co'aye yo'ose'e sa̱i to̱caija̱'quëre jëjo daose'e a'ë, cui'ne Maija'quëre ti oima'cohua'ini maire i̱pi oise'e a'ë.
62004011	Maija'quë do'ijë, Maija'quëpi ja̱ jerepa maire oisiquëre sëte maije pa̱i ñape yecohua'ire cui'ne oiye pa'iji.
62004012	Te'ije̱ Maija'quëre ñaco ca̱re papi ñasiquëje̱ peoji. Ja̱je pa'iquëta'are maipi de'huerepa yecohua'ire oini asayë, Maija'quëpi mai ja̱'re pa'iji cajë. Ja̱je pa'ina, maija'a i̱ oiyepi eta i̱ñoji, i̱je pa'i yo'ojë.
62004013	Ja̱je pa'ina, i̱ joyore maina i̱sisi do'ire asayë, i̱ ja̱'re pa'ijëna, i̱pi mai ja̱'re pa'iji cajë.
62004014	Ja̱je pa'ina, yëquë i̱ mamaquëre ñasicohua'ipi, pëca ja'quëpi mamaquëre jëjo daopi, iye yeja pa̱ire huasoquëre cajë quëayë.
62004015	Ja̱je pa'ina, Jesure Maija'quë mamaquëre pare asaquë cato Maija'quë ja̱'re pa'iji. Pa'ina, Maija'quëpi i̱ ja̱'re co̱ni pa'iji.
62004016	Ja̱je pa'ina, i̱ pa'iyere maipi asa ti̱'ajë i̱ maire oiyere oire paye a'ë asajë i̱ oiyere sehuohuë. Diusu cato oiquë api. Ja̱je pa'ina, pa̱ire oiquë cato Diusu ja̱'re pa'iji. Pa'ina, Diusupi i̱ ja̱'re pa'iji.
62004017	Ja̱je pa'ina, ta̱'ñe pa̱ire oiyere pasicohua'i pani, pa̱i ñape yo'ose'e ña mu'serepa mai co'a ju̱'ima'pë quëaja̱'cohua'i pa'ija̱'cohua'i a'ë. Ja̱je pa'ina, mai cato Jesucristoje̱ pa'iohua'i a'ë, iye yeja pa'i maca.
62004018	Pa̱ire oiye cato ca'raye peoye a'ë. Ja̱je pa'ina, pa̱ire nuñerepa oiyepi ca'rayere pi'ra eto saoji. Ca'raye pa'ito nuñerepa oiye ti̱'ama'quë api.
62004019	Maija'quëpi maire du'ru macarepa oji'i. Ja̱je pa'i do'ire maije i̱te oiyë.
62004020	Ja̱je pa'ina, pa̱ipi “yë'ë oiyë, Maija'quëre” caquëpi Maija'quë do'iquëre oima'quë pani coa cosoquë api. Ja̱je pa'ina, Maija'quë do'iquëre ti̱ña ñaquëni oiye pa̱ni ¿me Maija'quëre ña cua̱ñoma'quëre oiye pa'iquë'ni?
62004021	Ja̱je pa'ina, maipi payë, i̱ cua̱ñese'e ñeje cayere: “Maija'quëre oiquë cato Maija'quë do'iquëreje̱ oiye pa'iji.”
62005001	Si'aohua'i Jesure, Cristore papi asacohua'i cato, Maija'quë mamajëre pa'ë. Ja̱je pa'ina, pëca ja'quëre oicohua'ipi mamaquëreje̱ oiyë.
62005002	Ja̱je pa'ina, Maija'quëre oijë, i̱ cua̱ñese'ere de'oye sehuocaijë pa'ito, asayë, Maija'quë mamajëreje̱ cui'ne oicohua'i a'ë cajë.
62005003	Maija'quëre oiye cato i̱ cua̱ñese'ere sehuocaiye a'ë, i̱ cua̱ñeñere sehuocaiye cato ai yo'o ma'ñe a'ë.
62005004	Maija'quë mamaquëpi pa'ito iye yeja aye ñese quëcoye pa'iji. Ja̱je pa'ina, Maija'quë pa'ire paji cuasayepi si'aye iye yeja aye ñese quëcoye necaji.
62005005	Ja̱je pa'ina, Jesu api, Maija'quë mamaquë asaquë pa'iquëpi iye yeja aye ñese quëcoquë pa'iji.
62005006	Iquë Jesús cato i̱ do cua̱ñose'epi, cui'ne i̱ ju̱'i tsie nejose'epi i̱ñoñe paji'i. Cristo api, maire huasoquë. Coa oco doyese'e pa'iye pa̱pi, oco dose'e cui'ne i̱ tsie co̱ni paji'i. Maija'quë joyo cato si'aye iyere ñani quëapi, cui'ne nuñerepa ca joyo api.
62005007	Ja̱je pa'ina, ma'tëmore toaso̱cohua'i, iye yo'ose'ere ñasicohua'i pa'iyë, Maija'quë, Cocarepa, cui'ne Maija'quë joyo. Iye toaso̱cohua'i cato te'ipi pa'iyë.
62005008	Maija'quë joyopi Jesucristore Maija'quë mamaquë api quëapi, maire. Cui'ne asayë, oco dose'e cui'ne i̱ tsie nejose'ere. Ja̱re cuasajë̱'ë, toaso̱ñe iye yejana iye te'e cuasaye pa'iji, Jesucristo Maija'quë mamaquërepa pa'iye.
62005009	Pa̱ipi quëaquëna, care paji cuasajë asacaicohua'i a'ë, asacaicohua'i sëte. Maija'quë quëaye jerepa do'i quë'ye sëte asacaiye pa'iji, Maija'quë i̱ mamaquë ayere quëaye.
62005010	Ja̱je pa'ina, Maija'quë mamaquëre i̱re papi caquë asaquë cato i̱ mamaquë ayere, Maija'quë joyo quëayere i̱ joyore paji. Ja̱je pa'iquëta'are Maija'quë case'ere i̱re papi cuasama'quë cato Maija'quëni cosoure neji, i̱ mamaquë ayere asacaima' do'ire.
62005011	Maire quëase'e cato iye a'ë: Maija'quë maire ti pa'iyere i̱sipi. Ja̱je pa'ina, i̱ mamaquëni iye ti pa'iye pa'iji.
62005012	Ja̱je pa'ina, i̱ mamaquëre paquëpi ti pa'iye paji. Ja̱je pa'iquëta'are Maija'quë mamaquëre peoquë cato ti pa'iye peoquë api.
62005013	Maija'quë mamaquëre i̱re papi cajë asani sehuosicohua'ina toyayë, iye, mësarupi ti pa'iyere payë cajë asaja̱jë caquë.
62005014	Maipi Maija'quë yëyeje̱ pa'ye se̱to i̱pi asacaiji asayë, mai. Ja̱je pa'ina, co'a ju̱'iñe pa̱ñë Maija'quëpi necaija̱'quë api cuasajë.
62005015	Ja̱je pa'ina, Maija'quëpi mai se̱ñe asacaiji. Asaye sëte mai i̱te se̱se'e tsoe ti̱'ani payë asajë pa'iyë.
62005016	Pa'iji, tayo yo'ose'epi ju̱ni huesëyena sayeje̱, cui'ne tayo yo'ose'epi ju̱'iñena sa ma'ñeje pa'iji. Ja̱je pa'ina, yequëpi, ju̱ni huesëye ne ma'ñere Maija'quë do'iquëpi tayo yo'oquëna, ñani Maija'quëre se̱cacaiye pa'iji. Se̱cacaito Maija'quëpi tayosiquëre pa'iyere i̱sija̱'quë api. Cama'ë pa'iyë, ju̱ni huesëye neñere tayo yo'ouna, se̱cacaijë̱'ë caquë.
62005017	Si'aye tayo yo'oye co'ayese'e pa'iji. Ja̱je pa'iquëta'are yeque cato tayose'epi ju̱'iñena sa ma'ñe a'ë.
62005018	Diusuni pëca ja'quëre pacohua'ipi tayo yo'oma'pë pa'iyë, Maija'quë mamaquëpi ñacaina, huatije̱ pu̱'pema'ëna.
62005019	Ja̱je pa'ina, maipi asayë, iye yeja pa̱i cato i̱ohua'i ëjaë huatipi cua̱ñequëna pa'iye. Ja̱je pa'iquëta'are mai cato Maija'quë tse̱cohua'i a'ë asayë.
62005020	Asayë, cui'ne Maija'quë mamaquëpi dani maire ta̱'ñe asaye i̱sise'e, nuñerepa Maija'quë pa'iyere asa ti̱'ajajë caquë. Ja̱je pa'ina, asayë, mai nuñere pare pa'iye, i̱ mamaquë Jesucristoni. Ja̱ë api, nuñerepa Diusu ti pani huesëyere paquë.
62005021	Tsi̱ dohuë, de'hua ñajë pa'ijë̱'ë, coso diusuohua'ire, yo'ojë sehuoye.
63001001	Aipi yë'ë iye toya ja'hua toyayë, Maija'quë sahuasicona, cui'ne i̱ti tsëcapë acohua'ina caquë, yë'ë nuñerepa ai oicohua'ina. Yë'ëse'e oiye pa̱ñë, cui'ne yë'ë oiyeje̱ pa'ye mësarute oiyë, nuñerepa cocare asasicohua'ipi.
63001002	Oiyë, mësarute nuñerepa cocapi yëquë joñoare pa'i do'ire, ja̱ nuñerepa cato mai ja̱'re ti pani huesë ja̱'ñe a'ë.
63001003	Ja̱je pa'ina, Maija'quëpi cui'ne Ëjaë Jesucristo Maija'quë mamaquëpi co̱ni nuñerepa yo'ojë mësarute oijë i̱ oiyere, jo'cua de'oye pa'iyere, cui'ne teaye pa'iohua'ire ñani co̱caiyere i̱sija̱jë. I̱sijëna, de'oye pa'ijë̱'ë.
63001004	Mësaru mamajë acohua'ipi Maija'quë maire cua̱ñese'ere nuñere pare pa'ijëna, ti̱'ani ñani yë'ë ai sihuahuë.
63001005	Yure ja̱je pa'ito Maija'quë do'ijë se̱ñë, mësarute. Pa̱i ñape yecohua'ire sa̱'ñe oijë pañu'u. Iye yë'ë mësarute toyaye huajë cua̱ñese'e peoji. Tsoe ja̱'a huëo maca mai asase'e a'ë.
63001006	Pa̱ire oijë pa'iye cato Maija'quë cua̱ñese'eje̱ pa'ye yo'ojë pa'iye pa'iji. Ja̱je pa'ina, cua̱ñese'ere tsoe ja̱'a huëo macana asasicohua'i sëte pa̱ire oiyere pa'ijë̱'ë.
63001007	Jai pa̱i cosocohua'i iye yeja pa'iyë, Jesucristore nuñerepa pa̱ije pa'irepa daji'i cama'cohua'i. Ja̱je pa'ina, i̱te ja̱je cama'cohua'i cato cosocohua'i a'ë, cui'ne Cristore sa̱ñope yo'ocohua'i a'ë.
63001008	Si'aye mësaru nesi do'i sa̱i cua̱ñoñere cajë de'hua ñajë'ë, mësaru ai yo'ojë nesi co'amañare nejoñe.
63001009	Cristo ye'yase'ere pa'ima'ë, Cristo ye'yase'ere tëto sani yo'oyë caquë cato, Maija'quëre peoquë api.
63001010	Ja̱je pa'ina, mësaru quë'rona daicohua'ipi iye ye'yase'ere dama'cohua'i pa'ito, “daijë̱'ë, huë'ena” cama'pë pa'ijë̱'ë. Cui'ne pëpayeje̱ pa̱jë'ë.
63001011	Ja̱je yo'ocohua'ire pëpaquë cato i̱ohua'i co'aye yo'o të'huire pa'iji, do'i quë'ye.
63001012	Jaiye mësarute caquë toyaye payë. Ja̱je pa'iquëta'are toya ja'huana tintapi toyaye coeyë. Coa ai jerepa mësaru quë'rona sani mësaruni ñaquë cayere yëyë, mai sihuayepi ti̱'ase'erepa pa'ija̱'co caquë.
63001013	Maija'quë sahuasico mamajëje më'ëre pëpa saoyë, më a'yo mamajëje pa'iohua'ipi. Ja̱je pa'ija̱quë.
64001001	Aipi yë'ë toyayë, iye toya ja'hua yë'ë cajeirepa Gayona caquë, yë'ë nuñerepa oiquëna.
64001002	Më'ëre Maija'quë do'iquëre se̱cacaiyë, ju̱'ima'quë caquë, si'aye më'ë yë yo'oye de'oyerepa etaja̱'quë caquë, më joyo de'oye pa'iyeje̱ pa'ye.
64001003	Yë'ë ai sihuahuë, Maija'quë do'ijëpi dani më'ë o̱cue pa'i macarepa nuñere pare pa'i yo'oyere quëajëna, asani.
64001004	Peoji, yeque yë'ë sihuaye iyeje̱ pa'ye. Ja̱je pa'ina, yë'ë mamajëpi nuñere pare pa'ijëna, asani ai sihuayë.
64001005	Maija'quë do'iquë më'ë nuñerepa yo'oyë, Maija'quë do'ijëre yequë hue̱'ñapi daicohua'ire më'ë ñama'cohua'ireje̱ co̱cai yo'oni.
64001006	Si'aohua'i Maija'quë do'ijë tsi'si sitona më'ë aiohua'ire oi yo'oyere quëajëna, asahuë. Ja̱je pa'ina, se̱ñë, më'ëre. Ja̱ohua'ire saijëna, co'amaña caraye pa ja̱'ñere co̱caijë̱'ë caquë, Maija'quë sihuaquë ñañere yo'ojë̱'ë caquë.
64001007	Ja̱ohua'i cato Jesucristore necaiyere cajë sai huëohuë. Ja̱je pa'ina, Maija'quë do'ijë peocohua'ipi co̱cañu'u cato coeyë, i̱ohua'i co̱caiyere i̱mañe.
64001008	Ja̱je pa'ina, maipi ja̱ohua'ire ñacaiye pa'iji, nuñerepa cocare quëaja̱'cohua'ire mai co̱cai do'ipi.
64001009	Maija'quë do'ijë, më'ë quë'ro pa'icohua'ina caquë yë'ëpi toyahuë. Ja̱je pa'iquëta'are Diótrefespi yëquë case'ere asacaiye coepi, i̱pi i̱ohua'i ëjaë pasi'i caquë yo'o do'ire.
64001010	Ja̱je pa'ina, yë'ëpi ja̱rona saisiquë pani sa̱ñope yo'oyere caja̱'quë a'ë, yëquë yo'o ma'ñere coa cosoquë co'aye sa̱ñope caquëre. Ja̱se'e cama'ë cui'ne Maija'quë do'ijëpi ti̱'acohua'ireje̱ daijë̱'ë cama'ë yo'oji. Cui'ne yecohua'ipi i̱ohua'i huë'ena saye yëcohua'ireje̱ sama'pë pa'ijë̱'ë caquë ë̱sequë yo'oji. Cui'ne tsi'sisi hue̱'ñana eto saoquë yo'oji, i̱ohua'i huë'ena saye yëcohua'ire.
64001011	Maija'quë do'iquë, co'aye yo'o i̱ñoñere tuima'ë pa'ijë̱'ë. Coa ai jerepa de'oye yo'oquë pa'ijë̱'ë. De'oye yo'oquëpi Maija'quë tse̱quë pa'iji. Co'aye yo'oquë cato Maija'quëre ñama'quë api.
64001012	Si'aohua'i Demetriore de'oquë api cayë. Nuñerepa coca cayeje̱ pa'ye pa'iquë api. Yë'ë i̱ pa'iye ñaquëje̱ de'oquë api cacaiyë. Ja̱je cajëna, më'ëpi nuñerepa cayë caquë asayë.
64001013	Jaiye më'ëre caye pa̱huë. Ja̱je pa'iquëta'are coeyë, coa toya ja'huana tintapi toyani jëjo saoye.
64001014	Më'ëre pani ñaquë cayere yëyë. Ja̱je pa'ina, esa ña huajë'ñe nëiji.
64001015	Ai cuasama'ë de'oye pa'ijë̱'ë. I̱ño pa'icohua'i më'ë cajeohua'ipi më'ëre pëpa saoyë. Ja̱je cui'ne yë'ëje̱ më'ëre se̱ñë, pa̱i ñapere yëquë cajeohua'ire yëquë cajeohua'ire ja̱ro pa'icohua'ire pëpacaijë̱'ë caquë.
65001001	Yë'ë Judaspi, Jacobo yo'jeipi, Jesucristo jo'yaëpi iye toya ja'hua toyayë, Maija'quë soisicohua'ina, i̱na i̱sisicohua'ina, Jesucristopi ñacaina, pa'icohua'ina.
65001002	Maija'quë jo'cua de'oye pa'iyere, Maija'quë pa̱ire oiyere, cui'ne i̱pi teaye ñani oi co̱caiyere ai jerepa i̱si cua̱ñojë pa'ija̱jë caquë se̱ñë.
65001003	Maija'quë do'ijë, yë'ë cato ai toyaye yëhuë, huaso coca ayere mësaru cui'ne yë'ë mai payere. Ja̱je pa'iquëta'are yure cato yequere toyaquë ai se̱ñe pa'iji, mësarute. Ai cuasajë yo'ojë̱'ë, mai huaso coca ye'yayere nejoñe. Iye ye'yayere si'aye Maija'quë i̱ pa̱ina i̱sise'epi.
65001004	Tsoe coa cosojë ye'yacohua'ipi yahuerepa mai ja̱'re co̱ni cacasicohua'ipi pa'iyë. Ja̱ohua'ire cato tsoe toyase'epi quëaji, nejoja'cohua'ire ca nëosicohua'ipi pa'iye. Ja̱ohua'i cato Maija'quëre sa̱ñope yo'ocohua'ipi i̱ de'o cocare pare ti̱ñe po̱nani si'si yo'oyere de'oye a'ë cajë ye'yayë, cui'ne mai paquë, mai Ëjaë Jesucristo pa'iji cayere coa caye a'ë cacohua'ipi.
65001005	Mësarupi tsoe asacohua'i pa'itoje̱, mësarute caye yëyë, mësarupi Israel pa̱ire Egíptopi etosi jeteyo'je, i̱te i̱re pare cuasama'cohua'ire nejose'ere cuasaja̱jë caquë.
65001006	Cui'ne hui̱ñaohua'ireje̱ nea hue̱'ñare pana cosicohua'ini paji, ti ja̱rote quë̱na meapi hue̱sicohua'i pani huesëyë. Ja̱ohua'i cato i̱ohua'i o̱cue pa'i macarepa pa'ima'pë, Maija'quë ja̱'re co̱ni pa'i sito je̱oconi etasi do'ire. Pa̱i ñape yo'ose'e ña mu'serepa ca huesoja̱'cohua'ipi pa'iyë.
65001007	Hui̱ñaohua'i yo'ose'eje̱ pa'ye Sodoma cui'ne Gomorra cui'ne i̱o yë'quë maca pa'i daripë̱aje, nomi yo'oyena ne huesëni pa̱i yo'ojë pa'iye tëto sani co'aye yo'ojë yaya maca pa'i toana ëo hue̱a cua̱ñoa'huë'ë. Ja̱ yo'ose'e cato si'aohua'ire quëaye a'ë, ja̱je yo'oma'pë pa'ijë̱'ë caquë.
65001008	Ja̱je yo'ose'e asajëta'a iye cosojë ye'yacohua'i, coa huëo ca̱ise'eje̱ pa'yere pa'ijë si'si neñë, i̱ohua'i ca̱pë. Cui'ne si'a ëjaohua'i cui'ne i̱ohua'i cua̱ñese'e coejë mai sehuosicohua'i ëjaohua'ireje̱ ca'rama'pë sa̱ñope co'ayere cajë pa'iyë.
65001009	Miguel hui̱ñaë ai jerepa tutu quë'iohua'i aquëpi Satanás ja̱'re capi, Moisés ca̱përe ë̱sequë. Ësequëta'a Satanásre sa̱ñope cama'ë coa i̱ ñeje capi: Mai Ëjaëpi sa̱i de'huaye pa'iji, më'ëre.
65001010	Ja̱je pa'iquëta'are iye ë̱mëohua'i cato i̱ohua'i asa ti̱'ama' co'amañare ai co'aye cayë, cui'ne i̱ohua'i coa noni yo'ojë asa ti̱'añere, ta̱'ñe asaye peocohua'i nëtëroja̱icohua'i asayeje̱ pa'ye asayë. Ja̱je pa'ina, i̱ohua'i nejo cua̱ño ja̱'ñere yo'ojë pa'iyë.
65001011	¡Teayerepa ja̱ohua'i maña! Caín co'aye yo'ose'eje̱ pa'iohua'i pa'iyë, cui'ne Balaam curi yë do'ire Maija'quë pa̱ire sa̱ñope yo'ose'eje̱ pa'iohua'i pa'iyë. Cui'ne Coré Maija'quëpi pa̱i ëjaë ca nëosiquëre coequë sa̱ñope yo'oquë ju̱'aji'i. Ja̱ëje pa'iohua'i pa'iyë, ja̱ohua'i. Ja̱je pa'i do'ire ai yo'ojë pa'ija̱'cohua'i a'ë, teayerepa.
65001012	Mësaru sa̱'ñe oi do'ire tsi'sini a̱ijë pa'iyere, ja̱ohua'ipi co'aye si'si a'sioje̱ pa'ye i̱ñoñë, mësaru de'oye tsi'sijë pa'iyena, ca'rama'pë mësaru ja̱'re co̱ni a̱ijë, i̱ohua'ise'e co'ye cuasa do'ire. Cui'ne oco peo sirije̱ pa'iohua'i a'ë, cui'ne tutupi siri tutu saouna, ti oco i̱sima'o. Cui'ne o̱cue ñëa quë̱i tëcahuëta'a quë̱iñe pa̱ñeje pa'iohua'i a'ë. Quë̱ima' do'ire ju̱'isicohua'ije̱ pa'iohua'i pa'iyë. Cui'ne si'a so̱quë saihuë duta o̱ase'eje̱ pa'iohua'i a'ë, cayayese'e ju̱'ise'eje̱ pa'iohua'ipi.
65001013	Ja̱ohua'i cato jai tsiaya tuturepa co'poyeje̱ pa'iohua'i a'ë. Ja̱je pa'iohua'ipi i̱ohua'i si'si yo'oyere ma' o̱añë, sirije̱ pa'yere. Ja̱ohua'i cato i̱ohua'i saima'a ne huesosi ma'ñoco a'ë. Ja̱je pa'ina, ti nea hue̱'ñare pare pani huesëja̱'cohua'ire ca huesosicohua'i a'ë.
65001014	Adánpi huëoni pani dao hue̱'ña siete aquë paji'i, Enoc. Ja̱ëpi Maija'quëpi quëaquëna, ja̱ohua'i ayere capi, ñeje: “Ñahuë, Ëjaëre jai merepa jai pa̱i ja̱'re i̱ hui̱ñaohua'i ja̱'re daina,
65001015	si'a pa̱ire tsi'soni i̱ohua'i yo'ose'ere ña de'huasi'i caquë, cui'ne si'aohua'ire co'acohua'ire nejoñe pa'iji ca huesosi'i caquë, ja̱ohua'ipi co'ayere yo'ojë pa'i do'ire, cui'ne Maija'quëre sa̱ñope pë̱ijë ca do'ire caquë.”
65001016	Ja̱ohua'i cato i̱ohua'i payere cuasajë sihuama'pë oi ëa joyo pajë, coa i̱ohua'i co'aye yëyere yo'ojë pa'iyë. Pa'ijë yecohua'i payere neñu'u cuasajë de'o coca mañapi yecohua'ire cacohua'i a'ë, coa jerepa pa'iohua'i a'ë cuasajë.
65001017	Ja̱je i̱ohua'i pa'iquëta'are mësaru Maija'quë do'ijë, cuasajë̱'ë, mai Ëjaë Jesucristo jëjo saocohua'i mësarute case'ere:
65001018	“Tëji mu'seña cato pa'ija̱'cohua'i a'ë, i̱ohua'i yëyeje̱ pa'ye co'ayere pa'icohua'ipi, Maija'quë ayere cue'cue pa̱ipi pa'ija̱'cohua'ipi.”
65001019	Maija'quë joyo peocohua'ipi, coa noni i̱ohua'i yëyepi pa'icohua'ipi, cui'ne pa̱ire huahuejë yo'ocohua'i a'ë, te'e pa̱ire cuasama'pë.
65001020	Ja̱je pa'iquëta'are mësaru cato, Maija'quë do'ijë, o̱cue pa'i macarepa Maija'quë pa'iji cuasayepi se mëojë pa'ijë̱'ë, Maija'quë joyo yo'oyepi Maija'quëre se̱jë pa'icohua'ipi.
65001021	Maija'quë oiyere pa'ijë̱'ë. Ja̱je pa'ijë Jesucristo daija̱'a mu'sere utejë pa'ijë̱'ë. Ja̱je pa'ijëna, oi teaye maire ñani ti pani huesëyere i̱sija̱'quë api.
65001022	Jëa coecohua'ire teaye ñani oijë pa'ijë̱'ë, nui cocare pare tuija̱jë cajë.
65001023	Pa̱ire oijë pa'icohua'ipi eto huasojë̱'ë, toare pa'icohua'ire Maija'quëre ti̱'ajajë cajë. Ja̱je pa'iquëta'are de'hua ñajë'ë, i̱ohua'i co'aye pa'iyepi si'si ne tuture pacohua'ire.
65001024	Yure cato Maija'quëpi mësarute ta̱ima'pë pa'ija̱'cohua'ire ne tutu paji, cui'ne i̱ de'oquërepa ña hue̱'ñana si'si te̱'ña peocohua'ipi ai sihuacohua'ire eto nëco tutu paji.
65001025	Maija'quë cato te'i api, de'oquërepa ta̱'ñe pa'ipi maire huasoquë, mai Ëjaë Jesucristo yo'o do'ipi. Si'a miañe paquë api, ëjaohua'i mëñe Ëjaëre papi, si'aye i̱ tse̱se'e a'ë cui'ne i̱ api, i̱ti cua̱ñequë, tsoe ja̱'a huëo macaje̱, yureje̱, cui'ne je'nëna ja̱jese'e. Ja̱je pa'ija̱quë.
66001001	Iye cato Diusupi Jesucristona i̱ñose'e a'ë, Jesucristopi i̱ jo'yare quëaja̱quë caquë, yequë mu'se esa pa'i ja̱'ñere. Ja̱je i̱ñouna, Jesucristopi i̱ hui̱ñaëre jëjo daopi, i̱ jo'yaë Juanna quëaja̱'quëre.
66001002	Ja̱je pa'ina, Juanpi i̱ti si'aye iye co'amaña cui'ne Maija'quë cocare Jesucristopi i̱tire pa'ë caquëna, ñasiquëpi quëaquë pa'iyë.
66001003	Sihuaquë pa'ija̱'quë api, iye toyase'e ñaquëpi, cui'ne sihuacohua'i pa'ija̱'cohua'i a'ë iye Maija'quë i̱sisi cocare caquëna, asajë i̱ño toyase'e cayere sehuocohua'ipi, tsoe ti̱'a tëjiji, i̱ti yo'oja̱'a mu'seña.
66001004	-
66001005	Yë'ë Juanpi toyayë, siete sehuosicohua'i tsëca Asia yeja pa'icohua'ina caquë, mësarute i̱ti pa'iquëpi, tsoe pa'isiquëpi cui'ne daija̱'quëpi cui'ne i̱ ñu'i saihuë ti̱ñarepa siete joñoa pa'iyepi co̱ni, cui'ne Jesucristo i̱ case'eje̱ ñaquë cacaisiquëpi, ju̱'isicohua'i aquëpi du'ru huëisiquëpi iye yeja pa̱i ëjaohua'ire meñe cua̱ñequëpi co̱ni mësarute de'oye ñacaiyepi jo'cua de'oye pa'ijë̱'ë. Cristo cato maire oi tayo yo'o tuture nejocaji'i, i̱ tsiepi.
66001006	Nejoni maire ëjaohua'ire cui'ne Maija'quëre i̱ pëca ja'quëre pare necaicohua'ire nepi. Ja̱ë api, si'aye miañe paquë, cui'ne si'aye i̱ tse̱se'e a'ë. Ja̱je pa'ija̱quë.
66001007	Sirija̱'a daija̱'quë api, ja̱re asajë̱'ë. Si'a pa̱i ñaja'cohua'i a'ë, i̱te, cui'ne i̱te a'si yo'osicohua'ije̱ ñaja'cohua'i a'ë, cui'ne si'a yeja pa'icohua'ije̱ i̱te ñajë ai cuasajë oija̱'cohua'i a'ë. Ja̱je pa'ija̱'coa.
66001008	“Yë'ë aë, du'ru aquë, cui'ne tëjiquë” caji, Ëjaë Maija'quë si'a tutu quë'ire papi, i̱ti pa'iquëpi ja̱'në pa'isiquëpi, cui'ne i̱ti daija̱'quëpi.
66001009	Yë'ë, Juan mësaru a'yë a'ë, Maija'quë do'ire. Ja̱je pa'ina, Jesure tsioni pa'i do'ire mësaru ja̱'re te'e pa'iyë, Maija'quë cua̱ñe te̱'te pa'iyere, ai yo'oyere, cui'ne ai yo'ojë quëco tuture. Ja̱je paquëpi Jesucristo case'ere Maija'quë cocare quëa do'ire tse̱asiquëpi Patmos hue'e saodohuëre paë'ë.
66001010	Pa'ina, mai Ëjaëre pare sihua mu'se ti̱'aëna, Maija'quë joyopi yo'oquëna, joyose'e pa'iquë de'osiquëpi Maija'quëre se̱i paë'ë. Pa'i asahuë, yë'ë jeteyo'jepi duruhuë juiyeje̱ pa'yerepa tutu caquëna.
66001011	“Yë'ë a'ë, du'ru aquërepa cui'ne tëjiquërepa. Toyajë̱'ë, te'e toya pëpë më'ë ñañere. Toyani Asia yejana jëjo saojë̱'ë, siete sehuosi tsëcana Efesona, Esmirnana, Pérgamona, Tiatirana, Sardisna, Filadelfiana, cui'ne Laodiceana.”
66001012	Caquëna, ¿nepi ja̱je caye'ni? caquë co'ye po̱nëquë ñahuë, siete pa'ye oropi nesi sotonoana, toa tsë̱'ise'epi pa'ina.
66001013	Ja̱ siete pa'ye pa'i jopore pare pa̱ije pa'ipi, i̱ quë̱ore paja̱'a tsoa ju'i ca̱re ju'i nëcapi. I̱ coti saihuëre paja̱'a oro të̱ica̱pi të̱asiquë paji'i.
66001014	I̱ naña cato poja'yerepa paji'i. Yëi ñama nañaje pa'ye, pa̱nita'a po sirioje̱ pa'yerepa paji'i. Cui'ne i̱ ñaco ca̱pi toa ñoaje pa'yerepa paji'i.
66001015	Cui'ne i̱ quë̱o cato de'o quë̱nare de'oyerepa a̱oni toana ëose'eje̱ pa'yerepa ye'hue pa'ye paji'i. Cui'ne i̱ yë'o cato jai jupo pi̱siyeje̱ pa'yerepa tutu pi̱sipi.
66001016	I̱ ëja te̱'te jë̱tëre siete ma'ñocohua'ire papi. Cui'ne i̱ yë'opopi etapi, hua'ti ñacaje̱ pa'iore papi si'a te̱'ña jë̱jësë̱core papi. Cui'ne i̱ tsiapi ë̱së si'a tuturepa miaquëna, ñañeje pa'yerepa miapi.
66001017	Ja̱re ñani i̱ quë̱ore pana ju̱'ise'eje̱ pa'i ta̱ë'ë. Ta̱iquëta'are i̱pi yë'ëre, i̱ ëja te̱'te jë̱tëpi patoquë capi: “Ca'rama'ë pa'ijë̱'ë, yë'ë a'ë du'ru aquë cui'ne tëjiquë,
66001018	i̱ti pa'iquë, ju̱'isiquë pa'isiquëpi yure ti pani huesëyë. Yë'ëpi pa'iye, cui'ne ju̱'iñe i̱si tutu payë, cui'ne ju̱'isicohua'i pa'i te̱'te hui'yoquë.
66001019	Toyajë̱'ë, më'ë ñase'ere, yure pa'iyere, cui'ne jeteyo'je pa'i ja̱'ñere.
66001020	Iye a'ë, siete ma'ñocohua'i yë'ë jë̱të pa'isicohua'ire quëaye, cui'ne siete pa'ye oropi nesi sotonoana toa tsë̱'ise'ere quëaye. Siete ma'ñocohua'i cato quëayë, siete hui̱ñaohua'ini, siete tsëca sehuosicohua'i ëjaohua'ini. Cui'ne ja̱ siete pa'ye toa tsë̱'ise'e cato quëaji, siete sehuosi tsëcapë̱a pa'iyere.
66002001	Efeso sehuosicohua'i tsëcapëre quëacai hui̱ñaëna toyajë̱'ë: ‘Ñeje caji, ëja te̱'te jë̱tëre siete ma'ñocore paquëpi, cui'ne siete pa'ye oropi nesi sotonoana toa tsë̱'ise'e jopoja̱'a cu'iquëpi.
66002002	Yë'ëpi më'ë yo'oye si'aye asayë. Më'ë jëa co'amañare tutu yo'oquë neñe ñañë. Cui'ne më'ë yo'o jujama'ë pa'iye ñañë. Cui'ne co'a pa'icohua'ire quëco ti̱'añe pa̱cohua'i pa'ijëna, asayë. Asayë, cui'ne ëjaë jëjo daocohua'i a'ë cajë coa cacohua'ire neñani coa cosocohua'ire ti̱'ase'e.
66002003	Më'ë cato jë'joye peoyerepa, cui'ne yo'o jujaye peoyerepa yë'ë do'ire ai ai yo'onije yo'oquë a'ë.
66002004	Ja̱je pa'iquëta'are më'ëre te'ore sa̱ñope cacore payë. Më'ë du'ru huëo maca yë'ëre oise'eje̱ pa'ye yure oiye pa̱ñë.
66002005	Ja̱je pa'ina, cuasa ñajaijë'ë, më'ë ja̱'në du'ru macarepa yë'ëre oi pa'ise'ere. Ja̱ maca Maija'quëna po̱nëni cui'naëpi de'oye yo'ojë̱'ë, du'ru huëo maca yo'ose'ere. Ja̱je Maija'quëna po̱nëma'quë pa'ito më'ëre esa sa̱ñope yo'oja̱'quë a'ë. Sani më'ë toa tsë̱'isico pa'isicore jioja̱'quë a'ë.
66002006	Ja̱je pa'iquëta'are më'ë yeque de'huerepa de'oye yo'oye payë. Ja̱ cato më'ë nicolaítas pa̱i si'si yo'oyere coequë pa'iye a'ë. Yë'ëje̱ ja̱ohua'i yo'oyere coeyë.
66002007	Ca̱joro hue'equë pani sehuosicohua'i tsëcapë̱are Maija'quë joyo cayere asajë̱'ë. Quëcosicohua'irepa etasicohua'ini a̱oja'quë a'ë, ti pani huesë so̱quë yë ayere, Maija'quë tsio pa'iconi.’
66002008	Toyajë̱'ë, cui'ne Esmirna sehuosicohua'ire quëacai hui̱ñaëna. ‘Ñeje caji, du'ru aquë, cui'ne tëjiquë, ju̱'isiquëpi cui'naëpi pani co̱quëpi.
66002009	Yë'ëpi ñañë, si'aye më'ë yo'oye, më'ë ai yo'oye cui'ne më'ë co'amaña peoye. Ja̱je pa'iquëta'are më'ë cato ma'tëmore jaiye co'amaña paquë a'ë. Yë'ë asayë, më'ëre judío pa̱i a'ë cacohua'ipi co'aye caye. Ja̱je pa'iquëta'are ja̱ohua'i cato Maija'quë mamajë peoyë. Coa huati ëjaërepa tse̱cohua'i a'ë.
66002010	Ca'rama'ë pa'ijë̱'ë, më'ë ai yo'o ja̱'ñere. Ja̱je pa'ina, mësaru acohua'ire huatipi yo'oquëna, tse̱ani coja̱'cohua'i a'ë, si'aohua'i mësarupi neña cua̱ñosicohua'i pa'iyere cajë. Ja̱ maca mësaru coa diez mu'seña ai yo'oja̱'cohua'i a'ë. Mësaru o̱cue pa'i macarepa pa'ijë̱'ë, si'aye ai yo'oyepi daitoje̱. Yë'ëpi mësarute i̱ti pa'isi do'ire ti pa'iyere i̱sija̱'quë a'ë.
66002011	Ca̱jaro hue'equë pani asajë̱'ë, Maija'quë joyo sehuosicohua'i tsëcapë̱are cayere. Quëcosicohua'i etasicohua'ipi cayaye ju̱'iñe paja̱'cohua'i a'ë.’
66002012	Toyajë̱'ë, cui'ne Pérgamo sehuosicohua'i tsëcapëre quëacai hui̱ñaëna: ‘Ñeje caji, si'a te̱'ña jë̱jësë̱ hua'tiyo paquëpi.
66002013	Yë'ëpi si'aye asayë, më'ë co'amaña yo'oye. Cui'ne asayë, më'ë Satanás cua̱ñe hue̱'ñare pa'iye. Ja̱je pa'i hue̱'ñare pa'iquëta'a më'ë yë'ëre o̱cue pa'i macarepa tuiyë. Yë'ëre i̱re pare cuasaye je̱oñe pa̱huë, më'ë. Ja̱ro Satanás pa'i hue̱'ñana Antipasre yë'ëre quëacaiquëre mësaru aquëre huani je̱o mu'señaje.
66002014	Ja̱je pa'iquëta'are më'ëre a'ri maña sa̱ñope caye payë: Ja̱rote më'ë payë, te'ohua'ise'ere Balaam ye'yaquë pa'ise'ere je̱oñe coecohua'ire. Ja̱ëpi Balacre ye'yapi, Israel pa̱ire ne ta̱ojaquë caquë. Cui'ne pa̱i de'huasi diusure i̱sisi hua'i a̱iñe de'oji, cui'ne nomiohua'ire coa yo'oroja̱iñe de'oji cajë̱'ë caquë, yëhuoquë pa'a̱ji'i.
66002015	Cui'ne ja̱rote më'ë payë, yecohua'ireje̱ nicolaítas ye'yase'e je̱oñe coecohua'ire.
66002016	Ja̱je pa'ina, Maija'quëna po̱nëjë'ë, më'ë Maija'quëna po̱nëma'quë pa'ito, yë'ëpi më'ë quë'rona esa sani ja̱ohua'ire uihuaja̱'quë a'ë, yë'ë yë'opo eta hua'tiyopi.
66002017	Ca̱joro hue'equë pani asajë̱'ë, Maija'quë joyo sehuosicohua'i tsëcapë̱are cayere: Si'aye quëcosicohua'i etasicohua'ini a̱oja'quë a'ë, yahuesi manare pare, joyo tutu i̱si a̱orepa. Cui'ne po quë̱na përe i̱sija̱'quë a'ë, i̱ti pëna te'e huajë mami pa̱ije ti ñama'coni toyasiconi. Coa i̱ti i̱sisiquëse'e ñañe pasipi.’
66002018	Toyajë̱'ë, cui'ne Tiatira sehuosicohua'i tsëcapëre quëacai hui̱ñaëna: ‘Ñeje caji, Maija'quë mamaquë, toa ñoare paje̱ pa'ye ñaco ca̱ hue'equëpi, cui'ne i̱ quë̱ore, broncere de'o quë̱nare de'oyerepa a̱ose'eje̱ pa'ye hue'equëpi.
66002019	Yë'ëpi si'aye asayë, më'ë yo'oye. Ñañë, më'ë pa̱ire oiye, më'ë Maija'quë pa'iji cuasaye, cui'ne më'ë quëcoye. Cui'ne asayë, më'ë du'ru huëo maca yo'ose'e ai jerepa yure yo'oquë pa'iye.
66002020	Ja̱je pa'iquëta'are më'ëre a'ri maña sa̱ñope caye payë. Më'ëpi ja̱o Jezabelre Maija'quë ayere cayë cacore coa quëcoquë i̱o co'aye yo'oye ñaquëna, yë'ë jo'yare i̱o ye'yayepi cosoco ye'yaco nomiohua'ire coa yo'oroja̱iñena cui'ne pa̱i de'huasi diusuohua'ire i̱sise'ere a̱iñena.
66002021	Yë'ëpi ja̱ote tsoe maca pa'iye i̱sihuë, i̱opi cuasa ñajani Maija'quëna po̱nëjaco caquë. Ja̱je pa'iquëta'are i̱opi coeco po̱nëñe pa̱co. Cui'ne ë̱mëohua'ire yo'oyeje̱ je̱oñe pa̱co.
66002022	Ja̱ do'ire yë'ëpi i̱ote ca̱i saihuëna jëjo o̱aja'quë a'ë. Cui'ne i̱ote yo'ocohua'ini, ai ai yo'oyepi neja'quë a'ë, i̱o co'aye yo'oyere ña jujani Maija'quëna po̱nëma'cohua'i pa'ito.
66002023	Cui'ne i̱o mamajëreje̱ huani je̱aja'quë a'ë. Ja̱je yo'oquëna, si'a sehuosicohua'i tsëcapë̱a yë'ë api si'aye pa̱i cuasaye cui'ne joyo pa'iye ñaquë asaja̱'cohua'i a'ë. Ja̱je pa'ina, yë'ëpi mësarute pa̱i ñape yo'ose'eje̱ pa'ye sa̱i de'huaja̱'quë a'ë.
66002024	Ja̱je pa'iquëta'are, mësarute yecohua'ire Tiatira pa'icohua'ire cayë: Mësaru yo'o ja̱'ñe ai jerepa cua̱ñeñe pa̱ñë, ja̱ co'aye ye'yayere tuima'cohua'ire, cui'ne Satanás tse̱re ta̱'ñe asayere pa'ë cajë ye'yayere asama'cohua'ire.
66002025	Ja̱je pa'iquëta'are mësaru yure payere de'hua ñajë pajë̱'ë, yë'ë dai macaja̱'a.
66002026	Quëcosicohua'i etasicohua'ini, yë'ë yëyere yo'ojë pa'isicohua'ini, pa̱i yejaña cua̱ñe ëjaohua'ire neja'quë a'ë,
66002027	yë'ë ja'quë yë'ëre cua̱ñe ëjaëre nese'eje̱ pa'ye. Ja̱ maca quë̱na tarapëpi ca̱jijë jai pa̱i yejaña cua̱ñeja'cohua'i a'ë, ya'o cua'conoa të'ca jo'a saoyeje̱ pa'ye yo'ojë.
66002028	Cui'ne ja̱ohua'ire cato ñata to̱me macarepa miacai ma'ñocore pani i̱sija̱'quë a'ë.
66002029	Ca̱jaro hue'ecohua'i pani asajë̱'ë, Maija'quë joyo sehuosicohua'i tsëcapë̱are cayere.’
66003001	Toyajë̱'ë, cui'ne Sardis sehuosicohua'i tsëcapëre quëacai hui̱ñaëna: ‘Ñeje caji, siete Maija'quë joñoa paquëpi, cui'ne siete ma'ñocore paquëpi: Yë'ëpi si'aye asayë, më'ë yo'oye, cui'ne më'ë huajëquërepa pa'iyë caquëta'a ju̱'isiquëpi pa'iye.
66003002	Sëtajë̱'ë. Sëtani tutu yo'oquë ne huëojë̱'ë. Ja̱ yë'ta'a i̱ti nëa mañare tsoe caraja̱ni tëjiyere më'ë yo'oye Maija'quë ña hue̱'ñana caraëna, ñahuë.
66003003	Cuasa ñajaijë'ë, më'ëre ye'yase'ere ja̱re pa'ijë̱'ë, cui'ne po̱nëjë'ë, Maija'quëna. Ja̱je më'ëpi sëtama'quë pa'ito, yë'ëpi ñaëje pa'i saija̱'quë a'ë, më'ë quë'rona më'ë utema'ë pa'i maca.
66003004	Ja̱je pa'iquëta'are ja̱ro më'ë pa'i hue̱'ña Sardis daripëre më'ë payë, te'ohua'i mañare i̱ohua'i ju'i ca̱ña si'si nema'cohua'ire. Co'aye yo'oyere yo'oma'cohua'ire cayë. Ja̱ohua'ipi yë'ë ja̱'re co̱ni cu'ija̱'cohua'i a'ë, poja'i ju'i ca̱ñare su̱ñasicohua'ipi do'i quë'iohua'i pa'iye sëte.
66003005	Quëcosicohua'i etasicohua'ipi ja̱je poja'i ca̱ñare su̱ña cua̱ñoja'cohua'i a'ë, cui'ne i̱ohua'i mamije pa'i toya pëpëna toyase'ere ni'no je̱oma'ë pasi'i, coa ai jerepa yë'ë ja'quë ña hue̱'ñana, cui'ne i̱ hui̱ñaohua'i ña hue̱'ñana icohua'i yë'ë tse̱cohua'i a'ë casi'i.
66003006	Ca̱jonoa hue'equë pani asajë̱'ë, Maija'quë joyo sehuosicohua'i tsëcapë̱are cayere.’
66003007	Toyajë̱'ë, cui'ne Filadelfia daripë sehuosicohua'i tsëcapëre quëacai hui̱ñaëna: ‘Ñeje caji ti de'oquëpi, cui'ne nuñerepa pa'iquëpi, pa̱i ëjaë David hui'yocore paquëpi, i̱pi hui'yosiquë pa'ito yecohua'ije̱ si̱o ti̱'añe peoquëpi, cui'ne i̱pi si̱osiquë pa'itoje̱ hui'yo ti̱'añe peoquëpi.
66003008	Yë'ëpi si'aye më'ë yo'oye ñañë. Yë'ëpi më'ë ña hue̱'ñana eta sa'ro hui'yo nëohuë, yecohua'ije̱ ti si̱o ti̱'añe peoconi. Më'ë a'ri maña tutu hue'equëje̱ de'hue yë'ë case'ere sehuoquë de'oye yo'ohuë. Ja̱je yo'oquë yë'ëre do'i peoquë api caye pa̱huë, më'ë.
66003009	Ja̱je pa'ina, yë'ëpi Satanásre sehuosicohua'i tsëcapë acohua'ire më'ëna sani do're ja'ruja̱'cohua'ire jëjo saosi'i, judío pa̱i a'ë cajë yë'ë sehuosicohua'ire sa̱ñope yo'ocohua'ipi, coa cosocohua'ire. Ja̱je yo'oquëna, ñajë asa ti̱'ajajë, yë'ë më'ëre oi payere.
66003010	Yë'ë cua̱ñese'e si'anë më'ë yo'o jujama'ë yo'o ti̱'ahuë. Ja̱je yo'o do'ire më'ëre yë'ëpi ñacasi'i, ai yo'oye peoja̱quë caquë, si'a iye yeja pa'icohua'ire neña maca ti̱'asi maca.
66003011	Esa yë'ë daiyë. De'hua ñaquë pajë̱'ë, më'ë co'amaña yecohua'ipi më'ëre i̱si ja̱'ñe ca nëose'ere sioye pa̱ja'cohua'ire.
66003012	Quëcosicohua'ini yë'ëpi Maija'quë huë'e jëhuopa tupë̱a nesi'i, ja̱ropi ti etaye pa̱ja'cohua'ire, cui'ne i̱ohua'ina toyasi'i yë'ë Diusu mamire i̱ tse̱cohua'ire pa'ë i̱ñoñere, cui'ne yë'ë Diusu pa'i daripë mamire toyasi'i, huajë Jerusalén ma'tëmo daico mamire, cui'ne yë'ë huajë mamire toyasi'i, i̱ohua'ina.
66003013	Ca̱jonoa hue'equë pani asajë̱'ë, Maija'quë joyo sehuosicohua'i tsëcapë̱are cayere.’
66003014	Toyajë̱'ë, cui'ne Laodicea daripë sehuosicohua'i tsëcapëre quëacai hui̱ñaëna: ‘Ñeje caji, i̱ti nuñerepa pa'iquëpi, i̱ti ñasiquëpi, nuñerepa iye coca caquëpi, Maija'quëre si'aye ne huëocaisiquëpi, jerepa du'ru aquëpi.
66003015	Yë'ëpi si'aye ta̱'ñe asayë, më'ë yo'oye. Asayë, më'ë sësëma'quë cui'ne uma'quë pa'iye. De'ora'pi, më'ëpi sësëquë pa̱nita'a uquë pa'ito.
66003016	Ja̱je pa'iquëta'are më'ë cato sësëquëje̱ cui'ne uquëje̱ peoquë a'ë. Më'ë cato coa quëo ja'iquë a'ë, matu ocoje̱ pa'iohua'ipi coa pa'iyë, de'oye yo'oma'cohua'ipi cui'ne co'aye yo'oma'cohua'ipi. Ja̱je pa'ina, më'ëre yë'ë yë'opoja̱'a siso je̱osi'i.
66003017	Ja̱je pa'iquëta'are më'ëpi cayë, jaiye co'amaña paquë a'ë, si'aye de'oye saiji, cui'ne ti carayeje̱ peoji. Ja̱je caquë më'ë pa'iye ña sëtama'ë pa'iyë. Më'ë cato teaye pa'ipi, co'amaña peoquëpi, ñama'quëpi, cui'ne peoyopi pa'iyë, më'ë.
66003018	Ja̱je pa'ina, yëhuoyë, më'ëre yë'ëna huerojë̱'ë, toana cua'coni nesi curiquëre pare. Yureta'a ja̱ maca nuñerepa jaiye co'amaña paquë pa'ija̱'quë a'ë, cui'ne huerojë̱'ë, yë'ëna poja'i ca̱ñare, më'ë huajëya'ye peoyo pa'iyere pë'pëja̱quë. Cui'ne ñaco ca̱ tsa'se ëcoje̱ yë'ëna huerojë̱'ë, ja̱pi neni ñaquë pa'ija̱'quë.
66003019	Si'aohua'ire yë'ë oicohua'ire cato, tayojëna, yë'ëpi si'sequë yëhuo nu'ñequë a'ë. Ja̱je pa'iye sëte tutu yo'oquë ja̱'në pa'ise'e je̱oni Maija'quëna po̱nëjë'ë.
66003020	I̱na, yë'ëpi eta sa'rore nëcaquë soiyë. Ja̱je soiquëna, asasicohua'i aquëpi yë'ë yë'ore asani hui'yo catu i̱ huë'ena cacani i̱ ja̱'re co̱ni a̱ija'quë a'ë.
66003021	Quëcosicohua'i etasicohua'ini, yë'ë cua̱ñequë ñu'ico yë'quë macana ñoja'quë a'ë. Yë'ë quëcosiquëpi ja'quë ñu'ico acona ja'ruse'eje̱ pa'ye, i̱ cua̱ñequë ñu'icona.
66003022	Ca̱jonoa hue'equë pani asajë̱'ë, Maija'quë joyopi sehuosicohua'i tsëcapë̱are cayere.’ ”
66004001	Ja̱ yo'o tëjisi jeteyo'je ñahuë, ma'tëmore eta sa'ro hui'yosicopi pa'ina, yë'ëre du'ru macarepa duruhuë tuturepa juijëna, pi̱siyeje̱ pa'yere papi casiquëpi capi: “I̱ñona mëijë'ë. I̱ñosi'i më'ëre, iye tëto sai jeteyo'je pa'i ja̱'ñere.”
66004002	Ja̱je ca maca tsoe joyo pa'iquë de'ohuë. Ja̱je pa'i ñahuë, te'e cua̱ñequë ñu'i saihuë ma'tëmona ñosiconi. Ja̱ ñu'i saihuëre te'i ja'rusiquëpi ñuji'i.
66004003	I̱ote ñu'iquë cato miaquërepa paji'i, jaspe hue'yosi quë̱na pëje̱ pa'irepa poja'icorepa, pa̱nita'a cornalina quë̱naoje pa'irepa. I̱ ñu'i saihuë ë̱mëje'ere na'ñamequë së'ise'eje̱ pa'i paji'i, i̱ miañepi ña etoja̱iñerepa miapi, ña'jo quë'i quë̱nao esmeralda hue'yosi quë̱naoje pa'yerepa.
66004004	Ja̱o i̱ cua̱ñequë ñu'i saihuë yërëhuere yequë veinticuatro cua̱ñejë ñu'i saire, veinticuatro aiohua'i ja'rusicohua'ipi ñuë'ë, poja'i ca̱ña su̱ñasicohua'ipi, cui'ne curi manoare pu̱asicohua'i paë'ë.
66004005	Joporepa ñu'i saihuëpi mujuë ye'hueyeje̱ cui'ne ai pi̱siye cui'ne mujuë cayeje̱ etapi, cui'ne ñu'ico ti̱ñare pare siete toa tsë̱opë̱a paji'i, toa tsë̱ni nëcase'epi. Ja̱ cato Maija'quë siete joñoapi ña cua̱ñopi.
66004006	Ñu'ico ti̱ñare pare paji'i. Jairaje̱ pa'iopi ña etoja̱i yeja paji'i. Cua̱ñequë ñu'i saihuë nëico yë'quë macare cuatro pa'iohua'i paë'ë, ñaco ca̱ ti̱mësicohua'ipi jeteyo'je cui'ne ti̱ña ña hue̱'ñaje.
66004007	Du'ru macarepa aquë cato jai yaije̱ pa'i paji'i. Cayaye aquëpi duruhue̱quë ë̱mëje pa'i paji'i. Toaso̱ñe aquëpi pa̱i tsiaje̱ pa'iore hue'equë paji'i. Cui'ne cajese'e aquëpi jai huihue huëni saiyeje̱ pa'i paji'i.
66004008	Ja̱ohua'i cato pa̱i ñape seis jaë capë̱a hue'ecohua'i paë'ë. Ja̱je pa'iohua'ipi ñaco ca̱se'epi ti̱mësicohua'i paë'ë, hue'se cui'ne sa̱'nahuëje. Ja̱je pa'iohua'ipi, ñami cui'ne mu'se caye je̱oma'pë ñeje cahuë: De'oquërepa, de'oquërepa, de'oquërepa, Ëjaë Diusu si'a tuturepa paquë, tsoe pa'isiquë, yure pa'iquërepa, cui'ne cui'naëpi daija̱'quëpi pa'iquë.
66004009	Ñaco ca̱ ti̱mësicohua'ipi ñu'i saihuë ñu'iquëre pare pëpajë, de'oquëre pa'ni Ëjaërepa ti pani huesëquërepa caye ñape,
66004010	veinticuatro aiohua'ipi do're ja'rujë i̱ ña hue̱'ñana yo'ohuë, i̱ni de'oquëre pa'ni cajë, cui'ne i̱ ñu'ico ti̱ñare pana i̱ohua'i manoare ti pa'iquëre pana i̱sijë je̱a o̱ejë cahuë ñeje:
66004011	Më'ë a'ë, yëquë Ëjaë cui'ne yëquë ja'quë. Më'ëre de'oquëre pa'ë, Ëjaëre pa'ë, si'a tutu quë'ire pa'ë caye pa'iji, si'aohua'i. Më'ëpi yëni si'aye de'huasi do'ire.
66005001	Ja̱ maca ñahuë, ñu'i saihuë ñu'iquëpi i̱ ëja te̱'tere toya pëpë tu̱nasiconi tse̱'equë ñu'ina, sa̱'nahuë cui'ne hue'se toyasiconi. Ja̱je pa'ioni siete pa'ye ëjaërepa tse̱ a'ë quëayere je̱'na sëose'ere si̱osico paji'i.
66005002	Pa'ina, cui'ne ñahuë, te'e hui̱ñaëre tutu quë'ipi tutu ñeje caquëna: “¿Nepi toya pëpë si̱osicore i̱ni hui'yo ti̱'aja'cohua'i a'ni?”
66005003	Ja̱je pa'iquëta'are ma'tëmo yeja cui'ne yeja huë'ehuë pa̱ije ti peohuë, te'ije̱ toya pëpë hui'yo ti̱'ani ñaquëje̱.
66005004	Ja̱ maca yë'ëpi ai oë'ë, toya pëpë hui'yoni ña ti̱'aquëje̱ peo do'ire ña jujani.
66005005	Ja̱je oina, aiohua'i aquëpi capi, yë'ëre: “Oima'ë pa'ijë̱'ë, ai jerepa tsoe Judá pa̱i aquëpi pa̱i ëjaë David tsëcapë aquëpi jai yai hue'yosiquëpi, ja̱ëpi quëcopi, si'aye. Ja̱ëpi toya pëpë cui'ne i̱ote siete pa'ye hue'ese'ere ne tëte saoja̱'quë api.”
66005006	Ja̱ maca ñu'ico ti̱ña macarepa cuatro pa'iohua'i pa'icohua'ipi jopore pare, cui'ne aiohua'i jopore pare yëi ñama nëina, ñahuë. Coa nëji'i. I̱ cato huani je̱ose'eje̱ pa'ipi. Ja̱je pa'ipi siete eyohuë̱a cui'ne siete ñaco ca̱ hue'equë paji'i. Ja̱ siete ñaco ca̱ cato Maija'quë joñoa si'a yejaña jëjo saose'e pa'iyepi ña cua̱ñopi.
66005007	Ja̱ë yëi ñamapi sani toya pëpë i̱ji'i, ñu'i saihuë ñu'iquërepa ëja te̱'te pa'iconi.
66005008	Toya pëpë i̱ maca cuatro pa'iohua'ipi, cui'ne veinticuatro aiohua'ipi do're ja'ruhuë, yëi ñama ti̱ñare pana. Pa̱i ñape aiohua'i pahuë, te'e ta̱'të pe̱pë cui'ne te'e u̱cu duruhuë, curi nesiquë. Ja̱na huëo së̱ ma'ñaje pa'ye ti̱mëse'ere pahuë. Ja̱ cato Maija'quë acohua'i Maija'quëre se̱ñe paji'i.
66005009	Ja̱ohua'ipi huajë jë̱jëñere jë̱jëhuë, ñeje: Më'ëse'e te'i pa'iyë, toya pëpë i̱ni i̱ote si̱o saose'e pa'iye ne hui'yo saoja̱'quë, Huahuosiquëpi më'ë tsie do'ipi si'a yequë pa̱ire, Ti̱ coca cacohua'ire, cui'ne si'a yejaña pa'icohua'ire huerocaë'ë, Maija'quëna i̱sisi'i caquë.
66005010	Më'ëpi ja̱ohua'ire ëjaohua'ire nehuë, yëquë ja'quëre necaicohua'ire. Neina, iye yeja cua̱ñecohua'i pa'ija̱'cohua'i a'ë.
66005011	Ja̱ jeteyo'je ñahuë. Ñaquë asahuë, jai pa̱i hui̱ñaohua'i caye pi̱siyere. Cua̱ñequë ñu'ico yërëhue pa'icohua'i cayere, cui'ne cuatro pa'iohua'i cayere, cui'ne veinticuatro aiohua'i caye pi̱siyere asahuë. Jai merepa jai pa̱i paë'ë, tsi'sisicohua'i.
66005012	Ja̱ohua'ipi ai tutu ñeje cahuë: Yëi ñama te'i pa'iji, huahuosiquëpi. Ja̱ë cato ai de'oquëre papi, ja̱ do'ire si'aye i̱siye pa'iji, i̱te. Ne ti̱'a tuture, si'aye payete, ta̱'ñe asayepi neñere, si'a tuture, Ëjaë api, cuasajë de'oyerepa sehuoyere, i̱ de'oyerepa nese'ere ñani sihuajë cayere, cui'ne i̱te oijë de'oji cayere.
66005013	Asahuë, cui'ne si'aye Maija'quë de'huasi co'amañapi ma'tëmopi, yejapi, cui'ne yeja huë'ehuë te̱'tepi cui'ne jai tsiayapi, ñeje cahuë: Ñu'i saihuë ñu'iquërepa, cui'ne yëi ñama, si'aye paja̱jë cajë, de'ocohua'ire pa'ni cuasajë caye, Ëjaë api, cuasajë de'oyerepa sehuojë yo'oye, i̱ de'oyerepa yo'oyere ñani sihuajë caye, cui'ne si'aohua'i Ëjaërepa de'oye, Je'nëna ja̱je pa'ija̱quë.
66005014	Cajëna, cuatro pa'iohua'ipi sehuojë cahuë: “Ja̱je pa'ija̱quë.” Cajëna, veinticuatro aiohua'ipi do're ja'runi i̱te Ëjaëre pa'ni cajë pëpajë yo'ohuë.
66006001	Ja̱ maca ñahuë, yëi ñama du'ru macarepa siete pa'ye si̱ose'e aconi ne hui'yoquëna. Ja̱ maca asahuë, cuatro pa'iohua'i aquëpi mujuë cayeje̱ caquëna, ñeje: “Dani ñajë'ë.”
66006002	Caquëna, ñaquëna, po caballopi paji'i. Pa'ina, i̱te tuiquëpi te'e sa'co saihuë papi. Paquëna, marote i̱te i̱sipi. I̱sina, si'aohua'ire quëcoquërepa etapi, si'aohua'ire quëcoquë pa'ija̱'quëpi.
66006003	Yëi ñamapi cayaye acore i̱ni ne hui'yo maca cayaye aquë pa'iquëpi capi: “Dani ñajë'ë.”
66006004	Caquëna, yequë caballopi etapi. Ja̱ë cato maja'iquë paji'i. I̱te tuiquëpi iye yeja de'oye pa'iye sioja̱'a tuture i̱si cua̱ñosiquë paji'i. Ja̱je pa'ipi pa̱i de'oye pa'iyere siouna, sa̱'ñe huani ju̱'ija'cohua'i a'ë caquë jai hua'tiyore i̱si cua̱ñosiquë paji'i.
66006005	Yëi ñamapi toaso̱ñe acore ne hui'yo maca asahuë, toaso̱ñe aquë pa'iquëpi ñeje caquëna: “Dani ñajë'ë.” Caquëna, ñahuë, nea caballoni. Ñaquëna, i̱te tuiquëpi i̱ jë̱tëre cue̱cuecore papi.
66006006	Cui'ne asahuë, pa'icohua'i jopore papi yë'ose'e ñeje caquëna: “Te'e kilo trigo i̱siye pa'iji, te'e mu'se nesi do'i. Tres kilo cebada i̱siye pa'iji, te'e mu'se yo'osi do'i. Ja̱je pa'iquëta'are hui'yape, cui'ne o'sata'a nejoma'pë pa'ijë̱'ë.”
66006007	Yëi ñamapi cuatro acore hui'yo maca asahuë, cuatro aquë pa'iquëpi ñeje caquëna: “Dani ñajë'ë.”
66006008	Caquëna, ñaquë ñahuë, së̱'ñoja'i caballoni. I̱te tuiquë cato ju̱ni huesëye i̱ mami hue'equë paji'i. Pa'ina, i̱ jeteyo'jeja̱'a daji'i, ju̱'isicohua'i pa'i hue̱'ña ayere quëaquëpi. Ja̱ë ju̱ni huesëye hue'equëna, i̱sise'e paji'i, yeja cuatro pa'ye huahuese'e ayere, te'ore cua̱ñeja'a tuture, huajo sa̱'ñe huaiyepi, a̱o ëa ju̱'iñepi, ju̱'i dahuë neñepi, cui'ne airo acohua'i a̱i yëcohua'i pa'icohua'ire, pa̱ire a̱icohua'i pa'i ja̱'ñe neñe cua̱ñeja'quëre.
66006009	Yëi ñamapi cinco acore hui'yo maca ñahuë, Maija'quëre i̱sijë tëo toto huë'ehuëre Maija'quë coca quëa do'ire huahuosicohua'i joñoa pa'ijëna.
66006010	Pa'ijë ja̱ohua'ipi cahuë, ai tutu: “Ëjaërepa de'oquë, më'ë ca nëose'eje̱ pa'ye yo'o ti̱'aquërepa, ¿je yëhua më'ë yeja pa'icohua'i yëquëre huaisi do'i sa̱i to̱ja'quë a'ni, i̱ohua'i yo'ose'eje̱ pa'ye ñaquë?”
66006011	Cajëna, ja̱ohua'ire poja'i ju'i ca̱ñare su̱ñacani capi, pëa huajëjë pa'ijë̱'ë, a'rima tsoe maca, mësaru acohua'ita'a, Cristore necai do'ire ju̱'ise'eje̱ pa'ye, mësaru ja'i pa̱i huahuo ti̱'ajajë.
66006012	Yëi ñamapi seis acore ne hui'yosi maca ñahuë. Ñaquëna, ai tutu yejapi ñu'cueo, cui'ne ë̱sëje̱ neaquë de'opi, ju̱tena, oijë su̱ñacoje̱ pa'i neaquërepa. Cui'ne ñañëpi maja'iquërepa tsieje̱ pa'i de'opi.
66006013	Cui'ne ma'ñocohua'ije̱ ma'tëmopi yejana to̱mehuë, so̱quë hui̱ña ca̱ ai tutuquëna, to̱meñeje pa'ye.
66006014	Ja̱ maca cui'ne ma'tëmoje toya ja'hua maca tu̱na huesoyeje̱ pa'ye peo hue̱'ña ne huesëo. Ne huesëcona, si'aye ai cu̱ti, cui'ne saodohuë̱a ti̱rose'ena sani huesëpi.
66006015	Ja̱ maca iye yeja ëjaohua'ipi co̱ñana cacajë catihuë, ai cu̱ti quë̱na co̱ñana. I̱ohua'i ja̱'re co̱ni, jai ëjaohua'i, soldado pa̱i ëjaohua'i, co'amaña pa ëjaohua'i, cua̱ñe tutu pa ëjaohua'i, cui'ne si'aohua'i pa̱ire necai jo'yaohua'i, cui'ne jo'yaohua'i peocohua'ije̱ catihuë.
66006016	Catijë cahuë, ai cu̱tire, cui'ne quë̱na pë̱are: “Yëquëre to̱meco yahuejë̱'ë, ñu'i saihuë ñu'iquëre pare cui'ne yëi ñama pë̱i yo'oye ñama'pë pa'ija̱'cohua'ire.”
66006017	Ja̱je cahuë, i̱ohua'ire si'se mu'sere papi ti̱'aëna, ¿nepi quëcoye pa'iquë'ni?
66007001	Ja̱ jeteyo'je ñahuë, cuatro hui̱ñaohua'ipi pa̱i ñape yeja huë'ehuë te̱'tere, ë̱mëje'e te̱'tere, cui'ne ë̱së mëi te̱'tere, cui'ne ë̱së du'i te̱'tere nëcajë tutupi iye yejana, jai tsiayana, cui'ne so̱quë ñëana ju'ama'quëni cajë ë̱sejë pa'icohua'ire.
66007002	Ñahuë, cui'ne yequë hui̱ñaëre ë̱së mëi te̱'tepi daina. Ja̱ë cato Maija'quë huajëquërepa, sëoconi paquë paji'i. Ja̱ëpi ai tutu capi, cuatro hui̱ñaohua'ire, yeja, jai tsiaña, co'a de'huaja̱'a tutu i̱si cua̱ñosicohua'ire:
66007003	“Co'aye nema'pë pa'ijë̱'ë, yeja cui'ne jai tsiaña, cui'ne so̱quë ñëaje, ja̱ yë'ta'a Maija'quë sahuasicohua'ire i̱ohua'i tsia ti̱ñare pana toya sëoma'pë pani.”
66007004	-
66007008	Cui'ne ja̱ maca asahuë, ciento cuarenta y cuatro mil pa̱i pa'iyë, si'a Israel pa̱i, i̱ohua'i tsia ti̱ñare pana toya sëo cua̱ñosicohua'i, cayere. Doce mil Judá tsëcapëre, doce mil Ruben tsëcapëre, doce mil Gad tsëcapëre, doce mil Aser tsëcapëre, doce mil Neftalí tsëcapëre, doce mil Manases tsëcapëre, doce mil Simeón tsëcapëre, doce mil Leví tsëcapëre, doce mil Isacar tsëcapëre, doce mil Zabulón tsëcapëre, doce mil José tsëcapëre, cui'ne doce mil Benjamín tsëcapëre pa'iyë, cayere.
66007009	Ja̱ jeteyo'je ñahuë, jai pa̱ire si'a yejaña pa'icohua'ipi pa̱i ñape tsëca ti̱ñe pa'i pa̱i, cui'ne pa̱i ñape tsëca ti̱ñe coca cacohua'ire. Ja̱ohua'ipi ñu'i saihuë ti̱ñare pare, cui'ne yëi ñama ti̱ñare pare, ti pa̱ije cue̱cue ti̱'añe peoyerepa paë'ë. Ja̱ohua'ipi poja'i ca̱ña ju'icohua'ipi i̱ohua'i jë̱ñare sehua ja'oje̱ pa'yere ca̱jijë nëcahuë.
66007010	Ca̱jijë nëcajë si'aohua'i cuihuë: Maire huasoye cato ñu'i saihuë ñu'iquërepa Maija'quë, Cui'ne Yëi ñama tse̱ a'ë.
66007011	Cajëna, ñaquëna, Maija'quë hui̱ñaohua'ipi ñu'i saihuë aiohua'i, cui'ne cuatro pa'iohua'i yërëhueja̱'a nëca të'ija̱isicohua'ipi paë'ë. Pa'ijë Maija'quëre de'oquëre pa'ni cajë pëpajë yejare pana tsiapi pu̱'pe co'i mejë yo'ohuë.
66007012	Ñeje cajë: ¡Ja̱je pa'ija̱'quë! Je'nëna Maija'quë tse̱ pa'ija̱quë, de'oquëre pa'ni cajë sihuaye, i̱ de'oyerepa yo'oyere sihuajë caye, ta̱'ñe asayepi neñere, de'oye yo'opi cuasajë i̱te sihuaye, Ëjaë api, cuasajë de'oyerepa sehuojë yo'oye, si'a ne ti̱'a tutu paye, cui'ne si'a tutu hue'eye, si'anë. Ja̱je pa'ija̱quë.
66007013	Ja̱ maca aiohua'i aquëpi yë'ëre se̱ji'i: “¿Jeropi daisicohua'ipi icohua'i poja'i ca̱ña su̱ñasicohua'i pa'iye'ni?”
66007014	Cajëna, yë'ëpi cahuë: “Ëjaë më'ëpi ta̱'ñe asayë.” Caquëna, i̱pi capi: “Icohua'i cato jaiye ai yo'oye tëto saisicohua'i a'ë. Ja̱je pa'iohua'ipi i̱ohua'i ca̱ña jo̱ja to̱rena, Yëi ñama tsiepi poja'i ca̱ñarepa ne to̱sicohua'i a'ë.
66007015	Ja̱je pa'iohua'ipi Maija'quë ñu'i saihuë ti̱ñare pare pa'iyë. Pa'ijë mu'señapi, ñamiñapi Maija'quë huë'ere necaijë pa'iyë. Pa'ijëna, ñu'i saihuë ñu'iquëre papi i̱ohua'ire ñacai pasipi.
66007016	Ja̱je pa'ina, yure cato ai yo'oye pa̱ja'cohua'i a'ë, a̱o ëaye, oco ëaye, ë̱së ëoye, cui'ne jo̱sa ë̱së uyeje̱ asama'pë pa'ija̱'cohua'i a'ë.
66007017	Yëi ñama, ñu'i saihuë quë̱no maca nëiquëpi yëi ñamare ñacaiyeje̱ pa'ye ñacasipi. Ja̱je yo'oquë pa'iye i̱si oco co̱ñana saquë o̱cuaja̱'quë api. Yo'oquëna, Maija'quëpi i̱ohua'i oise'ere të̱no je̱ocaija̱'quë api.”
66008001	Yëi ñamapi siete aco si̱osicore ne hui'yo maca ñahuë, ma'tëmopi nëhui tëcahuë jo'cuarepa je̱o nëina.
66008002	Ja̱ maca ñahuë, siete hui̱ñaohua'ire Maija'quë ti̱ñare pare nëcajëna. Ja̱ohua'ina siete duruhuë̱a i̱sise'e paji'i.
66008003	Ja̱ jeteyo'je yequë hui̱ñaëpi daji'i, huëo së̱ ma'ña curi cua'corore daquëpi. Dani nëcapi, Maija'quëre i̱sijë tëo toto ti̱ña macare pana. Nëcaquëna, jaiye i̱sipi, huëo së̱ ma'ñare curipi nesico Maija'quëre i̱sijë tëo totona tëoquë ëoquëna, cui'ne Maija'quë tse̱cohua'i se̱ñepi te'e mëijaquë caquë.
66008004	Ja̱ ma'ña picopi cui'ne Maija'quë tse̱cohua'i se̱ñepi co̱ni Maija'quë quë'rona ti̱'api, hui̱ñaëpi i̱ti ma'ña ëo cua'coro ca̱jiquë nëcaquëna.
66008005	Ja̱ maca hui̱ñaëpi Maija'quëre i̱sijë tëo toto toa tara pa'iyepi huëo së̱ ma'ña cua'corona ayapi. Ayani yejana je̱o to̱pi. Je̱o to̱ macarepa mujuë caye, ai pi̱siye, ye'hueye cui'ne yeja ñu'cueye paji'i.
66008006	Ja̱ maca siete hui̱ñaohua'ipi siete duruhuë̱a pacohua'ipi juñu'u cajë ne de'huahuë.
66008007	Ja̱ maca du'ru jui huëo hui̱ñaëpi duruhuë juisi maca sësë pe̱pi, cui'ne toana tsie co̱'mese'epi yejana to̱mepi. Ja̱ maca toaso̱ñe pa'ye yeja huahuese'e acopi te'e te̱'te u huesëpi. U huesëquëna, so̱quëje̱ te'e u huesëpi, toaso̱ñe acopi te'e te̱'te, cui'ne si'a taya u huesëpi.
66008008	Cayaye aquëpi hui̱ñaë i̱ duruhuë juisi maca, ai cu̱tihuëje̱ pa'iopi toa tsë̱'isiconi jai tsiayana je̱o dëoyeje̱ ña cua̱ñopi. Ja̱ maca toaso̱ të'huiña, jai tsiaña pa'iyepi te'e të'hui tsie da'ca de'o nëji'i.
66008009	Ja̱ maca jai tsiaña pa'icohua'i ju̱juhuë, te'e të'hui, toaso̱ të'huiña jai tsiaña pa'icohua'ipi. Cui'ne toaso̱ të'huiña jaiye barco pa'ise'epi, te'e të'hui ne huesëpi.
66008010	Toaso̱ñe aquëpi hui̱ñaë juisi maca, ma'tëmopi jai ma'ñoco to̱mepi. To̱mequë toaso̱ të'huiña tsiaña, cui'ne oco co̱ña pa'ise'ena te'e të'hui to̱me huesopi, toa ca̱ñarepa ne'suquëpi.
66008011	Ja̱ë ma'ñoco cato i̱ mami hue'equë paji'i, Së̱jeñe. Ja̱ëpi toaso̱ të'huiña tsiaña, cui'ne oco co̱ña pa'ise'ere to̱mequë te'e të'hui së̱je oco ne huesopi. Ja̱ do'ire jai pa̱i ju̱juhuë.
66008012	Cajese'e aquëpi hui̱ñaë i̱ duruhuë juisi maca, ë̱sëpi co'a de'opi, te'e te̱'te, toaso̱ të'huiña huahuese'e pa'ise'epi. Ñañë cui'ne ma'ñocohua'i toaso̱ të'huiña huahuese'e pa'ise'epi te'e të'hui co'a de'ohuë. Ja̱ maca toaso̱ të'huiña mu'se cui'ne ñami pa'iye te'e te̱'te miañe peopi.
66008013	Ja̱ jeteyo'je ñahuë, jai huihuere ma'tëmoja'a huahuaroja̱i tutu caquëna: “Teayerepa iye yeja pa'icohua'i maña, merepa neja'cohua'i a'ni, toaso̱ hui̱ñaohua'i duruhuë̱a juni co̱ maca.”
66009001	Cinco aquëpi duruhuë jui maca ñahuë, jai ma'ñocopi yejana to̱mequëna. Ja̱ë ma'ñoconi i̱sihuë, to̱me huesë coje hui'yocore.
66009002	Ja̱ jeteyo'je to̱me huesë hue̱'ñare hui'youna, ja̱ropi pico mëji'i, jai cua'coro toa suasico mëiñeje pa'yerepa. Ja̱ro to̱me huesë cojepi pico etaquë ë̱sëre cui'ne iye de'oto nea hue̱'ñarepa ne huesopi.
66009003	Ja̱ picopi etahuë, pu̱'suje̱ pa'iohua'ipi. Etajë si'a yeja hua huesëhuë. Ja̱ohua'i cato pu̱ni a'siye ja'ye a'si tuture i̱si cua̱ñosicohua'i paë'ë.
66009004	Ja̱ohua'ina cua̱ñese'e paji'i, taya yeja pa'iye, cui'ne yejapi tayaje̱ pa'ye ña cua̱ñoñe, cui'ne so̱quë ñëa nejoñe pa̱ ja̱'ñere, coa Maija'quë tse̱cohua'ire pa'ë i̱ñoñere i̱ohua'i tsia ti̱ña macare pana sëoma'cohua'ise'ere ne ja̱'ñere.
66009005	Ja̱je pa'iquëta'are pa̱ire huani je̱oñere pare ë̱sesicohua'i paë'ë. Ja̱je pa'ina, coa cinco ñañëohua'ire a'si ju̱'iñe totacohua'i paë'ë. Cui'ne i̱ohua'i totase'e cato pu̱ni a'siye ja'ye a'siye paji'i.
66009006	Ja̱ mu'seña cato pa̱i ju̱'iñere yëja̱'cohua'i a'ë. Ja̱je yëjëta'a ju̱ni huesëye pa̱ja'cohua'i a'ë, ju̱'iñepi peoquëna.
66009007	Pu̱'su cato caballo huajo sajë ne de'huase'eje̱ pa'iohua'i paë'ë. I̱ohua'i si̱opëre curi maroje̱ pa'iore pahuë. I̱ohua'i tsiapi pa̱i tsiaje̱ pa'io paji'i.
66009008	Cui'ne nomiohua'i nañaje pa'ye hue'ehuë. I̱ohua'i cu̱jire airo yai cu̱jije pa'ye hue'ehuë.
66009009	Cui'ne quë̱na ju'i ca̱ñare su̱ñase'eje̱ pa'iohua'i paë'ë, i̱ohua'i jëa ja̱'ñere. Cui'ne i̱ohua'i jaë capë̱api jai pa̱i caballo quërëcoja̱'a huajo sajë huë'huëjëna, pi̱siyeje̱ pa'ye pi̱sipi.
66009010	Pu̱ni ji̱comoaje̱ pa'ye hue'ecohua'i paë'ë. Ja̱rote dahuë hue'ecohua'i paë'ë, cinco ñañëohua'ire a'siyere.
66009011	Pu̱'suohua'ire cua̱ñe ëjaë cato to̱me huesë coje hui̱ñaë paji'i. Hebreo coca cato Abadón hue'equë paji'i. Griego coca cato Apolión hue'equë paji'i. Ja̱je cani i̱ti Nejoquë caye a'ë, pa̱i coca cato.
66009012	Du'ru macarepa ai yo'oye tëto saji'i. Ja̱je pa'iquëta'are ja̱ yë'ta'a cayaye carapi.
66009013	Seis aquë hui̱ñaë jui maca yë'ose'e pi̱siquëna, asahuë, Maija'quë quë'ro oropi nesi totore cuatro pa'i eyohuë̱api.
66009014	Ja̱ caye cato seis aquë hui̱ñaëni duruhuë paquëni capi, ñeje: “Joye saojë̱'ë, cuatro hui̱ñaohua'ire sëasicohua'ipi jai ya Efrautes të̱'tëpa ñu'icohua'ire.”
66009015	Ja̱ maca i̱ti case'eje̱ cuatro hui̱ñaohua'ire joyesicohua'i paë'ë. Ja̱ohua'i cato toaso̱ñe pa'ye huahuese'e pa̱i pa'icohua'ire huaija̱'cohua'ipi etahuë. I̱ti hora, mu'se, ñañë, cui'ne o̱metëcahuë ti̱'asi maca ja̱re caquë ne de'huasicohua'ipi etahuë.
66009016	Ja̱ maca de'hue se asahuë, doscientos millones soldado pa̱i pa'iye, caballore tuijë huajo sacohua'i.
66009017	Ja̱je pa'ye ñahuë, ca̱ni ñañeje pa'ye caballohua'ire. I̱ohua'ire tuicohua'i cato coti saihuë̱are toaje̱ pa'yere papi su̱ñasicohua'i paë'ë, i̱ohua'i jëa ja̱'ñe. Ja̱je pa'yepi ma ja̱'ñe, yeque ña'jo quë'ye cui'ne yeque së̱'ñoja'iñe paji'i, azufreje̱ pa'ye. Caballohua'i cato airo yai si̱opëje̱ pa'ye hue'ecohua'i paë'ë. Ja̱je pa'iohua'i yë'opo̱api toa, pico, cui'ne së̱'ño ja̱'ñe azufre etapi.
66009018	Ja̱ maca toaso̱ñe pa'ye huahuese'e pa̱i pa'icohua'i te'e të'hui ju̱juhuë, caballo yë'opo̱aja'a toaso̱ñe pa'ye co'ayerepa: toa, pico, cui'ne së̱'ño ja̱'ñe etasi do'ire.
66009019	Ja̱ caballohua'i cato i̱ohua'i yë'opo̱are cui'ne i̱ohua'i ji̱comoare tutu pahuë. I̱ohua'i ji̱comoa cato a̱ña si̱opë̱aje pa'ye paji'i. Ja̱pi pa̱ire co'aye nehuë.
66009020	Ja̱je pa'iquëta'are ja̱ ju̱'i dahuëna ju̱'ima'cohua'i cato co'aye yo'oye je̱oma'pë huatiohua'ire tuiyere, de'huase'ere oro, po curi, bronce hue'yosi quë̱na, cui'ne so̱quë de'huase'ere se̱ñere je̱oma'pë paë'ë. Asa ma'ñere, ñama'cohua'ini, cui'ne cu'i ma'ñere se̱jë paë'ë.
66009021	Cui'ne je̱oma'pë paë'ë, pa̱ire huani je̱añe, pa̱ire dahuë neñe, nomiohua'ire coa yo'ojë pa'iye, cui'ne co'amaña ñañe.
66010001	Ja̱ maca ñahuë, yequë hui̱ñaëre tutu quë'ipi ma'tëmopi cajequëna, siriopi ca̱'nesiquëpi. I̱ si̱opë cato na'ñamequëpi ca'huaro pu̱asiquë paji'i. Cui'ne i̱ tsia cato mia merepa miaco paji'i, ë̱sëje̱ pa'io. Cui'ne i̱ nëcañoaje toa tsë̱ni nëcase'eje̱ pa'ye paji'i.
66010002	A'ri toya pëpë hui'yosiconi ca̱jipi. Ca̱jiquëpi i̱ ëja te̱'te quë̱o ja'huapi jai tsiayana se ti̱topaquë, i̱ ari te̱'te quë̱o ja'huapi yejana tsa'cu papi.
66010003	Ja̱ maca tutu cuipi, airo yai jaiquërepa cayeje̱ pa'yerepa. I̱ cuisi maca mujuë cayeje̱ pa'yerepa siete yë'o tuturepa cajëna, asahuë.
66010004	Siete yë'o tuturepa ca to̱si maca toyara'huë. Ja̱ case'ere toyasi'i caquë yo'oquëna, ma'tëmopi capi, yë'ëre: “Coa asajë̱'ë, më'ëse'e. Toyama'ë pa'ijë̱'ë, siete yë'o tuturepa case'e.”
66010005	Ja̱ jeteyo'je ñahuë, jai tsiayana cui'ne yejana ti̱to pasiquëpi hui̱ñaëpi i̱ ëja te̱'te jë̱tëpi ma'tëmona mëñe nëoquë
66010006	ti pani huesëquëre pana, yeja, ma'tëmo, jai tsiaña, cui'ne si'aye i̱ote pa'iye nesiquëre pana se ca co'ija̱i care payë caquë ñeje capi: “Yeque tsoe ute co̱ñe peoji.
66010007	Siete aquë hui̱ñaë duruhuë jui maca ti̱'asipi, Maija'quë yahue cuasa nëose'e payepi, i̱ jo'ya i̱te quëacaicohua'ire i̱ ca nëose'eje̱ pa'ye.”
66010008	Ja̱ maca asahuë, ma'tëmopi yë'ë asasi yë'opi ca co̱quëna, ñeje: “Sani i̱jë'ë, a'ri toya pëpë hui'yosiconi jai tsiayana, cui'ne yejana ti̱to paquë hui̱ñaë ca̱jiconi.”
66010009	Caëna, sani hui̱ñaëre se̱i'ë, a'ri toya pëpëre i̱sija̱quë caquë. Se̱ina, i̱pi capi, yë'ëre: “Ico, i̱ni a̱ijë'ë, më'ë yë'opo cato payaoje̱ pa'io pasipi. Ja̱je pa'isicota'a më'ë ë̱tatu'una së̱jeco po̱nëja'coa.”
66010010	Caëna, hui̱ñaë ca̱jicore i̱ni a'ri toya pëpë a̱ë'ë. A̲i maca yë'ëre cato sa̱ija'ico payaoje̱ pa'iorepa paji'i. Ja̱je pa'isicota'a ë̱tatu'una së̱jecorepa de'opi.
66010011	Ja̱ maca yë'ëre cahuë: “Ti̱jupë pa̱i daripë̱a pa'icohua'ire, cui'ne yequë coca cacohua'ire, cui'ne yequë yejaña pa'icohua'ire, cui'ne pa̱i ëjaohua'ire quëaye pa'iji, Maija'quë cayere.”
66011001	Ja̱ maca yë'ëre ca̱të tarapëje̱ pa'ioni cue̱cueja̱'core i̱sihuë. I̱sini cahuë: “Huëni Maija'quë huë'ere i̱na i̱si toto saihuëre, cui'ne i̱ote pa'ijë se̱cohua'ire cue̱cuejë̱'ë.
66011002	Ja̱je pa'iquëta'are cue̱cuema'ë pa'ijë̱'ë, hue'se de'otota'a. Ja̱ro cato Maija'quëre se̱ma'cohua'ina i̱si sito a'ë. Ja̱ohua'ipi si'a de'o daripë tsa'cu huesoja̱'cohua'i a'ë, cuarenta y dos ñañëohua'ire.
66011003	Ja̱ maca yë'ëpi cayaohua'ire oicohua'i su̱ñañeje pa'yere su̱ñasicohua'ini jëjo saoja̱'quë a'ë, yë'ë aye quëaja̱'cohua'ire mil doscientos sesenta mu'seña.”
66011004	Icohua'i caya quëacohua'i cato si'a yeja Ëjaërepa ti̱ñare pare nëcajë pa'icohua'i paë'ë. Ja̱ohua'i cato caya olivo so̱quë ñëa'ë, cui'ne caya sotonoa toa tsë̱'ise'e paji'i.
66011005	Pa̱ipi ja̱ohua'ire co'aye yo'oñu'u cajë yo'ocohua'i pa'ito coa yë'opopi toa sëco ëo huesocohua'i a'ë, ti peo hue̱'ñarepa. Ja̱je ne hue̱a cua̱ñoñe pa'iji, i̱ohua'ire sa̱ñope yo'ocohua'i.
66011006	Ja̱ohua'i cato Maija'quë coca quëa macaja̱'a ocoye pa̱ ja̱'ñere ne tutu pacohua'i paë'ë, cui'ne ocoje̱ tsie po̱na tutu pacohua'ipi yeja pa̱ire coa si'aye ai yo'oye necohua'i paë'ë, i̱ohua'i yëyeje̱ pa'ye.
66011007	Ja̱je pa'iquëta'are i̱ohua'i quëaye saosi maca, to̱me huesë cojepi nëtë mëoni huajëya'ye pa'ipi jaiquë aipi ja̱ohua'ire quëco huesoni, tse̱ani huani je̱api.
66011008	Huani je̱aëna, i̱ohua'i ca̱pë̱a jai daripë ma'ñare je̱ocose'epi u̱ija'coa, Ëjaëre que̱si daripëre. Ja̱ro cato Sodoma, cui'ne Egípto hue'yosi daripë a'ë, co'a daripë pa'i do'ire.
66011009	Ja̱je je̱ocosi ca̱pë̱api toaso̱ mu'seña cui'ne jopoja̱'a u̱ina, si'aohua'i maña ñaja'cohua'i a'ë. Ti̱ pa̱i, yequë coca cacohua'i, cui'ne yequë daripë̱a pa'icohua'i, si'a yejaña pa'icohua'i ñajëta'a ta̱ma'pë pa'ija̱'cohua'i a'ë, coe do'ire.
66011010	Iye yeja pa'icohua'i cato ai sihuaja̱'cohua'i a'ë, ja̱ohua'i ju̱'isi do'ire. Ja̱je pa'ina, pa̱i ñape sa̱'ñe co'amaña i̱sija̱'cohua'i a'ë. Maija'quë coca quëajë i̱ohua'ire jo̱sa yo'osicohua'ipi peojëna, ja̱je sihuaja̱'cohua'i a'ë.
66011011	Ja̱je sihuajëta'are toaso̱ mu'seña joporepa pa'i maca Maija'quëpi cui'naohua'ini huëo co̱pi. Ja̱ maca si'aohua'i i̱ohua'ire ñasicohua'i quëquë huesëhuë.
66011012	Ja̱ maca cayaohua'i quëacaicohua'ipi asahuë, tutu ma'tëmopi yë'ose'e ñeje caquëna: “Mëijë'ë, i̱ñona.” Si'aohua'i i̱ohua'ire pë̱icohua'i ñajëna, sirioja̱'a ma'tëmona mëni huesëhuë.
66011013	Ja̱ maca yeja ñu'cueo. Ñu'cuecona, jai daripëpi diez te̱'ña huata to̱meo. Huata to̱mecona, siete mil pa̱i ju̱juhuë. Ja̱ maca huajëcohua'i nëasicohua'ipi quëquë huesëni Maija'quë ma'tëmo pa'iquëre de'oquëre pa'ni cajë yo'ohuë.
66011014	Ñeje tëto saji'i, cayaye nejoñe aye. Ja̱je pa'iquëta'are ja̱ yë'ta'a toaso̱ñe aco tëto saiye carapi, ti̱taja̱'coa.
66011015	Siete aquë hui̱ñaë i̱ duruhuë juisi maca asahuë, ma'tëmopi tutu yë'o cajëna, ñeje: Iye yeja yure cato Mai Ëjaë cui'ne i̱ Cristo cua̱ñeñere pa'iji. Ja̱je pa'ina, i̱pi caraja̱iñe peoyerepa cua̱ñequë pa'ija̱'quë api.
66011016	Ja̱ maca veinticuatro aiohua'ipi Maija'quë ña hue̱'ñare pare cua̱ñejë ñu'i saire ñu'icohua'ipi Maija'quëre de'oquëre pa'ni cajë i̱ohua'i tsiapi yejare pana në mejë yo'ohuë, i̱ni ai cuasajë.
66011017	Ñeje cajë yo'ohuë: De'oji. Ëjaë më'ëre pëpayë, Si'aye pa'ire pare. Yure, cui'ne tsoeje̱ pa'iquëre pare, Ja̱je pa'ipi yure si'a më'ë tuturepa i̱ni Cua̱ñe huëoquëre iye yeja.
66011018	Iye yeja pa̱i cato më'ëre pë̱'ë. Ja̱je pa'iquëta'are më'ë pë̱i mu'sere papi ti̱'api. Ti̱'aëna, yure cato ju̱'isicohua'ire i̱ohua'i yo'ose'eje̱ pa'ye ñaquë ca de'huaja̱'quë a'ë, më'ë. Ca de'huaquë më'ë jo'yaohua'ire i̱sija̱'quë a'ë, de'huacaisi co'amañare. Ja̱je më'ë i̱sija̱'quë a'ë, më'ëre quëacaicohua'ire. Më'ëna i̱sisicohua'ire, ëjaëre papi cajë nuñerepa sehuojë pa'icohua'ire, Si'ahua'ire, aiohua'ire pa̱nita'a tsi̱reje̱. Iye yeja pa̱ire nejocohua'i pa'isicohua'ire cato më'ëpi nejoja'quë a'ë. Ja̱je pa'ina, de'oji, më'ëre cayë.
66011019	Ja̱ maca Maija'quë huë'e ma'tëmo pa'icopi hui'yona, ja̱rote paji'i, Maija'quë maire huajëye ca nëose'e de'huase'epi. Ja̱ maca mujuë ye'hueyeje̱ pa'ye, ai pi̱siye, mujuë ai cayeje̱ pa'ye, yeja ñu'cueye cui'ne sësë carapë̱a to̱meñe paji'i.
66012001	Ja̱ maca jaiye ma'tëmopi i̱ñoñere ñahuë. Ñaquëna, te'o nomio ë̱së miañeje pa'yere ca̱'nesico paco'ë, ju'i ca̱ ca̱'neñeje pa'ye. Ja̱je pa'iopi ñañëni meñe tsa'cu paco paco'ë, cui'ne doce ma'ñocopi i̱o si̱opë pu̱asico paco'ë.
66012002	Ja̱je pa'iopi tsi̱ ë̱tapë paco'ë. Pa'iopi tsi̱ co̱a huëoni a'si ju̱'io, ai cuio.
66012003	Ja̱ jeteyo'je ñahuë, ma'tëmona yequë ñaiquëna. Ñaiquëna, jai pë'ëje̱ pa'ipi maja'iquëpi, siete si̱opë̱a hue'equëpi, diez ca̱johuëa hue'equëpi, cui'ne i̱ti si̱opë̱a ñape maro pu̱'iñe paji'i.
66012004	Ja̱je pa'ipi i̱ ji̱comopi toaso̱ të'huiña ma'ñocohua'i pa'iyere te'e te̱'te ma'ñocohua'ire yejana ne darëpi. Ja̱ëpi nomio tsi̱ co̱asi'i caco yo'o ti̱ñare pana nëca dani utepi, co̱asi maca tsihua'ëre a̱si'i caquë.
66012005	Ja̱ maca nomiopi tsihua'ëni co̱ao, si'a yejaña pa'icohua'ire quë̱na tarapëpi ca̱jiquë cua̱ñeja'quëni. Ja̱je pa'iquëta'are i̱o mamaquëre cato sioni Maija'quë quë'rona i̱ ñu'i saihuë quë'rona sahuë.
66012006	Sarena, nomiopi cue̱ne yejana catio. Maija'quë i̱ote caquë necai sitona, i̱ote mil doscientos sesenta mu'seña a̱ojë paja̱'tona.
66012007	Ja̱ jeteyo'je ai uihuaye paji'i, ma'tëmopi. Pa'ina, hui̱ñaë Miguelpi cui'ne i̱ hui̱ñaohua'i co̱ni jai pë'ëje̱ pa'ire cui'ne i̱ hui̱ñaohua'ire uihuahuë.
66012008	Ja̱je uihuajë jai pë'ëje̱ pa'ire cui'ne i̱ hui̱ñaohua'ire quëcorena, i̱ohua'i pa'ija̱'to ma'tëmo peoquëna,
66012009	ja̱ maca jai pë'ëje̱ pa'ire cui'ne i̱ hui̱ñaohua'ire yejana je̱o to̱huë, tsoe hue̱'ña a̱ñare, huati cui'ne Satanás hue'equëre, si'a yeja pa̱ire cosoquëre.
66012010	Ja̱ maca asahuë, ma'tëmopi tutu ñeje caquëna: “Maija'quë do'ijëre ñamiñapi, cui'ne mu'señapi Maija'quë ña hue̱'ñana sa̱ñope caquë pa'isiquëre eto saosi do'ire yureta'a ti̱'are papi, huaso maca, Maija'quë si'a tutu quë'ire papi cua̱ñe maca, Jesucristo cua̱ñe Ëjaërepa pa'i maca.
66012011	Maija'quë do'ijë, cato Yëi ñama tsiepi cui'ne Maija'quë coca cayeje̱ pa'ye nuñerepa i̱ohua'i pa'ise'epi co̱ni mënare quëcohuë. Ja̱je pa'ina, i̱ohua'i pa'iye nejoñe ca'raye pa̱huë. Pa̱jë coa ai jerepa ju̱junije ju̱juñu'u, cuasahuë.
66012012	Sihuajë̱'ë, ma'tëmo pa'icohua'i. Ja̱je pa'iquëta'are teayerepa yeja pa'icohua'i maña, cui'ne jai tsiaya pa'icohua'i, huati mësaru quë'rona cajepi pë̱titesiquëpi i̱te nejoñe ja'yere pa'ina, ñaquë.”
66012013	Jai pë'ëje̱ pa'ipi yejana je̱o to̱siquëpi pa'i ña jujani tsihua'ëre co̱asiconi huajo huëopi.
66012014	Ja̱je huajo huëouna, nomiore jai huihue care i̱sihuë, i̱o ja'jëco cue̱ne yejana i̱o quë'rona sai ja̱'ñere, a̱ña peo hue̱'ñana so'ona. Ja̱rona toaso̱ o̱metëca jopore paja̱'a a̱ojëna, pa'ija̱'copi saija̱'coa.
66012015	Ja̱je pa'ina, a̱ñapi nomiore i̱o yë'opo siso etosi ocopi tsiaya neni co'je me to̱si'i caco yo'ocona,
66012016	nomiore yejapi co̱caio jai pë'ëje̱ pa'i oco nese'ere peo hue̱'ñarepa ya'ani nëo hueso.
66012017	-
66012018	Ja̱je yo'osi maca jai pë'ëje̱ pa'ipi ai pë̱ti huëopi, nomiore. Ja̱je pa'ina, i̱o tsëcapëre Maija'quë cua̱ñese'e sehuocohua'ire, Jesucristo quëase'ere nuñerepa coca tuicohua'ire uihuasi'i caquë saji'i.
66013001	Jai tsiaya mejahuëre nëcaquë ñahuë, jai tsiayapi huajëya'ye pa'ipi etani tu̱maquëna, siete si̱opë̱a, cui'ne diez ca̱johuëa quë'ipi, ca̱johuëa ñape maro pu̱'iñe paji'i, cui'ne i̱ si̱opë̱are Maija'quëre cue'cuejë Maija'quë mamire sëose'ere hue'eye paji'i.
66013002	Iquë huajëya'ye pa'i yë'ë ñasiquë cato airo yaije̱ pa'i paji'i. Ja̱je pa'ipi oso quë̱oje pa'ye hue'epi, cui'ne i̱ yë'opore jai yai yë'opoje̱ pa'iore hue'epi. Ja̱je pa'ina, jai pë'ëje̱ pa'ipi i̱ tuture, i̱ cua̱ñequë ñu'i hue̱'ñare, cui'ne ëjaë cua̱ñequë pa'iyere i̱sipi.
66013003	Iquë huajëya'ye pa'i si̱opë̱a acopi te'o jai a'sio ai paji'i. Pa'iona, pa̱ipi ñajë ju̱'ija'quë api cajë ñasicohua'ita'are ja'ju huesësico paco'ë. Ja̱je pa'ipi co'yasi do'ire pa̱ipi ña quëquëni i̱na tui huëohuë.
66013004	Ja̱ maca jai pë'ëje̱ pa'ire huajëya'ye pa'ire ëjaëre papi cuasajë se̱i'ë, huajëya'ye pa'ire tutu i̱sisi do'ire. Ja̱je cui'ne i̱ti tutu i̱si cua̱ñosiquëreje̱ se̱i'ë, ñeje cajë: “¿Nepi iquëje̱ pa'iohua'i pa'iye'ni? ¿Nepi i̱te uihua ti̱'añe pa'iquë'ni?”
66013005	Jaiye Maija'quëre sa̱ñope caja̱'a coca i̱si cua̱ñosiquë paji'i. Ja̱je pa'ipi cuarenta y dos ñañëohua'ire cua̱ñeja'quë paji'i.
66013006	Ja̱je pa'ipi ñeje yo'opi: Maija'quëre sa̱ñope capi, i̱ de'o hue̱'ñare co'aye capi, cui'ne ma'tëmo pa'icohua'ireje̱ co'aye capi.
66013007	Cui'ne Maija'quë tse̱cohua'ire sa̱ñope uihuaquë ñese quëco ja̱'ñe i̱si cua̱ñosiquë paji'i, cui'ne si'a pa̱i, tsëcapë̱a pa'icohua'ire, si'a pa̱i yequë coca cacohua'ire, cui'ne si'a yejaña pa'icohua'ire cua̱ñeja'a tutu i̱si cua̱ñosiquë paji'i.
66013008	Ja̱je pa'ini si'aohua'i iye yeja pa'icohua'i i̱ohua'i mami yeja de'huama'në Yëi ñama ai yo'oquë ju̱'isiquë pa'iye toya pëpëna toyama'cohua'ise'e ja̱ëre se̱i'ë.
66013009	Ca̱joro hue'ecohua'i pani asajë̱'ë.
66013010	Co hue̱'ña tse̱ani saja̱'cohua'ire ña nëosicohua'ire cato ja̱re tse̱ani co hue̱'ñana saja̱'cohua'i a'ë. Hua'tipi huaija̱'cohua'ire ña nëosicohua'ire cato ja̱re hua'tipi huani je̱oja'cohua'i a'ë. Ja̱je pa'ina, Maija'quë tse̱cohua'i cato quëcocaiyere, cui'ne Maija'quë pa'ire paji cuasayere paye pa'iji, quëco ti̱'aja'cohua'i.
66013011	Ja̱ jeteyo'je yequëre huajëya'ye pa'ire ñahuë, yejapi etaquëna. Ja̱ë cato caya ca̱johuëa hue'equë paji'i, yëi ñama ca̱johuëaje pa'yere. Ja̱je pa'ita'a jai pë'ë cayeje̱ pa'ye caquë paji'i.
66013012	Ja̱je pa'ipi du'ru macarepa etasiquë huajëya'ye pa'i tutuje̱ pa'yere paquë paji'i. Ja̱je pa'ipi du'ru etasiquë ña hue̱'ñana si'aohua'ire yeja pa'icohua'ire cua̱ñepi, du'ru macarepa etasiquëni ai cuasajë i̱re papi cajë, jai a'sio aire hue'esiquëpi ja'jusiquëni se̱jë'ë caquë.
66013013	Cui'ne jaiye pa̱i yo'o ti̱'a ma'ñe yo'opi. Yo'oquë pa̱i ña hue̱'ñana ma'tëmopi yejana toa to̱meñe ne i̱ñoquë yo'opi.
66013014	Du'ru macarepa etasiquë huajëya'ye pa'i ña hue̱'ñana yo'o i̱ño ja̱'ñe i̱sise'epi yo'oquë iye yeja pa'icohua'ire cosopi. Cosoquë cua̱ñepi, du'ru etasiquëje̱ pa'ire nejë'ë caquë, hua'ti totasiquëta'a ja̱ yë'ta'a huajëquë pa'iyeje̱ pa'ire.
66013015	Maija'quë ë̱sema'ë pa'ina, cayaye aquë etasiquë huajëya'ye pa'ipi pa̱i de'huasiquëna, tutu i̱sipi, du'ru aquëje̱ pa'ire nesiquëna. Ja̱je i̱sina, yë'equë, cui'ne coca caquë pa'i, yecohua'ire i̱te do're ja'runi se̱ma'cohua'ire huani je̱ojë'ë, cua̱ñepi.
66013016	Yequeje̱ cui'ne yo'opi, si'aohua'ire a'ricohua'ire, jaicohua'ire, jaiye co'amaña pacohua'ire, co'amaña peocohua'ire, de'oye pa'icohua'ire, jo'yaohua'ire, ëja te̱'te jë̱tëna pa̱nita'a tsia ti̱ñare pana toyaye pa'iji, caquë.
66013017	Ja̱je pa'ina, huajëya'ye pa'i mamire, pa̱nita'a i̱ mamire cue̱cueyere toyama'cohua'i pani co'amaña hueroyeje̱ ti peopi. Cui'ne se yo'oyeje̱ peopi, curiquë nesi'i caquë.
66013018	Iye cato ai ta̱'ñe cuasaye asa ti̱'añe paji'i. Asa ti̱'aquëpi cuasarepa caye paji'i, huajëya'ye pa'i mamire cue̱cueni toyase'ere. Ja̱ cue̱cuese'e cato pa̱i mami cue̱cuese'e a'ë. Ja̱ cue̱cuese'e cato seiscientos sesenta y seis a'ë.
66014001	Ñahuë, Yëi ñamare Sión cu̱tihuëre nëina. Ja̱rote i̱ ja̱'re co̱ni paë'ë, ciento cuarenta y cuatro mil pa̱i. I̱ohua'i tsia ti̱ñarepa Yëi ñama mamipi cui'ne i̱ pëca ja'quë mamipi toyasicohua'ipi.
66014002	Ja̱ jeteyo'je asahuë, ma'tëmopi jai jupo pi̱siyeje̱, mujuë ai tutu të'cana pi̱siyeje̱, cui'ne jai pa̱i ta̱'tëpe̱ pë̱a ta̱'tëjëna, pi̱siyeje̱ pa'ye pi̱siquëna.
66014003	Ja̱je pi̱siquëna, ja̱ohua'ipi huajë jë̱jëñere jë̱jëhuë, i̱ti cua̱ñequë ñu'i saihuë ti̱ñare pana, cuatro pa'iohua'i ña hue̱'ñana, cui'ne aiohua'i ña hue̱'ñana. Ja̱ jë̱jëñere cato ja̱ ciento cuarenta y cuatro mil pa'icohua'ise'e ye'yesicohua'i a'ë.
66014004	Icohua'i cato nomiohua'ire yo'oye, si'si de'oye pa̱sicohua'ipi, de'ocohua'ire pa'ë. Ja̱je pa'iohua'ipi Yëi ñamase'ere tuiyë, coa si'a hue̱'ña i̱ sai hue̱'ñaje. Ja̱ohua'i cato yeja pa'icohua'ini huasosicohua'ipi pa'iyë, du'ru quë̱ise'eje̱ pa'yere Maija'quëna, cui'ne Yëi ñamana i̱sisicohua'ipi.
66014005	Icohua'i cato ti coso coca cama'cohua'irepa paë'ë. Ja̱je pa'ina, ja̱ohua'ire tayocohua'i a'ë ca ti̱'añe ti peoji.
66014006	Ja̱ maca ñahuë, yequë hui̱ñaëre ma'tëmoja'a huahuaquë saina, iye yeja pa'icohua'ire si'aohua'ire yequë pa̱ire, ti̱ coca cacohua'ire cui'ne si'a yejaña pa'icohua'ire ti pani huesë cocare quëasi'i caquë.
66014007	Ja̱je pa'ipi tutu capi, ñeje: “Maija'quëre ca'rajë̱'ë. De'oquëre pa'ni cajë sihuajë̱'ë, i̱se'ere. Tsoe ti̱'api, pa̱i ñape yo'ose'e ñaquë sa̱i de'huaja̱'a mu'se.”
66014008	Ja̱ maca cayaye aquëpi hui̱ñaë capi, ñeje: “Tsoe nejosicoa, jai Babilonia. Tsoe nejosicoa, pa̱i mañare iye yeja pa'icohua'ire i̱o co'aye yëyepi o̱cua cuepasio.”
66014009	Ja̱ maca toaso̱ñe aquë hui̱ñaëpi ai tutu capi, ñeje: “Pa̱ipi huajëya'ye pa'ini, cui'ne i̱je pa'ire de'huasiquëni, de'oquëre pa'ni cuasajë ñajë sihuacohua'ire, cui'ne jë̱tëna pa̱nita'a tsiana i̱ ayere toya cua̱ñosicohua'ire cato,
66014010	Maija'quë pë̱i si'se së̱je co̱nore u̱cuja̱'cohua'i a'ë, co'ayere pare, i̱ pë̱i ne de'huase'ere. Ja̱je ai yo'oja̱'cohua'i a'ë, toa cui'ne, azufre co̱ni tsë̱'i sitona Maija'quë hui̱ñaohua'i, cui'ne Yëi ñama ña hue̱'ñana.
66014011	I̱ohua'i tsë̱'i sitore pana ujë ai yo'ojëna, pico mëiñe je'nëna mëio nëija'coa, si'a mu'señapi, cui'ne si'a ñamiñapi, pëa huajëye ti peojë. Ja̱re ja̱je pa'ija̱jë huajëya'ye pa'ire, cui'ne i̱je pa'ire de'huasiquëre se̱jë, cui'ne i̱ mami ayere toya cua̱ñosicohua'ire.
66014012	Iye cato Maija'quë pa̱i i̱ cua̱ñese'e sehuocohua'ire, cui'ne Jesure nuñerepa tuicohua'ire yëhuoye a'ë, quëcojë yo'o jujama'pë pa'iye a'ë.”
66014013	Ja̱ maca asahuë, ma'tëmopi yë'ose'e yë'ëre caquëna: “Toyajë̱'ë, iyere: ‘Sihuaye pa'iji, iye macapi se̱ña maca Ëjaë ja̱'re tsioni ju̱'isicohua'i cato.’ Ja̱je pa'iji caji, Maija'quë joyopi. Ja̱ohua'i cato i̱ohua'i yo'oyere ne tëjini pëa huajëja̱'cohua'i a'ë, i̱ohua'i nese'e ja̱'re co̱ni.”
66014014	Ja̱ maca ñahuë, te'ire Jesuje̱ pa'ipi, Pa̱i Mamaquë hue'yosiquëje̱ pa'ire, poja'i sirio ë̱mëje'na ja'rusiquëpi ñu'ina. Ja̱ë cato orore pase'e nesi marore pu̱'iquë paji'i. Ja̱je pa'ipi hua'ti ca'huarore ai jë̱jësë̱core pani ca̱jipi.
66014015	Ca̱jiquëna, Maija'quë huë'epi yequë hui̱ñaëpi etapi. Etani ai tutu cuiquë capi, siriore ñu'iquëre: “Më'ë hua'ti ca'huarore meñe jua co'i meni tëajë̱'ë. Tsoe ti̱'api, i̱ti tëa macarepa. Ja̱je pa'ina, yeja pa'iye quere huesëpi.”
66014016	Ja̱ maca siriore ñu'iquëpi i̱ tëacopi yejana meñe jua co'i meni yeja pa'iyere tëapi.
66014017	Ja̱ jeteyo'je ñaquëna, yequë hui̱ñaëpi Maija'quë huë'e ma'tëmo pa'icopi etani hua'ti ca'huaro ai jë̱jësë̱coni ca̱jiquë saji'i.
66014018	Ja̱ maca yequë hui̱ñaëpi etapi, Maija'quëre i̱sijë tëo toto quë'ropi. Ja̱ë cato toare cua̱ñe tutu paquë paji'i. Ja̱ëpi tutu cuipi, hua'ti ca'huaro ca̱jiquëre ñeje caquë: “Më'ë hua'ti ca'hua jë̱jësë̱copi meñe jua co'i meni cuiya'i jure tëajë̱'ë. Tsoe ya'ji sapi, yeja pa'iye.”
66014019	Ja̱je ca maca hui̱ñaëpi i̱ hua'ti ca'huaropi iye yejana se ya'cue co'ija̱ni cuiya'i jure tëapi, iye yeja cuiya'i tsi̱ña ayere. Tëani ja̱ maca ayapi, jai cua'corona tsa'cu jo'a sao ja̱'ñere. Ja̱ yo'oye cato i̱ñoji, Maija'quë pa̱ire si'se ja̱'ñere co'ayere papi.
66014020	Jai daripë hue'sena cuiya'i tsa'cu jo'a huesose'e paji'i. Ja̱ro jai cua'coropi tsiere pase'e etapi. I̱o hua̱iñe cato caballo yë'opo sëa macare paja̱'a hua̱iñe paji'i, cui'ne i̱o jaiyepi paji'i, trecientos kilómetros pa'i jaira.
66015001	Ma'tëmore ñaquë ñahuë, yeque jaiye huajëya'ye pa'ye i̱ñoñere: Siete hui̱ñaohua'ipi siete tëjiyerepa ai yo'o ja̱'ñere pajëna, ñahuë. Ja̱ yo'oyepi Maija'quë pë̱i yo'o tëji ja̱'ñe paji'i.
66015002	Ñahuë, cui'ne jai jairaje̱ pa'iopi toapi pa'iyeje̱ pa'iota'a ña etoja̱i yejare, ja̱o jai jairaje̱ pa'io, tsi̱ña de'huaje̱ pa'io, co'sija'ico yë'quë macare nëcahuë, Maija'quë ta̱'tëpe̱ i̱sise'ere ca̱jicohua'ipi. Ja̱ohua'i cato huajëya'ye pa'ire, cui'ne i̱je pa'ire de'huasiquëre quëcosicohua'i paë'ë, i̱ ayere toyama'cohua'ipi.
66015003	Ja̱ohua'ipi Moisés Maija'quë jo'yaë jë̱jëse'ere, cui'ne Yëi ñama ayere jë̱jëñere jë̱jëhuë. I̱ohua'i jë̱jëse'e cato caji: Si'aye më'ë de'huase'e de'oyere pa'ë. Më'ë ma'a cato nuñere pa'ë. Cui'ne care paye a'ë. Më'ë a'ë, si'a pa̱i Ëjaërepa je'nëna.
66015004	¿Nepi më'ëre Ëjaëre pare ñajëta'a ca'rama'pë pa'ija̱'cohua'i a'ni? ¿Nepi më'ëre de'oquëre pa'ni cajë sihuaye pa̱ja'cohua'i a'ni? Më'ëse'e te'i pa'iyë, de'oquërepa. Ja̱je pa'ina, më'ë nuñerepa yo'oyere pa̱ire i̱ñosi do'ire Si'a hue̱'ñapi pa̱i dani më'ëre de'oquëre pa'ni cuasajë ñajë sihuaja̱'cohua'i a'ë.
66015005	Ja̱ jeteyo'je ñahuë, ma'tëmopi Maija'quë huë'epi maire ca nëose'e de'huasi hue̱'ñapi hui'yoquëna.
66015006	Ja̱ro Maija'quë huë'epi siete hui̱ñaohua'i etahuë, siete ai yo'oye neñere pacohua'ipi. Ja̱ohua'i cato poja'i ca̱ñare ai miañere su̱ñasicohua'ipi, cui'ne curi nesi të̱i ca̱ñapi coti saihuë̱are paja̱'a të̱asicohua'i paë'ë.
66015007	Ja̱ jeteyo'je ñahuë, cuatro pa'iohua'i aquëpi siete hui̱ñaohua'ina pa̱i ñapere curipi nesi duruhuë̱are Maija'quë pë̱i co'ayerepa si'se ja̱'ñere ti̱mëse'ere i̱siquëna, Maija'quë ti pani huesëquë tse̱re.
66015008	Maija'quë huë'e cato Maija'quë tuture papi pico, cui'ne i̱ de'oye miañere papi pico ti̱më huesosico paco'ë. Pa'iona, i̱ti huë'e te'ije̱ cacaye ti peopi, siete hui̱ñaohua'i payepi siete ai yo'oye neñepi tëto saiye pa̱to.
66016001	Ja̱ maca asahuë, Maija'quë huë'epi tutu yë'ose'e pi̱siquëna, siete hui̱ñaohua'ini ñeje caquë: “Sani yejana do'ejë̱'ë, Maija'quë pë̱i si'seyere siete duruhuë̱a pa'iyere.”
66016002	Ja̱je ca maca du'ru aquë hui̱ñaëpi i̱ ca̱ji duruhuëre yejana dopi. Do maca huajëya'ye pa'i mamire toya cua̱ñosicohua'ipi, cui'ne i̱je pa'ire de'huasiquëre se̱cohua'ipi ca̱'mi co'ayere pare ai a'siyere etahuë.
66016003	Cayaye aquëpi hui̱ñaë i̱ ca̱ji duruhuëpi jai tsiayana do maca jai tsiayapi pa̱ire huaisiquë tsieje̱ pa'yerepa po̱nëpi. Ja̱ do'ire tsiaya pa'icohua'i si'aohua'i ju̱ju sahuë.
66016004	Toaso̱ñe aquëpi hui̱ñaë i̱ pa duruhuëpi tsiañana, cui'ne oco eta co̱ñana dosi maca tsie de'opi, oco.
66016005	Ja̱ jeteyo'je asahuë, tsiaya hui̱ñaëpi ñeje caquëna: “Më'ë nuñerepa pa'i a'ë, pa̱i yo'ose'e i̱ohua'i yo'ose'eje̱ pa'ye sa̱iquëpi, Diusu de'oquërepa yure pa'iquë, cui'ne tsoeje̱ pa'isiquë.
66016006	Më'ë ñare paquë ja̱ohua'ire sa̱ihuë, më'ë pa̱ire cui'ne më'ë coca quëacaicohua'i tsie nejosi do'ire. Ja̱je pa'ina, më'ëpi yure i̱ohua'ire tsiere o̱cuahuë, me pa̱si'ni, ja̱re ja̱je sa̱iñe pa'ito i̱ohua'i yo'osi do'ire.”
66016007	Asahuë, cui'ne Maija'quëre i̱sijë tëo saihuëpi ñeje cacona: “Ja̱je pa'ijë̱'ë, Ëjaërepa si'aye pa'irepa më'ë cato pa̱i ñape yo'ose'ere ñaquë yo'oni nuñerepa yo'oyë, tayoma'ë.”
66016008	Cuatro aquëpi hui̱ñaë i̱ ca̱ji duruhuëpi ë̱sëna dopi, pa̱ire ëoja̱'a tuture i̱siquë. Dosi maca ë̱sëpi si'a toarepa pa̱ire ëopi.
66016009	Ja̱ maca si'aohua'ire ai a'si ëo huesoquëta'are i̱ohua'i co'aye yo'oye je̱oni Maija'quëna po̱nëma'pë paë'ë. Cui'ne i̱te de'oquëre pa'ni cayeje̱ pa̱huë. Coa ai jerepa i̱ni co'aye cahuë, si'aye iye ai yo'oye meñe cua̱ñequëni.
66016010	Cinco aquëpi hui̱ñaë i̱ ca̱ji duruhuëpi huajëya'ye pa'i ñu'i hue̱'ñana do maca, i̱ cua̱ñe hue̱'ñapi nea hue̱'ñarepa de'o. Ja̱ maca pa̱i cato a'si ju̱'ijë i̱ohua'i tse̱meñoana cu̱cuhuë.
66016011	Ja̱je ai yo'onije i̱ohua'i co'aye pa'iyere je̱oñe pa̱huë. Pa̱jë coa ai jerepa Maija'quë ma'tëmo aquëni co'aye cahuë, i̱ohua'i a'si ju̱'i do'ire, cui'ne ja'ju yëma'a a'sire hue'e do'ire.
66016012	Seis aquë hui̱ñaëpi i̱ ca̱ji duruhuëpi Eufrate jai tsiayana do maca, tsiayapi cue̱ne huesëo, ma'are necaio, ë̱së mëi hue̱'ña pa'i pa̱i ëjaohua'i daija̱'a ma'are.
66016013	Ja̱ maca ñahuë, jai pë'ëje̱ pa'i yë'opoja̱'a, huajëya'ye pa'i yë'opoja̱'a, cui'ne Maija'quëre quëacaiquëje̱ pa'ita'a coa cosoquë yë'opoja̱'a toaso̱ joñoa co'acohua'ipi jojoje̱ pa'iohua'ipi etajëna.
66016014	Ja̱ joñoa cato co'a huatiohua'i paë'ë. Pa̱i yo'o ti̱'a ma'ñere yo'ocohua'i paë'ë. Ja̱ohua'i cato etahuë, iye yeja pa̱i ëjaohua'ire si'aohua'ire tsi'soñu'u cajë. Maija'quë si'aye pa'irepa ja̱'re uihuaja̱'a mu'sere pare cajë yo'ohuë.
66016015	Ñajë'ë, yë'ë utema'tore papi daiyë, co'amaña ñaë daiyeje̱ pa'ye. Sihuaquë pasipi. Sëtasiquëpi cui'ne i̱ ju'i ca̱je de'oye ñaquë paquë cato cui'ne huajëya'ye peoyo pa̱i ñajëna, cu'iye pa̱ja'quëpi.
66016016	Ja̱ maca pa'i ëjaohua'ipi tsi'sisihuë, hebreo coca cato Armagedón hue'yo sitona.
66016017	Siete aquë hui̱ñaëpi i̱ ca̱ji duruhuëpi peo de'otona do maca ñu'i saihuë quë'ropi Maija'quë huë'e ma'tëmopi ai tutu yë'ose'e pi̱sipi, ñeje: “Tsoe ne saohuë.”
66016018	Ja̱ maca jaiye mujuë ye'hueyeje̱ pa'ye pi̱siye cui'ne mujuë të'cayeje̱ pa'ye paji'i. Pa'ina, yejaje̱ tsasipi noni ñu'cueye jerepa yeja ñu'cuesi do'ire. Tsoeje̱ pa̱i ja̱ jerepa ñu'cueye ti ñama'cohua'i a'ë.
66016019	Ja̱je tutu ñu'cueco jai daripë toaso̱ te̱'ña hua'que saco'ë, cui'ne si'a yejaña jai dari pa'iyeje̱ peo hue̱'ñarepa hua'que to̱me sapi. Ja̱ maca Maija'quëpi jai daripë Babiloniare i̱ pë̱i si'se co̱no da'care i̱ jëjo daose'ere peo hue̱'ñarepa o̱cuasi'i cuasapi.
66016020	Yeja ñu'cue maca si'a saodohuë̱a, cui'ne ai cu̱ti ne huesë sapi.
66016021	Cui'ne ma'tëmopi jai sësë carapë̱a aipi pa̱ina to̱mepi, cuarenta kilos dëquëyepi. Ja̱ maca pa̱ipi Maija'quëre co'aye cahuë, sësë carapë̱a do'ire, cui'ne i̱ohua'ire jaiye ai yo'oye pa'i do'ire.
66017001	Ja̱ maca te'i siete hui̱ñaohua'i aquëpi daji'i, yë'ë quë'rona. Siete duruhuë̱a pacohua'i aquëpi dani capi, yë'ëre: “Daijë̱'ë. I̱ñosi'i, më'ëre, co'a nomiohua'i pëca ja'core pare iye yeja oco da'ca ë̱mëje'na ja'rusicopi ñu'icore si'se ja̱'ñere.
66017002	Iye yeja pa̱i ëjaohua'i ja̱oni yo'ojë paë'ë. Cui'ne iye yeja pa'icohua'ipi i̱o co'aye yo'oyena u̱cu cuepe huesëhuë.”
66017003	Ja̱ jeteyo'je Maija'quë joyopi yë'ëre ca̱ni ñañeje pa'ye i̱ñoquëna, ñaquëna, hui̱ñaëpi yë'ëre cue̱ne yejana sapi. Saëna, ja̱rona ñahuë, nomiopi huajëya'ye pa'ini maja'iquëni ja'rusicopi ñu'iona. I̱na Maija'quëre cue'cuejë caye toyasi mami quë'i paji'i. Ja̱je pa'ipi siete si̱opë̱a, cui'ne diez ca̱johuëa hue'equë paji'i.
66017004	Ja̱o nomio cato ai maja'icopi nea maja'i toya quë'ioni su̱ñasicopi paco'ë. Oropi ëja de'osico paco'ë, ai de'o quë̱napi, cui'ne perlaspi. I̱o jë̱tëpi oro duruhuë̱are ca̱jio, coe ëaye pa'ye si'si ti̱mësiconi, cui'ne i̱o ë̱mëohua'i yo'oye ti̱mësiconi.
66017005	I̱o tsia ti̱ñare pare i̱o ayere quëa mamipi toyase'ere hue'eo, ñeje cayere: ËJAOREPA BABILONIA, CO'A NOMIOHUA'I, CUI'NE SI'AYE IYE YEJA CO'AYE PA'IYE PËCA JA'COREPA.
66017006	Ja̱ jeteyo'je de'oyerepa ña ti̱'aquëna, ja̱o cato cuepeco paco'ë, Maija'quë tse̱cohua'i tsiena, cui'ne Jesure quëacohua'ire huaisicohua'i tsiena. Ja̱re ñani yë'ë ai cuasahuë.
66017007	Ja̱je ai cuasaquëna, hui̱ñaëpi capi, yë'ëre: “¿Me yo'oquë ai cuasaquë'ni? Quëasi'i, më'ëre nomio i̱ñoñe ayere pare, pa̱ije asa ma'ñere. Cui'ne huajëya'ye pa'i i̱ore saquë siete si̱opë̱a cui'ne diez ca̱johuëa hue'equë i̱ñoñere pare quëasi'i.
66017008	Më'ë huajëya'ye pa'ire ñasiquë cato tsoe ja̱'në pa'isiquë api. Ja̱je pa'ipi yure nejosiquë api. Ja̱je pa'iquëta'are cui'naëpi mëija'quë api, to̱me huesë hue̱'ñapi, ja̱ yë'ta'a i̱te nejo huesoye ti̱'ama'ëna. Ja̱ maca yeja pa'icohua'i yeja de'hua maca i̱ohua'i mami pa'i toya pëpëna toya cua̱ñoma'cohua'i cato ai cuasajë huajëya'ye pa'ire ñaja'cohua'i a'ë, ja̱'në pa'isiquëpi nejosiquëpi, cui'naëpi pani co̱quëna.
66017009	Iye macare pa'iji, ta̱'ñe asacohua'ipi de'hue asa ti̱'añe. Siete si̱opë̱a cato quëaji, siete ai cu̱tire, nomio ñu'iñere. Ja̱re cui'ne quëaji, yequeje̱ siete ëjaohua'i pa'iyere.
66017010	Ja̱ohua'i acohua'ipi cinco pa̱i ëjaohua'i cua̱ñema'cohua'i de'ohuë. De'orena, te'i ja̱ohua'i aquëpi yure cua̱ñequë pa'iji. Yequëse'e ja̱ yë'ta'a daiye pa̱ji. Ja̱ë tëjirepa daisi maca ai tsoe tëcahuë se pani co̱ñe peosipi.
66017011	Ja̱ë huajëya'ye pa'i tsoe ja̱'në pa'isiquëpi yure nejosiquë cato ocho aquë api, pa̱i ëjaë de'osiquë. Ja̱re i̱pi siete acohua'i aquë pa'isiquëpi, i̱ nejo cua̱ño ja̱'ñena sai saji, ja̱ë cato.
66017012	Më'ë diez ca̱johuëa ñase'e cato quëaji, diez pa̱i ëjaohua'ini ja̱ yë'ta'a cua̱ñe huëoma'cohua'ini. Ja̱je pa'iquëta'are ja̱ohua'i cato coa te'e nëhui tëcahuë maca huajëya'ye pa'i ja̱'re cua̱ñe ja̱'ñere i̱si cua̱ñoja'cohua'i a'ë.
66017013	Icohua'i pa̱i ëjaohua'i cato te'e ja̱je yo'oñu'u cuasayere pajë huajëya'ye pa'ina, i̱ohua'i tuture cua̱ñe ëjaohua'i pa'iyere i̱na i̱sija̱'cohua'i a'ë.
66017014	Ja̱ohua'ipi Yëi ñamare sa̱ñope uihuaja̱'cohua'i a'ë. Ja̱je uihuajëta'are Yëi ñamapi quëcoja̱'quë api, i̱ohua'ire, ma'tëmo Ëjaë sëte, cui'ne pa̱i ëjaohua'i mëñe Ëjaë sëte. I̱pi Maija'quë soisicohua'ire, i̱ sahuasicohua'ire, cui'ne nuñerepa i̱se'ere tuicohua'ire paquë uihuaja̱'quë api.”
66017015	Hui̱ñaëpi yequeje̱ capi, yë'ëre: “Më'ë ñaquëna, co'a nomiopi ñu'isico cato pa̱i pa'iye a'ë, si'a pa̱i tsëcapë̱a'ë, ti̱ñe coca cacohua'i a'ë, cui'ne si'a yejaña pa'icohua'i a'ë.
66017016	Më'ë diez ca̱johuëa cui'ne huajëya'ye pa'ini pa'ina, ñase'epi co'a nomiore coeja̱'cohua'i a'ë. Ja̱je coejë je̱ocorena, peoyo pa'ija̱'coa. Pa'iona, i̱o ca̱re a̱ija'cohua'i a'ë, cui'ne toapi i̱ote ëoja̱'cohua'i a'ë.
66017017	Ja̱je yo'oja̱'cohua'i a'ë, Maija'quëpi i̱ohua'i joñoana i̱ yëyeje̱ pa'yere yo'oja̱jë caquë neina. Ja̱ohua'ipi huajëya'ye pa'ina, i̱ohua'i pa̱i ëjaohua'i cua̱ñecohua'i pa'iyere i̱siñu'u cuasaja̱'cohua'i a'ë, te'e, Maija'quë case'e yo'o ti̱'a macaja̱'a.
66017018	Më'ë ñasi nomio cato ja̱ jai daripëre pa'ë. Iye yeja pa̱i ëjaohua'ire meñe cua̱ñe daripëre pa'ë.”
66018001	Ja̱ jeteyo'je ñahuë, yequë hui̱ñaëre ma'tëmopi cajequëna, ai cua̱ñe tutu quë'ire papi. Cajequëna, i̱ miañepi yejana miañerepa ju'api.
66018002	Ja̱ëpi ai tutu cuipi, ñeje: “Tsoe nejosicoa, jai Babilonia. Tsoe nejosicoa, huatiohua'i huë̱'ña de'o huesëo, si'si joñoa pa'i hue̱'ña de'o, si'a si'siohua'i cui'ne si'aye coe ëaye pa'ye tsiaro de'o.
66018003	Si'a yejaña pa'icohua'i i̱o co'aye yëyena u̱cu cuepe huesëhuë. Iye yeja pa̱i ëjaohua'ipi i̱oni yo'ojë paë'ë. Cui'ne iye yeja co'amaña i̱sicohua'ipi jaiye co'amaña pacohua'i po̱nëhuë, i̱o yë do'ire pa̱ipi coa huerose'epi coa curiquë nejoñere i̱majë.”
66018004	Ja̱ maca asahuë, ma'tëmopi yë'ose'e ñeje pi̱siquëna: “Etajë̱'ë, ja̱ daripëpi yë'ë tse̱cohua'i, cui'na maca i̱o co'aye yo'oye yo'oma'pë pa'ija̱'cohua'i, cui'ne i̱o ai yo'o ja̱'ñepi mësarute ti̱'añe pa̱ja'core.
66018005	I̱o tayo yo'oyepi ma'tëmore pana ti̱mëse'erepa pa'iji. Ja̱ co'aye yo'oyere Maija'quë hua̱nëyema'ë ñaquë pa'iji.
66018006	I̱o yecohua'ire i̱sise'e ja'ye i̱oteje̱ i̱sijë̱'ë. Pa̱ire i̱o yo'ose'eje̱ pa'ye co'ye i̱ona i̱sijë̱'ë. I̱siquë te'ore se co̱jë'ë. I̱o yecohua'ire o̱cuasi'i caco co̱'mese'eje̱ pa'ye cui'ne yecore se co̱'me co̱jë'ë, i̱o u̱cuja̱'core, ai dacorepa pa'ija̱'core.
66018007	Ëjaore pa'ë caco sihuaco yo'ose'eje̱ pa'ye a'si ju̱'iñere, cui'ne ai yo'oyere i̱sijë̱'ë. Ja̱o cato i̱o joyopi cuasaco ñu'ico pa̱i ëjaorepa ñu'iñeje̱ ñu'iñë, iye macare, hua'jeo peoyë, ai yo'oye pa̱ja'coa'ë caco.
66018008	Ja̱je caco ñu'icore te'e mu'sepi i̱o ai yo'oye ti̱'aja'coa, ju̱'iñe, ai yo'oco oiye, cui'ne a̱o ëa ju̱'iñe, cui'ne toana ëo je̱o cua̱ñoja'coa. Ja̱je nejo cua̱ñoja'coa, Ëjaërepa Maija'quë tutu quë'ire papi nejoquëna.”
66018009	Iye yeja pa̱i ëjaohua'ipi i̱ote yo'ojë i̱ote yëjë pa'isicohua'ipi ai cuasajë oija̱'cohua'i a'ë, i̱opi uco pico mëiona, ñajë.
66018010	I̱ote si'seyere ñajë ca'rajë so'ona pëa nëcani ja̱ropi caja̱'cohua'i a'ë: “I̱na, teayere pa'ë, jai daripë Babilonia si'a dari maña tëto saisicorepa më'ëre si'seye esarepa ti̱tapi.”
66018011	Si'a yeja cu'ijë co'amaña i̱sicohua'ipi i̱ote ai cuasajë co'a ju̱'ijë oija̱'cohua'i a'ë, i̱ohua'i jaiye co'amaña dajëna, huerocopi peocona.
66018012	Iye paji'i, i̱ohua'i pase'e: oro, poja'i curi, ai de'o quë̱na ca̱, perlas hue'yosi pë̱a, ai de'o nea maja'i ca̱ña, cui'ne maja'i ca̱ña, huëo së̱ so̱quë nese'e, jai cu̱jipi de'huase'e, de'o so̱quëpi nese'e, së̱'ño ma ja̱'ñe broncepi nese'e, jëa quë̱napi nese'e, jëa quë̱na marmol hue'yosi quë̱na nese'e,
66018013	Canela, huëo së̱ ma'ña: incienso, mirra, cui'ne jaiye ma'ña, cuiya'i o'sa co̱no, hui'yape, de'o toase'e pan ne ja̱'ñe, trigo, hue̱quëohua'ire, yëi ñamare, caballore, caballo quërëye, jo'yaohua'ire pa̱ire huerocohua'ije̱ peohuë.
66018014	Ja̱ maca jai daripëre caja̱'cohua'i a'ë, ñeje: “Më'ë yë'o pa'ise'ere, sa̱ija'i o̱cue ca̱ yure më'ë peoyë. Ti më'ë nejo huesohuë, më'ë de'ocorepa ña cua̱ñose'e, cui'ne më'ë jai co'amaña pase'e.”
66018015	Ja̱ jai daripëna co'amañare i̱sijë jaiye curiquë nesicohua'ipi, i̱o si'se cua̱ñoñere ca'rajë so'opi ñajë ai cuasajë co'a ju̱'ijë oija̱'cohua'i a'ë.
66018016	Oijë caja̱'cohua'i a'ë: “Teayerepa, teayerepa jai daripë, jai do'i ca̱ña nomio su̱ñase'eje̱ pa'iorepa ña cua̱ñohuë, më'ë. Më'ë ju'ico cato nea ma ja̱'ñe cui'ne maja'i ca̱ñarepa, paji'i. Ja̱je pa'iore ju'icopi oropi, perlaspi, cui'ne de'o quë̱napi ëja de'osico paë'ë, më'ë.
66018017	Ja̱je pa'isicota'a coa nëhui tëcahuë maca jai co'amaña peo hue̱'ña ne huesëpi.” Si'aohua'i jai yohuë̱a ëjaohua'i cui'ne i̱ti quëhuicohua'i tsiaya cu'i do'ipi curiquë necohua'i so'ona pëa nëcani,
66018018	jai daripë uco pico mëiñere ñajë cuihuë: “Yequë jai daripë cui'ne pa'io peoco.”
66018019	Ja̱je cajë ai cuasajë co'a ju̱'ijë oijë i̱ohua'i si̱opë̱ana yeja pa'i ne'ñapi nehuë. Ja̱je yo'ojë oijë cuihuë: “Teayerepa, teayerepa, jai daripë, më'ë co'amañare huerojëna, jaiye curiquë pacohua'i de'ohuë, jai yohuë̱a pacohua'i. Ja̱je pa'isicota'a coa nëhui tëcahuë maca më'ë peo hue̱'ña ne huesëhuë.”
66018020	Ma'tëmo acohua'i cato ai sihuajë̱'ë, jai daripë peo do'ire. Sihuajë̱'ë, Maija'quë tse̱cohua'i, Maija'quë jëjo daocohua'i, cui'ne Maija'quë caye quëacaicohua'i. Maija'quë ja̱ote nejoni mësarute co'aye yo'osi do'ire nuñerepa sa̱iquë yo'opi.
66018021	Ja̱ maca hui̱ñaë ai tutu quë'ipi quë̱naore toacoje̱ pa'ioni i̱ni mëñe mëani jai tsiayana je̱o dëoquë capi: “Ñeje më'ë jai daripë Babilonia je̱oco cua̱ñoja'coa'ë. Ja̱ maca më'ëre ti̱jupë ña co̱ñe pa̱ja'cohua'i a'ë.
66018022	Ti̱jupë ta̱'tëpe̱, pi̱'cohuë̱a, cui'ne duruhuë̱a më'ë ma'añapi pi̱siquëna, asa co̱ñe pa̱ja'cohua'i a'ë. Co'amaña necohua'ije̱ peoja̱'cohua'i a'ë, më'ëre. Jai to'ohuë toaye pi̱siyeje̱ asa co̱ñe pa̱ja'cohua'i a'ë.
66018023	Toa tsë̱'ipë miañeje peoja̱'coa, më'ëre. Cui'ne huejajëna, pa̱i tsi'si hue̱'ñapi pi̱siyeje̱ peoja̱'coa, më'ë co'amaña iye yeja jerepa pa'iohua'i pa'isicohua'ita'are, cui'ne më'ëje iye yeja pa̱ire më'ë dahuë yo'oyepi coa cosoco nesicota'are.”
66018024	Ja̱ jai daripëre paji'i, Maija'quë caye asajë quëacaicohua'i tsie, Maija'quë tse̱cohua'i tsie, cui'ne si'aohua'i iye yeja pa'icohua'ire huani je̱osicohua'i tsie.
66019001	Ja̱ jeteyo'je asahuë, ma'tëmopi jai pa̱i tutu ñeje cajëna: ¡Aleluya! De'oquëre pa'ni Maija'quë cajë i̱te sihuañu'u, Maija'quë tse̱ a'ë, huasoye, i̱ de'oyerepa, jerepa pa'irepa pa'iye.
66019002	Maija'quë cato pa̱i yo'ose'eje̱ pa'ye ñaquë yo'oni nuñerepa yo'oji, tayoma'ë. Ja̱je pa'ina, co'a nomiore nejopi. Iye yeja pa̱ire i̱o co'aye yo'oyepi co'a de'huasicore, I̱ jo'ya mañare huaisi do'ire i̱ote nejopi.
66019003	Hui̱ñaohua'ipi ti̱jupë ca co̱huë: “¡De'oquëre pa'ni Ëjaë cajë i̱te sihuañu'u! I̱o ucona, pico mëiñe ti je̱oñe peoyerepa pa'iona.”
66019004	Ja̱ maca veinticuatro aiohua'ipi cui'ne cuatro pa'iohua'ipi yejare pana në mejë Maija'quëre de'oquëre pa'ni cuasajë sihuajë yo'ohuë, ñu'i saihuë ñu'iquëre ñeje cajë: “Ja̱je pa'ija̱quë. De'oquëre pa'ni, Ëjaë cajë i̱te sihuañu'u.”
66019005	Ja̱ maca cua̱ñequë ñu'i saihuë quë'ropi yë'ose'e ñeje pi̱sipi: De'oquëre pa'ni cajë Maija'quëre Si'aohua'i tsi̱ cui'ne aiohua'ije̱, Si'aohua'i i̱te necaijë, I̱te Ëjaëre pare ñajë ca'rajë pa'isicohua'ipi sihuajë̱'ë.
66019006	Asahuë, cui'ne jai pa̱i cajëna, pi̱siyeje̱ pa'ye pi̱siquëna, jupo tsa̱'io pi̱siyeje̱ pi̱siquëna, cui'ne mujuë të'cayeje̱ pa'ye pi̱siyeje̱ pi̱siquëna. Ja̱pi pi̱sipi, ñeje: ¡De'oquëre pa'ni Ëjaë cajë i̱te sihuañu'u! Maija'quë si'aye pa'ire papi, Ëjaëre papi cua̱ñe huëopi.
66019007	Sihuañu'u, sihuayena daija̱ni i̱te de'oquëre pa'ë më'ë cañu'u. Tsoe ti̱'api, Yëi ñama hueja mu'serepa. Ja̱je pa'ina, i̱ nëjo tsoe ëja de'osicorepa pa'ico.
66019008	Ja̱ona i̱sihuë, de'o ca̱ñarepa si'si peoyere, cui'ne miañere su̱ña ja̱'ñe. Ja̱ de'o ca̱ñarepa cato quëaji, sehuosicohua'i Maija'quë tse̱cohua'i nuñerepa yo'ojë pa'iyere.
66019009	Ja̱ maca hui̱ñaëpi yë'ëre capi: “Toyajë̱'ë, sihuacohua'i pa'iyë, Yëi ñama hueja maca pa'ija̱'cohua'ire soisicohua'ipi.” Yequeje̱ cui'ne capi: “Iye coca cato Maija'quë nuñerepa cocare pa'ë.”
66019010	Ja̱je caquëna, asani yë'ëpi hui̱ñaë quë̱o yë'quë macana do're ja'ruhuë, i̱te, de'oquëre pa'ni cuasaquë sihuasi'i caquë. Ja̱je yo'oquëna, i̱pi yë'ëre capi: “Ja̱je yo'oma'ë pa'ijë̱'ë. Yë'ëje̱ Maija'quë jo'yaë'ë. Më'ëje pa'i a'ë. Më'ë cui'ne Maija'quë do'ijë co̱ni payë, Jesús ayere quëacaiquëre.” Ja̱je pa'ina, Maija'quëni më'ë cato ja̱je do're ja'ru sihuaquë yo'ojë̱'ë, mësaru paquë Jesús ayere quëacaiquë cato cui'na ëapi, yë'ëre pa'i ja̱'ñere quëa joyo.
66019011	Ja̱ maca ñahuë, ma'tëmopi hui'yosico pa'iona. Ja̱ropi ñaipi, caballo poja'iquëpi. I̱te tuiquë cato i̱ti case'eje̱ yo'oquërepa, cui'ne nuñerepa care paquë hue'equë paji'i, i̱ mami. Ja̱je pa'ipi nuñerepa cua̱ñequëpi cui'ne nuñerepa huajoje̱ yo'opi.
66019012	I̱ ñaco ca̱ cato toa tsë̱ni nëcase'eje̱ pa'yerepa paji'i. I̱ si̱opëre jaiye manoa pu̱'iquë paji'i. Ja̱je pa'ipi i̱se'e te'i asa mamire toyase'ere papi, yecohua'ije̱ ti asa ma'ñere.
66019013	Cui'ne tsiepi tsoasi ju'i ca̱re ju'i saji'i. I̱ mami cato: Maija'quë coca hue'equëpi.
66019014	I̱ni ma'tëmo soldado pa̱ipi tuë'ë, de'o ca̱ña su̱ñasicohua'ipi, poja'i ca̱ñare, cui'ne si'si peoyere ju'icohua'ipi po caballohua'ini tuijë.
66019015	I̱ yë'opoja̱'a hua'ti jë̱jësë̱copi etapi, iye yeja pa'icohua'ire nejoja'copi. Ja̱ëpi quë̱na tarapëpi ca̱jiquë cua̱ñeja'quë api. Ja̱ëpi pa̱i ñape yo'ose'ere sa̱isipi, cuiya'i da'ca nesi'i caquë tsa'cu jo'aquë yo'oyeje̱ pa'ye. Cui'ne ja̱ëpi o̱cuaja̱'quë api, Maija'quë tutu quë'irepa pë̱i si'seyere.
66019016	I̱ ju'i ca̱re, cui'ne i̱ quë̱sore ñeje toyase'ere hue'epi: “Pa̱i ëjaohua'i mëñe Ëjaërepa, i̱ti meñe cua̱ñequërepa.”
66019017	Ja̱ jeteyo'je ñahuë, hui̱ñaëpi ë̱sëna tsa'cu paquë nëcaquëna. Ja̱ëpi ai tutu cuipi, si'aohua'ire peo de'oto ja'jëjë cu'icohua'ire ñeje caquë: “Daijë̱'ë, tsi'sini, Maija'quë na'iquëna, a̱oñe a̱ija'cohua'i.
66019018	Dani a̱ijë'ë, pa̱i ëjaohua'i ca̱, soldado pa̱i ëjaohua'i ca̱, tutu quë'iohua'i ca̱, caballo ca̱, i̱ohua'ire tuisicohua'i ca̱, coa si'aohua'i ca̱, jo'yaohua'i peocohua'i ca̱, jo'ya ne cua̱ñosicohua'i ca̱, a'ricohua'i ca̱, cui'ne jaicohua'i ca̱, a̱ija'cohua'ipi cuipi.”
66019019	Ja̱ maca ñahuë, huajëya'ye pa'ire, cui'ne iye yeja pa̱i ëjaohua'ire, i̱ohua'i soldado pa̱i ja̱'re co̱ni pa'ijëna. Ja̱ohua'i cato caballore tuiquëre, cui'ne i̱ soldado pa̱ire uihuañu'u cajë tsi'sisicohua'ipi paë'ë.
66019020	Ja̱ë huajëya'ye pa'i cato tse̱a cua̱ñosiquë paji'i, coa cosoquë quëaquë ja̱'re co̱ni, i̱ ña hue̱'ñana jaiye pa̱i yo'o ti̱'a ma'ñere yo'o i̱ñosiquë ja̱'re. Ja̱ yo'o i̱ñoñeja'a quëaquë pa̱ire cosopi, huajëya'ye pa'i mami toya cua̱ñosicohua'ini, cui'ne i̱je pa'ire de'huasiquëre sihuajë yo'osicohua'ini. Ja̱ maca, huajëya'ye pa'ire, cui'ne coa cosoquë quëaquë pa'isiquëre tse̱ani ja̱ huajëcohua'ini toa jairana azufre tsë̱ni nëcasicona, je̱o dëo cua̱ñohuë.
66019021	Yecohua'i cato huani je̱o cua̱ñohuë, caballo tuiquë yë'opo eta hua'tiyona. Ja̱ maca si'a ja'jëcohua'i tsi'sini ja̱ohua'i ca̱re o̱cue ti̱më huesëhuë.
66020001	Ja̱ jeteyo'je ñahuë, ma'tëmopi hui̱ñaë to̱me huesë hue̱'ña si̱oconi cui'ne quë̱na mere tse̱'equë cajequëna.
66020002	Ja̱ëpi cajeni jai pë'ëje̱ pa'ire tsoe hue̱'ña a̱ñare, huati ja̱re i̱pi Satanás hue'equëre quë̱na mepi sëapi, mil o̱metëca ñu'ija'quëni.
66020003	Ja̱ maca i̱te sëani mil o̱metëcaja̱'a pa̱ire cosoma'ë pa'ija̱'quëre to̱me huesë hue̱'ñana je̱o to̱ni si̱oñopi. Si̱oni eta sa'rona hui'yoye peoji, caquë toya sëo huesopi. Ja̱je pa'iquëta'are mil o̱metëca ti̱'asi maca joye cua̱ñosiquë pa'ija̱'quë api, a'ri tëcahuë maca pa'ija̱'quëpi.
66020004	Ja̱ jeteyo'je ñahuë, pa̱ipi cua̱ñejë ñu'i saire ja'rusicohua'ipi ñu'ijëna, pa̱i ñape yo'ose'e ñajë ca de'huaja̱'a tutu i̱si cua̱ñosicohua'ire. Ja̱ maca ñahuë, Maija'quë coca case'eje̱ pa'ye, cui'ne Jesús case'eje̱ pa'ye nuñerepa tui do'ire, si̱opë̱a të'ca tëte cua̱ñosicohua'i joñoare. Ja̱ohua'i cato huajëya'ye pa'ire, cui'ne i̱je pa'ire de'huasiquëre de'oquëre pa'ni cuasajë yo'oye pa̱sicohua'i a'ë. Cui'ne i̱ mamije toya cua̱ñoñe pa̱sicohua'i a'ë, i̱ohua'i tsiana, pa̱nita'a i̱ohua'i jë̱tëna. Ja̱ohua'ipi huajëcohua'i pani co̱jë Cristo ja̱'re mil o̱metëca cua̱ñehuë.
66020005	Ja̱je pa'iquëta'are yecohua'ita'a huëiye pa̱huë, mil o̱metëca tëto saisi maca huëija̱'cohua'ipi. Iye cato du'ru macarepa ju̱'isicohua'i huëiye a'ë.
66020006	Sihuacohua'i pa'iyë, Maija'quë tse̱cohua'ipi, du'ru macarepa ju̱'isihua'i huëiye huëicohua'i. Ja̱ohua'ire cayaye ju̱'iñe aco ne hue̱añe peoji. Coa ai jerepa ja̱ohua'i cato Maija'quëre cui'ne Cristore necaijë pa'ija̱'cohua'i a'ë. Cui'ne i̱ ja̱'re co̱ni mil o̱metëca cua̱ñeja'cohua'i a'ë.
66020007	Mil o̱metëca tëto saisi maca Satanáspi etosiquë pa'ija̱'quë api.
66020008	Pa'i ja̱ maca si'aohua'ire yeja pa'icohua'ire cosoquë cui'ne Gogre cui'ne Magogre cosoja̱'quë api. Cosoquë ja̱ohua'i soldado pa̱ire jai pa̱ire meja a̱si tsiaya të̱'tëpa ñañeje pa'yerepa tsi'soja̱'quë api, uihuaja̱'cohua'ire.
66020009	Ja̱ maca ja̱ohua'ipi si'a yejañapi dani si'aore sa tëhuo të'ija̱ë'ë, Maija'quë tse̱cohua'i i̱ oicohua'i pa'i daripëre huañu'u cajë. Ja̱je yo'ojëta'are ma'tëmopi toa to̱me ëo huesopi, peo hue̱'ñarepa.
66020010	Ja̱ maca huati pa̱ire cososiquëre toa jairana azufre quë'iona je̱o dëo cua̱ñopi, huajëya'ye pa'ire, cui'ne coa cosoquë pa̱ire quëasiquëre je̱o dëo sitona. Ja̱rona ai yo'ojë pa'ija̱'cohua'i a'ë, mu'señapi, cui'ne ñamiñapi caraja̱iñe peoyerepa.
66020011	Ja̱ maca ñahuë, poja'i ñu'i saihuëre, cui'ne i̱ote ñu'iquëre. Ja̱ë ña hue̱'ñare papi yeja cui'ne ma'tëmo catihuë. Catijëta'are ti peopi, ti̱rona se jëani pa'iyeje̱.
66020012	-
66020013	Ja̱ maca ñahuë, ju̱'isicohua'ire, jaicohua'ire, cui'ne a'ricohua'ire, ñu'i saihuë ti̱ñare pare nëcajëna. Si'aohua'i tsiayana, cui'ne yejana ju̱'ijë pa'isicohua'i, etasicohua'i paë'ë. Ja̱ maca toya pëpë̱api hui'yose'e paji'i. Pa'ina, cui'ne pa'i toya pëpëre paje̱ hui'yosico paji'i. Ja̱ maca ju̱'isicohua'ipi ja̱re i̱ohua'i yo'ose'eje̱ pa'ye ca tëji cua̱ñohuë, ja̱ toya pëpë̱ana toyase'eje̱ pa'ye.
66020014	Ja̱ jeteyo'je ju̱ni huesëye cui'ne ju̱'isicohua'i pa'i hue̱'ñaje ña co̱ñe peopi, toa jairana je̱o dëosi do'ire. Iye toa jaira cato cayaye acore se ju̱ni huesë co̱ñe a'ë.
66020015	Cui'ne ja̱rona je̱o dëo cua̱ñohuë, si'aohua'i pa'i toya pëpëna i̱ohua'i mami toya cua̱ñoma'cohua'i.
66021001	Ja̱ jeteyo'je ñahuë, huajë ma'tëmore cui'ne huajë yejare. Du'ru pa'isi ma'tëmo cui'ne du'ru yeja, cui'ne jai tsiaya tsoe peopi.
66021002	Ja̱ maca yë'ë Juanpi ñahuë, de'o daripëre pare, huajë Jerusalénre, ma'tëmopi cajecona, Maija'quë pa'i ña hue̱'ñapi. Nomio i̱o huejaja̱'quëre caco de'oyere su̱ñani ëja de'ose'eje̱ pa'io paco'ë.
66021003	Ja̱ maca asahuë, ma'tëmopi tutu yë'ose'e ñeje jutaquëna: “Maija'quë pa'i hue̱'ña yure cato pa̱i ja̱'re co̱ni pa'iye a'ë, i̱ohua'i ja̱'re pa'ija̱'quëpi. I̱ohua'ipi i̱ pa̱i pa'ija̱'cohua'i a'ë. Pa'ijëna, Maija'quëpi i̱ohua'i pëca ja'quë pa'ija̱'quë api.
66021004	Ja̱ maca Maija'quëpi i̱ohua'i oise'e të̱no je̱ocasipi. Ja̱ maca ju̱'iñe, ai yo'oye, ai cuasajë oiye, a'siye peosipi, tsoe tëto saise'e sëte, ja̱'në pa'io pa'ise'e.”
66021005	Ja̱ maca ñu'i saihuë ñu'iquëpi capi: “Yë'ëpi si'aye huajëyese'e ne saoyë.” Yequeje̱ capi: “Toyajë̱'ë. Iye coca care paye a'ë. I̱tina quëcojë pa'iye a'ë.”
66021006	Ja̱je ca to̱quë capi, yë'ëre: “Tsoe ne saohuë. Yë'ë a'ë, du'ru aquërepa cui'ne tëjiquë, je'nëna pa'iquë. Oco ëa ju̱'iquëni yë'ëpi o̱cuasi'i pa'i oco cojerepa ayere do'i peoyerepa.
66021007	Si'aye quëcosiquë etasipi, yë'ëre i̱ pëca ja'quëre paja̱'quë api, cui'ne i̱ni yë'ë mamaquëre paja̱'quë a'ë, si'aye iyere paja̱'quë api, mamaquë pa'i do'ire.
66021008	Ja̱je pa'iquëta'are yë'ëre tuiyere yo'o jujacohua'ire, sehuoye jëa coecohua'ire, pa̱ire coecohua'ire, huaicohua'ire, yequë nomiohua'ire yo'ocohua'ire, dahuë yo'ocohua'ire, pa̱i nese'ere ëjare pa'ë cuasacohua'ire, cui'ne coa cosocohua'ire saiye pasipi, toa cui'ne azufre tsë̱'isi jairana, cayaye acore se ju̱ni huesë hue̱'ñana.”
66021009	Ja̱ maca siete hui̱ñaohua'i aquëpi daji'i, siete u̱cu duruhuë̱a tëjiyerepa ai yo'oye ti̱mëse'ere pasiquëpi. Ja̱ëpi dani capi, yë'ëre: “Daijë̱'ë. Më'ëre i̱ñosi'i, Yëi ñama huejaja̱'core, i̱ nëjore.”
66021010	Huëo ca̱ni ñañeje pa'ye ñahuë. Ñaquëna, hui̱ñaëpi yë'ëre jai cu̱tihuëna sapi. Sani i̱ñopi jai Jerusalén daripëre de'ocore pani, ma'tëmopi Maija'quë quë'ropi cajecona.
66021011	Ja̱ daripë cato Maija'quë miañe ju'ayepi miaco paco'ë. I̱o miañe cato de'o quë̱na pë miañeje pa'ye paji'i, Jaspe hue'yosi quë̱na miañeje pa'ye, ña etoja̱i quë̱na huëje̱ pa'ye paji'i.
66021012	Ja̱ daripë yërëhueja̱'a jai ë̱më tëhuopa tëhuosico paji'i. Ja̱je pa'ioni doce eta sa'noa paji'i. Eta sa'noa ñape te'e hui̱ñaë nëcapi. Cui'ne eta sa'noa ñape doce Israel pa̱i tsëca mamire toyase'e paji'i.
66021013	Ë̲së mëi te̱'tere toaso̱ eta sa'noa paji'i. Ë̲mëje'e te̱'tere toaso̱ eta sa'noa, huë'ehuë te̱'tere toaso̱ eta sa'noa, cui'ne ë̱së du'i hue̱'ñare toaso̱ eta sa'noa paji'i.
66021014	Jai daripë tëhuopa cato doce quë̱na pë̱ana quëco paco paji'i. Ja̱ quë̱na pë̱ana Yëi ñamapi doce jëjo daosicohua'i mamire toyase'e paji'i.
66021015	Yë'ë ja̱'re co̱ni hui̱ñaë coca caquë cato i̱ jë̱tëre oro tarapëre ca̱të tarapëje̱ pa'iore ca̱jipi, jai daripë cue̱cueja̱'coni, i̱o eta sa'noa, cui'ne i̱o tëhuopa.
66021016	Jai daripë cato si'a yë'quë maca jaico paji'i, je̱'ñe tëcapë tsoaye ja'ye si'ao. Hui̱ñaëpi i̱ cue̱cuecopi jai daripë cue̱cuequëna, caya mil cui'ne docientos kilómetros paji'i. I̱o tsoaye, i̱o mëñe tsoaye cui'ne i̱o je̱'ñe tëcapëje̱ cui'na ja'yese'e paji'i.
66021017	Ja̱ jeteyo'je tëhuopa tsoayere cue̱cuepi. Cue̱cuequëna, sesenta y cinco metros paji'i. Pa̱i cue̱cueyeje̱ pa'iopi hui̱ñaëje cue̱cueye sëte ja̱je paji'i.
66021018	Jaspe hue'yosi quë̱na pë̱api nesico paco'ë, tëhuopa. Cui'ne i̱ti daripëpi orore pase'e nesico paco'ë, sa ña etoja̱icorepa.
66021019	Tëhuo pa quëco pa quë̱na pë̱a cato coa si'a de'o quë̱na pë̱api ëja de'huase'e paji'i. Iyepi du'ru huëo hue̱'ña cato, jaspe hue'yosi quë̱na, cayaye aco zafiro hue'yosi quë̱na, toaso̱ñe aco ágata hue'yosi quë̱na, cajese'e aco esmeralda hue'yosi quë̱na,
66021020	Cinco aco onice hue'yosi quë̱na, seis aco cornalina hue'yosi quë̱na, siete aco crisólitopi hue'yosi quë̱na, ocho aco berilo hue'yosi quë̱na, nueve aco topacio hue'yosi quë̱na, diez aco crisoprasa hue'yosi quë̱na, once aco jacinto hue'yosi quë̱na, doce aco amatista hue'yosi quë̱na paji'i.
66021021	Doce eta sa'noa cato doce perlaspi nese'e paji'i. Pa'ina, te'e perlapi te'e eta sa'ro tëhuocore nesico paji'i. Ëja ma'arepa cato orore pase'e nesicopi sa ña etoja̱icorepa paco'ë.
66021022	Ja̱ daripë ti peopi, Maija'quëre se̱ huë'e. Me neni pa'ico'ni, ja̱re i̱ Maija'quë si'aye pa'ire papi, cui'ne Yëi ñamapi co̱ni huë'eje̱ pa'iohua'i pa'ito.
66021023	Ja̱ daripë cato ë̱së, cui'ne ñañë miacaiye peoji. ¿Me neni ja̱ohua'i miacaiye'ni? Tsoe Maija'quëpi de'oyerepa miato, cui'ne i̱ Yëi ñamapi co̱ni toa tsë̱opëje̱ pa'ipi miato.
66021024	Huasosi yejaña pa'icohua'i cato ja̱ daripë miacaiyeja̱'a cu'ija̱'cohua'i a'ë. Cui'ne pa̱i ëjaohua'ipi i̱ohua'i de'oyere i̱ona i̱sija̱'cohua'i a'ë.
66021025	I̱o eta sa'noa si̱oñe ti peosipi mu'se, cui'ne ja̱ro cato ñamije peosipi.
66021026	I̱ona sajë i̱sija̱'cohua'i a'ë, iye yeja pa'icohua'i Maija'quë de'o necaise'ere i̱ñoñere, cui'ne pa̱i yejaña ëjaërepa cajë de'oyerepa sehuojë pa'iyere.
66021027	Ja̱ro cato cacaye peoji, si'si nese'e, ai co'ayerepa yo'ocohua'i, pa̱nita'a cosocohua'ije̱. Ja̱ro cato cacaja̱'cohua'i a'ë, i̱ohua'i mami Yëi ñama tse̱co pa'i toya pëpëna toyasicohua'ise'e.
66022001	Ja̱ maca hui̱ñaëpi i̱ñopi, co'sija'i tsiayapi pa'iye i̱si ocose'ere. Ja̱je pa'iopi Maija'quë cui'ne Yëi ñama ñu'i hue̱'ñapi etapi.
66022002	Cui'ne ja̱ eta ñapi jai daripë ëja ma'a jopore pare paji'i. Cui'ne tsiaya të̱'tëpañare pa'i so̱quë ñëapi nëcahuë. Te'e o̱metëcahuë quë̱icohua'ipi ñañë ñape quë̱ico paji'i. I̱o ja'o cato yejaña pa'icohua'ire jujuye paji'i.
66022003	Ja̱ro cato peosipi, co'aye pa'ise'e. Maija'quë cua̱ñe ñu'ico cui'ne Yëi ñama cua̱ñe ñu'ico ja̱ daripëre paji'i. Pa'ina, i̱ jo'yapi i̱te ñajë sihuaja̱'cohua'i a'ë, Ëjaëre pare sëte.
66022004	I̱ tsiare pare ñaja'cohua'i a'ë. Ñajë cui'ne i̱ mamire i̱ohua'i tsia ti̱ñare pana toyase'e hue'eja̱'cohua'i a'ë.
66022005	Ja̱ro cato peosipi, ñami. I̱ote pa'icohua'i cato toa tsë̱o pë miañere co'ema'pë pa'ija̱'cohua'i a'ë. ¿Me neni co'eye'ni? Ja̱re i̱pi Maija'quë Ëjaëre papi miacai pa'ija̱'quëre. Cui'ne i̱ohua'ipi Maija'quë ja̱'re co̱ni je'nëna caraja̱iñe peoyerepa pa'ija̱'cohua'i a'ë.
66022006	Ja̱ maca hui̱ñaëpi capi, yë'ëre: “Iye coca cato nuñere pa'ë. Cui'ne i̱tina quëco pajë pa'iyere pa'ë. Ja̱re i̱pi Ëjaë Maija'quë i̱ joyore jëjo saopi, i̱te quëacaicohua'ire yequë mu'se pa'i ja̱'ñe quëaja̱'quëpi caquë. Yureta'a i̱ hui̱ñaëre jëjo daopi, i̱ jo'yare quëaja̱'quëre yure maca esa yo'o huëo ja̱'ñere.
66022007	¡Yë'ëpi esa daija̱'quë a'ë!” Sihuaquë pa'ija̱'quë api, iye toya pëpë yequë mu'se yo'o ja̱'ñere quëayere asaquë yo'oquë pa'iquë cato.
66022008	Yë'ë Juanpi i̱tire ñaquë, cui'ne iyere asahuë. Ja̱ ñaquë asa tëjisi maca yë'ëre i̱ñosiquë hui̱ñaë quë̱o yë'quë macana do're ja'ruhuë, i̱te ëjaëre papi caquë sihuaquë yo'ose'e caquë.
66022009	Ja̱je yo'oquëna, i̱pi capi, yë'ëre: “Maija'quëre necaiquë a'ë. Më'ëje pa'i a'ë. Cui'ne më'ë ja̱'re acohua'i i̱ coca quëacaicohua'ije̱ pa'i a'ë. Coa si'aohua'i iye toya pëpëna toyase'ere de'oye sehuocohua'ije̱ pa'i a'ë. Maija'quë necaicohua'ipi pani Maija'quëni ja̱je sihuaquë yo'ojë̱'ë.”
66022010	Cui'ne yequeje̱ capi: “Iye toya pëpëre tsi̱oma'ë pa'ijë̱'ë, si'aohua'ipi ñajajë caquë. Yequë mu'se tëto sai ja̱'ñere iye toya pëpëna toyase'ere, i̱ti case'e huëo maca ti̱'a tëjiji.
66022011	Na'i huesësicoa. Ja̱je pa'ina, coa ñajë'ë, co'aye yo'oquë ja̱re co'ayere yo'oquë pa'ija̱quë, si'si nesiquë ja̱re si'si pa'ija̱quë. Ja̱je pa'isiquëta'are de'oquë cato ja̱re de'oquë pa'ija̱quë. Maija'quëna i̱ pa'iye i̱si huesosiquë cato, ja̱re i̱ ja̱'re pa'i huesëja̱'quë.
66022012	Yë'ëpi esa daija̱'quë a'ë. Dai dayë, cui'ne i̱sija̱'a co'amañaje. Pa̱i ñapere i̱sija̱'quë a'ë, i̱ yo'ose'eje̱ pa'ye.
66022013	Yë'ë a'ë, si'anë pa'iquëpi pa'iyë. Yë'ë a'ë, du'ru aquërepa, cui'ne tëjiquërepa, i̱ti huëosiquë cui'ne saoquërepa.”
66022014	Sihuacohua'i pa'iyë, i̱ohua'i ca̱ña de'oye jo̱jacohua'ipi. Ja̱ohua'ipi pa'i so̱quë yë ayere de'oye o̱cueye pa'iji. Cui'ne jai daripë eta sa'noaja'a de'hue cacaye pa'iji.
66022015	Ja̱je pa'iquëta'are, hue'sena pëaja̱'cohua'i a'ë, ti̱ro yo'ocohua'i cato, pa̱ire dahuë necohua'i, yequë nomiore yo'ocohua'i, pa̱ire huani je̱ocohua'i, pa̱i de'huase'ere ëjare pa'ë cajë yo'ocohua'i, cui'ne cosoyere oijë cosocohua'i.
66022016	“Yë'ë Jesupi yë'ë hui̱ñaëre jëjo saohuë, sehuosicohua'i tsëcare si'aye quëaja̱'quëre. Yë'ë a'ë, David tsëcapë aquë. Yë'ë a'ë, ñata to̱mesi macarepa miacai ma'ñocorepa.”
66022017	Maija'quë joyopi cui'ne Yëi ñama nëjopi co̱ni cayë: “Daijë̱'ë. Ja̱je daijë̱'ë cayere asani cui'neje cajë̱'ë. Oco ëa ju̱'iquë pani dani u̱cujë̱'ë, pa'iye i̱si ocore pare ti curi do'i peoyerepa.”
66022018	Yë'ëpi si'aohua'ire du'ru quëa nëoñë, iye toya pëpëna Maija'quë yequë mu'se yo'o ja̱'ñe toyase'ere asacohua'ire. Ja̱je pa'ina, pa̱ipi iye case'ere ai se̱ña maca se mëocaisiquë pa'ito, Maija'quëpi i̱teje̱ ai yo'oyere se mëocaija̱'quë api, iye toya pëpë toyase'e ayepi.
66022019	Iye toya pëpë ayere, yequë mu'se pa'i ja̱'ñere quëaquë toyase'ere a'ri maña nejocatu i̱ti nejocaisiquëreje̱ Maija'quëpi pa'i so̱quë yë o̱cueye peoyë. Cui'ne de'o daripëna cacaye peoyë. Iye toya pëpë cato quëaji, ja̱ pa'i oco ayere, cui'ne ja̱ de'oyerepa daripë ayere.
66022020	Iye yo'o ja̱'ñe quëasiquëpi caji: “Yë'ëpi esa daija̱'quë a'ë.” Ja̱je pa'ija̱'quë. ¡Daijë̱'ë, Ëjaë Jesús!
66022021	Mai Ëjaë Jesucristopi mësarute si'aohua'ire i̱ oiyepi ñacai paja̱'quë. Ja̱je pa'ija̱'quë.
