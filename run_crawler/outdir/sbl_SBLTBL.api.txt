40001001	Habayti ya nakalistay ngawngalan nin tawo ya pinangibatan lahi̇̀ ni Pangino--on Hisokristo ya alalak ni Dabid ya alalak itaman ni Abraham.
40001002	Hay anak ni Abraham ay hi Isak; hay anak ni Isak ay hi Hakob; hay anak ni Hakob ay hi Hoda boy pawpatel na;
40001003	hay anak ni Hoda koni Tamar ay hi Paris boy hi Sara; hay anak ni Paris ay hi Isrom; hay anak ni Isrom ay hi Aram;
40001004	hay anak ni Aram ay hi Aminadab; hay anak ni Aminadab ay hi Nason; hay anak ni Nason ay hi Salmon;
40001005	hay anak ni Salmon koni Rahab ay hi Bowos; hay anak ni Bowos koni Rot ay hi Obid; hay anak ni Obid ay hi Dyisi;
40001006	hay anak ni Dyisi ay hi Ari̇̀ Dabid. Hay anak ni Ari̇̀ Dabid do ha datin ahawa ni Oriyas ay hi Solomon;
40001007	hay anak ni Solomon ay hi Robowam; hay anak ni Robowam ay hi Abiyas; hay anak ni Abiyas ay hi Asa;
40001008	hay anak ni Asa ay hi Hosapat; hay anak ni Hosapat ay hi Horam; hay anak ni Horam ay hi Osyas;
40001009	hay anak ni Osyas ay hi Hotam; hay anak ni Hotam ay hi Akas; hay anak ni Akas ay hi Isikiyas;
40001010	hay anak ni Isikiyas ay hi Manasis; hay anak ni Manasis ay hi Amos; hay anak ni Amos ay hi Hosyas;
40001011	hay anak ni Hosyas ay hi Hikonyas boy pawpatel na ya in-anak hin pana--on nin hay Aw-israylita ay dinakep ta gintan ha Babilonya.
40001012	Hapa--eg, hin nagtan anay Aw-israylita ha Babilonya, hi Hikonyas ay nagka-anak. Hay anak na ay hi Salatiyil; hay anak ni Salatiyil ay hi Sorobabil;
40001013	hay anak ni Sorobabil ay hi Abiyod; hay anak ni Abiyod ay hi Ilyakim; hay anak ni Ilyakim ay hi Asor;
40001014	hay anak ni Asor ay hi Sadok; hay anak ni Sadok ay hi Akim; hay anak ni Akim ay hi Ilyod;
40001015	hay anak ni Ilyod ay hi Ilyasar; hay anak ni Ilyasar ay hi Matan; hay anak ni Matan ay hi Hakob;
40001016	hay anak ni Hakob ay hi Hosi ya ahawa ni Mariya. Hi Mariya ya nangi-anak koni Apo Hisos ya an-ingaten et Kristo.
40001017	Ha ombayri, ma--in labin-apat ya lahi̇̀ pa-ibat koni Abraham angga koni Ari̇̀ Dabid; boy pa-ibat koni Ari̇̀ Dabid ay labin-apat et ya lahi̇̀ angga hin hay Aw-israylita ay dinakep ta gintan ha Babilonya; boy pa-ibat hin nagtan hila ha Babilonya ay nagkama--in et nin labin-apat ya lahi̇̀ angga hin in-anak hi Pangino--on Hisokristo.
40001018	Ombayri ya pangyayari ya tongkol ha pangi-anak koni Pangino--on Hisokristo; hi Mariya ya nanay na ay kaba--an ni Hosi; piro biha hila nilamo, hi Mariya ay da--an anan naboktot ha panggogomawà nin Ispirito nin Diyos.
40001019	Hi Hosi ya kaba--an ni Mariya ay pirmin ampanggawà kahampatan ta anhonolen nay kawkapanogo--an nin Diyos. Kayà nagdisisyon ya nin hira--en nay pamikaba--an la nin ayin makatandà ta agna labay mipareng--ey hi Mariya.
40001020	Piro mintras an-ihipen bayti ni Hosi, hay mihay anghil nin Pangino--on ay napakit kona ha taynep ya naghalità kona nin ombayri: "Hosi ya alalak ni Dabid, agmo pag-alanganan nin pag-ahawa hi Mariya, ta hay imboktot na ay ha pangogomawà nin Ispirito nin Diyos.
40001021	Manganak yan lalaki ya pangalanan mon Hisos, ta habayti hi Hisos ya mangilibri nin tawtawo na ha kawkasalanan la."
40001022	Kaganawan nin habayti ya nangyari ay nagkapeteg ya impaholà nin Diyos ha propita na ya ombayri ya pagkahalità:
40001023	"Mihay dalagay malinis ta ahè nagalaw nin lalaki ay mamoktot. I-anak nay mihay lalaki ya ingaten Imanwil." (Hay labay totolen nin Imanwil ay "Anti kontamoy Diyos".)
40001024	Hapa--eg, hin naka-imata hi Hosi ay ginawà na baytoy immanda kona nin hatoy anghil. Nilako na hi Mariya ta pinag-ahawa na.
40001025	Piro mintras ahè et in-anak ni Mariya baytoy imboktot na ay nanatili yan malinis ta agya pinakilalayan ni Hosi. Hapa--eg, hin nilomwah baytoy anak ay Hisos ya impangalan kona ni Hosi.
40002001	Hi Apo Hisos ay in-anak ha banowan Bitlihim ha probinsyan Hodiya mintras ampag-ari̇̀ hi Hirodis. Hin habayton pana--on, do ha siyodad nin Hirosalim ay ma--in mangaronong ya lawlalaki ya nakalateng nin na-ibat ha marayò ya dogal ha bandan baytan. Hay an-aralen lan habayto ay tawtigè nin bawbito--en.
40002002	Hapa--eg, nagpastang hila, "Ayri," wanla, "baytoy in-anak ya ari̇̀ nin Hawhodiyo? Ha bandan baytan ya inibatan nawen ay nakit nawen ya bito--en ya pakatanda--an kona; kayà nako kayi bayri nin homamba kona."
40002003	Hin nabalita--an bayti ni Ari̇̀ Hirodis ay nagolo ya nakem na kateng kaganawan tawo bayro ha Hirosalim.
40002004	Kaganawan po--on nin pawpari̇̀ kateng mawmangitorò nin kawkapanogo--an ya hinolat ni Moysis ay pinatipon ni Ari̇̀ Hirodis ta pinastang na hila, ya wana, "Ayri dapat i-anak hi Kristo ya impangakò nin Diyos?"
40002005	Tinombay hila kona, "Ha banowan Bitlihim," wanla, "ya angkasakopan nin probinsyan Hodiya ta ombayri ya hinalità nin Diyos ya inholat nin propita:
40002006	'Tawtawon Bitlihim, ha tegteg nin pawpo--on ha Hoda, hay dogal moyo ay ahè mapantayan, ta komoyo mangibat ya po--on ya mama-alà ha tawtawo koy aw-inalalak ni Israyil.' "
40002007	Hapa--eg hatoy mangaronong ya lawlalaki ay sikriton impa-ingat ni Ari̇̀ Hirodis, ta pinakapapastang na konla no nakano nilomwah baytoy bito--en.
40002008	Hin natanda--an na ay inhogò na hila, ya wana, "Mako kawo ha Bitlihim ta pakatikaptikapen moyo baytoy anak. Pamakakit moyo kona ay magbira kawo bayri, ta ibalità moyo kongko emen ako itaman makalako bayro nin homamba kona."
40002009	Ha ombayroy immanda ni Ari̇̀ Hirodis ay nanigè hilayna. Mintras anti hila ha daan ay nakit layna et baytoy bito--en ya nakit la ha bandan baytan. Habayto ay ampangona konla nin magpalako ha Bitlihim anggan tinonggen ha ogton kama-inan nin hatoy anak.
40002010	Banà bayri ha bito--en ya nakit la ay nagtowà hilan masyado.
40002011	Nilomo--ob hila do ha bali ya kama-inan nin hatoy anak kateng nanay na ya hi Mariya. Hin nakit la baytoy anak ay nanlokob hilan hinomamba kona, biha la inabriyan baytoy gawgitan la ta inggawà la kona ya gintò, kamanyang, boy mira.
40002012	Hapa--eg, ha taynep nin habaytoy mangaronong ya lawlalaki ay hinalità konla nin Diyos ya aghila magbira koni Ari̇̀ Hirodis. Kayà nagdaan hila ha kanayon ya daan nin norong ha sarili lan dogal.
40002013	Hin naka-alih ana baytoy mangaronong ya lawlalaki, hay mihay anghil nin Pangino--on ay napakit koni Hosi ha taynep ta naghalità kona, "Mibangon ka," wana, "ta haba--in ya anak kateng nanay na ay ipowayo mon gitan ha nasyon Ihipto. Manatili kawo bayro angga ha halita--en ko komoyoy pagbira moyo, ta haba--in ya anak ay tikapen ana ni Ari̇̀ Hirodis ta labay nan patyen."
40002014	Kayà nibangon hi Hosi ta habayto et nin yabi ay gintan na baytoy mita-anak nin magpalako ha Ihipto.
40002015	Bayro hila napa-iri anggan nati hi Ari̇̀ Hirodis. Habayti ya nangyari ay nagkapeteg ya impaholà nin Pangino--on ha propita na ya ombayri ya pagkahalità: "Hay anak koy lalaki ay hinagyat kon mog-alih ha Ihipto."
40002016	Hapa--eg, hin natanda--an ni Ari̇̀ Hirodis ya niloko ya nin hatoy mangaronong ya lawlalaki ay namahang yan masyado. Ha nalengè nay hinalità nin hatoy mangaronong ya lawlalaki no nakano nilomwah baytoy bito--en ay bayro na kinarkola ya idad nin hatoy anak. Hapa--eg, inhogò nay hawhondalò nan mako ha banowan Bitlihim boy ha kaganawan dogal ya marani bayro, ta impapati nay kaganawan anak ya lalaki ya idad loway ta--on boy kolang ha lowa.
40002017	Habayti ya pangyayari ay nagkapeteg ya holà ni propita Hirimiyas ya ombayri ya pagkahalità:
40002018	"Ha Rama ay angkalengè ya pami-angaw-angaw ya ampi-a-aniton banà ha masyadoy kalele--an. Ampi-a-anitowan ni Rakil ya aw-anak na. Agna labay pahahaliwa ta hay aw-anak na ay nati ana."
40002019	Hapa--eg hin nati ana hi Ari̇̀ Hirodis, hay mihay anghil nin Pangino--on ay napakit koni Hosi ha taynep hin anti hila et ha Ihipto, boy naghalità kona nin ombayri:
40002020	"Mibangon ka ta gitan mo ba--in ya anak kateng nanay na nin magbira ha nasyon Israyil, ta nati ana baytoy labay mamati nin haba--in ya anak."
40002021	Kayà nibangon hi Hosi ta kinwa na baytoy anak kateng nanay ta gintan na nin nagbira ha nasyon Israyil.
40002022	Piro hin nabalita--an ni Hosi ya hay hinomagilin nag-ari̇̀ bayro ha probinsyan Hodiya ay hi Arkilawo ya anak ni Hirodis ay nalimo yan magbira bayro. Hapa--eg, impataynep ana et koni Hosi ya agya mako bayro no alwan mako ya ha probinsyan Galiliya.
40002023	Kayà napa-iri hila ha banowan Nasarit. Habayti ya ginawà la ay nagkapeteg baytoy holà nin propita ya ombayri ya pagkahalità: "Hiya ay ingaten Nasarino."
40003001	Hin ampa-iri et hili Apo Hisos ha Nasarit, hi Howan Mamiminyag ya anti ha powiray dogal ha probinsyan Hodiya ay nag-ompisan mangaral, ya wana,
40003002	"Paghehean moyoy kawkasalanan moyo, ta hay pamomo--on nin Diyos ay maranina."
40003003	Habayti hi Howan Mamiminyag ya antokoyen hin hato ni propita Isayas hin hinalità nay ombayri: "Ma--in mihay tawoy ampibobolyaw ha powiray dogal nin ombayri: 'Homandà kawo ha panlomateng nin Pangino--on nin bilang ha ampangihandà nin daan ya kowinta pagdanan na emen ayin maka-abalà kona.' "
40003004	Hay dolo ni Howan ay yari̇̀ ha habot nin ayop ya kamel boy hay tagkeh na ay yari̇̀ ha katat. Hay pamamangan na ay dawdoron boy polot panilan.
40003005	Kaganawan tawo ha siyodad nin Hirosalim ya angkasakopan nin probinsyan Hodiya kateng ha mitaligmang balah nin Hordan ay nako koni Howan.
40003006	Kaganawan nangihokò nin kawkasalanan la ha Diyos ay bininyagan ni Howan ha balah nin Hordan.
40003007	Piro hin nakit ni Howan ya malakè ya rilihyoso ya Pawparisiyo boy Sawsadosiyo ya ampako konan pabinyag ay ombayri ya hinalità na konla: "Hikawo ay bilang ha aw-otan ya ampagsikap nin mog-alih ha dawdikot ya angkapo-olan. Wari̇̀ makalibri kawo ha iparosa komoyo nin Diyos no hay paghehe moyo ay ha halità bongat?
40003008	Gaw--en moyoy bawbagay ya makapapteg nin hikawo ay nagheheyna ha kawkasalanan moyo.
40003009	Agmoyo halita--en nin makalibri kawo banà ta hikawo ay aw-inalalak ni Abraham. Anhalita--en ko komoyo ya maskin habayti ya bawbatoy anti bayri ay magawà nin Diyos nin aw-inalalak ni Abraham.
40003010	Hay payakol ay naka-a-awag ana nin pamoton po--on kayo. Kaganawan po--on kayo ya ahè ampamonga nin maganda ay ampotohen ta itapon ha apoy. Ombayri ya panonosga komoyo nin Diyos.
40003011	"Hiko ay ampaminyag komoyo ha lanom ta hikawo ay nipaghehe ha kasalanan, piro ma--in anlomateng ya mas makapangyariyan dinan hiko. Maski mantan sapatos na ay alwa kon karapatdapat. Hiya ya mangibinyag komoyo nin Ispirito nin Diyos, boy manobok komoyo ha pangiparanas na komoyon kadya-dya--an nin bilang ha an-iparaan ha apoy.
40003012	Hiya ay bilang ha ampamalohboh ta hay pali ya malinis ana ay ikamalig, piro hay aw-apah ay ipo--ol na ha apoy ya ahè maparè."
40003013	Hapa--eg hi Apo Hisos ya anti ha probinsyan Galiliya ay nako bayro ha balah nin Hordan ta pabinyag koni Howan.
40003014	Piro ahè labay gaw--en ni Howan; kayà hinalità na, "Alwan tamà ya hikoy maminyag komo, no alwan hiko ya dapat mon binyagan."
40003015	Piro hinalità kona ni Apo Hisos, "Sigina," wana, "ta habayti ya paraan emen ta magawà ya kalabayan nin Diyos." Hapa--eg, hi Apo Hisos ay bininyagan ni Howan.
40003016	Hin nabinyagan ana hi Apo Hisos, antimano, hiya ay nilomakat bayro ha lanom. Hay langit ay naglo--at boy nakit nay Ispirito nin Diyos ya ampag-aypà nin bilang kalapati ya an-omogpà kona.
40003017	Hapa--eg, ma--in bosis ya nangibat ha katatag-ayan ha kama-inan nin Diyos ya ampaghalità, ya wana, "Habayti ya mimihay Anak koy pinakalabilabi ko ya ampakapakonsowilo kongko."
40004001	Hapa--eg hi Apo Hisos ay pinangonawan nin Ispirito nin Diyos nin mako ha powiray dogal ta bayro ya tokso--en ni Satanas.
40004002	Ha lo--ob apatapò ya allo ni Apo Hisos bayro ay agya nangan; kayà binomitil ya.
40004003	Hapa--eg hi Satanas ay napakarani konan naghalità, "No hika," wana, "ay Anak nin Diyos, habayti ya bawbato ay mandawan mo nin mag--in tinapay."
40004004	Piro tinobay ya ni Apo Hisos, ya wana, "Ha Halità nin Diyos ay nakaholat ya ombayri: 'Hay tawo ay alwan bongat ha pamamangan mabiyay, no alwan ha balang halità ya anhalita--en nin Diyos.' "
40004005	Hapa--eg hi Apo Hisos ay gintan ni Satanas ha masagradoy siyodad nin Hirosalim, ta in-oli̇̀ na ya ha pinakamatag--ay ya bobongan bali nin Diyos.
40004006	"No hika," wani Satanas, "ay Anak nin Diyos ay magtaboy ka, ta hay nakaholat ha Halità nin Diyos ay ombayri: 'Ihogò nin Diyos ya aw-anghil nan mangi-atap komo ha kawkadisgrasyawan, boy alalayan la ka emen hay bitih mo ay ahè makhitan nin bato.' "
40004007	Tinombay ana et hi Apo Hisos koni Satanas, "Piro ombayri itaman," wana, "ya nakaholat ha Halità nin Diyos: 'Agmo hoboken ya Pangino--on mon Diyos.' "
40004008	Hapa--eg hi Apo Hisos ay gintan ana et ni Satanas ha pagkatag--ay bakil, ta impakit na konay kaganawan ka-ari--an ha babon lotà kateng mangaganday bawbagay ya anti bayro.
40004009	Hinalità ana et kona ni Satanas, "Igwà ko komo," wana, "ba--in ya kaganawan nin haba--in no manlokob kan homamba kongko."
40004010	Hapa--eg, tinombay kona hi Apo Hisos, "Mog-alih ka bayri," wana, "Satanas, ta ombayri ya nakaholat ha Halità nin Diyos: 'Homamba ka ha Pangino--on mon Diyos boy hiyan bongat ya pagsirbiyan mo.' "
40004011	Hapa--eg, nog-alih hi Satanas biha itaman ma--in aw-anghil ya nakalateng nin nangasiwà koni Apo Hisos.
40004012	Hin nabalita--an ni Apo Hisos ya hi Howan ay impiriso, hiya ay norong ha probinsyan Galiliya.
40004013	Piro agya naboyot ha Nasarit ya sarili nan banowa, ta tampol yan nako nin napa-iri ha banowan Kapirnawom ha ambay Dagat nin Galiliya ya sakop nin dogal ya pina-iriyan ni Sabolon boy Niptali.
40004014	Habayti ay nangyari emen magkapeteg baytoy holà hin hato ni propita Isayas ya ombayri ya pagkahalità:
40004015	"Hay dawdogal ya an-ingaten Sabolon boy Niptali ay ha babà Dagat nin Galiliya boy kagmang itaman balah nin Hordan, Galiliya ya ampa-iriyan nin malakè ya alwan Hawhodiyo.
40004016	Hay tawtawo bayro ay mareglem ya pagnanakem banà ha kasalanan la. Piro nakit la baytoy nako konlay bilang itaman hawang. Hatoy tawtawo bayro ya anti ha karegleman ya ampambin kamatyan ay nahawangan."
40004017	Hapa--eg pa-ibat hin habayto, hi Apo Hisos ay nag-ompisan nangaral, ya wana, "Paghehean moyoy kawkasalanan moyo, ta hay pamomo--on nin Diyos ay maranina."
40004018	Hin ampagdaan hi Apo Hisos ha ambay Dagat nin Galiliya ay nakit nay mipatel ya manlalapet. Habayti ya mipatel ay hi Andris boy hi Simon ya an-ingaten et Pidro. Hin habayto, hila ay ampaninsoro.
40004019	Hinalità konla ni Apo Hisos, "Makilamo kawo kongko," wana, "ta gaw--en katawon mangipakarani kongko nin tawtawo."
40004020	Antimano, imbalag lay sinsoro la ta nakilamo hila koni Apo Hisos.
40004021	Hin nowakoyna et hi Apo Hisos ay nakit na hi Santiyago boy hi Howan ya mipatel. Anti hila ha bangkà kalamo la hi Sibidiyo ya tatay la ta an-ayomawen lay aw-eket la. Hi Santiyago boy hi Howan ay hinagyat ni Apo Hisos nin makilamo kona.
40004022	Antimano, inalihan lay bangkà la kateng tatay la ta nakilamo hila koni Apo Hisos.
40004023	Hapa--eg hi Apo Hisos ay nako ha kaganawan dogal ha probinsyan Galiliya ta ha hawhimba--an nin Hawhodiyo, hiya ay ampanorò, boy an-i-aral nay Mahampat ya Balità ya tongkol ha pamomo--on nin Diyos. Hiya ay ampamakahampat nin kaganawan klasin masakit boy dipirinsya nin tawtawo.
40004024	Banà bayri ha gawgawà ni Apo Hisos, hiya ay nibantog ha kaganawan dogal ha probinsyan Sirya. Kayà kaganawan tawo bayro ya ampagdya--dyà nin banà ha mawmasakit boy dawdipirinsya ay gintan koni Apo Hisos. Hilay kaganawan ay pinakahampat na kateng hatoy tawtawoy pinahokan dawdimonyo, tawtogawen, boy pawpolonen.
40004025	Banà bayri, maski ayri ya nako ay hinono yan malakè ya tawoy na-ibat ha probinsyan Galiliya, probinsyan Dikapolis, siyodad nin Hirosalim, boy ha kanayon ya dawdogal bayro ha probinsyan Hodiya, kateng tawtawoy ampa-iri ha baytan balah nin Hordan.
40005001	Hin nakit ni Apo Hisos baytoy kalak--an tawo ay nilomakat ya ha bakil ta bayro ya niknò. Hapa--eg hay aw-alagad na ay napakarani kona,
40005002	boy tinoro--an na hila, ya wana,
40005003	"Makalmà ya tawtawoy ma-aypà ya nakem, ta hila ay makapakilamo ha tawtawoy ampag-ari--an nin Diyos.
40005004	"Makalmà ya tawtawoy ma--in an-ikalelè, ta hila ay hahaliwawen nin Diyos.
40005005	"Makalmà ya tawtawoy ma-amey ya nakem, ta tanggapen lay impangakò nin Diyos.
40005006	"Makalmà ya tawtawoy angkahabek nin gomawà kalabayan nin Diyos, ta sigoradon mapasasà hilan kahampatan.
40005007	"Makalmà ya tawtawoy ampangingangalo ha kanayon, ta hila ay ingalowan nin Diyos.
40005008	"Makalmà ya tawtawoy bo--ò ya nakem ha Diyos, ta lano ay makit lay Diyos.
40005009	"Makalmà ya tawtawoy mapamisondò, ta hila ay ingaten nin Diyos nin aw-anak na.
40005010	"Makalmà ya tawtawoy ampadya-dya--an nin banà ha panggawà lan kalabayan nin Diyos, ta hila ay makapakilamo ha tawtawoy ampag-ari--an nin Diyos.
40005011	"Makalmà kawo no insoltowen kawo boy padya-dya--an nin tawtawo, boy no banà ha panhohomonol moyo kongko ay maghalità hila nin hari-hari̇̀ ya klasin kabongkokan ya panay kala-etan ya kontra komoyo.
40005012	Ombayro ya pamadya--dyà ya ginawà ha pawpropita hin hato. Kayà magtowà kawo boy pakaliga kawo, ta malhay ya primyo ya an-i-anti̇̀ komoyo ha katatag-ayan ha kama-inan nin Diyos."
40005013	Hinalità et ni Apo Hisos, "Hay ka-alimbawa--an moyo," wana, "ay ahin ya pampalahap nin pamamangan nin tawtawo, ta hikawo ya ampanorò konla no pangno hila mag--in mahampat. Piro no hay ahin ay na-lihan anan alat, pangno et mapa-alat nin oman? Habayti ay ayin anan alagà; kayà an-itapon ana boy antorakan nin tawtawo.
40005014	"Hay ka-alimbawa--an moyo et ay hawang ya ampakahawang nin babon lotà. Hay siyodad ya anti ha matag--ay ya dogal ay angkakit nin kaganawan ta angkahawangan.
40005015	"Ayin tawoy mamagket nin kingki biha na halokoban nin kalaying, no alwan igwà na ha talagan pangigwa--an emen mahawangan ya kaganawan anti ha lo--ob bali.
40005016	Mag--in kawon bilang ombayro ha kingki ya ampakab--in hawang. Dapat kawon magpakahawang ha tawtawo ha pangipakit moyo konla nin gawgawà moyoy mangahampat emen la poriyen ya Tatay tamoy Diyos ya anti ha katatag-ayan ha kama-inan na."
40005017	Hinalità et ni Apo Hisos, "Agmoyo ihipen nin kayà ako nako bayri ay alihan kon alagà ya kawkapanogo--an ya inggawà ni Moysis boy hinolat nin pawpropita hin hato. Ahè! Hay pamako ko bayri ay emen ko mageperan baytoy kawkapanogo--an.
40005018	Tanda--an moyo bayti ya halita--en ko komoyo: maski ayin anay langit boy lotà, hay pinakamayamò parti ha litra nin kawkapanogo--an ay ahè ma-alih anggan ahè mageperan ya kaganawan.
40005019	Kayà hinoman ya ahè anhomonol ha maski pinaka-oltimo ya kapanogo--an, boy ombayro et ya itorò na ha kanayon ay hiya ya pinaka-oltimoy tawo ha ampag-ari--an nin Diyos. Piro hinoman ya anhomonol ha kawkapanogo--an boy an-itorò na ha kanayon ay hiya ya lalò ma--in dangal ha ampag-ari--an nin Diyos.
40005020	Anhalita--en ko komoyo ya no hay Pawparisiyo boy mawmangitorò nin kawkapanogo--an ay agmoyo ma-igitan ha kahampatan ay agkawo makalako ha dogal ya ampag-ari--an nin Diyos."
40005021	Hinalità et ni Apo Hisos, "Nalengè moyoyna," wana, "bayti ya kapanogo--an ya inggawà hin hato ni Moysis ya ombayri: 'Agka mamatin kapara mon tawo ta hinoman ya mamatin kapara nan tawo ay i-arap ha hosgado para hosgawan.'
40005022	Piro habayti ya anhalita--en ko komoyo: hinoman ya mamahang ha kapara nan tawo ay i-arap ha hosgado; hinoman ya maghalità ha kapara nan tawo nin 'Ayin kan kowintan tawo!' ay i-arap itaman ha hosgado. Hinoman simpri ya maghalità nin 'Lokoloko ka!' ha kapara nan tawo ay mipalako ha impirno.
40005023	Kayà no anti ka ha kolob bali nin Diyos ta ma--in kan igwà ya para ha Diyos, biha ma-ihipan mo ya ma--in kan patel ya kontra komo
40005024	ay ibalag mo pon bayto ya para ha Diyos ta mako kan makisondò ha patel mo. Pangayari̇̀ ay igwà moyna bayto ya para ha Diyos.
40005025	"No ma--in tawoy makon mangidimanda komo ay tampol kan makisondò kona mintras ma--in et pana--on, ta no mi-abot kawoyna ha hosgado, maka hay howis ay mangigwà komo ha polis ya mangipahok komo ha pirisowan.
40005026	Anhalita--en ko komo: no nakapiriso kayna ay agkayna makalikol anggan agka makabayad nin dapat mon imolta."
40005027	"Ombayri et ya kapanogo--an ya inggawà ni Moysis," wani Apo Hisos: " 'Agka mamabayi o makilalaki.'
40005028	Piro anhalita--en ko komoyo: hinoman ya lalaki ya manegteg ha babayi nin ma--in mala--et ya intinsyon ay bilang ya simprin namabayi.
40005029	No hay wanan mata mo ay makapipakasalanan komo ay alihen mo ta itapon mo. Mas mahampat et ya ayin kan mihay mata kisa komplitoy nawini mo no itapon ka ha impirno.
40005030	No hay wanan gamet mo ay makapipakasalanan komo ay potohen mo ta itapon mo. Mas mahampat et ya ayin kan mihay gamet kisa komplitoy nawini mo no mipalako ka ha impirno."
40005031	"Ombayri et ya kapanogo--an ya hinolat ni Moysis," wani Apo Hisos: " 'Hinoman ya lalaki ya mangihiyay nin ahawa ay ka-ilangan na yan biyan kaholatan ya kaptegan nin hila ay nihiyay.'
40005032	Piro anhalita--en ko komoyo: hinoman ya lalaki ya mangihiyay nin ahawa ya ahè ampakilalaki ay hiya ya ampambin bara--nan para makapagkasalanan ya ahawa na nin pamakilalaki no mag-ahawa yan oman; boy hinoman ya mag-ahawa do ha ahawa nay inhiyay na ay magkasalanan nin pamabayi."
40005033	Hinalità et ni Apo Hisos, "Miha et ha kawkapanogo--an ya inggawà ni Moysis ay ombayri: 'Agmo hira--en ya pangakò mo ha Pangino--on, no alwan toparen mon gaw--en ya pinanompa--an moy pawpangakò mo.'
40005034	-
40005035	Piro anhalita--en ko komoyo: no mangakò ka ay agka maghompà nin, 'Magonaw man ya langit boy babon lotà no alwan peteg bayti ya anhalita--en ko komo,' ta hay kama-inan nin Diyos ay ha katatag-ayan langit ya trono na, boy hay lotà ay pagtorakan nin bitih na. Agmo simpri halita--en ya, 'Mahirà man ya siyodad nin Hirosalim no alwan peteg bayti ya anhalita--en ko komo,' ta hay Hirosalim ay siyodad nin Ari̇̀ ya ayin kapantay.
40005036	Ni olo mo ay agmo gamiten nin maghompà ta agmo magawà nin papoti--en o pangititen ya maski miha ha hawhabot mo.
40005037	Halita--en mon bongat ya, 'Awò,' no talagan labay mo. No agmo labay ay halita--en moy, 'Ahè,' No maghompà kay mangakò ay alwan mahampat ta hay ombayro ay angka-ibat koni Satanas."
40005038	"Ombayri et," wani Apo Hisos, "ya miha ha kawkapanogo--an ya inggawà ni Moysis: 'No ma--in nandisgrasyan mata nin kapara nan tawo ay gantiyen simprin disgrasyawen ya mata na; boy no ma--in nangalin ngipen nin kapara nan tawo ay gantiyen ya simpri nin alihan ngipen.'
40005039	Piro anhalita--en ko komoyo: agkawo mamaweh nin kala-etan ha tawoy nakagawà komoyon kala-etan. No ma--in tawoy manampal nin kagmang pingih mo ay i-arap mo et konan ipatampal ya kagmang.
40005040	No ma--in simpri nin mangidimanda komo ta labay nan kowen ya dolo mo ay igwà mo kona kateng alimenmen mo.
40005041	No ma--in mamilit komon mantan karga na nin mihay kilomitroy dayò ay gaw--en mon loway kilomitro ya pantan mo.
40005042	No ma--in simprin makikwa komo ay biyan mo, boy no ma--in mandam komo ay paraman mo."
40005043	Hinalità ana et ni Apo Hisos, "Ha kawkapanogo--an ya inggawà et ni Moysis ay ombayri: 'Labiyen moy amigo mo boy pag-inakitan moy ka-away mo.'
40005044	Piro habayti ya halita--en ko komoyo: labiyen moy kawka-away mo boy ipanalangin mon ingalowan baytoy ampipamadya--dyà komo.
40005045	No ombayri ya gaw--en mo ay mapaptegan ya hika ay talagan anak nin Tatay tamoy Diyos ya anti ha katatag-ayan ha kama-inan na. Hay Diyos ay parihoy gawà ha kaganawan, ta hay allo ay ampahila--en na para ha tawtawoy mangala--et boy ha mangahampat, boy ampama-oran ya nin para ha mangahampat boy ha mangala--et.
40005046	No hay anlabiyen mon bongat ay hatoy ampanlabi komo, ma--in ka wari̇̀ matanggap ya primyo? Maski mawmanininon bo--ih ya mangaha--ol ay ampanlabi ha ampanlabi konla.
40005047	No hay an-ilawen mo ay haton bongat ya amigo mo ay anyay kahampatan ya nagawà moy igit ha nagawà nin kanayon? Maski alwan Hawhodiyo ay ampakagawà nin ombayro.
40005048	Hay Tatay tamoy Diyos ya anti ha katatag-ayan ha kama-inan na ay talagan ayin pagkokolang; kayà dapat kawon mag--in ayin pagkokolang nin bilang kona."
40006001	Hinalità et ni Apo Hisos, "Agkawo," wana, "manggawà kahampatan ha tegteg bongat nin tawtawo, ta no ombayro ya gaw—en moyo ay agmoyo matanggap ya iprimyo komoyo nin Tatay tamoy Diyos ya anti ha katatag-ayan ha kama-inan na.
40006002	"Kayà no ampambi ka ha tawoy ampanga-ilangan ay agmoyna ibo-angaw ya pambi mo nin bilang ha anggaw--en nin mawmagkakanwari̇̀. No ampambi hila ay an-ibo-angaw la ha lo--ob himba--an nin Hawhodiyo boy ha balang daan, ta ampapori hila ha tawtawo. Anhalita--en ko komoyo, tinanggap laynay pamomori nin tawo; kayà ayin hilaynan matanggap ya primyo ya mangibat ha Diyos.
40006003	-
40006004	No manambay ka ha manga-irap ay isikrito moy pambi mo nin ahè matanda--an nin maski hinoy mahene ya amigo mo emen ma--in kan matanggap ya primyo ya mangibat ha Tatay tamoy Diyos ya ampakatandà nin kaganawan."
40006005	"No manalangin kawo ay agmoyo gaw--en ya bilang ha anggaw--en nin mawmagkakanwari̇̀ ya labaylabay mireng nin manalangin ha lo--ob himba--an nin Hawhodiyo boy ha kawkanto nin dawdaan emen hila makit nin tawtawo. Anhalita--en ko komoyo, tinanggap laynay pamomori nin tawo; kayà ayin hilaynan matanggap ya primyo ya mangibat ha Diyos.
40006006	Piro no manalangin ka ay agmo gaw--en para makit kan bongat nin tawo, no alwan mako ka ha dogal ya ayin makatoksò komo ta manalangin ka ha Tatay tamoy Diyos ya ahè angkakit. Tatay tamoy Diyos ya ampakatandà nin kaganawan anggaw--en mon sikrito ya mambi komon primyo.
40006007	"Ha panalangin moyo ay agmoyo pi-oman-oman ya panggamit nin halità ya ayin labay totolen nin bilang ha anggaw--en nin tawtawoy ayin pantotompel ha Diyos, ta an-ihipen la ya leng--en hila nin Diyos banà ha kakara--an panalangin la.
40006008	Agkawo manowad konla, ta biha kawo makirawat ha Tatay tamo ay da--an naynan tandà ya angka-ilanganen moyo.
40006009	Ombayri ya dapat nin panalangin moyo: 'Tatay nawen ya anti ha katatag-ayan ha kama-inan mo, hay ngalan mo ya ayin kapintasan ay igalang dayi nin kaganawan.
40006010	Andawaten nawen ya tampol ana dayin lomateng ya pamomo--on mo. Mangyari dayi ya kalabayan mo bayri ha babon lotà bilang ombayro ha katatag-ayan ha kama-inan mo.
40006011	Biyan mo kayin pamamangan ha allo-allo.
40006012	Patawaren mo kayi ha kawkasalanan nawen bilang pamatawad nawen ha nakapagkasalanan konnawen.
40006013	Agmo kayi biyan mabiyat ya panobok boy ipakarayò mo kayi koni Satanas.'
40006014	Ha ombayro, no mamatawad kawo," wani Apo Hisos, "ha nipagkasalanan komoyo ay patawaren kawo itaman nin Tatay tamoy Diyos ya anti ha katatag-ayan ha kama-inan na.
40006015	Piro no agkawo mamatawad, hay nagawà moyoy kawkasalanan ay ahè itaman patawaren nin Tatay tamoy Diyos ya anti ha katatag-ayan ha kama-inan na."
40006016	"Tongkol ha pagpalta moyon mangan ta ma--in kawon an-ipanalangin ay agmoyo towaren baytoy mawmagkakanwari̇̀ ya ansadya--en lan palele--en boy papotla--en ya lopa la emen la ma-ipatandà ya hila ay ampagpaltan mangan. Anhalita--en ko komoyo: tinanggap laynay pamomori nin tawo; kayà ayin hilaynan matanggap ya primyo ya mangibat ha Diyos.
40006017	No ampagpalta kan mangan ta ma--in kan an-ipanalangin ay olamehan moy lopa mo boy ayosen moy habot mo
40006018	emen ahè matanda--an nin kanayon ya hika ay ampagpaltan mangan ta ma--in kan an-ipanalangin. Hay makatandà bongat ay Tatay tamoy Diyos ya ahè angkakit. Hiyay ampakatandà nin kaganawan sikrito, boy hika ay ma--in matanggap ya primyo ya mangibat kona."
40006019	Hinalità et ni Apo Hisos ya ombayri: "Bayri ha babon lotà ay agkawo manipon nin kayamanan ya anhira--en nin anag boy angkalawangen, boy anlo-oban nin takawen,
40006020	no alwan hay tiponen moyoy kayamanan ya para ha katatag-ayan ha kama-inan nin Diyos ay gawgawà ya mangahampat ta ahè an-anagen, ahè angkalawangen, boy ahè angkatakaw.
40006021	No hay kayamanan mo ay anti ha babon lotà o anti ha katatag-ayan ha kama-inan nin Diyos ay bayro ya ihip mo."
40006022	Hinalità et ni Apo Hisos, ya wana, "Hay mata mo ay pinagkahilag nin nawini mo. No ayin dipirinsya ya mata mo ay makit moy kaganawan;
40006023	piro no ma--in dipirinsya ya mata mo ay mareglem ya tegteg mo. Ombayro itaman ha pangingihip mo. No hay ihip mo ay mahampat, hay gawgawà mo ay panay kahampatan; piro no hay ihip mo ay alwan mahampat, hay gawgawà mo ay talagan alwan mangahampat."
40006024	Ombayri et ya hinalità ni Apo Hisos: "Ayin tawoy makapagsirbi nin sabay ha loway amo; ta no pisabayen na, hay miha ay ma-ari̇̀ pag-inakitan, piro hatoy miha ay labiyen na; o ma-ari̇̀ nin mag--in yan tapat ha miha, ta hatoy miha ay kasorawan na. Agmo ma-ari̇̀ pisabayen nin pagsirbiyan ya Diyos boy kayamanan.
40006025	Kayà habayti ya halita--en ko komoyo," wana et ni Apo Hisos: "Agkawo magolon mangihip nin tongkol ha pagbibiyay moyo no anyay kanen, inomen, boy pagdolo. Alwa nayi̇̀ nin hay biyay ay mas ma-alagà kisa pamamangan, boy hay nawini ay mas ma-alagà kisa dolo?
40006026	Helken moyoy mawmanokmanok! Aghila ampananem ni ampangalawah nin ikamalig la, piro hay Tatay tamoy Diyos ya anti ha katatag-ayan ha kama-inan na ay ampangasiwà konla. Alwa nayi̇̀ mas kawon ma-alagà kisa ha mawmanokmanok?
40006027	Wari̇̀ mapalawig moyoy biyay moyo no anggolowen moyoy ihip moyo?
40006028	"Antà angkagolo kawo ha pagdolo moyo? Ihipen moyo no pangno anhomlay ya mawmasitas ya balang. Aghila ampagtrabaho o ampanggawà dolo ya para ha sarili la.
40006029	Piro anhalita--en ko komoyo, maski masyadoy kayamanan ni Ari̇̀ Solomon ay agya nakapagdolon maganda nin bilang ombayro kaganda ha bawbolaklak.
40006030	No hay dawdikot ya angkabiyay hapa--eg ha lawak ay ampagandawen nin Diyos ya nobokah ay tabasen ta ipo--ol, hikawo et wari̇̀ ya agna padolowan? Talagan kolang ya pantotompel moyo!
40006031	Dapat agmoyo golowen ya nakem moyon halita--en ya, 'Ayri kayi mangwan kanen nawen, inomen nawen, boy pagdolo nawen?'
40006032	Habayti ya kaganawan bagay ya pirmin anhangaren nin tawtawoy anhomamba ha alwan peteg diyos. Piro Tatay tamoy Diyos ya anti ha katatag-ayan ha kama-inan na ya magtandà nin habayti ya bawbagay ya angka-ilanganen moyo.
40006033	Hay onawen tamo nin hangaren ay Diyos ya mamo--on kontamo boy mamiyay tamo nin kompormi ha kalabayan na, biha na igwà kontamo ya kaganawan nin habayti ya bawbagay ya angka-ilanganen tamo.
40006034	Kayà agkawo magolo nin mangihip no anyay mangyari komoyo nobokah, ta Diyos ya ampakaba-alà komoyo. Hay problima moyo hapa--eg ay agmoyoyna pahanan ha pangihip moyo nin mangyari ha homonoy allo."
40007001	Hinalità ni Apo Hisos, ya wana, "Agkawo manosga emen agkawo hosgawan,
40007002	ta no anyay ihosga moyo ha kanayon ay ombayroy ihosga komoyo. No pangno kalakè ya an-ihosga moyo ha kanayon ay ombayro itaman kalakè ya ihosga komoyo nin Diyos.
40007003	Hika ya ampanosga, antà angka-asikaso moy kasalanan nin kapara mo ya bilang kayamò nin poling ya anti ha mata na, balè ta agmo angka-asikaso ya sarili mon kasalanan ya bilang kalapad nin tapi̇̀ ya anti ha sarili mon mata?
40007004	Pangno ka ampakaregdeg nin maghalità ha kapara mo nin, 'Alihen koy poling ha mata mo,' no ma--in malapad ya tapi̇̀ ha sarili mon mata?
40007005	Hikay magkakanwari̇̀, alihen mo pon ya malapad ya tapi̇̀ ha sarili mon mata emen mo makit nin mahampat ya pangalih nin poling ha mata nin kapara mo.
40007006	"Hay kaptegan ya tongkol ha Diyos ay agmoyo itorò do ha ahè malabay; ta no gaw--en moyo bayto ay bilang kawon ampambi nin manga-alagà ya bawbagay ha aw-aho ya magbira nin mangayat komoyo, boy bilang kawon ampangitapon pawpirlas ha bawbaboy ya ampanyabok bongat nin habaytoy pawpirlas."
40007007	Ombayri et ya hinalità ni Apo Hisos: "Agkawo tonggen manalangin emen moyo matanggap ya an-ipanalangin moyo; agkawo tonggen makirawat emen kawo biyan nin andawaten moyo; agkawo tonggen mangingat ha Diyos emen na kawo tobayen.
40007008	Hinoman ya ampanalangin ay makatanggap, hinoman ya ampakirawat ay biyan, boy hinoman ya ampangingat ha Diyos ay tobayen.
40007009	Hinoman komoyon tawtatay, biyan mo wari̇̀ bato ya anak mo no makikwa yan pamamangan komo?
40007010	O biyan mo ya wari̇̀ nin otan no makikwa yan konà komo?
40007011	Hikawo, maski mala--et ya ogali̇̀ moyo ay tandà moyon mambi nin mahampat ya bawbagay ha aw-anak moyo. Lalò anay Tatay moyoy Diyos ya anti ha katatag-ayan ha kama-inan na ay mambin mangahampat ya bawbagay ha ampakikwa kona.
40007012	"No anyay labay moyon gaw--en komoyo nin kanayon ay ombayro itaman ya gaw--en moyo. Ha ombayri ay mageperan moyo ya kawkapanogo--an ya inggawà ni Moysis kateng hinolat nin pawpropita."
40007013	"Pomahok kawo ha makpit ya pinagkapolta emen agkawo miparaan ha malawang ya pinagkapolta, ta hay lakwen nin habaytoy malawang ya pinagkapolta ay impirno. Banà ta maparan pagdanan bayto ay malakè ya ampagdaan bayro.
40007014	Piro banà ta hay pinagkapolta nin magpalako ha katatag-ayan ha kama-inan nin Diyos ay makpit boy ma-irap pagdanan ay a-amò ya ampagdaan bayro."
40007015	"Mag-atap kawo ha ampipanorò nin alwan peteg ta hila ay ampagkakanwari̇̀ nin ma-amò ya tawtopa ya pakarani komoyo, piro hay nakem la ay emen nakem tigri.
40007016	No pangno moyo angkabalayan ya po--on kayo no makit moyoy bonga ay ombayro moyo hila mabalayan ha gawgawà la. Wari̇̀ hay bilang kinew ya madowih ay ampamonga nin obas o hay kinew ya bilang kokomposà ay ampamonga nin igos?
40007017	-
40007018	Hay po--on kayo ya ayin dipirinsya ay maganday bonga boy ahè mamonga nin ayin kowinta. Piro hay po--on kayoy ma--in dipirinsya ay ayin kowintay bonga boy ahè mamonga nin maganda.
40007019	Hay po--on kayoy ampamonga nin ayin kowinta ay anto-alen ta itapon ha apoy.
40007020	Ombayro itaman baytoy ampipanorò nin alwan peteg ta angkabalayan hila nin banà ha kala-etan gawgawà la."
40007021	Hinalità et ni Apo Hisos, ya wana, "Alwan kaganawan tawo ya ampangingat kongko nin, 'Pangino--on, Pangino--on,' ay makalako ha dogal ya ampag-ari--an nin Diyos, no alwan haton bongat ya anggomawà kalabayan nin Tatay ko ya anti ha katatag-ayan ha kama-inan na.
40007022	Ha allon panonosga ay malakè ya maghalità kongko nin, 'Pangino--on, Pangino--on, ngalan moy ginamit nawen ha pangangaral boy ha pama-alih nin dawdimonyo kateng ha panggawà nawen nin malakè ya papag-ispantawan.'
40007023	Piro hay itobay ko konla ay ombayri: 'Agkatawo balay. Pakarayò kawo kongko ta hay la--et nin gawgawà moyo.' "
40007024	Ombayri et ya hinalità ni Apo Hisos: "Hinoman ya ampanlengè ha hawhalità ko boy anhonolen na ay bilang ya ha tawoy maronong ya nangipa-ireng nin bali ya hay pinangipondasyonan nin tawtarek ay matibay ya bato.
40007025	Maski nangoran nin makhaw, nanlanab, boy namagyo ay ahè na-aybà baytoy bali na ta matibay ya batoy pinangipondasyonan nin tawtarek.
40007026	Hinoman ya ampakalengè nin hawhalità ko, piro agna anhonolen ay bilang ya ha tawoy tangah ya nangipa-ireng nin bali ha kapati--an.
40007027	Hin nangoran nin makhaw, nanlanab, boy namagyo ay natomban nangawawatak baytoy bali na."
40007028	Hin nayari̇̀ naghalità hi Apo Hisos ay nipag-ispanta baytoy kalak--an tawo,
40007029	ta hay panonorò na ay alwan bilang panonorò nin mawmangitorò nin kawkapanogo--an. Ha panonorò na ay talagan ma--in yan kapangyariyan.
40008001	Hi Apo Hisos ay nilomohan bayro ha bakil boy anhonowen yan malakè ya tawo.
40008002	Hapa--eg, ma--in napakarani konay mihay tawoy ma--in liproso ta nanalimokod ha arapan na nin naghalità, ya wana, "Apo, no kalabayan mo ay mapakahampat mo bayti ya masakit ko emen lominis ya nawini ko."
40008003	Impaktang ni Apo Hisos ya gamet na ta inaptoh na baytoy lalaki boy hinalità na kona, "Labay ko," wana; "kayà lominis ka." Antimano, hay liproso na ay na-alih.
40008004	Hapa--eg, hinalità kona ni Apo Hisos, "Habayti ya nangyari komo," wana, "ay agmo ibalità ha maski hino, no alwan mako ka ha pari̇̀ ta ipakit moy nawini mo ya ayin anan masakit. Mantan kan idolog mo ha Diyos nin bilang ombayro ha impanogò ni Moysis hin hato ya mamapteg ha tawtawo ya hika ay hinomampat ana."
40008005	Hin ni-abot hi Apo Hisos ha banowan Kapirnawom ay hinakbat ya nin mihay kapitan nin hondalò ya taga Roma, ta naki-i-ingalo ya koni Apo Hisos nin patambay.
40008006	"Apo," wana, "hay alilà ko ay masyadon angka-irapan nin banà ha masakit na. Agya maka-ibangon ta agna ma-igalaw ya nawini na."
40008007	Hinalità kona ni Apo Hisos, "Mako ko bayro," wana, "ta pakahampaten ko ya."
40008008	Piro tinombay kona baytoy kapitan, "Apo," wana, "hiko ay alwan karapatdapat nin mamalako komo ha bali ko. Halita--en mon bongat ya homampat ya alilà ko ay homampat ya.
40008009	Hiko man ay anti ha hilong kapangyariyan nin ampakatag--ay kongko nin katongkolan. Ma--in ako itaman nin hawhondalò ya anti ha hilong kapangyariyan ko. No halita--en ko ha miha ya, 'Manigè,' ay manigè ya; no halita--en ko ha miha ya, 'Mako ka bayri,' ay mako ya; boy no halita--en ko ha alilà ko ya, 'Gaw--en mo bayti,' ay gaw--en na."
40008010	Hin nalengè bayti ni Apo Hisos ay nag-ispanta ya boy hinalità na do ha tawtawoy anhomono kona, "Anhalita--en ko komoyo," wana, "ha aw-inalalak ni Israyil, ni miha ay ayin ako et nakit ya ombayri ya katetpel.
40008011	Habayti et ya halita--en ko komoyo: malakè ya alwan Hodiyo ya ma-ibat ha kaganawan dogal ay domoyong ha lamisawan kalamo ni Abraham, Isak, boy Hakob ha dogal ya ampag-ari--an nin Diyos.
40008012	Piro hay Hawhodiyo ya dapat nin anti ha dogal ya ampag-ari--an nin Diyos, kalak--an konla ay itapon ha likol ha dogal ya pagkareglem. Bayro hila mi-anggaw-angaw boy manget--et nin ngipen la banà ha tanamen lay dya--dyà."
40008013	Hapa--eg, hinalità ni Apo Hisos do ha kapitan, "Morong kayna," wana. "Banà ha katetpel mo ay mangyari ya andawaten mo." Habayto et oras ay hinomampat baytoy ampagmasakit ya alilà nin hatoy kapitan.
40008014	Hapa--eg hili Apo Hisos ay nako ha bali ni Pidro. Bayro ay nakit nay babayi ya ampò ni Simon Pidro ya naka-irà ta an-amoten.
40008015	Inoligtanan ni Apo Hisos ya gamet nin hatoy ampò ni Pidro; kayà natbahan ya. Hapa--eg, nibangon ya boy dinolotan na hili Apo Hisos nin pamamangan.
40008016	Hin mahilem ana, hay malakè ya tawoy pinahokan dawdimonyo ay gintan la koni Apo Hisos. Ha halità bongat ni Apo Hisos ay nog-alih baytoy dawdimonyo, boy pinakahampat nay kaganawan ampagmasakit.
40008017	Habayti ya ginawà ni Apo Hisos ay nagkapeteg baytoy holà ni propita Isayas ya ombayri ya pagkahalità: "Hiyay namakahampat nin mawmasakit tamo boy inalih nay dawdipirinsya tamo."
40008018	Hin na-asikaso ni Apo Hisos ya sigisigi ya panlomakè nin tawtawo ha mamalibot na ay hinalità na ha aw-alagad na ya lomipay hila nin mako ha kagmang dagat.
40008019	Hapa--eg mihay mangitorò nin kawkapanogo--an ay napakarani koni Apo Hisos ta naghalità, "Apo," wana, "makilamo ko komo maski ayri ka mako."
40008020	Hinalità kona ni Apo Hisos, ya wana, "Maski nin aw-ayop ya bilang ha lamiran ay ma--in lobot ya ampa-iriyan, boy hay mawmanokmanok ay ma--in ampa-i-aponan; piro hiko ya an-ingaten Anak nin Tawo ay ayin sarilin pa-iriyan ya pama-inawawan bayri ha babon lotà."
40008021	Hapa--eg, miha et ha ampipantompel koni Apo Hisos ay napakarani kona ta naghalità, "Apo," wana, "payagan mo ko pon nin morong emen ko ma-ipatabon ya tatay ko."
40008022	Piro hinalità kona ni Apo Hisos, "Makilamo kayna kongko hapa--eg," wana, "ta hay nati ay pa-olayan mon itabon nin tawtawoy ayin biyay ya ayin anggawan."
40008023	Hapa--eg hi Apo Hisos ay hinomakay ana ha bangkà boy hinomonoyna itaman hinomakay ya aw-alagad na ta lomipay hilayna.
40008024	Mintras anlomipay hila ay biglà hinomkaw ya angin ta namagyo; hay bangkà la ay angkapalamnan nin lanom ta angkahipwakan nin malhay ya dawoyon, piro hi Apo Hisos ay angkatoloy.
40008025	Hapa--eg, pinakaraniyan ya nin aw-alagad na ta pinokaw la ya, "Pangino--on," wanla, "ilibri mo kayi ta anlomdeg tamoyna."
40008026	Piro tinombay konla hi Apo Hisos, ya wana, "Antà masyado kawon angkalimo? Wari̇̀ agkawo antompel kongko?" Hapa--eg, nibangon ya ta minandawan nan tonggen baytoy pagkahokaw angin boy dawdawoyon. Kayà tinonggen ya angin boy hay dagat ay tinominek.
40008027	Hay aw-alagad na ay nag-ispanta, ya wanla, "Anyan magkatawowan bayti ta maski angin boy dawoyon ay anhomonol kona?"
40008028	Hin ni-abot hili Apo Hisos ha lipay dagat ha dogal nin tawtawoy Gadarino ay hinakbat yan loway lalaki ya pinahokan nin dawdimonyo. Hila ay ampa-iri ha kawkowibay panabonan boy masyado hilan mabayani; kayà ayin makaregdeg nin magdaan bayro.
40008029	Hapa--eg, nambo-angaw hila, ya wanla, "Hika ya Anak nin Diyos, antà ampaki-emenan mo kayi? Nako ka nayi̇̀ bayri para pa-irapan kayi nin ayin et ha pana--on?"
40008030	Hapa--eg, bayro ha dani la ay ma--in malakè ya baboy ya ampipamokibok.
40008031	Habaytoy dawdimonyo ya anti bayro ha loway lalaki ay naki-i-ingalo koni Apo Hisos, ya wanla, "No pa-alihen mo kayi ay palakwen mo kayi awod bahen ha bawbaboy."
40008032	"Sigi, mako kawoyna," wani Apo Hisos konla; kayà nog-alih hila ta nako hilan pinomahok ha bawbaboy. Hatoy bawbaboy ya pinahokan nin dawdimonyo ay nipampowayon nagpalako ha bongaw anggan nipadiritson narabò ha dagat. Bayro hila nati nin nalemeh.
40008033	Hapa--eg hay ampipangalagà nin hatoy bawbaboy ay nipampowayon nako ha banowa, ta imbalità lay pawpangyayari kateng hatoy nangyari do ha loway tawo ya pinahokan pon nin dawdimonyo.
40008034	Kayà hay tawtawo bayro ha banowa ya nakalengè nin habayto ay nakon hinomakbat koni Apo Hisos, boy naki-i-ingalo hila kona nin mog-alih ya bayro ha dogal la.
40009001	Hi Apo Hisos ay hinomakay ana et ha bangkà ta nilomipay nin norong ha sarili nan banowa.
40009002	Hapa--eg, ma--in nakalateng ya ongnoy tawoy ampanapwat nin lalaki ya polonen ya naka-irà ha ondayon. Habaytoy polonen ay gintan la koni Apo Hisos. Hin nakit ni Apo Hisos ya ma--in hilan katetpel ay hinalità na do ha polonen, "Hokawen moy nakem mo," wana, "anak ko, ta hika ay pinatawad ana ha kawkasalanan mo."
40009003	Hapa--eg, ma--in bayron mawmangitorò nin kawkapanogo--an ya hinolat ni Moysis. Hay kanayon konla ay ampag-ilgo ha sarili la nin ombayri: "Ha hinalità nin habayti ya tawo ay emen hiya ya makapatawad nin kasalanan. Haba--in ya ginawà na ay panla--et ha Diyos."
40009004	Piro hay anti ha nakem la ay talagan tandà ni Apo Hisos; kayà hinalità na konla, ya wana, "Antà nin mala--et ya an-ihipen moyo?
40009005	Anyay mas maparan mangyari ya halita--en bayri ha polonen, 'Napatawad ana ya kawkasalanan mo,' o 'Mibangon ka ta mowako ka'?
40009006	Ha pamakahampat ko nin habayti ya tawo ay mapaptegan ko komoyo ya hiko ya an-ingaten Anak nin Tawo ay ma--in kapangyariyan bayri ha babon lotà nin mamatawad nin kasalanan." Hapa--eg, hinalità ni Apo Hisos do ha polonen, "Mibangon ka," wana, "hapwaten moy pinamir--an mo ta mowako kaynan morong."
40009007	Hapa--eg habaytoy polonen ay nibangon ta norong yayna.
40009008	Hin nakit nin hatoy kalak--an tawo baytoy pamakahampat ni Apo Hisos nin tawoy polonen ay nipag-ispanta hila boy pinori lay Diyos, ta babayo hila nakakit nin tawoy ma--in ombayroy kapangyariyan.
40009009	Hapa--eg, nog-alih bayro hi Apo Hisos boy ha pamowako na ay nakit na hi Matiyo ya manininon bo--ih ya naka-iknò ha pamayaran bo--ih. Hinalità ni Apo Hisos kona, "Makilamo ka kongko," wana. Hi Matiyo ay nireng ta nakilamo koni Apo Hisos.
40009010	Hapa--eg hi Apo Hisos kateng aw-alagad na ay anti ha bali ni Matiyo nin ampangan. Malakè ya manininon bo--ih boy kanayon ya tawtawoy alwan mahampat ya pagkatawo ya nakalateng ya naki-arap konlan nangan.
40009011	Hay ongnoy Parisiyo ya anti bayro ya nakakit konla ay naghalità ha aw-alagad ni Apo Hisos, ya wanla, "Antà hay mangangaral moyo ay ampakipangan ha mawmanininon bo--ih boy ha tawtawoy alwan mahampat ya pagkatawo?"
40009012	Hin nalengè ni Apo Hisos baytoy pastang ha aw-alagad na ay ombayri ya alimbawà ya intobay na: "Hay tawoy ayin masakit ay ahè ampanga-ilangan nin mananambal; hay ampanga-ilangan bongat nin mananambal ay hatoy ma--in masakit.
40009013	Ombayro itaman ya pamako ko bayri ha babon lotà. Agko nako bayrin mangingat nin tawtawoy ahè ampangamin nin hila ay makasalanan, no alwan nako ko bayri nin mangingat nin tawtawoy ampangamin nin hila ay makasalanan. Ka-ilangan moyon pag-aralan ya labay totolen nin habayti ya nakaholat ya Halità nin Diyos: 'Hay mas ma-alagà kongko ay mi-i-ingalo kawo kisa mamati kawon aw-ayop ya ipo--ol moyon idolog kongko.' "
40009014	Hapa--eg hay aw-alagad ni Howan Mamiminyag ay nako koni Apo Hisos ta hinalità la kona, ya wanla, "Antà hikayi boy Pawparisiyo ay ampagpaltan mangan, ta hay aw-alagad mo ay ahè ampagpaltan mangan?"
40009015	Ombayri ya intobay konla ni Apo Hisos: "Ma-ari̇̀ wari̇̀ maglelè boy magpaltan mangan ya tawtawoy kinombida ha banhal mintras anti et konla baytoy kakahal nin babayi? Lomateng ya oras nin alihen konla baytoy kakahal nin babayi, boy ha pana--on ya habayto ay magpalta hilan mangan banà ha kalele--an la."
40009016	Hapa--eg hi Apo Hisos ay nangi-alimbawà et nin ombayri: "Ayin tawoy mangitakop nin bayoy ritaso ha da--an ya dolo, ta no gaw--en na bayto, hay bayoy intakop ay manirà nin hatoy da--an ya dolo; kayà lalò homlay ya ginit.
40009017	Ayin simprin tawoy mangipalaman nin kapelhan ampa-ahemen ya basi̇̀ ha da--an ya katat ya pambiyanan basi̇̀; ta no gaw--en na bayto, hay da--an ya katat ay mahirà boy mabollog ya bayoy basi̇̀. Hay bayoy basi̇̀ ay dapat ipalaman ha bayoy pangipalamnan emen parihon bomoyot."
40009018	Mintras anhalita--en et bayto konla ni Apo Hisos ay ma--in nakalateng ya miha ha ampipamo--on ha himba--an nin Hawhodiyo. Hapa--eg, nanalimokod ya ha arapan ni Apo Hisos ta hinalità na ya ombayri: "Hay anak koy babayi ay kapimati; kayà makilako ka kongko ta aptohen mo yan bongat ay mabiyay yan oman."
40009019	Hapa--eg hi Apo Hisos kateng aw-alagad na ay nanigè nin nakilako kona.
40009020	-
40009021	Hin ampowakoyna hili Apo Hisos ay ma--in mihay babayi ya napakarani ha bokotan na. Habaytoy babayi, ha lo--ob labinloway ta--on ay sigisigi ya pantolò nin dayà na ta ma--in yan dipirinsya. Hinalità na ha sarili na, ya wana, "Ma-aptoh kon bongat ya laylay dolo ni Apo Hisos ay homampat ako." Hapa--eg hay laylay dolo ni Apo Hisos ay na-aptoh na.
40009022	Nagpeyeh hi Apo Hisos boy nakit na baytoy babayi biha na hinalità kona, ya wana, "Patel, hokawen moy nakem mo; hay pantotompel mo ya nakapahampat komo." Kayà hinomampat baytoy babayi hin habayto et nin oras.
40009023	Hapa--eg hili Apo Hisos ay ni-abot do ha bali nin hatoy ampamo--on ha himba--an nin Hawhodiyo. Nakit na baytoy ampipanogtog para ha pananabon boy nalengè nay telek nin tawtawoy ampagkagolo.
40009024	Hapa--eg, hinalità ni Apo Hisos, "Lomikol kawoy kaganawan!" wana. "Haba--in ya anak ay ahè nati no alwan angkatoloy yan bongat!" Banà bayri ha hinalità ni Apo Hisos ay pinikaka-iliyan la ya.
40009025	Piro hin nilomikol baytoy tawtawo, hi Apo Hisos ay nilomo--ob do ha pinangiborolan nin hatoy anak. Hapa--eg, inoligtanan nay gamet nin hatoy anak boy nibangon baytoy anak.
40009026	Habaytoy pangyayari ay nibahwag ha tawtawoy ampa-iri ha mamalibot nin habaytoy dogal.
40009027	Hin nog-alih ana bayro hi Apo Hisos ay hinono yan loway lalaki ya bowag ya ampambolyaw nin ombayri: "Alalak ni Ari̇̀ Dabid, ingalowan mo kayi."
40009028	Hapa--eg, hin nilomo--ob hi Apo Hisos ha bali ay napakarani kona baytoy loway bowag. Pinastang hila ni Apo Hisos, "Ampinto--o kawo nayi̇̀," wana, "nin mapakahampat koy mata moyo?" "Awò," wanla, "Apo, ampinto--o kayi."
40009029	Hapa--eg hay mata la ay inaptoh ni Apo Hisos boy hinalità na konla, "Banà," wana, "ha pantotompel moyo ay homampat kawo."
40009030	Hin habayto et oras ay nakakit hilayna. Inhigpit nin imbibilin konla ni Apo Hisos ya ombayri: "Agmoyo ibalità ha maski hino ya tongkol bayri ha nangyari komoyo."
40009031	Piro hin nog-alih hila, hay tongkol koni Apo Hisos ay imbahwag la ha kaganawan ha angkasakopan nin dogal ya habayto.
40009032	Hin ampog-alih baytoy loway lalaki ya bowag pon ay ma--in tawtawo ya nantan nin mihay lalaki koni Apo Hisos. Habaytoy lalaki ay ahè makapaghalità ta pinahokan nin dimonyo.
40009033	Hapa--eg, pina-alih ni Apo Hisos baytoy dimonyo; kayà nakapaghalità baytoy tawo. Nag-ispanta baytoy kalak--an tawo, ya wanla, "Hitamoy aw-inalalak ni Israyil, nakakanoman ay ahè et nakakit nin ombayri ha nakit tamo hapa--eg."
40009034	Piro hinalità nin Pawparisiyo, "Hay po--on," wanla, "nin dawdimonyo ya ampambi konan kapangyariyan nin mama-alih nin dawdimonyo."
40009035	Hi Apo Hisos ay nako ha kaganawan banowa boy baryo. Anlomo--ob ya ha hawhimba--an nin Hawhodiyo nin mangitorò nin Mahampat ya Balità ya tongkol ha pamomo--on nin Diyos, boy ampamakahampat yan tawtawoy ma--in hari-hari̇̀ ya dipirinsya boy masakit.
40009036	Hin nakit na baytoy kalak--an tawo ya ampikagoloy nakem boy ayin ampanambay ay na-ingalowan na, ta hila ay bilang ha tawtopa ya ayin ampagpastol.
40009037	Kayà hinalità na ha aw-alagad na, "Malakè," wana, "ya tawo ya kowinta a-alawahanen ana ya bilang ha pali ya mabonga, piro hay kowinta ampangalawah ay a-amò.
40009038	Kayà ipanalangin moyo ha Pangino--on ya ma--in ikon nin kowinta a-alawahanen ya pahanan nay kowinta mangalawah."
40010001	Hapa--eg, iningat ni Apo Hisos ya labinloway alagad na nin pakarani kona ta binyan na hila nin kapangyariyan mama-alih nin dawdimonyoy pinomahok ha tawtawo, boy binyan na hila et nin kapangyariyan mamakahampat nin kaganawan tawoy ma--in masakit boy dipirinsya.
40010002	Habayti ya ngawngalan nin labinloway pinili̇̀ nan pag-alagad na: hi Simon ya an-ingaten et Pidro, hi Andris ya patel ni Pidro, hi Santiyago boy hi Howan ya mipatel ya aw-anak ni Sibidiyo,
40010003	hi Pilipi, hi Bartolomi, hi Tomas, hi Matiyo ya manininon bo--ih, hi Santiyago ya anak ni Alpiyo, hi Tadyo,
40010004	hi Simon ya mapagmalasakit ha nasyon Israyil, boy hi Hodas Iskaryoti ya nangisapakat koni Apo Hisos.
40010005	Habayti ya labinloway alagad ay inhogò ni Apo Hisos boy binibilinan na hila nin ombayri: "Agkawo mako ha dawdogal nin alwan Hawhodiyo boy ha dawdogal nin Sawsamaritano.
40010006	Hay lakwen moyon bongat ay kapariho tamon aw-inalalak ni Israyil ya kowinta tawtopay nitawon.
40010007	I-aral moyo konla ya hay pamomo--on nin Diyos ay maranina.
40010008	Pakahampaten moyoy ampipagmasakit kateng mangama--in liproso, mamabiyay kawon nati, boy mama-alih kawon dawdimonyoy pinomahok ha tawtawo. Hay kapangyariyan moyon manggawà nin ombayri ay tinanggap moyo nin ayin bayad; kayà agmoyo pabayaren ya tawtawoy matambayan moyo.
40010009	Ha panigè moyo ay agkawo mantan gintò, pilak, o tangsò.
40010010	Agkawo simpri mantan pambiyanan pamamangan, dolo ya paghagiliyan, sapatos, o baston. Dapat hay mambin angka-ilanganen moyo ay hatoy matambayan moyo.
40010011	"Pami-abot moyo ha mihay banowa o baryo ay manikap kawon tawoy an-igalang ya handà mamapa-iri komoyo, ta bayro kawo manatili kona angga ha mog-alih kawo bayro ha dogal ya habayto.
40010012	Pamakalo--ob moyo ha bali ay pakahampat kawoy maghalità ha tawtawo bayro nin, 'Magkama--in kawon katinekan.'
40010013	No mahampat ya pananggap komoyo nin tawtawo ha bali ya habayto ay panatiliyen moyo bayto konlay hinalità moyo, piro no agla kawo tanggapen ay bawi--en moyo baytoy hinalità moyo.
40010014	Hinoman ya ma--in bali o ha ayriman ya dogal ta agla kawo tanggapen, pamog-alih moyo ay ikampag moyoy gabok ha bitih moyo emen la matanda--an ya alwan mahampat ya ginawà la komoyo.
40010015	Habayti ya halita--en ko komoyo: ha allon panonosga, maski mangala--et ya tawtawo ha siyodad nin Sodoma boy Gomora ay mas hilay ingalowan nin Diyos kisan hatoy tawtawoy ahè nananggap komoyo."
40010016	"Leng--en moyo!" wana et ni Apo Hisos ha aw-alagad na. "Hay tawtopa ay manga-amò boy ayin kayan lomaban ha mandisgrasya konla. Hikawo ya bilang tawtopa ay an-ihogò kon mako ha tawtawoy inogali̇̀ tigri. No pangno kagaling mag-atap ya aw-otan emen aghila mapati boy no pangno ka-amò ya kawkalapati ay mag--in kawo itaman ombayro.
40010017	Mag-atap kawo ha tawtawoy mangi-arap komoyo ha hosgado, ta ha lo--ob himba--an nin Hawhodiyo ay bogbogen la kawo.
40010018	Banà kongko, hikawo ay gitan lan i-arap ha gawgobirnador boy ha kanayon ya ampipamo--on. Ha pangyayari ya habayto, hikawo ay mamapteg nin tongkol kongko ha arapan la boy ha alwan Hawhodiyo.
40010019	Pantan la komoyo ha hosgado ay agkawo mahlak no pangno moyo idipinsa ya sarili moyo o no anyay halita--en moyo, ta hay halita--en moyo ha oras ya habayto
40010020	ay ahè mangibat ha sarili moyon ihip, no alwan mangibat ha Ispirito nin Tatay tamoy Diyos.
40010021	"Ma--in tawo ya mangipapati nin pawpatel nay lalaki, boy ma--in tatay ya mangipapati nin anak na. Ma--in itaman aw-anak ya lomaban ha mawmato-antawo la biha la ipapati.
40010022	Banà ha pamakilamo moyo kongko, hikawo ay pag-inakitan nin kaganawan tawo. Piro hay makatagal ha kadya-dya--an boy ampanatilin antompel kongko angga ha ka-anggawan nin biyay na ay ma--in kalibriyan.
40010023	No padya-dya--an kawo ha mihay banowa ay mowayo kawon mako ha kanayon ya banowa. Anhalita--en ko komoyo ya agmoyo mayari̇̀ ya an-ipagawà ko komoyo ha kaganawan dogal ha nasyon Israyil anggan hiko ya an-ingaten Anak nin Tawo ay makabira bayri.
40010024	"Ayin antoro--an ya makara--eg ha ampanorò kona, boy ayin alilà ya makara--eg ha amo na.
40010025	Kayà no anyay ampangyari ha ampanorò ay ombayro itaman ya mangyari ha antoro--an. Ombayro simpri ha alilà. No anyay ampangyari ha amo na ay ombayro itaman ya mangyari kona. Kayà no pangno ya anggaw--en la kongko ya manonorò komoyo ay ombayro simpri ya gaw--en la komoyo. Hiko ay iningat lan Bilsibob. Alwa wari̇̀ mas mala--et ya i-ingat la komoyo?"
40010026	"Agmoyo kalimowan ya tawtawoy ampamadya--dyà komoyo ta ayin nakatagò ya ahè mipatnag, boy ayin sikrito ya ahè mibolgar.
40010027	No anyay anhalita--en ko komoyo nin sikrito ay halita--en moyon bolgaran ha kaganawan, boy no anyay an-i-ananah komoyo ay halita--en moyon ibo-angaw.
40010028	Agmoyo kalimowan ya mapamati ta nawini moyon bongat ya kaya lan patyen, piro hay kalolowa nin pinati la ay agla mapati; no alwan hay kalimowan moyo ay Diyos ya ma--in kapangyariyan mamati nin nawini boy mantan nin kalolowa ha impirno.
40010029	Alwa nayi̇̀ nin hay loway pipit ay angka-ilakò nin alagà mihay sintimos bongat? Ombayro man, maski miha konla ay ahè matata ha lotà no ahè payagan nin Tatay tamoy Diyos.
40010030	Piro hikawo, maski habot moyo ay tandà nin Diyos no ongnoy bilang.
40010031	Kayà agkawo malimo ta hikawo ay mas ma-alagà kisa ha malakè ya pipit."
40010032	Hinalità et ni Apo Hisos ya ombayri: "Hinoman ya mamapteg ha tawtawo nin hiya ay ampakilamo kongko, hiko ay mamapteg itaman ha arapan nin Tatay koy Diyos ha katatag-ayan ha kama-inan na nin habaytoy tawo ay ampakilamo kongko.
40010033	Piro hinoman ya ampangipogla--oh kongko ha tawtawo nin hiya ay ahè ampakilamo kongko ay paptegan ko itaman ha arapan nin Tatay koy Diyos ha katatag-ayan ha kama-inan na ya habaytoy tawo ay ahè nakilamo kongko."
40010034	"Maka an-ihipen moyo nin hay bara--nan nin pamako ko bayri ha babon lotà ay emen hay tawtawo ay magkama--in katinekan. Alwan ombayro ta banà kongko, hay tawtawo ay mangapikokontra. Hay kanayon ay homonol kongko; hay kanayon itaman ay mag-inakit kongko.
40010035	Banà ha pamako ko bayri, hay anak ya lalaki ay komontra ha tatay na, hay anak ya babayi ay komontra ha nanay na, boy hay manoyang ya babayi ay komontra ha ampò nay babayi.
40010036	Hay mas mahigpit mikokontra ay hatoy anti ha mihay pamilya.
40010037	"Hinoman ya ampanlabi ha tatay na o ha nanay na nin mas et ha panlalabi na kongko ay alwan karapatdapat mag--in alagad ko; hinoman ya ampanlabi ha anak na nin mas et ha panlalabi na kongko ay alwa ya simprin karapatdapat mag--in alagad ko.
40010038	Hinoman ya ahè labay magdanas kadya-dya--an nin bilang ampamalatay koroh nin palako ha kamatyan na, boy ahè labay makilamo kongko ay alwan karapatdapat mag--in alagad ko.
40010039	Hinoman ya ampag-atap emen agya mati ay mati et bongat, piro hinoman ya mati nin banà kongko ay ma--in biyay ya ayin anggawan."
40010040	"Hinoman ya ampananggap komoyo ay ampananggap kongko, boy hinoman ya ampananggap kongko ay antanggapen na simpri ya Diyos ya nangihogò kongko.
40010041	Hay ampananggap ha hogò nin Diyos banà ta hiya ay inhogò nin Diyos ay ma--in yan tanggapen ya primyo ya bilang ombayro ha tanggapen nin hatoy hogò nin Diyos. No tinanggap moy tawoy mahampat nin banà ha kahampatan na ay ma--in kan tanggapen ya primyoy bilang ombayro ha tanggapen na.
40010042	Habayti ya halita--en ko komoyo; hinoman ya mambin inomen ya lanom ya malay--ep ha maski pinaka-oltimo ya alagad ko, ta biyan na ya banà ta hiya ay alagad ko, habaytoy mambi ay makatanggap simpri nin primyo."
40011001	Hin nayari̇̀ ni Apo Hisos nin pinalinawan baytoy labinloway alagad na ay nako ya ha bawbanoway mangarani bayro nin manorò boy mangaral.
40011002	Hin habayto, hi Howan Mamiminyag ya anti ha pirisowan ay nakalengè nin tongkol ha gawgawà ni Pangino--on Hisokristo. Kayà nangihogò ya nin ongnoy alagad nan makon magpastang koni Apo Hisos.
40011003	Hin ni-abot hilayna koni Apo Hisos ay pinastang la ya, ya wanla, "Hika nayi̇̀ baytoy lomateng ya impangakò nin Diyos, o ma--in et kanayon ya anti--en nawen?"
40011004	Tinombay konla hi Apo Hisos, ya wana, "Magbira kawoyna koni Howan ta ibalità moyo kona bayti ya angkalengè moyo boy angkakit moyo ya
40011005	banà kongko, hay bawbowag ay ampakakit ana, hay pawpolonen ay ampaka-owakoyna, hay mangama--in liproso ay hinomampat ana, hay tawteek ay ampakalengè ana, hay nikati ay angkapabiyay oman, boy hay Mahampat ya Balità ay an-i-aral ha manga-irap.
40011006	Makalmà ya tawoy ahè angka-alih ya pantotompel kongko."
40011007	Hin norong ana baytoy inhogò ni Howan ay hinalità ni Apo Hisos do ha kalak--an tawo ya tongkol koni Howan. "Hin nilako moyo," wana, "nin biniliw hi Howan do ha powiray dogal, anyay an-asawan moyon makit kona? Mawenek nayi̇̀ nin bilang ha dikot ya angka-itomba nin angin?
40011008	Anyay an-asawan moyon makit kona? Hay ampagholot nin maganday dolo ay hatoy ampa-iri ha palasyo.
40011009	Antà awod nako kawo kona? Nako kawo nayi̇̀ kona ta an-asawan moyo nin hiya ay propita? Anhalita--en ko komoyo ya igit et ha propita ya nakit moyo;
40011010	ta ha Halità nin Diyos ay ombayri ya impaholat nin Diyos ya tongkol koni Howan: 'Hay hogò ko ay ihogò kon ma-ona komo nin mangihandà pagdanan mo.'
40011011	"Hapa--eg habayti ya halita--en ko komoyo: ha kaganawan tawoy in-anak bayri ha babon lotà ay ayin makara--eg koni Howan Mamiminyag. Balè ha dogal ya ampag-ari--an nin Diyos, maski pinaka-oltimo ay da--eg hi Howan.
40011012	Pa-ibat hin pana--on nin ampangaral hi Howan angga hapa--eg, hay tawtawoy ampag-ari--an nin Diyos ay ampagdanas kadya-dya--an, ta hay tawtawoy mangala--et ay angkomontra ha pamomo--on nin Diyos.
40011013	Hin hato et, hay tongkol ha pamomo--on nin Diyos ay hinola--an ana nin pawpropita boy inholat ha kawkapanogo--an ni Moysis angga hin nangaral hi Howan.
40011014	Hinola--an la ya magbira hi Ilyas ya propita hin hato. No pinto-owen moyo bayto ay tandà moyo ya hiya bayti hi Howan ya hinola--an la.
40011015	Hay ka-ilangan moyo ay manlengè mahampat nin habayti ya anhalita--en ko komoyo biha moyo honolen."
40011016	Hinalità et ni Apo Hisos, "Anyay pangiparisan ko nin tawtawo hapa--eg pana--on? Hila ay bilang ha aw-anak ya ampipampiknò ha danin palingki ya an-ibolyaw lan halita--en ha kawkaragaw lay,
40011017	'Antogtogan nawen kawon togtog ya para ha banhal piro agkawo antomalek. Ampagkanta kayi nin kanta ya para ha pananabon, piro agkawo ampanangih.'
40011018	Hi Howan Mamiminyag ya nako bayri ay mabetbet nin magpaltan mangan boy ahè ampinom nin alak, piro anhalita--en nin tawtawo ya, 'Hiya ay pinahokan nin dimonyo.'
40011019	Hapa--eg ha hiko ya an-ingaten Anak nin Tawo ya nako bayri ya ahè ampagpaltan mangan boy minom ay anhalita--en nin tawtawo ya 'Hiya ay mahibà, hiya ay maglalahing, boy hiya ay amigo nin mangaha--ol ya mawmanininon bo--ih boy tawtawoy alwan mahampat ya pagkatawo.' Ombayro man, hay karonongan nin Diyos ay angkapaptegan ta hay risolta ay angkakit ha gawgawà nin tawtawoy anhomonol kona."
40011020	Hapa--eg hatoy tawtawoy pinanggaw--an ni Apo Hisos nin pawpapag-ispantawan ay ahè nipaghehe ha kawkasalanan. Kayà pinaghalita--an na hilan makhit, ya wana,
40011021	"Ka-i-ingaloy mangyari komoyon tawtaga Korasin boy tawtaga Bitsayda! No hay pawpapag-ispantawan ya ginawà ko bayri komoyo ay ginawà dayi ha Tiro boy Sidon ya sawsiyodad nin alwan Hawhodiyo, sigoro hay boyot laynan nagholot mangakodpaw boy nagborobod nin aboh emen la ma-ipakit ya pamaghehe la ha kawkasalanan la.
40011022	Habayti ya halita--en ko komoyo: ha allon panonosga, hay tawtaga Tiro boy Sidon ay mas ingalowan nin Diyos kisan hikawo.
40011023	Hikawo man ya tawtaga banowan Kapirnawom ya labay mitag--ay nin emen katag--ay langit ay itapon ha impirno ya ayin anggay kaparosawan. No hay pawpapag-ispantawan ya ginawà ko komoyo ay ginawà dayi ha tawtaga Sodoma, sigoro pinaghehean lay kawkasalanan la. Ha ombayro, hay dogal la ay ampanatili et dayin angga hapa--eg ta ahè dayi pino-olan nin Diyos.
40011024	Habayti ya halita--en ko komoyo: ha allon panonosga, maski mangala--et ya tawtawo ha siyodad nin Sodoma ay mas hilay ingalowan nin Diyos kisan hikawo."
40011025	Hin habayton oras ay nanalangin hi Apo Hisos, ya wana, "Tatay ko ya Pangino--on ha katatag-ayan ha kama-inan mo boy bayri ha babon lotà, ampasalamat ako komo ta hay bawbagay ya insikrito mo emen ahè ma-intindiyan nin mangama--in pinag-aralan ay impa-intindiyan mo ha manga-aypà ya nakem nin bilang ha mangayamò ya aw-anak.
40011026	Salamat, Tatay ko, ta habayti ya ginawà mo ay kalabayan mo."
40011027	Hapa--eg, hinalità ni Apo Hisos ha tawtawo ya ombayri: "Kaganawan bagay ay impahimalà kongko nin Tatay koy Diyos. Hay tongkol kongko ya Anak nin Diyos ay ayin ampakatandà no alwan Tatay koy Diyos, boy hay tongkol ha Tatay koy Diyos ay ayin ampakatandà no alwan hiko ya Anak na boy hatoy labay kon pangipatanda--an.
40011028	"Hikawo ya ampomagal ta angkabiyatan mangihip ha panhohomonol moyo ha da--an ka-ogali--an, pakarani kawo kongko emen kawo magkama--in katinekan.
40011029	Honolen moyoy an-ipanogò ko, ta payagan moyo kon manorò komoyo emen kawo magkama--in katinekan. Hiko ay ma-aypà ya nakem boy mapanawan manorò.
40011030	Mahampat no hikoy honolen moyo ta alwan ma-irap ya bawbagay ya itorò ko komoyo."
40012001	Mihay allon Sabado ya allon pama-inawa nin Hawhodiyo, hili Apo Hisos ya antomalà ay niparaan ha ma--in tawtanaman ya trigo. Hay aw-alagad nay nabitil ay nipanggetè nin trigo ta kinan la.
40012002	Hapa--eg, ma--in bayron Pawparisiyo ya nakakit konla. Kayà hinalità la koni Apo Hisos, "Biliwen moy aw-alagad mo," wanla. "Anggaw--en la ba--in ya ha kawkapanogo--an tamo ay labag gomawà nin ombahen no allon pama-inawa."
40012003	Tinombay hi Apo Hisos, ya wana, "Wari̇̀ agmoyo et nabaha ya nakaholat ya ginawà ni Dabid hin hato hin binomitil ya kateng kawkalamowan na?
40012004	Nilomo--ob ya ha bali nin Diyos ta nangwa yan tinapay ya indolog ha Diyos. Nangan yan hatoy tinapay boy pinakan nay kawkalamowan na maski kontra ha kawkapanogo--an tamo ya mangan nin habayto, ta hay ma-ari̇̀ bongat mangan nin habayto ay pawpari̇̀.
40012005	Tandà moyo ya impanogò nin Diyos ya ahè magtrabaho no allon pama-inawa. Nabaha moyo et baytoy impaholat na koni Moysis ya hay pawpari̇̀ ay dapat gomawà ha bali nin Diyos maski allon pama-inawa. Kayà hila ay ayin kasalanan maski magtrabaho hila ha allon habayto.
40012006	Piro anhalita--en ko komoyo ya hiko ya anti bayri ay mas ma--in katongkolan gomawà kisa hatoy ampipagtrabaho ha bali nin Diyos.
40012007	Hay nakaholat ha Halità nin Diyos ay ombayri: 'Hay mas labay ko ay mi-i-ingalo kawo kisa mamati kawon aw-ayop ya ipo--ol nin idolog kongko.' No na-intindiyan moyo dayin mahampat bayto ay agmoyo hosgawan baytoy nanggawà nin alwan kasalanan.
40012008	Hiko ya an-ingaten Anak nin Tawo ay ma--in karapatan maghalità no anyay tamà gaw--en no allon pama-inawa."
40012009	Hapa--eg hi Apo Hisos ay nog-alih bayro ta nako yan nilomo--ob ha miha ha hawhimba--an nin Hawhodiyo.
40012010	Bayro ay ma--in mihay lalaki ya hay mihay gamet ay ahè ma-igalaw ta kinomampil. Hapa--eg, ma--in bayron ampanikap nin bara--nan ya pangidimandawan la koni Apo Hisos. Kayà pinastang la ya nin ombayri: "Kompormi ha kawkapanogo--an," wanla, "tamà nayi̇̀ mamakahampat nin ampagmasakit no allon pama-inawa?"
40012011	Tinombay konla hi Apo Hisos nin ombayri ya alimbawà: "No ma--in kan tawtopa ta hay miha ay natata ha malalè ya lobot ya nitag--on allon pama-inawa, agmo wari̇̀ i-alawah ha allon habayto ta ilibri mo?
40012012	Lalò ana ya tawo, ta hay mihay tawo ay mas ma-alagà kisa ha mihay topa. Kayà alwan kontra ha kawkapanogo--an no manggawà kahampatan no allon pama-inawa."
40012013	Hapa--eg, hinalità ni Apo Hisos do ha lalaki ya kinomampil ya gamet, "Ipaktang mo," wana, "ya gamet mo." Hin impaktang na, hay gamet na ay hinomampat ana ta nag--in nin bilang ombayro ha kagmang gamet na.
40012014	Hapa--eg hatoy Pawparisiyo ay nog-alih ta pini-i-ilgowan la no pangno la mapati hi Apo Hisos.
40012015	Hin natanda--an ni Apo Hisos baytoy tangkà la ay nog-alih ya ha dogal ya habayto. Malakè ya tawoy nakihono kona. Kaganawan nin ma--in masakit ay pinakahampat na,
40012016	boy inhigpit nan imbibilin konla ya agla ibabalità ya tongkol kona.
40012017	Bayri napaptegan ya holà ni propita Isayas ya ombayri ya pagkahalità:
40012018	"Habayti ya magsisirbi koy pinili̇̀ ko; anlabiyen ko ya boy masyado kon ampangonsowilo kona. Igwà ko konay Ispirito ko, boy hiya ya mangibalità nin tongkol ha panonosga ko ha kaganawan tawo.
40012019	Agya makidiskosyon o mambonghaw, ni mambo-angaw nin magdiskorso ha kalsara.
40012020	Agna pa-olayan baytoy mangakapey ya pantotompel, no alwan tambayan nay ma--in amò ya pamahimalà kona. Agya tonggen anggan agna ma-ipanalo ya kaptegan,
40012021	boy hay kaganawan tawo ay omasa kona."
40012022	Hapa--eg, ma--in nako koni Apo Hisos ya ongno katawoy nantan nin mihay lalaki ya bowag boy ahè makapaghalità banà ha kagagaw--an nin dimonyoy pinomahok kona. Pinakahampat ni Apo Hisos baytoy lalaki; kayà nakakit ya boy nakapaghalità.
40012023	Hatoy kalak--an tawoy anti bayro ya nakakit nin ginawà ni Apo Hisos ay nipag-ispanta, ya wanla, "Maka hiyayna baytoy impangakò nin Diyos ya alalak ni Ari̇̀ Dabid."
40012024	Piro hin nalengè bayti nin Pawparisiyo ay hinalità la, "Ampakapa-alih ya," wanla, "nin dawdimonyo, ta hay ampambi kona nin kapangyariyan makagawà nin ombayro ay hi Bilsibob ya po--on nin dawdimonyo."
40012025	Tandà ni Apo Hisos no anyay an-ihipen la. Kayà hinalità na konla, "No ma--in ari̇̀," wana, "ya hay ampag-ari--an na ay ampi-a-away ay ahè bomoyot ya pamomo--on na. Ombayro itaman ha mihay banowa o mihay pamilya ya ayin pamimimiha boy ampi-a-away ay mangapihihiyay.
40012026	No kalabanen ni Satanas ya sarili na, pangno bomoyot ya pamomo--on na?
40012027	No peteg ba--in ya anhalita--en moyo ya ampakapa-alih ako nin dawdimonyo ta binyan akon kapangyariyan ni Bilsibob ya hi Satanas, hapay kawkalamowan moyo, pangno hila ampakapa-alih nin dawdimonyo? Mismon kawkalamowan moyo ya ampamapteg nin hikawo ay talagan mali̇̀.
40012028	Ispirito nin Diyos ya nambi kongkon kapangyariyan emen ako makapa-alih nin dawdimonyoy pinomahok ha tawtawo. Ha ombayro, angkapaptegan ya nilomateng ana ya pamomo--on nin Diyos komoyo."
40012029	Hinalità et ni Apo Hisos, ya wana, "Hay bali nin makhaw ya tawo ay ayin makalo--ob manakaw nin kawkamama--in na no ahè pon balolen baytoy makhaw ya tawo.
40012030	"Hinoman ya ahè an-omayon kongko ay kontra kongko. Hinoman ya ahè ampanambay nin mangipakarani kongko nin tawtawo ay ampangikakatak.
40012031	Anhalita--en ko komoyo: hay tawtawo ay patawaren ha kaganawan kasalanan ya nagawà la boy hinalità la. Piro hinoman ya ampaghalità nin mala--et ya kontra ha Ispirito nin Diyos ay ayin kapatawaran maski makakano, ta ha ombayro ay an-itowad na nin hay gawgawà nin Ispirito nin Diyos ay gawgawà ni Satanas.
40012032	Hinoman ya ampaghalità nin kontra kongko ya an-ingaten Anak nin Tawo ay ma--in kapatawaran, piro ayin kapatawaran ya ampaghalità nin mala--et ya kontra ha Ispirito nin Diyos."
40012033	"Ma--in po--on kayo ya hay an-ibonga ay ma-alagà. Ma--in itaman kanayon ya po--on kayo ya hay an-ibonga ay ayin alagà. Hay kayo ay mabalayan ha bonga.
40012034	Ombayro itaman komoyo. Hikawo ay bilang aw-otan ya ma--in dità, ta banà ha kala-etan moyo ay magaling kawon manggawà kala-etan. No anyay anti ha nakem nin tawo ay habaytoy anhalita--en na.
40012035	Hay tawoy mahampat ya pagnanakem ay ampaghalità nin kahampatan. Hay tawo balè ya mala--et ya pagnanakem ay ampaghalità nin kala-etan.
40012036	Anhalita--en ko komoyo: ha lomateng ya allon panonosga, kaganawan tawoy naghalità nin ayin kowintay halità ay ma-in tobayen ha Diyos.
40012037	Hay panosgawan komo nin Diyos ay no anyay hinalità mo. No kahampatan ya hinalità mo ay agka parosawan nin Diyos, piro no kala-etan ya hinalità mo ay parosawan ka nin Diyos."
40012038	Hapa--eg, ma--in ongnoy tawoy mangitorò nin kawkapanogo--an ya hinolat ni Moysis boy ongnoy Parisiyo ya naghalità koni Apo Hisos, ya wanla, "Apo, labay nawen makakit nin papag-ispantawan ya gaw--en mo."
40012039	Hinalità konla ni Apo Hisos, "Masyado," wana, "nin la--et nin tawtawo hapa--eg pana--on ta inalih lay pantotompel la ha Diyos. Ampanikap kawon papag-ispantawan piro ayin ma-ipakit komoyo, no alwan hatoy nangyari hin hato koni propita Honas.
40012040	Hi Honas ay lo--ob tatloy allo boy tatloy yabi nin anti ha lalè tiyan nin malhay ya ikan. Ombayro itaman kongko ya an-ingaten Anak nin Tawo, hiko ay itabon boy manatili ko ha lalè lotà nin lo--ob tatloy allo boy tatloy yabi.
40012041	Ha allon panonosga, hay tawtaga Ninibi ay magriklamo nin tongkol komoyon tawtawo hapa--eg pana--on, ta pinaghehean lay kawkasalanan la hin nalengè lay in-aral ni Honas. Piro hikawo ay ahè naghehe ha kawkasalanan ya hay ampangaral komoyo hapa--eg ay ayin kanayon no alwan hiko ya mas et koni Honas.
40012042	Ha allo nin panonosga, hay rayna ya na-ibat ha bandan bagatan ay magriklamo nin tongkol ha tawtawoy angkabiyay hapa--eg pana--on. Nilibot nay kagitnà nin habayti ya babon lotà ta nako ya bayrin nanlengè nin torò ni Ari̇̀ Solomon ya maronong, piro anhalita--en ko komoyo ya ma--in bayri hapa--eg nin mas maronong kisa koni Ari̇̀ Solomon."
40012043	Hapa--eg, naghalità ana et hi Apo Hisos, ya wana, "No nog-alih ana ya mala--et ya ispirito ha tawoy pinahokan na ay antomalà ya ha lawak nin mamiliw pama-inawawan na. No ayin yan makit ay halita--en na ha sarili na ya ombayri:
40012044	'Magbira ko do ha tawoy pina-iriyan ko.' Kayà nagbira ya ha tawoy pina-iriyan na. Nakit na ya hatoy tawo ay malinis boy ma-ayos, piro ayin kona ya Ispirito nin Diyos.
40012045	Hapa--eg, nako ya nin nanagyat nin pitoy ispirito ya mas mala--et kisa kona ta mako hila nin pomahok do ha tawo. Kayà hatoy tawo ay lalò niloma--et ya gawgawà kisa hin ona. Ombayro et ya ampangyari hapa--eg ha tawtawoy mala--et ya pag-o-ogali̇̀."
40012046	Mintras ampaghalità hi Apo Hisos do ha tawtawo ay nakalateng ya nanay na boy pawpatel nay lalaki. Anti hila ha likol nin ampanganti̇̀ ta labay lan mapagka-ilgo hi Apo Hisos.
40012047	Miha ha tawtawoy anti bayro ay naghalità koni Apo Hisos, ya wana, "Hay nanay mo kateng pawpatel moy lalaki ay anti ha likol ta labay la kan mapagka-ilgo."
40012048	Tinombay kona hi Apo Hisos, "Hino," wana, "ya antokoyen mon nanay ko boy pawpatel ko?"
40012049	Hapa--eg, intorò na baytoy aw-alagad na boy hinalità na, "Hila bayti," wana, "ya nanay ko boy pawpatel ko.
40012050	Hinoman ya anhomonol ha kalabayan nin Tatay koy anti ha katatag-ayan ha kama-inan na ay hila ya nanay ko boy pawpatel ko."
40013001	Habayto et allo, hi Apo Hisos ay nog-alih bayro ha bali ta nako yan niknò ha ambay dagat ta bayro ya manorò.
40013002	Banà ha kalak--an tawoy nakitipon kona ay hinomapat ya ha bangkà nin niknò. Hay tawtawo itaman ay ampipampireng ha ambay.
40013003	Malakè ya bagay ya an-itorò konla ni Apo Hisos ya aw-alimbawà. "Ma--in," wana, "nin mihay lalaki ya nakon nanabwag.
40013004	Ha pangihabwag na ay ma--in ongnoy pahi̇̀ ya natata ha daan; hatoy pawpahi̇̀ ya natata ha daan ay kinan nin mawmanokmanok.
40013005	Ma--in itaman pawpahi̇̀ ya natata ha babon matampiyak ya bato ya ma--in amò ya lotà. Habaytoy pawpahi̇̀ ay tampol tinomobò ta alwan makodpaw ya lotà ya nakataphon.
40013006	Piro hin inomamot ya hilà allo, hatoy tinomobò ay nalaneh anggan nayangoh ta mababo ya pinanyamotan.
40013007	Hay kanayon ya pawpahi̇̀ ay natata ha antobo--an nin ampangayakay ya dawdikot ya madowih. Hin tinomobò baytoy pawpahi̇̀ ay tinomobò itaman baytoy ampangayakay ya dawdikot ya madowih.
40013008	Piro ma--in pawpahi̇̀ ya natata ha maganday lotà. Habayto ay tinomobò nin mahampat boy namonga. Ma--in pinaka-alawahanan magato; ma--in pinaka-alawahanan anemapò, boy ma--in pinaka-alawahanan tatlompò."
40013009	Hinalità et ni Apo Hisos, "Hay ka-ilangan moyo," wana, "ay manlengè mahampat nin habayti ya anhalita--en ko biha moyo honolen."
40013010	Hapa--eg hay aw-alagad ay napakarani koni Apo Hisos ta pinastang la ya nin ombayri: "Antà aw-alimbawà ya anggamiten mon maghalità ha tawtawo?"
40013011	Tinombay konla hi Apo Hisos, "Komoyo," wana, "inggawà ya pangingintindi nin sawsikrito ya tongkol ha pamomo--on nin Diyos; piro ha kanayon ay ahè impa-intindiyan.
40013012	Hay tawoy ampinto--o ha bagay ya an-ipa-intindi kona nin Diyos ay lalò maka-intindi ha an-ipa-intindi kona. Piro hay tawoy ahè ampinto--o ha an-ipa-intindi kona nin Diyos ay alihen et ha nakem na baytoy amò ya na-intindiyan na.
40013013	Habayti ya bara--nan no antà aw-alimbawà ya anggamiten konlay halità, ta ampanegteg hila piro aghila ampakakit, boy ampanlengè hila piro aghila ampakalengè ni ampaka-intindi.
40013014	Angkatopad konlay holà ni propita Isayas ya ombayri ya pagkahalità: 'Manlengè hila man anan manlengè ay aghila maka-intindi; manegteg hila man anan manegteg ay aghila makakit.
40013015	Habayti ya tawtawo ay matyà ya nakem nin toro--an. Anhenghengan lay tolih la boy an-i-ipleng lay mata la. No alwa dayin ombayro, makakit hila, makalengè boy maka-intindi; boy pakarani hila kongko ta alihen koy kawkasalanan la.' "
40013016	Hapa--eg, ombayri et ya hinalità ni Apo Hisos ha aw-alagad na: "Makalmà kawo ta angka-intindiyan moyoy angkakit moyo boy angkalengè moyo.
40013017	Anhalita--en ko komoyo ya hin hato ay malakè ya propita boy malakè ya tawoy antompel ha Diyos ya labay makakit nin angkakit moyo, piro agla nakit. Labay la simprin makalengè nin angkalengè moyo, piro agla nalengè."
40013018	"Leng--en moyo," wani Apo Hisos, "ya labay totolen nin hatoy in-alimbawà ko komoyoy mananabwag.
40013019	Hay tawtawoy ampakalengè nin halità ya tongkol ha pamomo--on nin Diyos piro agla angka-intindiyan ay bilang hilan hatoy daan ya kinatatawan nin hatoy pawpahi̇̀. Hi Satanas ay anlomateng ta an-alihen na ha nakem nin habaytoy tawtawo baytoy nalengè la.
40013020	"Hatoy matampiyak ya bato ya ma--in amò ya lotà ya kinatatawan pawpahi̇̀ ay bilang ha tawtawo ya nakalengè nin Halità nin Diyos.
40013021	Piro hay Halità nin Diyos ay ahè nakayamot ha nakem la boy kadodomali̇̀ bongat ya pananggap la. No ma--in anlomateng ya angkagolowan ihip la, boy no ampagkama--in hila nin kawkadya-dya--an nin banà ha Halità nin Diyos ay angka-alin antimano ya pantotompel la.
40013022	Hatoy lotà ya ma--in ampangayakay ya dawdikot ya madowih ya kinatatawan nin pawpahi̇̀ ay bilang ha tawtawoy nakalengè nin Halità nin Diyos. Piro banà ha bawbagay ya angkagolowan la ha biyay la, boy banà ha kalabayan la nin yomaman, hila ay kowinta pawpahi̇̀ ya tinomobò ya napolopotan nin ampangayakay ya dawdikot ya madowih. Kayà hay Halità nin Diyos ya nalengè la ay ahè namonga ha biyay la.
40013023	Hatoy maganday lotà ya kinatatawan nin pawpahi̇̀ ay bilang ha tawtawoy nanlengè nin Halità nin Diyos. Habaytoy nalengè lay Halità nin Diyos ay na-intindiyan la boy nakapibongan kahampatan ha biyay la nin emen ha pawpahi̇̀ ya ma--in namongan magato, ma--in anemapò boy ma--in namongan tatlompò."
40013024	Habayti et ya mihay alimbawà ya hinalità konla ni Apo Hisos, "Hay pamomo--on nin Diyos," wana, "ay i-alimbawà ko ha mihay lalaki ya nako ha paliyan nin nanabwag nin maganday bini̇̀ ya trigo.
40013025	Piro mihay yabi, mintras angkatoloy ya tawtawo, hay ka-away na ay nilomateng nin nangihabwag bawbongan talotoh bayro ha hinabwagan nin trigo. Hin nayari̇̀ nan ginawà bayto ay nog-alih ya.
40013026	Hin anhomwak ana baytoy trigo ay nipanlomwayna itaman baytoy dawdikot ya talotoh.
40013027	Hapa--eg hay aw-alilà nin hatoy nanabwag trigo ay nako kona ta hinalità la, 'Apo,' wanla, 'alwa nayi̇̀ nin maganday bini̇̀ ya trigo ya inhabwag mo? Ayri na-ibat baytoy dawdikot ya talotoh?'
40013028	Tinombay ya konla, 'Ah!' wana, 'habayti ay gawà nin mihay ka-away.' " 'Labay mo nayi̇̀,' wanla, 'nin oloten nawen baytoy dawdikot ya talotoh?'
40013029	'Ahè,' wana, 'ta no oloten moyoy dawdikot ya talotoh ay maka kateng trigo ya ma-olot moyo.'
40013030	Pariho moyoyna pon nin pa-olayan bayto angga ha pangalawah; ta ha oras ya habayto ay halita--en ko ha mawmangalawah ya ombayri: 'Oloten moyo pon ya dawdikot ya talotoh biha moyo pethen ta ipo--ol; mayari̇̀ bayto ay alawahanen moyoy trigo ta igwà ha kamalig ko.' "
40013031	Habayti et ya kanayon ya alimbawà ya hinalità konla ni Apo Hisos, "Hay pamomo--on nin Diyos," wana, "ay i-alimbawà ko ha bot--o nin mostasa ya intanem nin mihay lalaki ha pananamanan na.
40013032	Maski pinakamayamò baytoy bot--o, pantomobò ay anhomlay nin mas et ha kanayon ya po--on gawgolay ta ampag--in nin emen ha po--on kayo. Kayà hay mawmanokmanok ay ampanayi ha hawhanga nin habayto."
40013033	Habayti et ya alimbawà ya hinalità ni Apo Hisos, "Hay pamomo--on nin Diyos ay bilang ha pampalbag ya kinwa nin babayi ta inla--ok na ha tatloy hokat nin arina. Hapa--eg hatoy arina ya nila-okan nin pampalbag ay nilombag."
40013034	Aw-alimbawà ya anggamiten ni Apo Hisos ha pangitorò na ha kaganawan tawo. Agya ampanorò konla nin ahè ampanggamit alimbawà.
40013035	Habayti ya ginawà na ay nagkapeteg ya holà nin propita ya ombayri ya pagkahalità: "Aw-alimbawà ya gamiten kon mangitorò ha tawtawo. Halita--en ko konlay bawbagay ya sikrito pa-ibat hin pinalsa ya babon lotà."
40013036	Hapa--eg, inalihan ni Apo Hisos baytoy tawtawo ta nilomo--ob ya ha bali. Hay aw-alagad na ay nako kona ta hinalità la ya ombayri: "Ibalità mo," wanla, "konnawen no anyay labay totolen nin hatoy in-alimbawà moy dawdikot ya talotoh ya tinomobò ha paliyan."
40013037	Tinombay konla hi Apo Hisos, ya wana, "Hay lalaki ya nangihabwag nin maganday bini̇̀ ya trigo ay ayin kanayon no alwan hiko ya an-ingaten Anak nin Tawo.
40013038	Hay ka-alimbawa--an nin paliyan ay babon lotà; hay ka-alimbawa--an nin hatoy maganday bini̇̀ ay tawtawo ya ampag-ari--an nin Diyos; boy hay ka-alimbawa--an nin dawdikot ya talotoh ay tawtawoy ampag-ari--an ni Satanas.
40013039	Hay ka-away ya nangihabwag nin hatoy dawdikot ya talotoh ay hi Satanas. Hay ka-alimbawa--an nin pangalawah ay ka-anggawan nin babon lotà, boy hay mipangalawah ay aw-anghil.
40013040	No pangnoy panipon nin hatoy dawdikot ya talotoh ya ipo--ol, lano ha ka-anggawan nin babon lotà ay ombayro itaman ya mangyari ha tawtawoy mangala--et.
40013041	Hiko ya an-ingaten Anak nin Tawo ay mangihogò nin aw-anghil kon manipon nin kaganawan tawoy ampangibatan nin kasalanan boy kaganawan ampipanggawà kala-etan. Hila ay ahè makapakilamo ha tawtawoy ampag-ari--an nin Diyos,
40013042	ta itapon hila ha apoy. Bayro hila mi-angaw-angaw boy manget--et nin ngipen banà ha tanamen lay dya--dyà.
40013043	Hapa--eg hay tawtawoy ikon nin Diyos ay homawang nin bilang ha allo do ha dogal ya ampag-ari--an nin Tatay lay Diyos. Hay ka-ilangan moyo ay manlengè mahampat nin habayti ya anhalita--en ko biha moyo honolen."
40013044	"Hay pamomo--on nin Diyos, " wana et ni Apo Hisos, "ay i-alimbawà ko ha gintò ya nakatagò ha lalè lotà ya natompakan nin mihay tawo. Habaytoy gintò ay tinagpenan nan oman boy maliga yay norong. Hapa--eg, inlakò nay kaganawan kamama--in na ta hinaliw na baytoy dogal emen na mapag-ikon baytoy gintò.
40013045	"Hay pamomo--on nin Diyos ay i-alimbawà ko et ha tawoy magninigosyo ya ampanikap nin maganday pirlas ya ma-irap matompakan.
40013046	Hapa--eg, hin nakit na ay inlakò nay kaganawan kamama--in na ta hinaliw na baytoy ma-alagà ya pirlas."
40013047	"Hay pamomo--on nin Diyos," wana et ni Apo Hisos, "ay i-alimbawà ko ha eket ya indabò ha dagat ya nakakwa nin hari-hari̇̀ ya klasin ikan.
40013048	Hin napnò anan ikan baytoy eket ay inggoloy nin mawmanlalapet ha lakatan. Hapa--eg, niknò hila ta pinipapapawà lay nakwa la. Hay aw-ikan ya maganday klasi ay impalaman la ha pambiyanan, piro hay ayin kowinta ay intapon la.
40013049	Ombayri ya mangyari lano ha ka-anggawan nin babon lotà. Hay aw-anghil ay lomateng ta hay mangala--et ya tawtawo ay ipapawà la ha mangahampat,
40013050	biha hay mangala--et ay itapon ha apoy. Bayro hila mi-angaw-angaw boy manget--et nin ngipen banà ha tanamen lay dya--dyà.
40013051	"Na-intindiyan moyo nayi̇̀ ya bawbagay ya habayti?" wani Apo Hisos. "Awò," wanla, "na-intindiyan nawen."
40013052	Hapa--eg, hinalità konla ni Apo Hisos, "Balang mangitorò nin kawkapanogo--an ya nag--in miha ha ampag-ari--an nin Diyos, hiya ay bilang ha tawoy nangilimpeh nin da--an boy bayoy kahangkapan ha pangilimpehan na biha na kowen nin gamiten."
40013053	Hin nayari̇̀ nin hinalità ni Apo Hisos baytoy aw-alimbawà ay nog-alih ya ha dogal ya habayto,
40013054	ta norong ya ha Nasarit ya sarili nan banowa. Nako ya ha himba-an nin Hawhodiyo nin manorò. Hay ampipanlengè kona ay ampipag-ispanta, ya wanla, "Ayri nangibat ya ombayri ya karonongan na boy pangno na nagawà bayti ya pawpapag-ispantawan?
40013055	Wari̇̀ alwan hiya bayti ya anak nin karpintiro? Wari̇̀ alwan hi Mariya ya nanay na boy hay pawpatel nay lalaki ay hi Santiyago, hi Hosi, hi Simon, boy hi Hodas?
40013056	Wari̇̀ alwan hay pawpatel nay babayi ay anti bayri? Ayri na natotowan bayti ya kaganawan nin habayti?"
40013057	Habaytoy tawtawoy nipagpastang ay ahè nipananggap koni Apo Hisos. Hapa--eg, hinalità konla ni Apo Hisos, "Hay propita ay an-igalang ha maski ayrin dogal, piro ahè an-igalang ha sarili nan banowa boy agya an-igalang nin sarili nan pamilya."
40013058	Banà ta hay tawtawo bayro ay ayin katetpel koni Apo Hisos ay amò bongat ya papag-ispantawan ya ginawà na.
40014001	Habayton pana--on, hin nalengè ni Ari̇̀ Hirodis ya tongkol ha gawgawà ni Apo Hisos
40014002	ay hinalità na ha tawtawowan na, "Hiya," wana, "hi Howan Mamiminyag ya nabiyay oman; kayà ampakagawà ya nin habayti ya pawpapag-ispantawan."
40014003	-
40014004	Ombayri pon ya pangyayari hin ahè et nati hi Howan Mamiminyag: hi Hirodiyas ay ahawa ni Pilipi ya patel ni Ari̇̀ Hirodis. Hapa--eg hi Hirodiyas ay inayo ni Ari̇̀ Hirodis ta pinag-ahawa na. Banà bayri ay hinalità ni Howan Mamiminyag koni Ari̇̀ Hirodis, "Alwan tamà," wana, "ya ginawà mo ta inayo mon pinag-ahawa ya ahawa nin patel mo." Hapa--eg, ha kagagaw--an ni Hirodiyas, hi Howan ay imparakep boy impapiriso ni Ari̇̀ Hirodis.
40014005	Labay dayin ipapati ni Ari Hirodis hi Howan, piro angkalimo yan maggolo baytoy tawtawo ta ampinto--o hila nin hi Howan ay propita.
40014006	Hin na-abot ya impanganak ni Ari̇̀ Hirodis, hay dalagay anak ni Hirodiyas ay tinomalek ha arapan nin tawtawoy kinombida. Banà ha pantomalek nin hatoy dalaga ay nangonsowilo hi Ari̇̀ Hirodis.
40014007	Kayà nagpangakò ya do ha dalaga nin igwà na konay maski anyay labay na.
40014008	Banà ha dikta nin nanay na ay hinalità na koni Ari̇̀ Hirodis, "Hapa--eg et," wana, "hay olo ni Howan Mamiminyag ay igwà mo ha bandihado ta igwà mo kongko."
40014009	Hay ari̇̀ ay nilomelè, piro banà do ha pagpangakò na ha arapan nin hatoy tawtawo ay hinonol nay labay nin hatoy dalaga.
40014010	Hi Ari̇̀ Hirodis ay nangihogò nin mako ha pirisowan ta hi Howan ay impapotohan nan olo.
40014011	Nayari̇̀ bayto, hatoy olo ay impapa-igwà na ha bandihado, biha inggawà do ha dalaga. Hato itaman ya dalaga ya nambi nin hatoy olo do ha nanay na.
40014012	Hapa--eg hay aw-alagad ni Howan Mamiminyag ay nako bayron nangwan bangkay na biha la ya intabon; hin nayari̇̀ ay imbalità la koni Apo Hisos.
40014013	Hin nalengè ni Apo Hisos baytoy nangyari koni Howan ay nog-alih ya ha dogal ya habayto. Hinomakay ya ha bangkà ta napa-alilih yan nako ha powiray dogal. Piro hay tawtawoy nakatandà nin dogal ya nilako na ay nog-alih ha bawbanowa la, ta kinomamat koni Apo Hisos nin nowakon nagdaan ha ambay dagat.
40014014	Hin nakalombah hi Apo Hisos bayro ha bangkà ay nakit na baytoy kalak--an tawo. Hapa--eg, na-ingalowan na hila boy hay mangama--in masakit ay pinakahampat na.
40014015	Hin mahilem ana, hi Apo Hisos ay pinakaraniyan nin aw-alagad na ta hinalità la kona, "Powiray dogal bayti," wanla, "boy anyomabi ana. Kayà ipakitotol mo konlan habayti ya tawtawo emen hila makalako ha bawbaryo nin manaliw pamamangan la."
40014016	Piro hinalità konla ni Apo Hisos, "Alwan ka-ilangan," wana, "nin mog-alih hila; hikawo ya mambi konla nin pamamangan."
40014017	Tinombay hila kona, "Lilimay tinapay," wanla, "boy loloway ikan bayti ya anti bayri."
40014018	"Gitan moyo bayri kongko," wani Apo Hisos.
40014019	Hapa--eg, hinalità ni Apo Hisos ha tawtawo ya miknò hila bayro ha dawdikot. Hin nayari̇̀ ay kinwà na baytoy limay tinapay boy loway ikan, biha ya naninglà ta habayto ay pinasalamatan na ha Diyos. Hapa--eg, binibi--hil na baytoy tinapay biha na inggawà ha aw-alagad na, ta hilay pinatayak na do ha tawtawo.
40014020	Hilay kaganawan ay nangan boy nabhoy. Hin tinipon lay natilà ya bawbi--hil ay nakapnò et nin labinloway bakol.
40014021	Hay kalak--an nipampangan ay mangalimanliboy lalaki powira et ya bawbabayi boy aw-anak.
40014022	Hapa--eg, pinahakay ni Apo Hisos ya aw-alagad na ha bangkà ta pina-ona na hilan lomipay ha kagmang mintras ampa-orongen na baytoy tawtawo.
40014023	Hin naka-alih baytoy tawtawo ay nagsolo yan nilomakat ha bakil ta bayro ya manalangin. Hin yabi ana, hiya ay anti bayron mimiha na.
40014024	Hapa--eg hay aw-alagad na ya anlomipay ay anti ha botlay dagat boy angka-irapan banà ha kalhayan nin dawdawoyon boy kakhawan angin ya anhomalongà konla.
40014025	Hin manga-alas kowatroyna nin palbangon, hi Apo Hisos ay ampowako ha babon lanom nin ampagpalako konla.
40014026	Hin nakit la yay ampowako ha babon lanom ay nalimo hilan masyado. "Molto!" wanla. Ha kalimowan la ay nambo-angaw hila.
40014027	Piro antimano, nag-ilgo konla hi Apo Hisos, ya wana, "Agkawo malimo ta hiko bayti."
40014028	Hapa--eg, iningat ya ni Pidro, "Pangino--on," wana, "no talagan hika ba--in ay pa-owakowen mo kon magdaan ha babon lanom nin mako bahen komo."
40014029	"Mako ka bayri," wani Apo Hisos koni Pidro. Kayà hi Pidro ay nilomombah ha bangkà ta nowako ya ha babon lanom nin magpalako koni Apo Hisos.
40014030	Piro hin nakit ni Pidro ya mangalhay ya dawoyon ya gawà nin makhaw ya angin ay nalimo ya boy anlomdeg yayna. Kayà nambo-angaw ya, ya wana, "Ilibri mo ko, Pangino--on."
40014031	Antimano, ginawang ya ni Apo Hisos boy hinalità na kona, "Kolang," wana, "ya pantotompel mo! Antà ampagdoda ka?"
40014032	Hapa--eg, hin hinomapat hila ha bangkà ay nagkalmay angin.
40014033	Hatoy aw-alagad ya anti ha bangkà ay hinomamba koni Apo Hisos, ya wanla, "Talagan hika ya Anak nin Diyos."
40014034	Hapa--eg, hin nakalipay ana hili Apo Hisos ay ni-abot hila ha banowan Hinisarit.
40014035	Banà ta hi Apo Hisos ay nabalayan nin tawtawo bayro ay nangihogò hilan mangibalità ha ampipagmasakit ha mamalibot nin habaytoy dogal. Kayà hay ampipagmasakit ay gintan la koni Apo Hisos.
40014036	Impaki-i-ingalo la kona ya maski laylay dolo na ay ma-aptoh nin hatoy ampipagmasakit. Kaganawan hatoy ampipagmasakit ya naka-aptoh nin laylay dolo ni Apo Hisos ay hinomampat.
40015001	Hapa--eg, ma--in nakalateng ya Pawparisiyo boy mawmangitorò nin kawkapanogo--an ya na-ibat ha siyodad nin Hirosalim ya nagpastang koni Apo Hisos:
40015002	"Antà nin hay aw-alagad mo," wanla, "ay ahè anhomonol ha kawka-ogali--an ya na-iknawan ha kawka-apo-apowan tamo, ta ampangan hila nin ahè ampag-ibano kompormi ha kawka-ogali--an tamo?"
40015003	Tinombay konla hi Apo Hisos, "Antà man hikawo ay anlomabag ha pawpanogò nin Diyos ta hay anhonolen moyo ay kawka-ogali--an ya na-iknawan moyo?
40015004	Hinalità nin Diyos ya ombayri: 'Igalang moy tatay mo boy nanay mo,' boy ombayri et ya hinalità na: 'Hinoman ya maghalità nin mala--et ha tatay na o ha nanay na ay dapat patyen.'
40015005	Piro an-itorò moyo ya no ma--in tawoy ma--in itambay ha tatay na o ha nanay na, ta halita--en nay, 'Habayti ay inggawà ha Diyos,'
40015006	ay alwa naynan ka-ilangan igalang ya mawmato-antawo na. Ombayri moyo an-alihan alagà ya kawkapanogo--an nin Diyos ha panhohomonol moyo ha sarili moyon kawka-ogali--an.
40015007	Hikawoy mawmagkakanwari̇̀! Tamà baytoy holà ni propita Isayas hin hato ya tongkol komoyo ya ombayri ya pagkahalità:
40015008	'Habayti ya tawtawo, wanan Diyos ay ampaghalità nin an-igalang la ko, piro marayò ya nakem la kongko.
40015009	Ayin kowinta ya panhomamba la kongko, ta hay an-itorò lay pawpanogò nin tawtawo ay anhalita--en la nin habayto ay pawpanogò ko.' "
40015010	Hapa--eg, iningat ni Apo Hisos baytoy kalak--an tawo nin pakarani kona ta hinalità na konla, "Manlengè kawo," wana, "boy intindiyen moyo bayti ya halita--en ko.
40015011	Hay ampakapakasalanan ha tawo ay alwan pamamangan ya an-ihobò na, no alwan hay ampakapakasalanan kona ay hatoy anhalita--en na."
40015012	Hapa--eg hay aw-alagad ay napakarani koni Apo Hisos ta hinalità la kona, "Haba--in," wanla, "ya hinalità mo ay nakakhit nakem nin Pawparisiyo."
40015013	Piro ombayri ya alimbawà ya intobay konla ni Apo Hisos: "Balang," wana, "nin tanaman ya ahè intanem nin Tatay koy anti ha katatag-ayan ha kama-inan na ay oloten.
40015014	Pa-olayan moyo hila ta hila ay bilang bowag ya mangangakay. No bowag ya ampangakay nin kapariho nan bowag ay pariho hilan matata ha malalè ya lobot."
40015015	Hapa--eg, naghalità hi Pidro, "Ipalinaw mo," wana, "konnawen no anyay labay totolen nin hatoy alimbawà mo ya tongkol ha ampakapakasalanan."
40015016	Hinalità konla ni Apo Hisos, "Wari̇̀ kateng hikawo," wana, "ay ahè ampaka-intindi?
40015017	Wari̇̀ agmoyo tandà ya anyaman ya an-ihobò ay ampagdiritso ha tiyan biha mipalwah nin ma-alih kona?
40015018	Piro hay mala--et ya hawhalità ay ampangibat ha mala--et ya nakem boy ampakapakasalanan ha tawo.
40015019	Ha nakem ampangibat ya kala-etan ihip ya bilang ha pamatin tawo, pamabayi, pamakilalaki, panakaw, pamongkok, boy paninirà pori nin kanayon.
40015020	Habayti ya bawbagay ya ampakapakasalanan. Piro hay mangan ya ahè nag-ibano kompormi ha ka-ogali--an nin Pawparisiyo ay ahè ampakapakasalanan."
40015021	Hi Apo Hisos ay nog-alih ha dogal ya habayto ta nako ya ha mihay dogal ya marani ha banowan Tiro boy banowan Sidon.
40015022	Bayro ay ma--in ampa-iri ya mihay babayi ya alwan Hodiyo ya nako koni Apo Hisos. Habaytoy babayi ay an-ingaten Kananiya ta alalak ya nin taga Kana--an. Hapa--eg, nambolyaw baytoy babayi, ya wana, "Pangino--on, alalak ni Ari̇̀ Dabid, ingalowan mo ko, ta hay anak koy babayi ay masyadon ampa-irapan nin dimonyoy pinomahok kona."
40015023	Piro ni mihay halità ay ahè tinombay kona hi Apo Hisos. Hapa--eg, napakarani koni Apo Hisos ya aw-alagad na ta impaki-ilgo la kona, ya wanla, "Gaw--en mo payna ya labay na emen yayna morong ta ampibobo-angaw yay anhomono kontamo."
40015024	Hapa--eg, hinalità ni Apo Hisos do ha babayi, "Hay aw-inalalak ni Israyil," wana, "ay bilang tawtopa ya nitawon. Hilan bongat ya pinangihogo--an kongko nin Diyos."
40015025	Piro hatoy babayi ay napakarani koni Apo Hisos ta nanlokob yan naghalità kona, ya wana, "Pangino--on, tambayan mo ko!"
40015026	Tinombay kona hi Apo Hisos, "Hay pamamangan," wana, "ya para ha aw-anak ay ahè itapon ha aw-aho no alwan ipakan ha aw-anak."
40015027	"Peteg bayto, Pangino--on," wanan hatoy babayi, "piro hay aw-aho ay ampangan nin mawmomo ya angkatata ha hilong lamisawan nin amo la."
40015028	Hapa--eg, hinalità ni Apo Hisos do ha babayi, "Makhaw ya pantotompel mo," wana; "kayà hay andawaten mo ay igwà komo." Habayto et oras, hay anak nin hatoy babayi ay hinomampat.
40015029	Hi Apo Hisos ay nog-alih bayro ta nako ya ha ambay Dagat nin Galiliya. Hapa--eg, nilomakat ya ha bakil ta bayro ya niknò.
40015030	Malakè ya tawo ya nako kona ya nantan pawpilay, pawpokol, bawbowag, pawpipi, boy malakè et ya tawoy ma--in kanayon ya dawdipirinsya. Habayti ya mangama--in dipirinsya ay inggawà la ha dani ni Apo Hisos ta pinakahampat na hila.
40015031	Hapa--eg hatoy tawtawo ay nag-ispanta hin nakit la ya hay pawpipi ay ampakapaghalità ana, hay pawpokol ay nag--in anan alwan pokol, hay pawpilay ay ampaka-owakoyna, boy hay bawbowag ay ampakakit ana. Hapa--eg, pinori lay Diyos ya anhambawan nin aw-inalalak ni Israyil.
40015032	Hapa--eg, iningat ni Apo Hisos ya aw-alagad na ta hinalità na konla, ya wana, "Angka-ingalowan ko bayti ya kalak--an tawo ta tatloy allo layna bayri kontamo, boy ayin hilaynan ma-ekan hapa--eg. Agko hila labay pa-orongen nin ahè nangan, ta maka ma-olaw hila ha daan mintras amporong hila."
40015033	Hinalità kona nin aw-alagad na, "Habayti," wanla, "ay powiray dogal. Ayri tamo mangwan pamamangan ya magkasya nin ipakan bayri ha kalak--an tawo?"
40015034	Pinastang hila ni Apo Hisos, "Ongnoy tinapay ya ma--in komoyo?" wana. "Pitoy tinapay," wanla, "boy ma--in ongnoy mangayamò ya ikan."
40015035	Hapa--eg hatoy kalak--an tawo ay minandawan ni Apo Hisos nin miknò ha lotà.
40015036	Nayari̇̀ bayto ay kinwa na baytoy pitoy tinapay boy hatoy ikan, ta pinasalamatan na ha Diyos biha na binibi--hil. Hapa--eg, inggawà na ha aw-alagad na ta hilay pinatayak na ha tawtawo. Hatoy tawtawoy nipampangan ay nikabhoy boy nakatipon et ya aw-alagad nin natilà ya nakapnò et nin pitoy bakol.
40015038	Hay nipampangan ya lawlalaki ay apat ya libo powira et ya bawbabayi boy aw-anak.
40016001	Mihay allo, ma--in ongnoy Parisiyo boy Sadosiyo ya nako koni Apo Hisos ta anhoboken la ya. Kayà ampagaw--en la yan papag-ispantawan ya mamapteg nin hiya ay inhogò nin Diyos.
40016002	Piro ombayri ya intobay konla ni Apo Hisos, "No anhomlep anay allo," wana, "ta ma-orit ya langit ay anhalita--en moyo ya 'Maganday pana--on nobokah.'
40016003	No mahambak ta ma-orit boy mabereg ya langit ay anhalita--en moyo ya, 'Mangoran hapa--eg allo.' Maronong kawon mambin kahologan nin angkakit moyo ha langit; piro agmoyo tandà ya kahologan nin ampangyari hapa--eg pana--on.
40016004	Masyadon la--et nin tawtawo hapa--eg pana--on ta inalih lay pantotompel la ha Diyos. Ampanikap kawon papag-ispantawan, piro ayin ma-ipakit komoyo no alwan hatoy nangyari hin hato koni propita Honas." Hapa--eg, inalihan hila ni Apo Hisos.
40016005	Hin nakalipay ana hili Apo Hisos ay napanemteman nin aw-alagad na ya aghila nagbawon nin tinapay.
40016006	Hapa--eg, hinalità konla ni Apo Hisos, "Pag-atapan moyo," wana, "ya pampalbag nin Pawparisiyo boy Sawsadosiyo."
40016007	Ha ombayroy hinalità ni Apo Hisos ay andap nin aw-alagad no talagan pampalbag tinapay ya labay nan totolen. Kayà ni-i-ilgo hila, ya wanla, "Hinalità na bayto ta agtamo nagbawon tinapay."
40016008	Tandà ni Apo Hisos no anyay ampi-i-ilgowan nin aw-alagad na; kayà hinalità na konla, "Talaga," wana, "nin kolang ya pantotompel moyo! Antà ampididiskosyonan moyo ya agmoyo pantan tinapay?
40016009	Wari̇̀ ayin kawon pangingintindi? Wari̇̀ agmoyo angkapanemteman ya limay tinapay bongat ya pinamakan kon liman libo katawo, boy wari̇̀ agmoyo et angkapanemteman no ongnoy bakol ya napnò nin natipon moyoy natilà?
40016010	Hapa et baytoy pitoy tinapay ya impakan ko ha apat ya libo katawo? Ongnoy bakol ya napnò nin natipon moyoy natilà?
40016011	Antà agmoyo angka-intindiyan ya alwan tinapay ya labay kon totolen? Mag-atap kawo ha pampalbag nin Pawparisiyo boy Sawsadosiyo."
40016012	Hapa--eg, na-intindiyan nin aw-alagad ya alwan pampalbag nin tinapay ya anhalita--en ni Apo Hisos nin pag-atapan la, no alwan hay pag-atapan la ay tawtorò nin Pawparisiyo boy Sawsadosiyo.
40016013	Hapa--eg, hin ni-abot hili Apo Hisos ha danin banowan Sisarya Pilipo ay pinastang nay aw-alagad na, ya wana, "Anyay anhalita--en nin tawtawo? An-ihipen la wari̇̀ no hino ko ya an-ingaten Anak nin Tawo?"
40016014	Tinombay hila kona, ya wanla, "Hay kanayon ay ampaghalità nin hika ay hi Howan Mamiminyag; hay kanayon ay ampaghalità nin hika ay hi propita Ilyas; hay kanayon itaman ay ampaghalità nin hika ay hi propita Hirimiyas o kanayon ya propita."
40016015	"Hapa hikawo," wani Apo Hisos ha aw-alagad na, "an-ihipen moyo nayi̇̀ no hino ko?"
40016016	Tinombay hi Simon Pidro, "Hika," wana, "hi Kristo ya impangakò nin Diyos boy hika ay anak nin Diyos ya angkabiyay."
40016017	Hinalità kona ni Apo Hisos, "Makalmà ka," wana, "Simon ya anak ni Honas, ta habayti ya kaptegan ay alwan tawo ya nangipatandà komo, no alwan Tatay koy Diyos ya anti ha katatag-ayan ha kama-inan na.
40016018	Leng--en mo bayti ya anhalita--en ko komo: hika, hay ngalan mo ay Pidro ya hay labay totolen ay bato. Hay pamapteg mo ya tongkol kongko ay kowinta bato ya mag--in pondasyon nin tawtawoy mipantompel kongko. Kayà ayin makatalo konla maski kamatyan.
40016019	Komo ko an-ipatayà ya kowinta sosi̇̀ nin dogal ya ampag-ari--an nin Diyos, ta hika ya mama-alà ha tawtawo bayro. Hay agmo payagan bayri ha babon lotà ay ahè itaman payagan ha katatag-ayan ha kama-inan nin Diyos. Hay payagan mo bayri ha babon lotà ay payagan itaman ha katatag-ayan ha kama-inan nin Diyos."
40016020	Hapa--eg, mahigpit nin imbibilin ni Apo Hisos ha aw-alagad na ya agla ibabalità ya hiya hi Kristo ya impangakò nin Diyos.
40016021	Pa-ibat hin pana--on ya habayto ay inompisawan ni Apo Hisos nin impalinaw ha aw-alagad na ya mangyari kona. "Ka-ilangan akon mako ha siyodad nin Hirosalim," wana, "ta bayro ko danasen ya masyadoy kadya-dya--an ha mawmato--ay mangama--in katongkolan, pawpo--on nin pawpari̇̀, boy ha mawmangitorò nin kawkapanogo--an. Hiko ay patyen piro ha ikatlon allo ay mabiyay akon oman."
40016022	Piro hi Apo Hisos ay impa-alilih ni Pidro ta hinalità na kona ya ombayri: "Pangino--on, habayti ay talagan ahè payagan nin Diyos nin mangyari komo ha ingangalo na."
40016023	Hapa--eg hi Apo Hisos ay nagpeyeh nin inomarap koni Pidro biha na ya pinagtotolan, "Pakarayò ka kongko," wana, "Satanas. Hika ay hadlang kongko ta hay ka-ihipan mo ay ka-ihipan nin tawo, alwan ka-ihipan ya nangibat ha Diyos."
40016024	Hapa--eg, hinalità ni Apo Hisos ha aw-alagad na, "Hinoman ya labay makilamo kongko," wana, "ay agna honolen ya sarili nan kalabayan, no alwan te-ehen nay kadya-dya--an nin bilang ampamalatay koroh nin magpalako ha kamatyan na ta makilamo ya kongko.
40016025	Hinoman ya tawoy ampag-atap nin ahè mati ay mati et bongat, piro hinoman ya tawoy mati nin banà kongko ay malibri ta ma--in yan biyay ya ayin anggawan.
40016026	Wari̇̀ ma--in mapakinabang ya tawoy makapag-ikon nin kaganawan kayamanan bayri ha babon lotà no hay kalolowa na ay mipalako ha impirno? No anti yayna ha impirno, ma--in ya wari̇̀ ma-ipambeh nin sarili na para magkama--in yan biyay ya ayin anggawan?
40016027	Hiko ya an-ingaten Anak nin Tawo ay magbira bayri nin ma--in kagandawan ya ahè makwan ihipen ya bilang kagandawan nin Tatay koy Diyos. Kalamo koy aw-anghil nin mako bayri ta hosgawan koy tawtawo kompormi ha gawgawà nin balang miha konla.
40016028	Anhalita--en ko komoyo ya kaptegan, ma--in ongno bayri komoyo ya ahè mati anggan agla ko makit ya an-ingaten Anak nin Tawo ya lomateng nin mamo--on."
40017001	Nalabah ya anem ya allo, hi Apo Hisos ay nako ha matag--ay ya bakil. Hay gintan na ay hi Pidro, kateng hi Santiyago boy hi Howan ya mipatel.
40017002	Hapa--eg, nakit la ya hay itsora ni Apo Hisos ay na-oman. Hay lopa na ay nag--in bilang kahawang hilà allo, boy hay dolo na ay nag--in pagkapopoti̇̀ nin bilang ha hawang.
40017003	Totongna, nakit nin hatoy tatloy alagad hi Moysis boy hi Ilyas ya ampaki-ilgo koni Apo Hisos.
40017004	Hapa--eg, hinalità ni Pidro koni Apo Hisos, "Pangino--on," wana, "mahampat ya anti tamo bayri. No labay mo ay manggawà akon tatloy pa-ihilongan. Hay miha ay para komo, hay miha ay para koni Moysis, boy hay miha ay para koni Ilyas."
40017005	Mintras ampaghalità et hi Pidro ay ma--in hay hawang leem ya naka-amey konla, boy ma--in hilan nalengè ya bosis bayro ha leem ya ombayri ya hinalità: "Habayti ya mimihay Anak koy pinakalabilabi ko ya ampakapakonsowilo kongko; hiya ya honolen moyo!"
40017006	Hin nalengè bayto nin hatoy aw-alagad ay masyado hilan nalimo; kayà nanlokob hila ha lotà.
40017007	Hapa--eg hi Apo Hisos ay napakarani konla ta inaptoh na hila boy hinalità na konla, "Mibangon kawo," wana, "boy agkawo malimo."
40017008	Hin nanegteg hila ay ayin hilaynan nakit ya kanayon no alwan hi Apo Hisos tana.
40017009	Peleg anlomohan hili Apo Hisos ha bakil ay binibilinan na baytoy tatloy alagad na nin ombayri: "Habayti ya nakit moyo ay agmoyo ibabalità ha maski hino anggan hiko ya an-ingaten Anak nin Tawo ay ahèet mati biha mabiyay oman."
40017010	Hapa--eg hi Apo Hisos ay pinastang nin hatoy tatloy alagad na, ya wanla, "Antà anhalita--en nin mawmangitorò nin kawkapanogo--an ya hay ma-onan lomateng ay hi Ilyas ya propita hin hato?"
40017011	Tinombay ya konla, "Peteg," wana, "nin ma--in pon lomateng ya emen koni Ilyas ta ihandà nay kaganawan bagay.
40017012	Piro anhalita--en ko komoyo ya hatoy tawo ya emen koni Ilyas ay nakalateng ana, piro agya nabalayan nin tawtawo. Kayà ginawà lay balang labay lan gaw--en kona. Ombayro simpri ya mangyari ha an-ingaten Anak nin Tawo ya ayin kanayon no alwan hiko. Magdanas ako nin kawkadya-dya--an ha gamet la."
40017013	Hapa--eg, na-intindiyan nin aw-alagad ya hatoy hinalità ni Apo Hisos ya lomateng ya hi Ilyas ay ayin kanayon no alwan hi Howan Mamiminyag.
40017014	Hin ni-abot hili Apo Hisos do ha kalak--an tawo ay ma--in mihay lalaki ya napakarani kona. Nanalimokod ya ta hinalità na,
40017015	"Apo," wana, "ingalowan moy anak koy lalaki ya togawen. Masyado yan angka-irapan ta mabetbet yan mihapog ha apoy boy milemlem ha lanom.
40017016	Gintan ko ya ha aw-alagad mo piro agla ya mapakahampat."
40017017	Tinombay hi Apo Hisos, ya wana, "Hikawo ya tawtawo hapa--eg ay talagan ayin katetpel ha Diyos boy masyado kawon ampipagkamali̇̀. Anggan makano ya pagte--eh ko komoyo biha kawo tompel kongko?" Hinalità ni Apo Hisos do ha lalaki, "Gitan mo," wana, "bayri ya anak mo."
40017018	Hapa--eg hatoy dimonyoy pinomahok do ha anak ay minandawan ni Apo Hisos nin mog-alih. Kayà nog-alih baytoy dimonyo boy habayto et oras ay hinomampat baytoy anak.
40017019	Hapa--eg hay aw-alagad ni Apo Hisos ay nako kona nin hilahilan bongat ta nagpastang, "Antà," wanla, "nin agnawen mapa-alih baytoy dimonyo?"
40017020	Tinombay konla hi Apo Hisos, "Banà," wana, "ta kolang ya pantotompel moyo, piro habayti ya halita--en ko komoyo: no ma--in kawon pantotompel ya maski bilang kayamò nin bot--on mostasa, ta halita--en moyo bahen ha bakil ya, 'Magkambya ka,' ay magkambya ba--in. Ayin ma-irap ya bagay ya ahè pangyariyen komoyo nin Diyos.
40017021	Piro habayti ya ombayri ya klasin dimonyo ay agmoyo mapa-alih no agmoyo gaw--en ya magpaltan mangan ta sigisigi ya panalangin."
40017022	Hapa--eg mintras antomalà hili Apo Hisos ha probinsyan Galiliya ay hinalità na ha aw-alagad na, "Hiko ya an-ingaten Anak nin Tawo," wana, "ay igwà ha tawtawoy mangama--in katongkolan
40017023	ya mangipapati kongko, piro ha ikatlon allo ay mabiyay akon oman." Hapa--eg hay aw-alagad na ay masyadon nilomelè.
40017024	Hin hi Apo Hisos kateng aw-alagad na ay ni-abot ha banowan Kapirnawom, hay mawmanininon bo--ih ya para ha bali nin Diyos ay nakon nagpastang koni Pidro, ya wanla, "Hay mangangaral moyo ay ampamayad nayi̇̀ nin bo--ih?"
40017025	"Awò, ampamayad ya," wani Pidro. Hapa--eg, hin nako hi Pidro ha bali ay na-onan nagpastang kona hi Apo Hisos, ya wana, "Anyay palagay mo, Pidro? Bayri ha babon lotà, hinoy mamayad bo--ih ha aw-ari̇̀? Hato nayi̇̀ ya tawtawowan la o dawdayowan?"
40017026	"Hatoy dawdayowan," wani Pidro. Hinalità kona ni Apo Hisos, "Hay labay totolen awod," wana, "ay alwan ka-ilangan mamayad ya tawtawowan la.
40017027	Piro emen ahè halita--en nin hatoy mawmanininon bo--ih ya angkomontra tamo konla ay mako ka ha dagat ta mangawil ka. Lo-aten moy bebey nin onan ikan ya makwa mo, ta bayro mo kowen ya sintimos ya tamà nin ibayad ha bo--ih ta."
40018001	Hin oras ya habayto, hay aw-alagad ni Apo Hisos ay napakarani kona nin nagpastang, "Hino," wanla, "ya pinaka-igit lano ha tawtawo ha dogal ya ampag-ari--an nin Diyos?"
40018002	Hapa--eg hi Apo Hisos ay nangingat nin mayamò ya anak, ta pina-ireng na ha arapan la
40018003	biha na hinalità, ya wanà, "Anhalita--en ko komoyo ya dapat moyon omanen ya pangingihip moyo ta towaren moyoy ka-aypa--an nakem nin aw-anak. No alwan ombayri ya gaw--en moyo ay agkawo mapalamo ha tawtawoy ampag-ari--an nin Diyos.
40018004	Hinoman ya magpaka-aypà nakem nin bilang ombayri ha anak ay hiyay pinaka-igit ha tawtawo ha dogal ya ampag-ari--an nin Diyos;
40018005	boy hinoman ya mananggap boy mangasiwà nin ombayri ya anak ha ngalan ko ay hikoy antanggapen na."
40018006	Hinalità et ni Apo Hisos, "Hinoman," wana, "ya manggawà nin bara--nan ya pangibatan nin hay mihay anak ya antompel kongko ay makapagkasalanan, mahampat et ya hay le--ey na ay taklan nin malhay ya batoy gigilingan biha ya itapon ha dagat.
40018007	Ka-i-ingalo ya tawtawo ta ma--in malakè ya bagay ya pangibatan nin hila ay makapagkasalanan. Talagan mangyari bayti piro lalò ka-i-ingaloy mangyari ha tawoy manonoksò.
40018008	"No hay kagmang gamet mo o kagmang bitih mo ay ampakahirà nin pantotompel mo kongko ay potohen mo ta itapon mo. Mahampat et ya mimihay gamet mo o mimihay bitih mo no hika ay magkama--in nin biyay ya ayin anggawan kisa komplitoy gamet mo boy bitih mo no hika ay itapon ha impirno ya apoy ya ahè angkaparè.
40018009	No hay kagmang mata mo ay ampakahirà nin pantotompel mo kongko ay alihen mo ta itapon mo. Mahampat et ya mimihay mata mo no hika ay magkama--in nin biyay ya ayin anggawan kisa komplitoy mata mo no hika ay itapon ha impirno."
40018010	Hinalità et ni Apo Hisos, ya wana, "Agmoyo yamo-yamo--en ya maski miha ha mangayamò ya aw-anak ya ombayri, ta anhalita--en ko komoyo ya hay aw-anghil ya kalamo lay ampangasiwà konla ay anti ha Tatay koy Diyos ha katatag-ayan ha kama-inan na.
40018011	(Hiko ya an-ingaten Anak nin Tawo ay nako bayri ha babon lotà ta mangilibri nin tawtawoy nitawon emen aghila mipalako ha kaparosawan ya ayin anggawan.)
40018012	"No ma--in tawo ya ma--in nin magatoy topa ya hay miha ay nikatak, anyay gaw--en nin hatoy tawoy ma--in topa? Agna wari̇̀ ibalag baytoy siyamapò boy siyam bayro ha pagpastolan ha pallig bakil ta lakwen nan tikapen baytoy mihay topa ya nikatak?
40018013	Anhalita--en ko komoyo ya pamakakit na nin hatoy mihay topa ya nikatak ay habaytoy mas makab--i kona nin kaligawan kisa hatoy siyamapò boy siyam ya ahè nikatak.
40018014	Ombayro ya labay nin Tatay tamo ya anti ha katatag-ayan ha kama-inan na. Agna labay ya maski miha bayri ha mangayamò ya aw-anak ay mipalako ha kaparosawan."
40018015	Insigi ni Apo Hisos ya paghalità na, ya wana, "No hay kapara mon antompel ha Pangino--on ay nakapagkasalanan komo ay magsolo ka nin mako kona ta ibalità mo kona ya kamali--an na. No leng--en na ka ay mi-orong ya bilang da--an nin pamipatel moyo.
40018016	Piro no agya manlengè komo ay maglamo ka nin miha o lowa katawoy kapara mon antompel ha Pangino--on emen hay mapitotolan moyo ay malengè nin hatoy lowa o tatloy tistigos.
40018017	No agya simpri manlengè ay halita--en mo ha gropon kapara mon antompel ha Pangino--on. No agya et manlengè konla ay itoring mo yayna nin ahè antompel ha Pangino--on o bilang miha ha mangaha--ol ya mawmanininon bo--ih.
40018018	"Habayti ya halita--en ko komoyo," wana et ni Apo Hisos, "hay agmoyo payagan bayri ha babon lotà ay ahè itaman payagan ha katatag-ayan ha kama-inan nin Diyos. Hay payagan moyo bayri ha babon lotà ay payagan itaman ha katatag-ayan ha kama-inan nin Diyos.
40018019	Anhalita--en ko et komoyo ya no ma--in lowa komoyo bayri ha babon lotà ya mapimiha ha anyaman ya bagay ya ipanalangin moyo ay pangyariyen komoyo nin Tatay koy Diyos ya anti ha katatag-ayan ha kama-inan na,
40018020	ta no ayri ya lowa o tatlo ya ampititipon nin banà ha pantotompel ha ngalan ko, hiko ay anti konla."
40018021	Hapa--eg hi Pidro ay napakarani koni Apo Hisos nin nagpastang, ya wana, "Pangino--on, ongnoy bisis kon patawaren ya patel koy ampakapagkasalanan kongko? Kapitoy bisis nayi̇̀?"
40018022	"Alwan bongat," wani Apo Hisos, "no alwan pitoy bisis ya manipitompò;
40018023	ta hay ka-alimbawa--an nin pamomo--on nin Diyos ay bilang ha mihay ari̇̀ ya labay magsita nin pawpa-otang na.
40018024	Hapa--eg, hin an-ompisawan naynan gaw--en ay in-arap kona ya mihay tawoy ma--in otang kona nin liboliboy pisos.
40018025	Piro hin ayin yan ma-ibayad ha otang na ay immanda nin hatoy amo nay ari̇̀ ya ilakò ya, kateng ahawa na boy aw-anak na, boy kaganawan kamama--in na emen mabayaran ya otang na.
40018026	Piro hatoy ma--in otang ay nanalimokod nin naki-i-ingalo do ha pinangotangan na, ya wana, 'Pagpasinsyawan mo ko pon ta bayaran ko man komo ya kaganawan.'
40018027	Hapa--eg hatoy amo na ya nama-otang kona ay naka-ingalo; kayà agna yayna pinabayad bayro ha otang na.
40018028	"Piro hin nanigè ana baytoy alilà ya nagka-otang ay nahakbat nay kapariho nan alilà ya ma--in amò ya otang kona. Hay ginawà na ay nilognah na ya biha na binikhe boy hinalità na kona, ya wana, 'Bayaran moyna ya otang mo kongko.'
40018029	Hapa--eg hatoy kapariho nan alilà ay nanalimokod nin naki-i-ingalo kona, ya wana, 'Pagpasinsyawan mo ko pon ta bayaran ko man ya otang ko komo.'
40018030	Piro hatoy nama-otang ay ahè pinomayag. Hay ginawà na ay impapiriso na baytoy ma--in otang kona anggan agya makabayad.
40018031	Hin nakit baytoy nangyari nin hatoy kanayon ya kapariho lan aw-alilà ay masyado hilan nilomelè. Kayà kaganawan hatoy pangyayari ay gintan lan imbalità do ha amo la.
40018032	"Hapa--eg, iningat nin hatoy amo lay ari̇̀ baytoy alilà ya ahè namatawad ta hinalità na kona, 'Hika,' wana, 'ya mala--et ya alilà, banà ha pamaki-i-ingalo mo ay pinatawad kata ha kaganawan inotang mo kongko.
40018033	Antà agka nangingangalo ha kapariho mon alilà nin bilang ha pangingangalo ko komo?'
40018034	Hapa--eg hatoy amo ya ari̇̀ ay masyadon namahang; kayà hatoy alilà ya ahè namatawad ay impapiriso na anggan agna mabayaran baytoy kaganawan otang na.
40018035	"Ombayro itaman ha balang miha komoyo," wani Apo Hisos. "Hikawo ay ahè ingalowan nin Tatay tamoy Diyos ya anti ha katatag-ayan ha kama-inan na, no alwan matibolos ya nakem moyon mamatawad ha pawpatel moyo."
40019001	Hin nayari̇̀ bayton intorò ni Apo Hisos ay nog-alih ya ha probinsyan Galiliya, ta nilomipay ya ha balah nin Hordan biha ya nagpahabagatan anggan ni-abot ya ha probinsyan Hodiya.
40019002	Malakè ya tawoy hinomono kona boy bayro na pinakahampat ya mangama--in masakit.
40019003	Hapa--eg, ma--in Pawparisiyoy nako koni Apo Hisos ta labay la yan mahagep ya magkamali̇̀ ha pagpastang la kona nin ombayri: "Ha kawkapanogo--an nayi̇̀," wanla, "ay ampayagan ya lalaki nin mangihiyay ahawa nin maski anyay bara--nan?"
40019004	Tinombay konla hi Apo Hisos, "Wari̇̀ agmoyo," wana, "nabaha ha Halità nin Diyos ya hin ka-ona-onawan ay pinalsa nin Diyos ya lalaki boy babayi?
40019005	'Banà bayri,' wana et nin Diyos, 'hay lalaki ay makihiyay ha mawmato-antawo na ta makilamo ya ha ahawa na boy hilay lowa ay mag--in mimiha.'
40019006	Kayà hila," wana et ni Apo Hisos, "ay alwaynan lowa no alwan mimihayna. Hay pinilamo nin Diyos ay ahè pihiyayen nin tawo."
40019007	Hapa--eg hi Apo Hisos ay pinastang ana et nin hatoy Pawparisiyo, "Antà man awod," wanla, "nin impanogò ni Moysis ha kawka-apo-apowan nawen ya hay lalaki ay ma-ari̇̀ mangihiyay nin ahawa no manggawà ya pon kaholatan nin pamihiyay?"
40019008	Tinombay konla hi Apo Hisos, "Pinayagan hila," wana, "ni Moysis nin mangihiyay ahawa banà ha katya--an nakem lan toro--an. Piro alwan ombayro pa-ibat hin ka-ona-onawan.
40019009	Anhalita--en ko komoyo bayti," wana et ni Apo Hisos: "hinoman ya lalaki ya mangihiyay nin ahawa ya ahè ampakilalaki ta mag-ahawa nin kanayon ay ampamabayi ya."
40019010	Hay aw-alagad ni Apo Hisos ay naghalità kona, "No masyadon dya--dyà awod," wanla, "ya mangihiyay nin ahawa ay mas mahampat et ya agana mag-ahawa."
40019011	Tinombay konla hi Apo Hisos, "Alwan kaganawan ay mananggap nin habayti ya ombayri ya torò ya tongkol ha pag-ahawa, no alwan haton bongat ya tambayan nin Pangino--on.
40019012	Malakè ya bara--nan no antà hay lalaki ay ahè makapag-ahawa. Hay kanayon ay ma--in dipirinsya pa-ibat hin in-anak; hay kanayon itaman ay banà ta napakapon; boy hay kanayon ay ansadya--en lan ahè mag-ahawa emen la mahonol nin mahampat ya pangi-aral nin tongkol ha pamomo--on nin Diyos. Hinoman ya makakaya ay mananggap nin habayti ya torò."
40019013	Ma--in ongnoy tawoy nantan nin mangayamò ya aw-anak ta dinawat la koni Apo Hisos ya ipababo nay gamet na bayro ha aw-anak boy ipanalangin na hila, piro hatoy tawtawo ay anha-aren nin aw-alagad.
40019014	Banà bayro ay hinalità konla ni Apo Hisos ya ombayri: "Hay aw-anak ay agmoyo ha-aren, no alwan pa-olayan moyo hilan pakarani kongko, ta hay pamomo--on nin Diyos ay anti ha tawtawoy ma--in pamahimalà kona nin bilang ombayri ha pamahimalà nin habayti ya mangayamò ya aw-anak."
40019015	Hapa--eg, impababo ni Apo Hisos ya gamet na do ha aw-anak ta binindisyonan na hila biha ya nog-alih.
40019016	Minghan, ma--in mihay lalaki ya napakarani koni Apo Hisos. "Mangangaral," wana, "anyay mahampat ya bagay ya dapat kon gaw--en emen ako magkama--in biyay ya ayin anggawan?"
40019017	Hinalità kona ni Apo Hisos, "Antà," wana, "nin ampastangen mo ko nin tongkol ha mahampat? Mimiha ya mahampat; ayin kanayon no alwan Diyos. Honolen moy pawpanogò na no labay mon magkama--in biyay ya ayin anggawan."
40019018	"Anyay pawpanogò?" wanan hatoy lalaki. Tinombay kona hi Apo Hisos nin ombayri: "Agka mamatin tawo, agka mamabayi o makilalaki, agka manakaw, agka manistigos nin ayin kaptegan,
40019019	igalang moy tatay mo boy nanay mo, boy labiyen moy kapara mon tawo nin bilang ha panlalabi mo ha sarili mo."
40019020	Hay intobay nin hatoy malagò ya lalaki ay ombayri: "Hinonol koyna," wana, "bayti ya kaganawan panogò. Anya et ya ka-ilangan kon gaw--en?"
40019021	Tinombay kona hi Apo Hisos, "No labay mon mag--in ayin kakolangan," wana, "ay morong ka ta ilakò moy kaganawan kamama--in mo, boy hay napaglako--an ay igwà mo ha mawmanga-irap emen ka magkama--in nin kayamanan ha katatag-ayan ha kama-inan nin Diyos. Pangayari̇̀ mon gaw--en bayto ay magbira ka bayri ta makilamo ka kongko."
40019022	Hin nalengè bayto nin hatoy malagò ya lalaki ay malelè yay nog-alih ta hay kamama--in na ay pagkalalakè.
40019023	Hinalità ni Apo Hisos ha aw-alagad na, "Habayti," wana, "ya anhalita--en ko komoyo: hay tawoy mayaman ay ma-irap mapalamo ha tawtawoy ampag-ari--an nin Diyos.
40019024	Habayti et ya halita--en ko komoyo: mas maparah et ha mihay kamel ya magdaan ha lobot nin karayem kisa ha mihay mayaman ya mapalamo ha tawtawoy ampag-ari--an nin Diyos."
40019025	Hin nalengè bayti nin hatoy aw-alagad ay masyado hilan nag-ispanta boy hinalità la, ya wanla, "Hinoman awod ya malibri?"
40019026	Piro tinegteg hila ni Apo Hisos biha na hinalità konla, ya wana, "Ahè ma-ilibri nin tawo ya sarili na, no alwan Diyos ya mangilibri kona ta kaganawan bagay ay ma-ari̇̀ pangyariyen nin Diyos."
40019027	Hapa--eg, naghalità hi Pidro, "Helken mo," wana. "Imbalag nawen ya kaganawan ta nakilamo kayi komo. Anyay matanggap nawen?"
40019028	Hinalità konla ni Apo Hisos, ya wana, "Anhalita--en ko komoyo ya kaptegan: ha bayowen ya kaganawan, hiko ya an-ingaten Anak nin Tawo ya ma--in kagandawan ya ahè makwan ihipen ay miknò ha trono. Hikawo ya nakilamo kongko ay miknò itaman ha labinloway trono ta manosga ha labinloway lipi̇̀ ni Israyil.
40019029	Hinoman ya mangibalag nin pamamali na, pawpatel na, mawmato-antawo na, aw-anak na, o lotà na banà ha panhomonol na kongko ay matanggap nan kamagatoy bisis nin mi-orong kona baytoy imbalag na, boy magkama--in yan biyay ya ayin anggawan.
40019030	Malakè ya ampagmalhay hapa--eg, piro lano ay mag--in hilan pinaka-oltimo ha tawtawoy ampag-ari--an nin Diyos. Malakè itaman ya ampagma-aypà hapa--eg, piro lano ay mag--in hilan matag--ay ha tawtawoy ampag-ari--an nin Diyos."
40020001	"Hay pamomo--on nin Diyos," wani Apo Hisos, "ay i-alimbawà ko ha mihay tawoy ma--in tanaman ya aw-obas. Mahambak et, hiya ay nanagyat nin lawlalaki ya opa--an nan magtrabaho ha tawtanaman nay obas.
40020002	Nakisondò ya konla nin bayaran na hila kompormi ha an-i-opà ha lo--ob mihay allon pagtrabaho, biha na hila inhogò magtrabaho do ha tawtanaman nay obas.
40020003	Hin mag-a-alas nowibi ana ay nako ya ha danin palingki. Bayro ay nakakit yan ongnoy lalaki ya ayin trabaho.
40020004	Kayà hinalità na konla, 'Mako kawo,' wana, 'nin magtrabaho ha tawtanaman koy obas, ta opa--an katawo nin tamà ya opà ha pagtrabaho moyo.' Hapa--eg, nako hilan nagtrabaho.
40020005	Hin ni-ogtoynay allo boy hin alas tris ana ay ombayro simpri ya ginawà na.
40020006	Hin mag-a-alas singkoyna nin mahilem ay nako yayna et do ha danin palingki. Bayro ay nakakit yayna et nin ongnoy lalaki ya ampipampireng. Pinastang na hila, 'Antà,' wana, 'nin ansayangen moyoy managa-allo nin ayin anggaw--en?'
40020007	Tinombay hila kona, 'Ayin,' wanla, 'nin mangopà konnawen nin magtrabaho.' Hinalità na konla, 'Mako kawo,' wana, 'nin magtrabaho ha tawtanaman koy obas.'
40020008	"Hin anyomabi ana, hatoy ma--in ikon nin tawtanaman ay naghalità do ha pinaba-alà na, 'Ingaten moyna,' wana, 'ya mawmagtatarabaho ta igwà moynay opà la nin hay onawen mon biyan ay hatoy nikahoyot mon pinatrabaho.'
40020009	Hapa--eg hatoy lawlalaki ya alas singkoyna nin nagtrabaho ay inopa--an na nin opà lo--ob managa-allo.
40020010	Hin nilomateng baytoy onan hinagyat nin magtrabaho ay an-asawan lan mas et bayro ya opà la ha in-opà do ha nikahoyot nagtrabaho. Piro ombayro simpri ya in-opà konla.
40020011	Mintras antanggapen lay opà la ay ampagriklamo hila do ha namatrabaho konla.
40020012	'Hato,' wanla, 'ya nikahoyot ay mimihay oras bongat nagtrabaho, piro hay opà la ay impantay mo ha opà nawen ya hikayi ay mikaka-allon nagpagal nin nagtrabaho boy nagte--eh nin amot allo.'
40020013	"Hatoy namatrabaho ay tinombay ha miha konla, 'Patel,' wana, 'agkata nilogi. Agka nayi̇̀ nakisondò kongko nin hay i-opà ko komo ay tamà ha opà nin magtrabahon mihay allo?
40020014	Hapa--eg ay kowen moy opà mo ta morong kayna. Habayti ya nahoyot ay labay kon opa--an nin bilang ha in-opà ko komo.
40020015	Wari̇̀ ayin akon karapatan gaw--en ya kalabayan ko ha sarili kon kowalta? Ampag-inggit ka nayi̇̀ ta mabibi-iyen ako?'
40020016	"Kayà," wani Apo Hisos, "ha tawtawo ay ma--in pangyayari ya hay nika-ona ay emen hilay nahoyot, boy hay nahoyot ay emen nika-ona."
40020017	Mintras ampagpalako hili Apo Hisos ha siyodad nin Hirosalim ay impa-alilih nay aw-alagad na ta hinalità na konla,
40020018	"Leng--en moyo bayti ya halita--en ko komoyo. Hitamo ay ampagpalako ha siyodad nin Hirosalim. Bayro, hiko ya an-ingaten Anak nin Tawo ay igwà ha pawpo--on nin pawpari̇̀ boy ha mawmangitorò nin kawkapanogo--an, ta sintinsyawan la ko nin patyen.
40020019	Igwà la ko ha alwan Hawhodiyo, ta hay gaw--en la nin habayto ay pagsistiyan la ko, barogen, boy ipakò ha koroh. Pangati ko, lomateng ya ikatlon allo ay mabiyay akon oman."
40020020	Hapa--eg, nakalateng ya ahawa ni Sibidiyo kalamo nay loway anak nay lalaki. Napakarani ya koni Apo Hisos ta nanalimokod yan ampangawok kona.
40020021	Pinastang ya ni Apo Hisos, "Anya," wana, "ya labay mon awoken kongko?" Tinombay ya kona, "An-awoken ko komo," wana, "ya lano do ha dogal ya ampag-ari--an mo, habayti ya loway anak ko ay pa-ikno--en mo ha dani mo, miha ha bandan wanan mo boy miha ha bandan oki mo."
40020022	Hinalità ni Apo Hisos konla, "Agmoyo," wana, "angka-intindiyan ya an-awoken moyo. Makat--eh kawo wari̇̀ ha kadya-dya--an ya te-ehen ko?" "Awò," wanla, "kaya nawen."
40020023	Hapa--eg, hinalità konla ni Apo Hisos, ya wana, "Talagan peteg nin te-ehen moyoy kadya-dya--an ya te-ehen ko. Ombayro man ay alwan hikoy magdisisyon no hinoy miknò ha bandan wanan ko boy ha bandan oki ko. Habaytoy ikno--an ay para ha tawtawoy hinanda--an nin Tatay koy Diyos."
40020024	Hatoy mapò ya alagad ay namahang do ha loway mipatel hin natanda--an la baytoy an-awoken nin nanay nin hatoy mipatel.
40020025	Kayà iningat ni Apo Hisos nin pakarani kona ya kaganawan alagad na ta hinalità na konla, ya wana, "Tandà moyo ya hay ampipamo--on ha alwan Hawhodiyo ay an-ipagpalangkà lay pamomo--on la, boy hay kanayon ya ma--in katongkolan ay ampamo--on nin sapilitan.
40020026	Agmoyo gaw--en baytoy ombayro. Hinoman komoyo ya labay maka-igit ay ka-ilangan magsirbi.
40020027	Hinoman komoyo ya labay mangona ay ka-ilangan magsirbi nin bilang ha alilà
40020028	ya bilang ombayri ha anggaw--en ko. Hiko ya an-ingaten Anak nin Tawo ay ahè nako bayri ha babon lotà nin sirbiyan, no alwan nako ko bayri nin magsirbi boy mangigwà nin biyay ko nin pambeh nin malakè ya tawo."
40020029	Mintras ampog-alih hili Apo Hisos do ha banowan Hiriko ay hinono yan malakè ya tawo.
40020030	Ha pingit daan ay ma--in ampiknò ya loway lalaki ya bowag. Hin nalengè la ya hi Apo Hisos ay ampagdaan bayro ay nambo-angaw hila, ya wanla, "Alalak ni Ari̇̀ Dabid, ingalowan mo kayi!"
40020031	Hinalità konla nin hatoy kalak--an tawo ya aghila magtelek piro lalò hilayna ingat nambo-angaw, ya wanla, "Apo, alalak ni Ari̇̀ Dabid, ingalowan mo kayi!"
40020032	Hin nalengè ni Apo Hisos baytoy bo-angaw ay tinonggen ya ta pinastang na hila, "Anya," wana, "ya labay moyon gaw--en ko komoyo?"
40020033	"Apo," wanla, "labay nawen dayin makakit!"
40020034	Hapa--eg, na-ingalowan hila ni Apo Hisos boy inaptoh nay mata la. Antimano, nakakit hila boy nakilako hila koni Apo Hisos.
40021001	Hili Apo Hisos ay maranina ha siyodad nin Hirosalim ta anlomateng hilayna ha banowan Bitpahi ya ma--in bakilbakil ya an-ingaten Bakil nin Aw-olibo. Hapa--eg, pina-ona ni Apo Hisos ya loway alagad na boy hinalità na konla,
40021002	ya wana, "Mako kawo bahen ha banowa ha onawan tamo. Pami-abot moyo bahen ay ma--in kawon makit ya nakapotal ya asno boy hay oybon na ay anti ha dani na. Oka--an moyo baytoy asno kateng oybon ta gitan moyo bayri kongko.
40021003	No ma--in mamastang komoyo nin tongkol ha anggaw--en moyo ay ombayri ya halita--en moyo kona, 'Habayti ay ka-ilangan nin Pangino--on'; ha ombayro, antimano ay payagan na kawon mangwa."
40021004	Habayti ay nangyari emen magkapeteg baytoy ombayri ya pagkahalità ha holà nin propita:
40021005	"Halita--en ha tawtawo ha siyodad nin Siyon ya hay ari̇̀ la ay anlomateng ya ma--in ka-aypa--an nakem ya nakahakay ha oybon asno."
40021006	Hapa--eg hatoy aw-alagad ya inhogò ni Apo Hisos ay nanigè ana ta ginawà la baytoy impagawà na konla.
40021007	Gintan la baytoy asno kateng oybon ta hinapinan lan aw-alimenmen la, biha hinakyan ni Apo Hisos baytoy oybon.
40021008	Kalak--an do ha tawtawoy anti bayro ay nag-alih nin alimenmen ta in-aplak la ha pagdanan ni Apo Hisos. Hay kanayon ay namotoh nin bawbolong, ta in-apin la ha pagdanan na emen la ma-ipakit ya pangigalang la kona.
40021009	Hay tawtawoy anti ha onawan ni Apo Hisos kateng hatoy anti ha hoyotan na ay ampipambo-angaw banà ha kaligawan la, ya wanla, "Yehey! Poriyen tamoy inalalak ni Ari̇̀ Dabid. Bindisyonan nin Diyos ya anlomateng ha ngalan nin Pangino--on! Poriyen ya Diyos ya anti ha katatag-ayan!"
40021010	Hin nakalo--ob ana hi Apo Hisos ha siyodad nin Hirosalim ay pinagkagolowan ya nin tawtawo bayro boy wanla, "Hino ya raw bayti?"
40021011	Tinombay baytoy kalak--an tawo, "Hiya bayti," wanla, "hi Hisos ya propita ya na-ibat ha banowan Nasarit ha probinsyan Galiliya."
40021012	Hapa--eg hi Apo Hisos ay nako ha bali nin Diyos. Impataboy nay kaganawan anti bayroy ampipaglakò boy ampipanaliw, boy intomba nay lawlamisita nin ampipamahili nin kowalta kateng bawbangkò nin ampipaglakò nin kawkalapati.
40021013	Hapa--eg, hinalità na konla, ya wana, "Ha Halità nin Diyos ay ombayri ya nakaholat: 'Hay bali ko ay ingaten balin panalanginan.' Piro ginawà moyo," wani Apo Hisos, "nin kowartil nin tawtolisan."
40021014	Hapa--eg do ha bali nin Diyos ay napakarani koni Apo Hisos ya bawbowag kateng pawpilay. Hila ay pinakahampat na.
40021015	Piro hatoy anti bayroy pawpo--on nin pawpari̇̀ kateng hatoy mawmangitorò nin kawkapanogo--an ay namahang hin nakit lay kawkapapa-ispantay ginawà ni Apo Hisos boy hin nalengè lay aw-anak ya ampipangibolyaw nin, "Poriyen ya alalak ni Ari̇̀ Dabid!"
40021016	Kayà hinalità la koni Apo Hisos, "Angkalengè mo nayi̇̀," wanla, "ya an-ibolyaw nin haba--in ya aw-anak?" "Awò," wani Apo Hisos. "Angkalengè ko. Wari̇̀ agmoyo nabaha ha Halità nin Diyos ya ombayri: 'Hay aw-anak kateng kawkolaw ay pinapori na kona'? "
40021017	Hapa--eg, inalihan hila ni Apo Hisos ta nako ya ha banowan Bitanya boy bayro ya natoloy nin habayton yabi.
40021018	Ika-ibokah, mintras ampagbira hi Apo Hisos ha siyodad nin Hirosalim ay binomitil ya.
40021019	Hapa--eg, do ha pingit daan ay nakakit yan po--on kayoy igos. Hin pinakaraniyan na bayto ay nakit nay ayin bonga no alwan bawbolong bongat; kayà hinalità na do ha po--on kayoy igos, "Maski makakanoman," wana, "ay agkayna mamonga." Antimano, hatoy po--on kayoy igos ay nayangoh.
40021020	Hin nakit bayto nin aw-alagad ay nag-ispanta hila, ya wanla, "Pangno nayangon tampol ba--in ya po--on kayoy igos?"
40021021	Tinombay konla hi Apo Hisos, ya wana, "Anhalita--en ko komoyoy kaptegan: no ma--in kawon pantotompel ta agkawo magdoda ay alwan bongat ombayri ya magawà moyo ha ginawà ko ha po--on kayoy igos, no alwan mahalità moyo et bayri ha bakil ya, 'Mitapon ka ha dagat,' boy habayto ay mangyari.
40021022	Matanggap moyoy kaganawan bagay ya andawaten moyo ha panalangin moyo no tompel kawo."
40021023	Hin nakabira hi Apo Hisos ha bali nin Diyos boy ampanorò ya bayro, hay pawpo--on nin pawpari̇̀ kateng mawmato--ay mangama--in katongkolan ay nakon nagpastang koni Apo Hisos, "Anya," wanla, "ya katongkolan mo nin manggawà nin ombayri ya bawbagay bayri ha bali nin Diyos, boy hinoy nambi komo nin ombayroy katongkolan?"
40021024	Tinombay konla hi Apo Hisos, ya wana, "Ma--in ako pon nin mihay pastang komoyo. No matbay moyo ay ibalità ko komoyo no hinoy nambi kongkon katongkolan nin manggawà nin ombayroy bawbagay.
40021025	Ayri," wana, "nangibat ya katongkolan ni Howan nin maminyag? Ha Diyos nayi̇̀ o ha tawo?" Hilahila ay ampididiskosyon boy ma--in ampaghalità nin ombayri: "No halita--en tamo ya nangibat ha Diyos ya paminyag ni Howan ay halita--en na kontamo ya, 'Antà awod agmoyo pininto--o hi Howan?'
40021026	Piro no halita--en tamo itaman ya nangibat ha tawo ay maka pahangan tamo nin tawtawo, ta kaganawan tawo ay ampipampinto--o nin hi Howan Mamiminyag ay propita nin Diyos."
40021027	Kayà hay intobay la koni Apo Hisos ay ombayri: "Agnawen," wanla, "tandà no hinoy nambin katongkolan koni Howan." Hinalità konla ni Apo Hisos, "Hiko man ay ahè itaman maghalità komoyo no hinoy nambi kongkon katongkolan nin manggawà nin ombayroy bawbagay."
40021028	Hinalità ana et konla ni Apo Hisos, "Anya ha palagay moyo," wana, "ya tongkol bayri ha halita--en ko komoyoy alimbawà? Ma--in mihay mato-antawoy lalaki ya ma--in loway anak ya parihon lalaki. Nako ya do ha anak nay onantawo ta hinalità na, 'Anak ko,' wana, 'hapa--eg allo ay mako kan magtrabaho ha tanaman tamoy aw-obas.'
40021029	'Agko,' wanan hatoy anak. Piro nangoman ya ihip na; kayà nako ya simprin nagtrabaho.
40021030	Hatoy tatay ay nako do ha ali ta hinalità nay ombayro ha hinalità na ha kakà. 'Awò,' wanan hatoy anak piro agya nanigè.
40021031	Hino bayri ha loway anak," wani Apo Hisos, "ya hinomonol ha kalabayan nin tatay la?" Tinombay hila kona, "Simpri," wanla, "hatoy ona nin inhogò." Kayà hinalità konla ni Apo Hisos, ya wana, "Anhalita--en ko komoyoy kaptegan, hay mangaha--ol ya mawmanininon bo--ih kateng pawpota ay ma-ari̇̀ mipalako ha dogal ya ampag-ari--an nin Diyos kisa hikawo;
40021032	ta hi Howan Mamiminyag ay nakon nangitorò komoyo no pangno kawo magkama--in kahampatan piro agmoyo hinonol ya intorò na. Hay mangaha--ol ya mawmanininon bo--ih boy pawpota ay hinomonol kona. Hikawo balè, maski nakit moyo bayti ya pangyayari ay agkawo naghehe boy agkawo ninto--o koni Howan Mamiminyag."
40021033	"Leng--en moyo et bayti ya kanayon ya alimbawà," wani Apo Hisos. "Ma--in mihay lalaki ya ma--in lotà ya tinanamanan na nin aw-obas. Inalal na boy nangotkot ya ta nanggawà yan pamehpehan nin bawbongan obas, biha ya nanggawà nin matag--ay ya pagbantayan. Hapa--eg, impaba-alà na ha ongnoy tawo ta nako ya ha kanayon ya dogal.
40021034	Hin pana--on anan pangalawah nin bawbongan obas ay nangihogò yan aw-alilà na do ha pinaba-alà ta kowen lay atag na ha ma-alawah.
40021035	Piro hay ginawà nin hatoy tawtawoy pinaba-alà na ay dinawohong la baytoy aw-alilà ya inhogò. Hay miha ay pinahpah la, hay miha ay pinati la, boy hay miha ay pinagbabato la.
40021036	Hapa--eg hatoy ma--in tanaman ay nangihogò ana et nin mas malakè ya alilà nay pakwawen nan atag na, piro ginawà simpri konla ya bilang ombayro ha ginawà do ha nika-ona nin inhogò.
40021037	Ha kalalampohan, hatoy ma--in tanaman ay inhogò nay anak nay lalaki ta wana, 'Sigoradon igalang lay anak ko.'
40021038	Piro hin nakit nin hatoy pinaba-alà baytoy anak ay ni-i-ilgo hila, ya wanla, 'Hiya bayti ya mamagmana. Hali! Patyen tamo ya emen tamo mapag-ikon ya mamanawen na.'
40021039	Kayà hay ginawà la do ha anak ay dinawohong la, boy intapon ha likol alal nin tawtanaman ya obas biha la ya pinati."
40021040	"Hapa--eg," wani Apo Hisos, "panlomateng nin ma--in ikon nin hatoy tawtanaman ya aw-obas, ha palagay moyo, anyay gaw--en na do ha pinaba-alà na?"
40021041	Tinombay hila kona, ya wanla, "Sigoradon ayin ingangalo nan patyen baytoy mangala--et ya tawtawo, biha hay tawtanaman na ay ipaba-alà na ha kanayon ya tawtawo ya mambi kona nin atag na no pana--on pangalawah."
40021042	Hinalità konla ni Apo Hisos, "Wari̇̀ agmoyo et," wana, "nabaha bayti ya nakaholat ha Kaholatan nin Diyos? 'Hay bato ya ahè tinanggap nin manggagawà bali ay nag--in pinakama-alagà ya bato. Habayti ay gawà nin Pangino--on boy masyadon kapapa-ispanta konnawen.'
40021043	"Kayà," wana et ni Apo Hisos, "anhalita--en ko komoyo: hikawoy Hawhodiyo ay agana pag-ari--an nin Diyos, ta hay pag-ari--an na ay tawtawoy gomawà kalabayan na.
40021044	(Hinoman ya matata bayro ha bato ay matamek, boy bilang ya ha tawoy ampagdanas kadya-dya--an ta ahè naghehe ha kasalanan; boy hinoman ya mabondagan nin habaytoy bato ay matapong, boy bilang ya ha tawoy igwà nin Diyos ha kaparosawan.")
40021045	Hin nalengè nin pawpo--on nin pawpari̇̀ boy hatoy Pawparisiyo ya aw-alimbawà ni Apo Hisos ay na-intindiyan la ya hila ya antokoyen na.
40021046	Kayà ampagsikapan la yan dakpen, piro angkalimo hila do ha kalak--an tawo ya ampipampinto--o nin hi Apo Hisos ay propita.
40022001	Habayti ya alimbawà ya hinalità ana et ni Apo Hisos ha tawtawo,
40022002	"Hay pamomo--on nin Diyos," wana, "ay i-alimbawà ko et ha ari̇̀ ya naghandà pamamangan para ha banhal nin anak nay lalaki.
40022003	Hapa--eg, hin ka-orasan anan paghandà ay inhogò nay aw-alilà nan mangalap nin hatoy da--an naynan kinombida, piro hatoy kinombida ay ahè labay mako.
40022004	"Nangihogò yayna et nin kanayon ya aw-alilà nan mangalap konla ta impabalità na ya ombayri: 'Kaganawan ay handà ana ta nawotò anay kawkarni nin pinati koy mangatabà ya bawbakà kateng aw-oybon ya ma-ari̇̀ anan kona--en. Kayà mako kawoyna bayri ta banhal ana nin anak ko.'
40022005	Piro hatoy kawkinombida ay pinagka-ayin la baytoy hagyat konla. Hay miha ay nakon magtrabaho ha pawpaliyan na, boy hay miha ay nako ha tindawan na.
40022006	Hay kanayon ay nipandawohong nin hatoy aw-alilà ya pina-alap, ta pinareng--ey la biha la pinati.
40022007	Banà bayri, hay ari̇̀ ay masyadon namahang; kayà inhogò nay hawhondalò nan mamati nin hatoy nipamati nin aw-alilà na, biha na impapo-olan ya siyodad la.
40022008	"Hapa--eg, hinalità nin hatoy ari̇̀ ha kanayon ya aw-alilà na, 'Hay pamamangan,' wana, 'ya para ha banhal ay handà ana. Piro hatoy kawkinombida ay alwan karapatdapat ta agla pina-alaga--an ya pangombida konla.
40022009	Hapa--eg ay mangalsara kawo ta kaganawan makit moyoy tawo ay kombidawen moyo.'
40022010	Hatoy aw-alilà ay nakoyna ha kawkalsara ta kaganawan tawoy nakit la, mala--et o mahampat ay kinombida la. Kayà habaytoy ampagbanhalan ay napnò tawo.
40022011	"Hapa--eg hay ari̇̀ ay nakon nanlek do ha sawsang-ili na. Bayro ay nakakit yan mihay lalaki ya nakadolo nin alwan para ha banhal.
40022012	'Amigo,' wanan ari̇̀, 'pangno ka nakapahok bayri ya hay dolo mo ay alwan para ha banhal?' Hatoy lalaki ay ahè tinombay.
40022013	Hapa--eg, hinalità nin hatoy ari̇̀ do ha aw-alilà na, 'Balolen moyo,' wana, 'ya gamet na boy bitih na biha moyo ya itapon ha likol ya mareglem. Bayro ya mi-angaw-angaw boy manget--et ngipen na banà ha tanamen nay dya--dyà.' "
40022014	Hinalità et ni Apo Hisos, "Hay Diyos," wana, "ay nangingat nin malakè ya tawoy pag-ari--an na piro a-amò konla ya pinili̇̀ na."
40022015	Hapa--eg hay Pawparisiyo ay nititipon ta ampangihip hilan paraan no pangno la mapahalità hi Apo Hisos nin panagpan la kona.
40022016	Nangihogò hilan tawtawowan la boy ongnoy tawowan ni Ari̇̀ Hirodis nin makon magpastang koni Apo Hisos nin ombayri: "Mangangaral," wanla, "tandà nawen ya hika ay tapat. Agka ampag-alangan mangitorò nin tongkol ha kalabayan nin Diyos para ha tawtawo, ta hika ay ahè ampamili̇̀ nin tawo.
40022017	Hapa--eg, tongkol ha pamamayad bo--ih, tamà nayi̇̀ o alwa ya mamayad kayi nin bo--ih ha ampamo--on konnawen ya hi Ari̇̀ Sisar ya taga siyodad nin Roma?"
40022018	Banà ta tandà ni Apo Hisos ya kala-etan intinsyon la ay hinalità na konla, "Hikawo," wana, "ya mawmagkakanwari̇̀, antà anhagpen moyo ko ha pag-i-ilgo ko?
40022019	Pakitan moyo kon kowalta ya ibabayad ha bo--ih." Hapa--eg, pinantan la yan mihay kowaltay pilak.
40022020	Pinastang hila ni Apo Hisos, "Hino," wana, "ya ma--in lopa nin habayti ya anti bayri, boy hino ya ma--in ngalan nin habayti ya nakaholat bayri?"
40022021	"Hi Ari̇̀ Sisar," wanla. Hapa--eg, hinalità konla ni Apo Hisos, "Kayà hay para koni Ari̇̀ Sisar ay igwà moyo kona, ta hay para ha Diyos ay igwà moyo ha Diyos."
40022022	Hin nalengè lay katalinowan nin pantotombay konla ni Apo Hisos ay nag-ispanta hila boy inalihan la ya.
40022023	Ma--in mihay gropon Hawhodiyo ya an-ingaten Sadosiyo ya ahè ampinto--o nin hay nikati ay mabiyay oman. Hin habayto et allo, hay ongno konla ay nakon nagpastang koni Apo Hisos.
40022024	"Mangangaral," wanla, "ombayri ya hinalità ni Moysis ya para kontamo: 'No ma--in mita-ahawa ya hay lalaki ay nati nin aghila nagka-anak, hatoy bawo ay dapat pag-ahawa nin patel nin hatoy nati, ta no magka-anak hila, hatoy anak ay para do ha patel nay nati.'
40022025	Konnawen ay ma--in pitoy lalaki ya mipapatel. Hay ponganay ay nag-ahawa, piro nati nin ahè nagka-anak. Hatoy bawo ay pinag-ahawa nin homono ya patel nin hatoy nati.
40022026	Ombayro simpri ya nangyari do ha ikalwa, ha ikatlo, angga do ha ikapito ya bongsò lay napag-ahawa nin hatoy bawo piro kaganawan la ay nati nin ahè nagka-anak.
40022027	Ha kalalampohan ay nati baytoy babayi.
40022028	Hay pastang nawen ay ombayri: no wari̇̀ ta biyayen oman ya nikati, hino konla ya ma--in ahawa nin hatoy babayi ya kaganawan nin hatoy pitoy mipapatel ay nakapag-ahawa kona?"
40022029	Tinombay konla hi Apo Hisos, ya wana, "Ampagkamali̇̀ kawo, ta agmoyo angka-intindiyan ya nakaholat ha Kaholatan nin Diyos ya tongkol ha pangabiyay oman, boy agmoyo et angka-intindiyan ya tongkol ha kapangyariyan nin Diyos.
40022030	Hay nikati ya mabiyay oman ay agana mag-ahawa, ta hila ay mag--in anan emen ha aw-anghil ya anti ha katatag-ayan ha kama-inan nin Diyos.
40022031	Hapa--eg, tongkol ha pangabiyay oman nin nikati, wari̇̀ agmoyo et nabaha bayti ya para komoyoy hinalità nin Diyos ya ombayri ya pagkahalità:
40022032	'Hiko ya Diyos ni Abraham, Diyos ni Isak boy Diyos ni Hakob'? Ampangahologan nin hay nikati ana ya nipantompel ha Diyos ay kowinta angkabiyay; ta hay Diyos ay Diyos nin ampikabiyay, alwan Diyos nin nikati."
40022033	Hapa--eg, nipag-ispanta baytoy kalak--an tawo hin nalengè la baytoy intorò ni Apo Hisos.
40022034	Hin nalengè nin Pawparisiyo ya hay Sawsadosiyo ay ahè makatlek ha tawtobay konla ni Apo Hisos ay nititipon hila.
40022035	Miha ha Pawparisiyo ya mangitorò nin kawkapanogo--an ay nagpastang koni Apo Hisos ta labay la yan mahagep ha pag-i-ilgo na.
40022036	"Mangangaral," wana, "ha kaganawan kapanogo--an, anyay pinakama-alagà?"
40022037	Tinombay kona hi Apo Hisos, ya wana, "Hay Pangino--on mon Diyos ay labiyen mo nin bo-ò ha nakem mo, ha biyay mo, boy ha pangingihip mo.
40022038	Habayti ya pinakama-alagà boy pinaka-importantin kapanogo--an.
40022039	Hay ikalwan pinakama-alagà ya kapanogo--an ay ombayri: 'Labiyen moy kapara mon tawo nin bilang panlalabi mo ha sarili mo.'
40022040	Bayri ha loway panogò ya habayti nin nabo--ò ya kaganawan kapanogo--an ya inggawà ni Moysis kateng hatoy intorò nin pawpropita."
40022041	Mintras tipon et baytoy Pawparisiyo ay pinastang hila ni Apo Hisos,
40022042	"Anya," wana, "ya an-ihipen moyo tongkol koni Kristo ya impangakò nin Diyos? Hinoy ma--in alalak kona?" "Alalak ya," wanla, "ni Ari̇̀ Dabid."
40022043	Pinastang hilayna et ni Apo Hisos, "Antà man awod," wana, "nin hay Ispirito nin Diyos ay nangipa-ihip koni Ari̇̀ Dabid nin mangingat 'Pangino--on' koni Kristo? Ombayri ya hinalità ni Ari̇̀ Dabid:
40022044	'Hinalità nin Pangino--on Diyos ha Pangino--on ko, Miknò ka ha bandan wanan ko anggan hay kawka-away mo ay talowen ko boy igwà ko hila ha hilong nin kapangyariyan mo.' "
40022045	"Hapa--eg," wana et ni Apo Hisos, "no hi Ari̇̀ Dabid ay nangingat 'Pangino--on' koni Kristo ya impangakò nin Diyos, pangno nin hi Ari̇̀ Dabid ya tawon bongat ay nakapi-alalak ha Pangino--on na?"
40022046	Ni miha konla ay ayin nakatbay nin habaytoy pastang ni Apo Hisos, boy pa-ibat hin allon habayto ay ayin anan nakaregdeg nin magpastang kona.
40023001	Hapa--eg, hinalità ni Apo Hisos do ha kalak--an tawo kateng ha aw-alagad na, ya wana,
40023002	"Hay mawmangitorò nin kawkapanogo--an boy Pawparisiyo ya binyan katongkolan mangipalinaw nin kawkapanogo--an ya inggawà ni Moysis.
40023003	Kayà dapat moyon honolen ya kaganawan bagay ya halita--en la komoyo. Piro agmoyo towaren ya anggaw--en la, ta hay an-itorò la komoyo ay agla anggaw--en.
40023004	Hay tawtawo ay ampagaw--en lan malakè ya bagay ya ma-irap honolen, piro hilan mismo ay ahè ampanambay ha panggawà nin ombayro.
40023005	Kaganawan bagay ya anggaw--en la ay an-ipakit lan bongat ha tawtawo emen hila poriyen. Hay bawbirsikolo nin Halità nin Diyos ay an-igwà la ha malhay ya pambiyanan ya katat, biha la itakel ha waweng la boy ha braso la; boy hay pawpalamoy nin dolo la ay an-ikarà la.
40023006	No ma--in okasyon, hay labay lan pamikno--an ay ha dani nin hatoy ma--in pa-okasyon, boy ha lo--ob nin himba--an ay labay lan miknò ha arapan ha pamikno--an nin importantin tawo.
40023007	No ampagpasyal hila ha plasa boy ha arapan nin tawtindawan ay labay lan ilawen boy igalang nin tawtawo, boy labay la et nin ingaten 'Mangangaral'.
40023008	"Piro hikawo ay agkawo pa-ingat nin ombayro. Mimihay Mangangaral moyo boy hikawoy kaganawan ay mipapatel.
40023009	Bayri ha babon lotà ay agkawo dapat mangingat nin Tatay ha maski hinoy tawo, ta Diyos ha katatag-ayan ha kama-inan na ya dapat moyon bongat ingaten nin 'Tatay.'
40023010	Agkawo pa-ingat nin 'manonorò' ta mimihay Manonorò moyo ya ayin kanayon no alwan hiko hi Kristo ya impangakò nin Diyos.
40023011	Emen kawo mag--in pinakamalhay ay magmaka-aypà kawon magsirbi.
40023012	Hinoman ya ampangipagmalhay nin sarili na ay angka-alihan dangal, boy hinoman ya ampagmaka-aypà ay ampagkama--in dangal."
40023013	"Lano ay ka-i-ingaloy mangyari komoyon mawmangitorò nin kawkapanogo--an boy komoyon Pawparisiyo ta hikawo ay mawmagkakanwari̇̀! Hay kanayon ya labay pomahok ha dogal ya ampag-ari--an nin Diyos ay agmoyo ampayagan boy mismon hikawo ay ahè malabay pomahok bayro.
40023014	(Lano ay ka-i-ingaloy mangyari komoyon mawmangitorò nin kawkapanogo--an boy komoyon Pawparisiyo, ta hikawo ay mawmagkakanwari̇̀! Angkowen moyoy kamama--in nin bawbawoy babayi biha kawo mamakit nin masyadon karà panalangin. Banà bayri ha anggaw--en moyo ay lalò bomyat ya iparosa komoyo.)
40023015	"Ka-i-ingaloy mangyari komoyon mawmangitorò nin kawkapanogo--an boy komoyon Pawparisiyo ta hikawo ay mawmagkakanwari̇̀! Anlomipay kawo ha dagat nin mako ha marayò ya dogal, ta ampanlek kawo nin maski mihay makombinyo moyo. No nakombinyo moyo yayna, hay an-itorò moyo kona ay makapipalako kona ha impirno, boy mag--in yan mas mala--et kisa komoyo.
40023016	"Ka-i-ingaloy mangyari lano komoyon mawmangitorò nin kawkapanogo--an boy komoyon Pawparisiyo! Hikawo ay bilang bawbowag ya ampangakay ha pangitorò moyo nin ombayri: 'Ayin kowinta ha hinoman ya magpangakò nin maghompà ha bali nin Diyos, piro hinoman ya magpangakò nin maghompà ha gintò ya anti ha bali nin Diyos ay ahè ma-ari̇̀ nin agna geperan baytoy pangakò na.'
40023017	Hikawo ay bilang bawbowag ya tawtangah! Wari̇̀ mas importanti baytoy gintò kisa masagradoy bali nin Diyos?
40023018	An-itorò moyo et ya ombayri: 'Ayin kowinta ha hinoman ya magpangakò nin maghompà ha altar ya anti ha bali nin Diyos, piro hinoman ya magpangakò nin maghompà ha indolog nin inggawà ha babon altar ay ahè ma-ari̇̀ nin agna geperan baytoy pangakò na.'
40023019	Talagan bilang kawon bawbowag! Wari̇̀ mas importanti baytoy indolog nin inggawà ha babon altar kisa hatoy masagradoy altar?
40023020	Kayà hay tawoy magpangakò nin maghompà ha altar ya anti ha bali nin Diyos ay ampaghompà ya kateng ha kaganawan indolog nin inggawà ha babon altar;
40023021	boy hay ampagpangakò nin maghompà ha bali nin Diyos ay ampaghompà ya et ha Diyos ya ampa-iri bayro.
40023022	No hay tawoy ampaghompà nin magpangakò, ta ha paghompà na ay anhabtan nay katatag-ayan ya kama-inan nin Diyos ay ampaghompà ya ha trono ya anti bayro kateng ha Diyos ya ampiknò bayro ha trono.
40023023	"Ka-i-ingaloy mangyari komoyon mawmangitorò nin kawkapanogo--an boy komoyon Pawparisiyo ta hikawo ay mawmagkakanwari̇̀! Ampambi kawo ha Diyos nin ikamapò parti nin tawtanaman moyoy dikot ya balang ya panrikadon pamamangan. Piro agmoyo anhonolen ya pinaka-importantin bagay ya bilang ha matoynong ya panonosga, pangingangalo, boy katapatan. Talagan dapat moyon igwà ya ikamapò parti nin natikapan moyo, piro agmoyo pa-olayan ya mas importanti ya bagay.
40023024	Hikawo ay bilang bawbowag ya mangangakay. Agkawo makaregdeg nin manggawà kasalanan ya bilang kayamò gamogamo piro ampakaregdeg kawon manggawà kasalanan ya bilang kalhay ayop ya kamel.
40023025	"Ka-i-ingaloy mangyari komoyon mawmangitorò nin kawkapanogo--an boy komoyon Pawparisiyo ta hikawo ay mawmagkakanwari̇̀! Hay likol nin plato boy losa ay ampakalinisan moyon mahampat, piro hay nakem moyo ay ponò kasakiman boy kala-etan.
40023026	Hikawoy Pawparisiyo ya bilang bawbowag, ka-ilangan linisan moyo pon ya kanakeman moyo nin bilang ha losa boy plato ya anggamiten moyo. Ha ombayro, kateng gawgawà moyo ay mag--in malinis.
40023027	"Ka-i-ingaloy mangyari komoyon mawmangitorò nin kawkapanogo--an boy komoyon Pawparisiyo ta hikawo ay mawmagkakanwari̇̀! Bilang kawo ha pantyon ya nilinisan ya likol ta pinapoti̇̀, balè ha lalè nin habayto ay poro bot--o nin tawoy nabolok.
40023028	Hikawo ay ombayro. Hay kahampatan ay an-ipakit moyon bongat ha tawtawo, piro hay nakem moyo ay pono-ponò pagkakanwari̇̀ boy kasalanan."
40023029	-
40023030	Hinalità et ni Apo Hisos, "Ka-i-ingaloy mangyari komoyon mawmangitorò nin kawkapanogo--an boy komoyon Pawparisiyo ta hikawo ay mawmagkakanwari̇̀! Anggaw--en moyoy pawpantyon nin pawpropita ya pinati nin kawka-apo-apowan moyo, boy an-adornowan moyoy tinabon nin hatoy mangahampat ya tawtawoy pinati la, ya wamoyo, 'No hikayi dayi ay tawoyna hin pana--on nin kawka-apo-apowan nawen ay agkayi naki-emen ha ginawà la ya namati.'
40023031	Ha paghalità moyo nin habayto ay ampaptegan moyo ya talagan hikawo ay aw-inalalak nin hatoy nipamati nin pawpropita.
40023032	Sigi, yari--en moyo baytoy kala-etan ya ahè nayari̇̀ nin kawka-apo-apowan moyo.
40023033	"Hikawo ay bilang aw-otan ya ma--in dità banà ha kala-etan moyo. Wari̇̀ mapa-alilihan moyoy kaparosawan ha impirno?
40023034	Kayà emen kawo lalò komasalanan ha tegteg nin Diyos ay mangihogò ako komoyo nin pawpropita, tawtawoy mangaronong, boy mawmanonorò. Hay ongno konla ay patyen moyo, boy hay kanayon ay ipakò moyo ha koroh. Hay kanayon ay barogen ha lo--ob nin hawhimba--an moyo boy kamaten hila ha balang banowa ta padya-dya--an.
40023035	Banà bayri ay mipalako komoyoy kaparosawan ha pamati nin mangahampat ya tawtawo, pa-ibat koni Abil angga koni Sakariyas ya anak ni Barakiyas. Hi Sakariyas ya pinati moyo ha danin altar ya anti ha arapan nin masagradoy kowarto ha bali nin Diyos.
40023036	Habayti ya halita--en ko komoyo: hay tawtawo hapa--eg pana--on ya mananggap kaparosawan ha pamati nin habaytoy pawpropita."
40023037	Hinalità et ni Apo Hisos, ya wana, "Tawtawo ha Hirosalim, hikawo ya ampamati nin pawpropita boy ambatowen moyo baytoy inhogò bahen komoyo. Ongnoy bisis katawon labay kopkopen nin bilang ha pangopkop nin to--an manok ha sawsisiw na, piro agmoyo labay nin pakopkop kongko.
40023038	Hapa--eg ay hikawoyna ya ba-alà bahen ha ampa-iriyan moyoy siyodad ta pa-olayan katawoyna.
40023039	Anhalita--en ko komoyo ya agmoyo koyna makit oman anggan agmoyo halita--en ya, 'Makalmà ya anlomateng ha ngalan nin Pangino--on.' "
40024001	Mintras ampog-alih hi Apo Hisos ha bali nin Diyos, hay aw-alagad na ay nako kona ta intorò lay bawbali ya anti ha kolob nin bali nin Diyos.
40024002	Piro hinalità konla ni Apo Hisos, "Ampag-ispantawan moyo nayi̇̀ ba--in ya angkakit moyo? Anhalita--en ko komoyoy kaptegan: haba--in ya angkakit moyoy bawbato ya pinibabanto, lano ay ayin matilà ha babo nin kaparihon bato ta kaganawan ay mihabwag."
40024003	Mintras ampiknò hi Apo Hisos ha Bakil nin Aw-olibo, hay aw-alagad na ay napakarani kona nin hilahilan bongat ta hinalità la kona, "Ibalità mo," wanla, "konnawen no makano mangyari bayto ya hinalità mo ya tongkol ha bawbato, boy no anyay palatanda--an ya mangyari emen nawen matanda--an ya lomateng kayna boy ka-anggawan nin babon lotà."
40024004	Tinombay konla hi Apo Hisos, "Mag-atap kawo," wana, "emen agkawo maloko nin maski hino,
40024005	ta malakè ya tawoy lomwah ya manggamit nin ngalan ko ya maghalità nin ombayri: 'Hiko hi Kristo ya impangakò nin Diyos.' Banà bayri ay malakè ya tawoy maloko la.
40024006	Agkawo mataranta ha malengè moyoy telek nin banà ha labanan boy ha bawbalità ya tongkol ha gawgira. Habayti ya ombayri ya bawbagay ay ka-ilangan mangyari, piro alwa et ka-anggawan nin kaganawan.
40024007	Hay tawtawo ha mihay nasyon ay lomaban ha kanayon ya nasyon, boy mangapilalaban et ya gawgobirno. Ma--in lomateng ya bitil boy magkama--in nin lawlayon ha maski ayrin dogal.
40024008	Habayti ya kaganawan ay ompisan bongat nin masyadoy kadya-dya--an ya tanamen nin bilang ha ampanganak.
40024009	"Banà ha pamakilamo moyo kongko, hikawo ay pag-inakitan nin kaganawan tawo. Dakpen la kawo ta padya-dya--an biha la kawo patyen.
40024010	Ha pana--on ya habayto ay malakè ya ma-lihan nin pantotompel kongko, misasapakatan, boy mi-i-inakitan.
40024011	Hapa--eg, malakè ya lomwah ya alwan peteg mawmanonorò ta lokowen lay kalak--an tawo.
40024012	Banà ha panlomalò nin kala-etan ay malakè ya lomay--ep ya panlalabi nin miha ta miha.
40024013	Piro hay ampanatilin antompel kongko boy makatagal ha kadya-dya--an angga ha ka-anggawan nin biyay na ay ma--in kalibriyan.
40024014	Hay Mahampat ya Balità ya tongkol ha pamomo--on nin Diyos ay i-aral ha kaganawan dogal ha babon lotà emen kaganawan tawo ay makalengè. Pangayari̇̀ ay ma-anggawan anay babon lotà."
40024015	Hinalità et ni Apo Hisos, "Do," wana, "ha bali nin Diyos ay makit moyoy pangyayari ya hinalità hin hato ni propita Danyil ya hay maninirà ya ayin kapara ha kala-etan ay ampireng ha masagradoy kowarto ya paran bongat ha Diyos. (Dapat intindiyen bayti nin ampamaha.)
40024016	No ombayroynay mangyari, hay tawtawo bayri ha probinsyan Hodiya ay dapat mowayon mako ha bawbakil.
40024017	Hinoman ya anti ha balkon ha bobongan nin bali na ay agana mistil mona--oy nin mangwan kawkamama--in na ya anti ha lo--ob nin bali na.
40024018	Hinoman ya anti ha paliyan ay agana mistil morong nin mangwan alimenmen na.
40024019	Ha aw-alloy habayto, hay mangaboktot boy nawnanay ya ampipamanonò ay ka-i-ingalo.
40024020	Ipanalangin moyo ya habayti ya pamowayo moyo ay ahè mangyari no pana--on abagat o no allon pama-inawa.
40024021	Ha pana--on ya habayto, hay tawtawo ay makaranas nin kadya-dya--an ya igit ha kadya-dya--an ya dinanas ana pa-ibat et hin pinalsa ya babon lotà. Maski makakano ay agana maranasan baytoy ombayroy kadya-dya--an.
40024022	Pina-ipek nin Diyos ya aw-allo nin pana--on kadya-dya--an, ta no ahè ay ayin tawoy makalibri ha kamatyan. Banà ha ingangalo na ha tawtawoy pinili̇̀ na ay pina-ipek na baytoy pana--on nin kadya-dya--an.
40024023	"Hapa--eg no ma--in maghalità komoyo nin, 'Biliwen moyo, anti bayri hi Kristo ya impangakò nin Diyos!' o no hay halita--en ay 'Anti ya bayro!' ay agmoyo pinto-owen bayto.
40024024	Ma--in lomwah ya mawmagkakanwari̇̀ nin hila hi Kristo, boy ma--in lomwah ya alwan peteg mawmanonorò. Mangipakit hilan masyadoy pawpapag-ispantawan ta no ma-ari̇̀, maski tawtawoy pinili̇̀ nin Diyos ay lokowen la.
40024025	Hinalità koyna komoyo; kayà mag-atap kawo emen agkawo maloko.
40024026	"No ma--in tawoy maghalità komoyo nin, 'Helken moyo, hi Kristo ay anti bayro ha powiray dogal,' ay agkawo mako bayro. No halita--en la simpri ya, 'Hi Kristo ay anti ha kowarto ta ampagtagò,' ay agkawo minto--o.
40024027	No pangno nin hay kimat ha langit ay biglà anhomawang nin mangibat ha baytan magpalakon babà ay ombayroy panlomateng ko bayri ya an-ingaten Anak nin Tawo.
40024028	"No ayri ya bangkay ay bayro ampititipon ya aw-owak."
40024029	Hinalità et ni Apo Hisos, "Pangalabah nin habaytoy pana--on, antimano, hay babon lotà ay domeglem ta hay allo boy bowan ay ahè homawang. Hay bawbito--en ay mikatata boy hay kawkapangyariyan ya anti ha langit ay mipampikambya.
40024030	Hapa--eg hay palatanda--an nin panlomateng ko ya an-ingaten Anak nin Tawo ay makit ha tag--ay langit, boy kaganawan tawo bayri ha babon lotà ay mi-anggaw-angaw banà ha kalimowan la. Hiko ya Anak nin Tawo ya mangibat ha katatag-ayan ha kama-inan nin Diyos ay lomateng ya anti ha leem. Makit la ko ya ma--in kapangyariyan boy ma--in masyadoy kagandawan ya ahè makwan ihipen.
40024031	Ihogò koy aw-anghil ko nin mipanamboyok nin makhaw, ta tiponen lay kaganawan tawoy pinili̇̀ koy ma-ibat ha kaganawan dogal bayri ha babon lotà."
40024032	"Hay pangwanan moyon alimbawà ay tanaman ya kayoy igos," wani Apo Hisos. "Tandà tamo ya no ampamayoynan bolong ay marani anay abagat.
40024033	Ombayro itaman, no makit moyoy ampangyari ana baytoy kaganawan bagay ya hinalità ko komoyo ay matanda--an moyo ya marani koynan lomateng, bilang akoynan anti ha polta.
40024034	Anhalita--en ko komoyoy kaptegan: hay tawtawoy angkabiyay hapa--eg pana--on ay ahè ma-obon mati anggan ahè mangyari ya kaganawan nin habayto.
40024035	Hay langit boy lotà ay ma-anggawan piro hay hawhalità ko ay ahè ma-anggawan."
40024036	Hinalità et ni Apo Hisos, ya wana, "Hay magtandà bongat nin allo boy oras nin mangyari bayto ay Tatay koy Diyos. Ahè tandà nin aw-anghil ha katatag-ayan ha kama-inan nin Diyos, ni hiko ya Anak nin Diyos ay ahè magtandà no makano mangyari bayto.
40024037	Hay panlomateng ko ya an-ingaten Anak nin Tawo ay bilang ombayro ha pangyayari hin pana--on ni Nowi ya hay tawtawo ay alwan handà, ta masyadoy kala-etan la boy aglayna anlingayen ya Diyos.
40024038	Hin habayton pana--on biha nahalipawan nin lanom ya babon lotà, hay tawtawo ay sigisigi ha pamangan, paglahing, pag-ahawa, boy pamabanhal anggan na-abot ya allo nin hili Nowi ay pinomahok ha barko.
40024039	Habaytoy tawtawo ay ahè nangihip nin ma--in mangyari konla anggan hay babon lotà ay nahalipawan nin lanom ya nakamati konlan kaganawan. Bilang ombayro ya panlomateng ko ya an-ingaten Anak nin Tawo.
40024040	Ha allon habayto ay ma--in loway lalaki ya ampilamon ampagtrabaho ha paliyan; hay miha ay kowen, hay miha ay ibalag.
40024041	Ma--in loway babayi ya ampitambay nin ampanggiling; hay miha ay kowen, hay miha ay ibalag.
40024042	"Kayà maghandà kawo ta agmoyo tandà ya allon panlomateng ko ya Pangino--on moyo.
40024043	Habayti ya tanda--an moyo: no tandà nin ma--in bali ya oras nin lomateng ya mananakaw ay magbantay ya, ta agna pa-olayan ya hay bali na ay pahoken nin mananakaw.
40024044	Kayà hikawo man ay maghandà ta hiko ya an-ingaten Anak nin Tawo ay lomateng ha oras ya agmoyo an-asawan."
40024045	Hinalità et ni Apo Hisos, ya wana, "Pangno mabalayan ya tapat boy maronong ya alilà? Hay tapat boy maronong ya alilà ay ambiyan nin amo na nin karapatan mama-alà ha kawkalamowan nay aw-alilà boy hiya ya mambin pamamangan la ha tamà ya oras.
40024046	Habaytoy ombayroy alilà ay ma--in kakalma--an no malatngan nin amo na ya anggaw--en na baytoy impagawà kona.
40024047	Anhalita--en ko komoyo ya kaptegan: habaytoy tapat ya alilà ay paba-ala--en nin amo na ha kaganawan kamama--in na.
40024048	Piro no mala--et ya alilà ay halita--en na ha sarili na ya, 'Maboyot pon biha lomateng ya amo ko.'
40024049	Kayà ompisawan nan bogbogen ya kapara nan aw-alilà boy magpasasà yan mangan boy makilahingan.
40024050	Hapa--eg hay amo nin hatoy alilà ay lomateng ha allo ya agna an-asawan boy ha oras ya agna tandà.
40024051	Habaytoy mala--et ya alilà ay parosawan nin amo na nin mabiyat ya parosa boy ipakilamo na ya ha dogal nin mawmagkakanwari̇̀. Bayro hila mi-anggaw-anggaw nin manget--et ngipen la banà ha tanamen lay dya--dyà."
40025001	Hinalità ana et ni Apo Hisos, ya wana, "Ha allon habayto nin lomateng ako, hay pamomo--on nin Diyos ay bilang ha mapò ya dalaga ya balang miha ay ma--in gitan ya kingki ya andongket nin homakbat ha kakahal ya lalaki.
40025002	Hay lima konla ay tangah; hay lima ay maronong.
40025003	Hatoy tawtangah ay nantan kingki la piro aghila nantan risilbay pitorolyo.
40025004	Hato balè ya mangaronong ay nantan risilba ya para ha kingki la.
40025005	Hapa--eg, mintras na-antalà ya panlomateng nin hatoy kakahal ya lalaki, hatoy mapò ya dalaga ay nakakatoloy.
40025006	"Piro hin botlay yabi ana ay naka-imata hila ha nalengè lay bolyaw ya ombayri: 'Anti anay kakahal ya lalaki! Mako kawoyna bayrin homakbat kona!'
40025007	Hapa--eg hatoy mapò ya dalaga ay nipampibangon ta pinaka-osay lay kawkingki la.
40025008	Hinalità nin hatoy limay dalaga ya tangah do ha limay maronong, 'Atagan moyo kayi,' wanla, 'nin pitorolyo moyo ta angkaparè anay kingki nawen.'
40025009	Piro tinombay konla baytoy mangaronong ya dawdalaga, 'Ahè ma-ari̇̀,' wanla, 'ta tama-tamà bongat baytin para konnawen; kayà mako kawo ha tindawan nin manaliw nin para komoyo.'
40025010	Hapa--eg hatoy limay dalaga ya tangah ay nakon manaliw nin pitorolyo ya para ha kawkingki la. Mintras ayin hila, hay kakahal ya lalaki ay nilomateng. Hatoy limay nakahandà ay nakapakilamo do ha ikakahal boy nakapakibanhal. Hapa--eg hay polta ya pinahokan la ay inharà ana.
40025011	"Ahè naboyot, hatoy limay dalaga ya nanaliw pitorolyo ay nakalateng. Hila ay anti ha likol nin ampibobolyaw, ya wanla, 'Apo, Apo, lo-aten moy polta ta papahoken mo kayi!'
40025012	Piro tinombay baytoy kakahal ya lalaki, ya wana, 'Anhalita--en ko komoyoy kaptegan ya agkatawo balay.' "
40025013	Hapa--eg, hinalità et ni Apo Hisos, "Kayà bay," wana, "hay ka-ilangan ay pirmi kawon handà ta agmoyo tandà ya allo o oras nin panlomateng ko."
40025014	Hinalità et ni Apo Hisos, "Hay pamomo--on nin Diyos," wana, "ay i-alimbawà ko et ha mihay tawoy nako ha kanayon ya dogal. Piro biha ya nog-alih ay iningat nay aw-alilà na ta impaba-alà na konlay kawkamama--in na.
40025015	Balang miha ay binyan na nin kompormi ha kaya nan asiwa--en. Hay miha ay binyan nan alagà liman libo, hay miha ay binyan nan alagà lowan libo, boy hay miha ay binyan nan alagà malibo. Hapa--eg hiya ay nanigè ana.
40025016	Hatoy alilà ya nananggap nin alagà liman libo ay tampol nan ingkomirsyo baytoy kowalta ya impatayà kona; kayà nakatobò yan alagà liman libo.
40025017	Ombayro simpri ya ginawà nin hatoy binalagan alagà nin lowan libo; kayà nakatobò ya itaman nin alagà lowan libo.
40025018	Hato balè ya alilà ya binalagan nin alagà malibo ay nangotkot lotà ta intagò na baytoy kowaltay imbalag kona nin amo na.
40025019	"Nalabah ya malakè ya pana--on, hatoy amo ay nakalateng boy sinita na baytoy kowaltay imbalag na konla.
40025020	Hatoy alilà ya binalagan nin alagà liman libo ay nako kona ta gintan na baytoy kowalta kateng natobò na ya alagà liman libo. 'Binalagan mo ko, Apo,' wana, 'nin alagà liman libo. Helken mo! Habayti et ya liman liboy natobò ko.'
40025021	"Hinalità kona nin hatoy amo na, 'Maganday ginawà mo, mahampat boy tapat ya alilà. Banà ta mapahimala--an ka ha mayamò ya alagà ay gaw--en katan mama-alà nin malhay ya alagà. Kayà pakarani ka kongko nin makilamo ha kaligawan.'
40025022	"Hato itaman ya alilà ya binalagan nin alagà lowan libo ay nako do ha amo na ta hinalità na kona, 'Binalagan mo ko, Apo', wana, 'nin alagà lowan libo. Helken mo! habayti et ya lowan liboy natobò ko.'
40025023	Hinalità itaman kona nin hatoy amo, 'Maganday ginawà mo, mahampat boy tapat ya alilà. Banà ta mapahimala--an ka ha mayamò ya alagà ay gaw--en katan mama-alà nin malhay ya alagà. Kayà pakarani ka kongko nin makilamo ha kaligawan.'
40025024	"Hapa--eg hatoy alilà ya binalagan nin alagà malibo ay nako do ha amo na ta hinalità na kona, 'Apo,' wana, 'tandà ko ya hika ay ma-irap nin pakilamowan, ta ampangalawah ka nin agmo intanem boy ampakinabang ka ha agmo pinagpagalan.
40025025	Angkalimo ko komo; kayà hay kowalta mo ay intagò ko ha lalè lotà. Helken mo! Anti ana bayri bayti ya ikon mo.'
40025026	"Hapa--eg, hinalità kona nin hatoy amo na, 'Hika,' wana, 'ya mala--et boy matamlad ya alilà! Tandà mo awod ya ampangalawah ako nin agko intanem boy ampakinabang ha agko pinagpagalan.
40025027	Ha ombayro, hay kowalta ko ay indabò mo dayi ha bangko emen habayto ay nibira kongko nin ma--in tobò.'
40025028	"Hapa--eg, hinalità et nin hatoy amo do ha kanayon ya aw-alilà na, 'Kowen moyo kona,' wana, 'ba--in ya kowalta ta igwà moyo do ha ma--in alagà mapò ya libo.
40025029	Hay tawoy ma--in ay pahanan et ya ma--in kona, piro hay ayin, no anyaman ya ma--in kona maski a-amò ay alihen kona.
40025030	Hay bagay bayri ha ayin pakinabang ya alilà ay itapon ha likol ha dogal ya pagkareglem. Bayro hay tawtawo ay mi-anggaw-angaw boy manget--et nin ngipen la banà ha tanamen lay dya--dyà.' "
40025031	Ombayri et ya hinalità ni Apo Hisos, "Hiko," wana, "ya an-ingaten Anak nin Tawo, pagbira ko bayri ha babon lotà ay ma--in akon kagandawan ya ahè makwan ihipen, boy kalamo koy aw-anghil ko biha ko miknò ha trono koy ma--in kagandawan.
40025032	Kaganawan tawo bayri ha babon lotà ay mititipon ha arapan ko ta pipapawa--en ko ha loway gropo nin bilang ha magpapastol ya ampipapawa--en nay tawtopa boy kawkanding.
40025033	Hay tawtawoy mangahampat ya bilang ha topa ay igwà ko ha bandan wanan ko; hay tawtawoy mangala--et ya bilang ha kanding ay igwà ko ha bandan oki ko.
40025034	"Hapa--eg hiko ya Ari̇̀ ay maghalità ha tawtawoy anti ha bandan wanan ko, 'Hikawoy ma--in kahampatan ya inggawà komoyo nin Tatay koy Diyos, mako kawo bayri ta pag-ari--an katawo. Hay pag-ari̇̀ ko komoyo ay inhandà nin Diyos pa-ibat hin pinalsa ya babon lotà;
40025035	ta hin nabitlan ako ay pinakan moyo ko; hin na-angan ako ay pina-inom moyo ko. Maski agmoyo ko nabalayan ay pinagkahandà moyo ko ha bali moyo.
40025036	Hin ayin akon dolo ay pinadolowan moyo ko; hin nagmasakit ako ay inasiwà moyo ko, boy hin napiriso ko ay tinibaw moyo ko.'
40025037	"Hapa--eg, tombay kongko baytoy mangahampat ya tawtawo, 'Pangino--on,' wanla, 'nakano nawen ka nakit ya binomitil ya pinakan nawen, boy nakano nawen ka nakit ya na-angan ya pina-inom nawen?
40025038	Nakano nawen ka ahè nabalayan ya pinagkahandà nawen, boy nakano ka nanga-ilangan nin dolo ya pinadolowan nawen?
40025039	Nakano nawen ka simpri nakit ya nagmasakit o napiriso ya tinibaw nawen?'
40025040	"Hapa--eg hiko ya Ari̇̀ ay tombay konla nin ombayri: 'Kaptegan ya anhalita--en ko komoyo; ha panggawà moyo nin ombayri ha miha ha pinaka-oltimo ya kowinta pawpatel ko ay bilang anan kongko moyo ginawà.'
40025041	"Hapa--eg," wana et ni Apo Hisos, "ombayri itaman ya halita--en ko ha tawtawoy anti ha bandan oki ko: 'Pakarayò kawo kongko. Hay bagay komoyo ay kaparosawan. Mako kawo ha apoy ya ahè maparè ya inhandà anan para koni Satanas boy ha dawdimonyoy aw-anghil na;
40025042	ta hin binomitil ako ay agmoyo ko pinakan; hin na-angan ako ay agmoyo ko pina-inom.
40025043	Hiko ya agmoyo nabalayan ay agmoyo pinagkahandà ha bali moyo; hin ayin akon dolo ay agmoyo ko pinadolowan; hin nagmasakit ako boy napiriso ay agmoyo ko simpri tinibaw.'
40025044	"Hapa--eg, tombay hila kongko, 'Pangino--on,' wanla, 'nakano nawen ka nakit ya binomitil, o na-angan, o ahè nabalayan, o ayin dolo, o nagmasakit, o napiriso ya agnawen tinambayan?'
40025045	Hapa--eg hiko ya Ari̇̀ ay tombay konla nin ombayri: 'Kaptegan ya halita--en ko komoyo; hay agmoyo panambay ha pinaka-oltimo ya kowinta pawpatel ko ay hiko ya agmoyo tinambayan.'
40025046	Habayto," wana et ni Apo Hisos, "ya ombayroy tawtawo ay mipalako ha impirno ya ayin anggay kaparosawan, piro hay mangahampat ya tawtawo ay biyan biyay ya ayin anggawan."
40026001	Hin nayari̇̀ intorò ni Apo Hisos baytoy kaganawan ay hinalità na ha aw-alagad na, ya wana,
40026002	"Tandà moyo ya loway allo tana ya palabahen biha Pistan Pamamanemtem; boy ha allon habayto, hiko ya an-ingaten Anak nin Tawo ay igwà ha tawtawoy mangipakò kongko ha koroh."
40026003	Hapa--eg hay pawpo--on nin pawpari̇̀ boy mawmato--ay mangama--in katongkolan ay nititipon ha palasyo ni Kaypas ya pinakamatag--ay ya po--on pari̇̀,
40026004	ta amplanowen la no pangno la ma-isikrito ya pandakep koni Apo Hisos ta patyen la ya.
40026005	"Agtamo," wanla, "gaw--en peleg pista ta maka manggawà nin kagolowan ya tawtawo."
40026006	Hapa--eg hi Apo Hisos ay anti ha banowan Bitanya ha bali ni Simon ya liprosowen pon.
40026007	Peleg ampangan hili Apo Hisos ay ma--in nakalateng ya mihay babayi ya nantan nin pinakamabli ya pabangoh ya nakapalaman ha maganday pambiyanan ya an-ingaten alabastro. Habayto ay imbollog na ha olo ni Apo Hisos.
40026008	Hin nakit bayto nin aw-alagad ay namahang hila. "Antà," wanla, "nin sinayang na ba--in ya pabangoh?
40026009	No na-ilakò dayi ba--in nin malhay ya alagà, hay napaglako--an ay na-igwà dayi ha manga-irap."
40026010	Hatoy anhalita--en la ay alwan polinged koni Apo Hisos; kayà hinalità na konla, "Antà," wana, "nin ampaki-emenan moyo ya? Hay ginawà na kongko ay kahampatan.
40026011	Hay manga-irap ay kalamo moyon pirmi; piro hiko ay ahè magpirmi komoyo.
40026012	Hay pangibollog na ha nawini ko nin habayti ya pabangoh ay paghahandà ha pananabon kongko.
40026013	Anhalita--en ko komoyo ya kaptegan: maski ayrin dogal bayri ha babon lotà nin ma-i-aral bayti ya Mahampat ya Balità ay mapanemteman bayti ya babayi ta mabanggit ya ginawà na kongko."
40026014	Hapa--eg hi Hodas Iskaryoti ya miha ha labinloway alagad ni Apo Hisos ay nako ha pawpo--on nin pawpari̇̀
40026015	ta hinalità na konla, "Anya," wana, "ya igwà moyo kongko no igwà ko komoyo hi Hisos?" Hapa--eg, binyan la yan tatlompò ya kowaltay pilak.
40026016	Pa-ibat hin habayto ay an-ihipen ni Hodas no pangnoy pangisapakat na koni Apo Hisos.
40026017	Hin primiron allo nin Pistan pamangan tinapay ya ayin pampalbag, hay aw-alagad ni Apo Hisos ay napakarani kona ta pinastang la ya, ya wanla, "Ayri ya labay mon pangihanda--an nawen nin pangaponan tamo ya pamanemteman?"
40026018	Tinombay konla hi Apo Hisos, ya wana, "Mako kawo ha siyodad nin Hirosalim ta maki-ilgo kawo ha mihay tawo bayro ya halita--en ko komoyo. Hay halita--en moyo bayro ha tawo ay ombayri: 'Hinalità nin Mangangaral nawen ya, "Hay ka-orasan nin kamatyan ko ay maranina. Hikayi nin aw-alagad ko ay bayri ha bali mo nin mangapon hapa--eg Pistan Pamamanemtem." ' "
40026019	Hapa--eg hatoy aw-alagad ay hinomonol ha hinalità konla ni Apo Hisos. Kayà nangihandà hila nin pangaponan la para ha Pistan Pamamanemtem.
40026020	Hin yabi ana, hi Apo Hisos kateng labinloway alagad na ay dinomoyong ha lamisawan ta mangan.
40026021	Hin ampi-a-arap hilayna nin ampangan ay hinalità konla ni Apo Hisos, ya wana, "Anhalita--en ko komoyoy kaptegan: miha komoyo ya ka-arap kon ampangan ay mangisapakat kongko."
40026022	Hapa--eg, hatoy aw-alagad ay nilomelè. Mihamiha hilan nagpastang koni Apo Hisos, ya wanla, "Alwa kali̇̀ nin hiko bayto, Pangino--on?"
40026023	Tinombay konla hi Apo Hisos, ya wana, "Hatoy kalamo kon ampagsawsaw nin tinapay ha yawong ay hiya bayto ya mangisapakat kongko.
40026024	Impaholat nin Diyos ya hiko ya an-ingaten Anak nin Tawo ay talagan mati, piro ka-i-ingaloy mangyari ha tawoy mangisapakat kongko ya an-ingaten Anak nin Tawo. Mas mahampat et dayi ya agyayna in-anak."
40026025	Hapa--eg hi Hodas ya ampangisapakat koni Apo Hisos ay naghalità, "Hiko nayi̇̀," wana, "Apo?" Tinombay kona hi Apo Hisos, "Mismon hikayna," wana, "ya naghalità."
40026026	Peleg la et bayron ampangan, hi Apo Hisos ay nandampot nin tinapay ya pinasalamatan na ha Diyos. Binibi--hil na bayto ta impatpel na ha aw-alagad na biha na hinalità, ya wana, "Habayti ay nawini ko; kanen moyo."
40026027	Hapa--eg, dinampot na et ya mihay baso ya ma--in alak nin obas. Pinasalamatan na bayto ha Diyos biha na inggawà ha aw-alagad na. "Hikawoy kaganawan," wana, "ay minom nin habayti,
40026028	ta habayti ay dayà ko ya katibayan nin hay Diyos ay ma--in bayoy kasondo--an ha tawtawo. Habayti ya dayà ko ya mantolò para ha kalak--an tawo, boy habayti ya makapatawad nin kawkasalanan.
40026029	Anhalita--en ko komoyo ya agkoyna minom nin ombayri ya alak nin obas anggan lano ha mapagkalamo katawo nin minom nin bayoy alak do ha dogal ya ampag-ari--an nin Tatay koy Diyos."
40026030	Hin nayari̇̀ hili Apo Hisos nin nagkantan pamasalamat ay nako hila ha Bakil nin Aw-olibo.
40026031	Hapa--eg, hinalità ni Apo Hisos ha aw-alagad na, ya wana, "Hikawoy kaganawan ay ma-lihan nin katetpel kongko hapa--eg yabi kompormi ha hinalità nin Diyos ya ombayri: 'Hay Pastol nin tawtopa ay patyen ko boy mikakatak ya tawtopa.'
40026032	Piro pangabiyay kon oman," wana et ni Apo Hisos, "ay ma-ona ko komoyo nin mako ha probinsyan Galiliya."
40026033	Hapa--eg, hinalità ni Pidro koni Apo Hisos, ya wana, "Maski ma-lihan nin katetpel ya kaganawan, hiko ay ahè!"
40026034	Hinalità kona ni Apo Hisos, "Anhalita--en ko komo ya kaptegan," wana, "hapa--eg yabi, biha mangkati ya manok ay katatloy bisis mo kon ipogla--oh nin halita--en ya agmo ko balay."
40026035	Tinombay kona hi Pidro, ya wana, "Maski mati ko nin kalamo mo ay agko maghalità nin agkata balay." Ombayro simpri ya hinalità nin kaganawan alagad.
40026036	Hapa--eg hi Apo Hisos kateng aw-alagad na ay nako ha dogal ya an-ingaten Gitsimani. Hinalità na ha aw-alagad na, "Miknò kawo bayri," wana, "ta mako ko ha banda bayro nin manalangin."
40026037	Hapa--eg, hay gintan ni Apo Hisos ay hi Pidro kateng hatoy loway anak ni Sibidiyo, boy hin habayto ay nakatanam yan masyadoy kalele--an boy angkagolo ya ihip na.
40026038	Hapa--eg, hinalità konla ni Apo Hisos, "Emen akon mati," wana, "nin banà ha masyadoy kalele--an ko. Bayri kawo pon boy makipoyat kawo kongko."
40026039	Hin nipakarayò nin amò hi Apo Hisos ay nanlokob yan nanalangin, ya wana, "Tatay ko, no ma-ari̇̀ dayi ay alihen mo bayti ya kadya-dya--an ya andanasen ko. Ombayro man ay alwan kalabayan koy mahonol no alwan kalabayan mo."
40026040	Hapa--eg hi Apo Hisos ay nagbira do ha tatloy alagad na boy nalatngan na hilay angkatoloy. Hinalità ni Apo Hisos koni Pidro, "Agmo nayi̇̀ matagal nin magpoyat nin maski mihay oras?
40026041	Homandà kawo boy manalangin emen agkawo matoksò. Anti ha nakem moyo ya labay moyon homonol, piro ahè makaya nin sarili moyo."
40026042	Inalihan hilayna et ni Apo Hisos nin ikalwan bisis ta nako yan nanalangin. "Tatay ko," wana, "no ahè ma-alih bayti ya kadya-dya--an ya andanasen ko ay kalabayan moy mangyari."
40026043	Hapa--eg, nagbirayna et hi Apo Hisos do ha tatloy alagad na boy nalatngan na hilay angkatoloy ta nitonglò hilayna.
40026044	Inalihan hilayna et oman ni Apo Hisos nin ikatlon bisis ta nako yan nanalangin nin bilang ombayro hin ona.
40026045	Hapa--eg ay nagbira yayna et ta hinalità na konla, "Angkatoloy kawo et nayi̇̀," wana, "boy ampa-inawa? Nilomateng anay oras nin hiko ya an-ingaten Anak nin Tawo ay isapakat nin igwà ha gamet nin tawtawoy makasalanan.
40026046	Mibangon kawoyna ta anlomateng anay tawoy ampangisapakat kongko. Hakbaten tamo hila."
40026047	Mintras ampaghalità hi Apo Hisos, hi Hodas ya miha ha labinloway alagad na ay nakalateng kalamo nay malakè ya tawoy nipaghondang boy nipagpapatok. Hila bayti ay inhogò nin pawpo--on nin pawpari̇̀ boy mawmato--ay mangama--in katongkolan.
40026048	Hatoy traydor ya hi Hodas ya ampangiparakep koni Apo Hisos ay naghalità ha kawkalamowan na, ya wana, "Hay alekan ko ay hiya bayto. Dakpen moyo ya ta gitan moyo."
40026049	Hin nilomateng bayro hi Hodas ay nagdiritso ya koni Apo Hisos boy hinalità na, "Apo," wana, biha na ya inalekan.
40026050	Hinalità kona ni Apo Hisos, "Aporawen mon gaw--en," wana, "ya bara--nan nin pamako mo bayri." Hapa--eg hi Apo Hisos ay pinakaraniyan nin hatoy kawkalamowan ni Hodas ta dinakep la ya.
40026051	Miha ha aw-alagad ni Apo Hisos ya anti bayro ay nanganoh nin hondang ta tinabtab nay alilà nin pinakapo--on nin pawpari̇̀. Hatoy alilà ya tinabtab ay napongohan nin tolih.
40026052	Hinalità ni Apo Hisos, "Igomà moynay hondang mo," wana, "ta kaganawan ampamati nin hay anggamiten ay hondang ay hondang itaman ya gamiten nin pamati konla.
40026053	Agmo nayi̇̀ tandà ya no makirawat ako hapa--eg ha Tatay koy Diyos ay ihogò na hapa--eg et ya liboliboy anghil na nin mangasiwà kongko?
40026054	Piro no gaw--en ko baytoy ombayro ay pangno matopad baytoy nakaholat ha Kaholatan nin Diyos ya dapat mangyari?"
40026055	Hapa--eg hi Apo Hisos ay naghalità do ha kalak--an tawo, ya wana, "Wari̇̀ tolisan ako ta nakahondang kawo boy nipagpapatok ya mandakep kongko? Allo-allo kon ampiknò do ha bali nin Diyos nin ampanorò ay antà agmoyo ko dinakep?
40026056	Kaganawan nin habayti ay ampangyari emen magkapeteg baytoy hinolat nin pawpropita ha Kaholatan nin Diyos." Hapa--eg hay kaganawan alagad ni Apo Hisos ay nipampowayo ta inalihan la ya.
40026057	Hapa--eg hi Apo Hisos ay gintan nin hatoy nipandakep kona ha bali ni Kaypas ya pinakapo--on nin pawpari̇̀, ta anti bayron nititipon ya mawmangitorò nin kawkapanogo--an kateng hatoy mawmato--ay mangama--in katongkolan.
40026058	Hi Pidro ya ma--in amò ya karayo--an ya anhomono koni Apo Hisos ay ni-abot ha kolob bali nin hatoy pinakapo--on nin pawpari̇̀. Nilomo--ob ya bayro nin naki-iknò ha bawbantay ta an-imatonan na no anyay homono ya mangyari.
40026059	Hapa--eg hay pawpo--on nin pawpari̇̀ boy kaganawan ma--in katongkolan ay ampanikap nin manistigos kabongkokan ya kontra koni Apo Hisos emen la ya ma-ipapati.
40026060	Piro ayin hilan makit ya bara--nan ya pamatyan la kona maski malakè ya tawoy ampaghalità nin kabongkokan. Ha kalalampohan ay ma--in loway tawo ya napakarani
40026061	ya naghalità nin, "Habayti ya tawo ay naghalità nin, 'Kaya kon hira--en bayti ya bali nin Diyos ta pangalabah nin tatloy allo ay ibangon kon oman.' "
40026062	Hapa--eg, nireng baytoy pinakapo--on nin pawpari̇̀ ta pinastang na hi Apo Hisos, ya wana, "Ayin ka nayi̇̀ ma-itobay bahen ha an-ibingga la komo?"
40026063	Piro hi Apo Hisos ay ahè nagtelek. Hinalità kona nin hatoy pinakapo--on nin pawpari̇̀, "An-imanda ko," wana, "komo ya ha arapan nin Diyos ya ayin kamatyan ay halita--en mo konnawen no hika baytoy impangakò nin Diyos ya Anak nin Diyos."
40026064	Tinombay kona hi Apo Hisos, "Mismon hikayna," wana, "ya naghalità. Piro habayti ya halita--en ko komoyon kaganawan: lano, hiko ya an-ingaten Anak nin Tawo ay makit moyoy ampiknò ha bandan wanan nin Pinakamakapangyariyan ya Diyos. Pagbira ko bayri ay makit moyo ko ya anti ha leem ya mangibat ha katatag-ayan."
40026065	Hapa--eg, ha kapahangan nin hatoy pinakapo--on nin pawpari̇̀ ay giniwak nay dolo na boy hinalità na, "Haba--in ya tawo," wana, "ay ampaghalità nin kontra ha Diyos, ta hiya ay tawon bongat piro an-ipantay nay sarili na ha Diyos. Kayà alwa tamoynan ka-ilangan ya tistigos. Bayri ay nalengè moyoynay hinalità na ya kontra ha Diyos.
40026066	Anyay disisyon moyo?" Tinombay kona baytoy tawtawo, ya wanla, "Hay dapat kona ay patyen."
40026067	Hapa--eg, dinol--an lay lopa ni Apo Hisos boy pinagpoponiti la ya; hay ginawà nin kanayon ay pinerengan lay mata na, biha la ya tinampal
40026068	boy hinalità la kona, "Banta--an mo pa, Kristo, no hinoy nanampal komo."
40026069	Hi Pidro ay anti ha kolob nin hatoy pinakapo--on nin pawpari̇̀ nin ampiknò. Hapa--eg mihay babayi ya alilà bayro ay napakaranin naghalità kona, "Kateng hika," wana, "ay miha ha kawkalamowan ni Hisos ya taga Galiliya."
40026070	Piro ha arapan nin kaganawan, hi Pidro ay nagpogla--oh, ya wana, "Agko tandà ba--in ya anhalita--en mo."
40026071	Hapa--eg hi Pidro ay nagpalako ha polta nin hatoy kolob. Bayro ay nakit yayna et nin kanayon ya babayi ya alilà ya naghalità do ha tawtawoy anti bayro, ya wana, "Haba--in ya tawo ay kalamo ni Hisos ya taga Nasarit."
40026072	Nagpogla--oh ana et hi Pidro, ya wana, "Ampaghompà ako nin haba--in ya tawo ay talagan agko balay."
40026073	Amò papa-inghan, hay tawtawoy anti bayro ya ampipampireng ay napakarani koni Pidro ta hinalità la kona, "Talagan hika," wanla, "ay miha ha aw-alagad ya kalamo ni Hisos ta angkahalatà nawen ka ha pag-i-ilgo mo."
40026074	Hapa--eg hi Pidro ay naghompà nin kabongkokan, ya wana, "Parosawan ako nin Diyos no alwan peteg ya hinalità ko ya agko balay ba--in ya tawo." Antimano ay nangkati ya manok.
40026075	Hapa--eg, napanemteman ni Pidro baytoy hinalità kona ni Apo Hisos ya ombayri: "Biha mangkati ya manok ay ipogla--oh mo kon katatloy bisis nin halita--en ya agmo ko balay." Kayà hi Pidro ay nog-alih bayro ha kolob boy masyadoy pamitangihtangih na.
40027001	Hay hambak et nin bayombokah, kaganawan po--on nin pawpari̇̀ boy mawmato--ay mangama--in katongkolan ay nititipon ana et, ta ampi-i-ilgowan la no pangno la ma-ipapati hi Apo Hisos.
40027002	Hapa--eg hi Apo Hisos ay binalol la biha la gintan nin inggawà koni Pilato ya gobirnador ya taga Roma.
40027003	Hapa--eg hi Hodas Iskaryoti ya nagtraydor koni Apo Hisos ay naghehe ha ginawà na hin nakit nay sinintinsyawan nin patyen hi Apo Hisos. Nako ya ha pawpo--on nin pawpari̇̀ boy ha mawmato--ay mangama--in katongkolan ta in-orong na baytoy tatlompò ya pilak
40027004	boy hinalità na konla, "Nagkasalanan ako," wana, "ha pangisapakat ko nin tawoy ayin kasalanan." Tinombay hila kona, "Ayin kowinta," wanla, "konnawen. Ba-alà kayna ha sarili mo."
40027005	Hapa--eg do ha bali nin Diyos ay intapon ni Hodas baytoy kowalta, biha ya nog-alih ta nagbibitay ya.
40027006	Hatoy kowalta ay pinowot nin hatoy pawpo--on nin pawpari̇̀ boy hinalità la, "Agtamo," wanla, "igwà bayti ha pambiyanan kowalta bayri ha bali nin Diyos, ta kontra ha kawkapanogo--an tamo ya mananggap kowalta ya imbayad ha biyay nin mihay tawo."
40027007	Kayà pini-i-ilgowan lay tongkol bayro ha kowalta. Hapa--eg, nangapimimihawan la ya habayto ay panaliw la nin lotà ha mihay manggagawà keren, ta habaytoy gaw--en lan pangitabonan nin dawdayowan.
40027008	Kayà habaytoy dogal ya ginawà lan panabonan ay an-ingaten Dogal Dayà angga hapa--eg.
40027009	Habayti ya pangyayari ay natopad baytoy holà hin hato ni propita Hirimiyas ya ombayri ya pagkahalità: "Tatlompò ya pilak ya alagà pandakep nin tawo ta habaytoy alagà nin ibayad ya nangapisosondo--an nin aw-inalalak ni Israyil.
40027010	Habaytoy kowalta ay pinanaliw lan lotà ha mihay manggagawà keren bilang ombayro ha intorò kongko nin Pangino--on."
40027011	Hapa--eg hi Apo Hisos ay anti ha arapan ni Gobirnador Pilato nin ampireng. Pinastang ya ni Pilato, ya wana, "Hika nayi̇̀ ya Ari̇̀ nin Hawhodiyo?" Tinombay hi Apo Hisos, "Awò," wana. "Tamà ba--in ya hinalità mo."
40027012	Piro hin ambinggawan ana hi Apo Hisos nin hatoy pawpo--on nin pawpari̇̀ boy hatoy mawmato--ay mangama--in katongkolan ay agya tinombay.
40027013	Pinastang yayna et ni Pilato, ya wana, "Agmo nayi̇̀ angkalengè bayti ya bawbagay ya an-ibingga la komo?"
40027014	Piro ni mihay halità ay ahè tinombay hi Apo Hisos; kayà masyadon nag-ispanta hi Pilato.
40027015	Ta-onta--on, no Pistan Pamamanemtem, hay gobirnador ay ampamalayà nin mihay piriso ya awoken nin kalak--an.
40027016	Hin habayto ay ma--in mihay piriso ya nagngalan Barabas ya bantog ha kala-etan.
40027017	Hapa--eg hin nititipon ya tawtawo ay pinastang hila ni Pilato, "Hino," wana, "ya labay moyon palaya--en ko, hi Barabas o hi Hisos ya an-ingaten Kristo?"
40027018	Hay bara--nan nin ombayroy hinalità ni Pilato ay banà ta tandà na ya hi Apo Hisos ay inggawà la kona nin banà ha inggit la.
40027019	Mintras ampiknò et hi Pilato do ha panosgawan, hay ahawa na ay namagtan kona nin balità ya ombayri ya pagkahalità: "Agka maki-emen manggawà nin anyaman ya bagay bahen ha tawoy ayin kasalanan, ta masyadon ampikoto ya ihip ko banà ha taynep ko nayabi ya tongkol kona."
40027020	Hapa--eg hatoy pawpo--on nin pawpari̇̀ boy hatoy mawmato--ay mangama--in katongkolan ay nanolsol ha kalak--an tawo nin hi Barabas ya awoken la koni Pilato nin palaya--en ta hi Apo Hisos ay patyen.
40027021	Pinastang hilayna et ni Pilato, "Hino bayri ha lowa," wana, "ya labay moyon palaya--en ko?" "Hi Barabas," wanla.
40027022	Hinalità konla ni Pilato, ya wana, "Anyaman awod ya gaw--en ko koni Hisos ya an-ingaten Kristo?" Tinombay hilay kaganawan, ya wanla, "Ipakò ya ha koroh!"
40027023	"Antà?" wani Pilato, "anyay kala-etan ya ginawà na?" Piro lalò ana ingat nin nambo-angaw ya tawtawo, ya wanla, "Ipakò ya ha koroh!"
40027024	Hin nakit ni Pilato ya ayin yan magawà ta anlomalò ya kagolowan ay namakwa yan lanom ta ha arapan nin hatoy kalak--an tawo ay inoyahan nay gamet na boy hinalità na konla, ya wana, "Ayin akon kasalanan ha kamatyan nin habayti ya tawo. Habayti ay kagagaw--an moyo."
40027025	Hatoy kaganawan tawo ay tinombay, "Mipalako," wanla, "konnawen boy ha aw-anak nawen ya kaparosawan ha pagkamati na."
40027026	Hapa--eg hi Barabas ay pinalayà ni Pilato. Hi Apo Hisos balè ay impabarog na boy inggawà nan ipakò ha koroh.
40027027	Hapa--eg hi Apo Hisos ay gintan nin hatoy hawhondalò nin gobirnador do ha palasyo, biha la tinipon ya kawkakompanya la ta pinalibotan la hi Apo Hisos.
40027028	Nilo-hokan la hi Apo Hisos biha la ya pinaholotan nin doloy kolor obi ya emen dolon ari̇̀.
40027029	Nanggawà hilan koronay dowih biha la inggawà ha olo ni Apo Hisos, boy hay wanan gamet na ay pina-oligtanan lan tambò ta hiya kanwari̇̀ ay ma--in katongkolan. Hapa--eg, nanalimokod hila ha arapan na ta pinagsistiyan la ya, ya wanla, "Lomawig ya biyay mo, Ari̇̀ nin Hawhodiyo."
40027030	Nayari̇̀ bayto ay dinol--an la ya, biha la kinwa kona baytoy tambò ta impatok la ha olo na.
40027031	Hin nayari̇̀ la yan pinagsistiyan ay nilo-hok la kona baytoy dolo ya kolor obi, biha la impaholot kona nin oman ya sarili nan dolo. Hapa--eg, hiya ay gintan laynan ipakò ha koroh.
40027032	Mintras anti hila ha daan ay nahakbat lay mihay tawoy nagngalan Simon ya taga Sirini. Hi Simon ay pinilit lan pinabalatay nin koroh ni Apo Hisos.
40027033	Hapa--eg, ni-abot hila ha dogal ya an-ingaten Golgota ya hay labay totolen ay Dogal nin Bongò ta bilang kortin bongò olon tawo.
40027034	Bayro la ya ampa-inomen nin alak ya nila-okan aplo, piro hin natawayan na ay agnayna ininom.
40027035	Hin na-ipakò layna hi Apo Hisos ha koroh ay inatag-atag lay dolo na ta pinibobonotan la no hino konla ya makapag-ikon.
40027036	Hin nayari̇̀ bayto ay niknò hila ta ambantayan la hi Apo Hisos.
40027037	Ha bandan tag--ay nin olo ni Apo Hisos ay inholat lay bingga la kona ya ombayri: "HABAYTI HI HISOS YA ARÌ NIN HAWHODIYO."
40027038	Bayro ay ma--in itaman nin loway tolisan ya kapariho nan impakò ha koroh. Hay miha ay ha bandan wanan na, hay miha ay ha bandan oki na.
40027039	Hay tawtawoy angkahagoy koni Apo Hisos ay ampipampeyeng nin ampanginsolto kona, ya wanla,
40027040	"Wari̇̀ alwan hika ya manirà nin bali nin Diyos ta pangalabah nin tatloy allo ay ibangon mon oman? Sigi paraw! No hika ay Anak nin Diyos ay omaypà ka bahen ha koroh ta ilibri moy sarili mo!"
40027041	Kateng pawpo--on nin pawpari̇̀, mawmangitorò nin kawkapanogo--an, boy mawmato--ay mangama--in katongkolan ay ampanginsolto koni Apo Hisos, ya wanla,
40027042	"Nangilibri ya nin kanayon piro agna ma-ilibri ya sarili na. Wari̇̀ alwan hiya ya Ari̇̀ nin aw-inalalak ni Israyil? No mag-aypà ya bahen ha koroh ay tompel kayi kona.
40027043	Ampahimalà ya ha Diyos boy anhalita--en na ya hiya ay Anak nin Diyos. Helken tamo paraw no labayen nin Diyos nin ilibri na ya hapa--eg."
40027044	Kateng hatoy loway tolisan ya kapariho nan impakò ha koroh ay ampanginsolto simpri kona.
40027045	Pa-ibat ogtoy allo anggan alas tris nin mahilem, hay babon lotà ay dinomeglem.
40027046	Habayton alas tris nin mahilem, hi Apo Hisos ay nambo-angaw nin pagkahokaw, ya wana, "Ili, Ili, lama sabaktani," ya hay labay totolen ay, "Diyos ko, Diyos ko, antà pina-olayan mo ko?"
40027047	Hin nalengè nin ongnoy tawoy anti bayro baytoy hinalità ni Apo Hisos ay hinalità la, ya wanla, "An-ingaten na hi Ilyas ya propita hin hato."
40027048	Hay miha konla ay nowayon nangwa nin bilang ispongha ta imbahà na ha hokà, biha na inggawà ha tampoh nin tambò, ta impahephep na koni Apo Hisos.
40027049	Piro hinalità nin kanayon, "Pa-olayan mo ya," wanla, "ta helken tamo paraw no lakwen yan ilibri ni Ilyas."
40027050	Hapa--eg hi Apo Hisos ay nambo-angaw ana et nin pagkahokaw biha ya naboyto--an nin inawawen.
40027051	Hin habayton oras, hay makodpaw ya dolo ya pinagkortina ha lo--ob bali nin Diyos ay nawakwak nin napigitnà pa-ibat tag--ay anggan aypà; hay lotà ay na-eyeg boy hay bawbato ay nangapapaka.
40027052	Hay pawpinangitabonan ay nanga-a-abriyan, boy malakè ya nag--in tawtawo nin Diyos hin hato ya nikati ay nabiyay hin nabiyay oman hi Apo Hisos.
40027053	Hila ay nipampog-alih bayro ha pangitabonan ta nako hila ha Hirosalim ya masagradoy siyodad boy malakè ya tawo ya nakakit konla bayro.
40027054	Hatoy hawhondalò kateng kapitan la ya ampipamantay koni Apo Hisos ay masyadon nalimo hin nanlayon boy hin nakit lay kaganawan pangyayari. Hinalità la, "Talagan hiya," wanla, "ya Anak nin Diyos."
40027055	Hin habayton oras ha ma--in amò ya karayo--an ay ma--in malakè ya babayi ya ampangimaton no anyay ampangyari koni Apo Hisos. Hila bayto ya nipanhomono boy nipanambay koni Apo Hisos hin na-ibat ya ha probinsyan Galiliya.
40027056	Kalamo bayro hi Mariya ya taga Magdala, hi Mariya ya nanay ni Santiyago boy Hosi, kateng nanay nin aw-anak ni Sibidiyo.
40027057	Hin anyomabi ana ay nilomateng ya mihay mayaman ya nagngalan Hosi ya taga Arimatiya. Hiya ay miha ha kawkalamowan ni Apo Hisos.
40027058	Nako ya koni Pilato ta pinastang nan kowen ya bangkay ni Apo Hisos. Hapa--eg, immanda ni Pilato nin igwà koni Hosi baytoy bangkay ni Apo Hisos.
40027059	Hin nakwa ni Hosi ay pinotot na nin maganday klasin dolo ya mapoti̇̀ boy malinis.
40027060	Hin nayari̇̀ bayto, hay kapigawà ni Hosi ya kowibay bato ya pangitabonan dayi nin sarili na ay bayro na impahok ya bangkay ni Apo Hisos. Hapa--eg, nangitolid yan pagkaholay bato ya pinanarà na nin poltan pinangitabonan biha ya nog-alih.
40027061	Hi Mariya ya taga Magdala kateng hatoy mihay Mariya ay anti bayron ampiknò nin naka-arap ha pinangitabonan.
40027062	Ika-ibokah nin allon paghahandà para ha allon pama-inawa ya allon Sabado, hay pawpo--on nin pawpari̇̀ kateng Pawparisiyo ay nako koni Pilato
40027063	ta hinalità la, ya wanla, "Apo, na-ihipan nawen ya hin angkabiyay et ba--in ya mabongkok ay hinalità nay ombayri: 'Pangalabah nin tatloy allo ay mabiyay akon oman.'
40027064	Kayà andawaten nawen komo ya imanda moy bantayan mahampat baytoy pinangitabonan kona anggan malabah ya tatloy allo emen hay aw-alagad na ay ahè makalako bayron manakaw bangkay na biha la halita--en ha tawtawo ya, 'Hiya ay nabiyay oman.' No mangyari baytoy ombayro ay mas lomalò bayti ya kabongkokan kisa hin primiro."
40027065	Hinalità konla ni Pilato, "Mako kawoyna," wana. "Mantan kawon hawhondalò ya pabantayen moyo ta bantayan lan mahampat."
40027066	Kayà nanigè hilayna. Emen hila makasigoro ay impabantayan la, boy hatoy pinanarà la ay binyan lan tandà emen la matanda--an no ma--in nanlo--at o ayin.
40028001	Nalabah ya allon pama-inawa ya allon Sabado, hay hambak et nin allon Dominggo, hi Mariya ya taga Magdala kateng hatoy mihay Mariya ay nakon nanlek nin hatoy pinangitabonan koni Apo Hisos.
40028002	Hapa--eg, biglà nanlayon nin pagkahokaw biha hay anghil nin Pangino--on ay nona--oy ya nangibat ha katatag-ayan ha kama-inan nin Diyos, ta intolid na baytoy bato ya pinanarà nin hatoy poltan pinangitabonan biha ya niknò ha babo nin habaytoy bato.
40028003	Hay lopa na ay ampakapolag ta bilang kahawang kimat boy hay dolo na ay pagkapopoti̇̀.
40028004	Ha kalimowan nin hatoy bawbantay ya nakakit nin hatoy anghil ay nipamegpeg hila boy nikatomba ta nika-alomati.
40028005	Hapa--eg hatoy anghil ay naghalità do ha bawbabayi, "Agkawo malimo," wana. "Tandà ko ya hay antikapen moyo ay hi Apo Hisos ya impakò ha koroh.
40028006	Hiya ay ayin bayri ta nabiyay yan oman nin bilang ombayro ha hinalità na. Mako kawo bayri ta biliwen moyo ya pinangigwa--an kona,
40028007	biha kawo manandali̇̀ nin mako ha aw-alagad na ta halita--en moyo konla ya ombayri: 'Hiya ay nabiyay anan oman, boy hapa--eg hiya ay ma-ona komoyo nin mako ha probinsyan Galiliya; bayro moyo ya makit.' Habayti ya hinalità ko komoyo ay tanda--an moyo."
40028008	Hapa--eg hatoy bawbabayi ay midyo nalimo piro napnò hilan kaligawan. Nanandali̇̀ hilan nowayon mako ha aw-alagad, ta ibalità la baytoy impabalità konla nin hatoy anghil.
40028009	Ha pamowayo la ay biglà lan nahakbat hi Apo Hisos ya naghalità konla nin, "Magkama--in kawon katinekan," wana. Napakarani hila kona ta tinomakeh hila ha bitih na boy hinomamba hila kona.
40028010	Hinalità konla ni Apo Hisos, "Agkawo malimo," wana. "Manigè kawoyna ta ibalità moyo ha pawpinatel ko ya mako hila ha probinsyan Galiliya ta bayro la ko makit."
40028011	Mintras anti ha daan baytoy bawbabayi, hay ongno do ha ampipagbantay nin hatoy tinabon ay nako ha siyodad nin Hirosalim, ta imbalità la ha pawpo--on nin pawpari̇̀ baytoy kaganawan nin nangyari.
40028012	Hatoy pawpo--on nin pawpari̇̀ ay pinatipon lay mawmato--ay mangama--in katongkolan, ta ni-i-ilgo hila nin soholan la baytoy hawhondalò. Kayà binyan lan malhay ya alagà
40028013	boy hinalità la, ya wanla, "Halita--en moyo ya hay bangkay ni Hisos ay tinakaw nin aw-alagad na hin yabi hin angkatoloy kawo.
40028014	Maski malengè bayti nin gobirnador ay ayin kawon dapat ihipen ta hikayi ya ba-alà nin makitotol kona."
40028015	Hapa--eg hatoy kowalta ya sohol ay tinanggap nin hatoy nipagbantay boy hinalità la baytoy impahalità konla. Angga hapa--eg ay ombayro et ya tototolen nin Hawhodiyo.
40028016	Hapa--eg hatoy labimmihay alagad ay nakoyna ha probinsyan Galiliya do ha bakil ya hinalità ni Apo Hisos nin lakwen la.
40028017	Hin nakit la hi Apo Hisos ay hinomamba hila kona maski ma--in ongno konla ya nagdoda nin hiya ay alwan hi Apo Hisos.
40028018	Hi Apo Hisos ay napakarani konla nin naghalità, ya wana, "Na-igwà ana kongko ya kaganawan kapangyariyan ha katatag-ayan ha kama-inan nin Diyos boy bayri ha babon lotà.
40028019	Kayà manigè kawoyna nin mako ha kaganawan dogal, ta hay tawtawo ay toro--an moyo nin tompel kongko emen hila mag--in aw-alagad ko. Ha ngalan nin Tatay boy Anak boy Ispirito nin Diyos ay binyagan moyo hila,
40028020	boy toro--an moyo hilan homonol ha kaganawan bagay ya immanda ko komoyo. Tanda--an moyo: hiko ay pirmi komoyo angga ha ka-anggawan nin babon lotà."
41001001	Ombayri ya ompisa nin Mahampat ya Balità ya tongkol koni Pangino--on Hisokristo ya Anak nin Diyos.
41001002	Habayti ya hinalità nin Diyos ha Anak na ay inholat hin hato ni propita Isayas ya ombayri: "Hay hogò ko ay pa-onawen ko komo, ta hiya ya mangihandà nin para ha panlomateng mo.
41001003	Hiya bayto ya ampibobolyaw ha powiray dogal nin ombayri: 'Homandà kawo ha panlomateng nin Pangino--on nin bilang ha ampangihandà nin kowinta daan ya pagdanan na emen ayin maka-abalà kona.' "
41001004	Habayti ya inholat ni Isayas ay natopad ana, ta do ha powiray dogal, hi Howan ay anti ana bayro nin ampaminyag boy ampangaral. Hay an-i-aral na ay ombayri: "Maghehe kawo ha ginawà moyoy kawkasalanan boy pabinyag kawo emen kawo patawaren nin Diyos."
41001005	Hapa--eg, kaganawan tawo ha siyodad nin Hirosalim ya sakop nin probinsyan Hodiya kateng tawtawo ha kaganawan dogal ya sakop et nin habaytoy probinsya ay nako koni Howan. Kaganawan nangihokò nin kawkasalanan la ha Diyos ay bininyagan ni Howan ha balah nin Hordan.
41001006	Hay dolo ni Howan ay yari̇̀ ha habot nin ayop ya kamel boy hay tagkeh na ay yari̇̀ ha katat. Hay pamamangan na ay dawdoron boy polot panilan.
41001007	Hapa--eg, hay an-i-aral ni Howan ha tawtawo ay ombayri, "Ma--in tawoy lomateng ya angkahoyot kongko. Hiya ay mas makapangyariyan dinan hiko, ta maski mangokà nin sintas sapatos na ay alwa kon karapatdapat.
41001008	Bininyagan katawo ha lanom piro hiya, hay ibinyag na komoyo ay Ispirito nin Diyos."
41001009	Hin habayton pana--on, hin ampaminyag hi Howan, hi Apo Hisos ya na-ibat ha banowan Nasarit ha probinsyan Galiliya ay nako bayro koni Howan nin pabinyag. Hiya ay bininyagan ni Howan bayro ha balah nin Hordan.
41001010	Hin tinomwah hi Apo Hisos ha lanom ay nakit nan antimanoy langit ya naglo--at, boy hay ampag-aypà nin mako kona ya Ispirito nin Diyos ay bilang kalapati.
41001011	Hapa--eg, ma--in bosis ya nangibat ha katatag-ayan ha kama-inan nin Diyos ya ampaghalità, ya wana, "Hika ya mimihay Anak koy pinakalabilabi ko ya ampakapakonsowilo kongko."
41001012	Hapa--eg hi Apo Hisos ay pinalakon antimano nin Ispirito nin Diyos ha powiray dogal.
41001013	Ha lo--ob nin apatapò ya allo ni Apo Hisos bayro, hiya ay antokso--en ni Satanas piro agya natoksò. Ma--in et bayro nin mangabangis ya aw-ayop, piro hay aw-anghil nin Diyos ay anti bayro nin ampangasiwà koni Apo Hisos.
41001014	Hapa--eg, hin impiriso hi Howan, hi Apo Hisos ay nako ha probinsyan Galiliya ta bayro na in-aral ya Mahampat ya Balità ya nangibat ha Diyos.
41001015	Ombayri ya hinalità ni Apo Hisos, "Pana--on ana," wana. "Marani anan matopad baytoy holà hin hato ya tongkol ha pamomo--on nin Diyos ha nakem nin tawtawo. Kayà paghehean moyoynay kawkasalanan moyo boy minto--o kawo ha Mahampat ya Balità."
41001016	Hin ampagdaan hi Apo Hisos ha ambay dagat nin Galiliya ay nakit nay mipatel ya manlalapet ya hi Simon boy hi Andris. Hin habayto, hila ay ampaninsoro ha dagat.
41001017	Hinalità konla ni Apo Hisos, "Makilamo kawo kongko," wana, "ta gaw--en katawon mangipakarani kongko nin tawtawo."
41001018	Antimano, imbalag lay sinsoro la ta nakilamo hila koni Apo Hisos.
41001019	Hin naka-owako hi Apo Hisos nin ma--in amò ya distansya ay nakit na hi Santiyago boy hi Howan ya mipatel ya aw-anak ni Sibidiyo. Hila ay anti ha bangkà ta an-ayomawen lay aw-eket la.
41001020	Antimano, hila ay hinagyat ni Apo Hisos nin makilamo kona. Hapa--eg, imbalag lay tatay la ya anti ha bangkà kateng hatoy tawtawoy inopa--an la nin mipanambay konla nin manlapet, ta nakilamo hila koni Apo Hisos.
41001021	Hapa--eg hili Apo Hisos ay nakalateng ha banowan Kapirnawom. Lomateng ya Sabado ya allon pama-inawa nin Hawhodiyo, banà ta Hodiyo hi Apo Hisos ay nilomo--ob ya ha himba--an nin Hawhodiyo ta bayro ya nanorò.
41001022	Hay panorò na ay ampag-ispantawan nin tawtawo, ta hay panonorò na ay alwan bilang ha panonorò nin mawmangitorò nin kawkapanogo--an. Ha panonorò na ay talagan ma--in yan kapangyariyan.
41001023	-
41001024	Bayro ha lo--ob nin himba--an, mintras ampanorò et hi Apo Hisos ay biglà nambo-angaw ya mihay lalaki ya napahokan nin mala--et ya ispirito. "Hisos ya taga Nasarit," wana, "anyay paki-emenan mo konnawen? Nako ka nayi̇̀ bayri para hikayi ay apo--en ana? Tandà ko no hino ka; hika ay nangibat ha Diyos boy ayin kan kapintasan!"
41001025	Hay ginawà ni Apo Hisos ay minandawan na baytoy mala--et ya ispirito, ya wana, "Agka pakatlek boy mog-alih ka bahen ha tawo!"
41001026	Ha kagagaw--an nin hatoy mala--et ya ispirito, hatoy lalaki ay hinomwag boy nambo-angaw biha nog-alih kona baytoy mala--et ya ispirito.
41001027	Kaganawan tawoy nakakit nin hatoy ginawà ni Apo Hisos ay nipag-ispanta. Kayà nipapastang hila, ya wanla, "Anyaraw bayti? Kanayon ya torò bayti! Habayti ya tawo ay ma--in kapangyariyan ta angkamandawan nay maski mangala--et ya aw-ispirito boy anhomonol hila kona."
41001028	Habaytoy ginawà ni Apo Hisos, antimano ay nibahwag ha kaganawan dogal ha probinsyan Galiliya.
41001029	Hapa--eg, hin nog-alih hili Apo Hisos bayro ha himba--an nin Hawhodiyo ay nako hila ha bali ni Pidro boy Andris. Nakilako konla hi Santiyago boy hi Howan.
41001030	Hin habayto itaman, hay babayi ya ampò ni Pidro ay naka-irà ta an-amoten. Antimano, imbalità la koni Apo Hisos ya hay ampò ni Pidro ay ampagmasakit.
41001031	Hapa--eg, napakarani hi Apo Hisos do ha babayi, ta inoligtanan nay gamet na biha na ya inibangon. Hapa--eg, natbahan ya boy dinolotan na hili Apo Hisos nin pamamangan.
41001032	Haton mahilem, hin hinomlep anay allo, gintan nin tawtawo koni Apo Hisos ya kaganawan ampipagmasakit boy pinahokan dawdimonyo.
41001033	Kaganawan tawo ha banoway habayto ay nititipon ha polta nin bali ya kama-inan ni Apo Hisos.
41001034	Malakè ya tawoy ma--in hari-hari̇̀ ya masakit ya pinakahampat ni Apo Hisos. Malakè simpri ya dimonyo ya pinomahok ha tawtawo ya pina-alih na, piro agna hila pinayagan maghalità ta balay la ya.
41001035	Malalè et ya palbangon, hi Apo Hisos ay nako ha powiray dogal ta bayro ya nanalangin.
41001036	Hapa--eg hi Simon boy kawkalamowan na ay ampanoto koni Apo Hisos.
41001037	Hin nakit la ya ay hinalità la kona, ya wanla, "Kaganawan ay ampanikap komo."
41001038	Hinalità konla ni Apo Hisos, ya wana, "Mako tamoyna ha kawkarani ya baryo emen ako itaman makatorò bayro, ta habayti ya bara--nan nin pamako ko bayri ha babon lotà."
41001039	Kayà hi Apo Hisos ay nako ha kaganawan dogal ha probinsyan Galiliya, ta ha hawhimba--an nin Hawhodiyo ay anlomo--ob ya nin mangaral, boy hay dawdimonyoy pinomahok ha tawtawo ay ampa-alihen na.
41001040	Hapa--eg hi Apo Hisos ay nilako nin mihay tawoy ma--in liproso. Habaytoy tawo ay ampitatalimokod nin maki-i-ingalo koni Apo Hisos, ya wana, "No kalabayan mo ay mapakahampat mo bayti ya dipirinsya ko emen lominis ya nawini ko."
41001041	Ha ingangalo ni Apo Hisos ay impaktang nay gamet na ta inaptoh na baytoy lalaki boy hinalità na, "Labay ko," wana; " kayà lominis ka."
41001042	Antimano, hay liproso na ay na-alih; kayà malinis anay nawini na.
41001043	Hapa--eg, pinadandali̇̀ ni Apo Hisos nin pina-alih baytoy lalaki boy mahigpit na yan binibilinan, ya wana,
41001044	"Agmo ibalità ha maski hinoy tawo ya tongkol ha nangyari komo. Hay gaw--en mo ay mako ka ha pari̇̀ ta ipakit moy nawini mo ya ayin anan dipirinsya. Mantan kan idolog mo ha Diyos nin bilang ombayro ha impanogò ni Moysis hin hato ya mamapteg ha tawtawo nin hika ay hinomampat ana."
41001045	Piro hin nog-alih baytoy tawo ay imbabalità na baytoy ginawà kona ni Apo Hisos. Banà bayri, hi Apo Hisos ay agana makabastabastan makalako ha banowa, no alwan ampagpirmi ya tana ha powiray dawdogal. Ombayro man, hiya ay anlakwen nin tawtawo ya ampika-ibat ha maski ayrin dogal.
41002001	Nalabah ya ongnoy allo, hi Apo Hisos ay nagbira ha banowan Kapirnawom. Nabalita--an nin tawtawo ya hiya ay anti ha bali ya ampa-iriyan na.
41002002	Ha kalak--an tawoy nako bayron nititipon ay ayin anan pa-iriyan maski ha polta ya pagdanan lomo--ob bayro ha bali. Peleg ampangi-aral hi Apo Hisos konla nin Halità nin Diyos
41002003	ay ma--in nakalateng ya tawtawoy nantan nin mihay lalaki ya polonen ya gitan la bayro koni Apo Hisos. Apat konla nin hatoy nakalateng ya ampanapwat nin hatoy polonen.
41002004	Habaytoy polonen ay agla ma-ipakarani koni Apo Hisos banà ha kalak--an tawo. Hay ginawà la ay noli̇̀ hila ha bobongan ta nilo-atan la ya ogto ni Apo Hisos. Bayro la imparaan nin in-aypà baytoy polonen ya naka-irà ha pinanapwatan kona.
41002005	Hin nakit ni Apo Hisos ya ma--in hilan katetpel ay hinalità na do ha tawoy polonen, "Anak ko," wana, "hika ay pinatawad ana ha kawkasalanan mo."
41002006	Hapa--eg hatoy anti bayron ampiknò ya ongnoy mangitorò nin kawkapanogo--an ay ombayri ya anti ha nakem la,
41002007	"Ha hinalità nin habayti ya tawo ay emen hiya ya makapatawad nin kawkasalanan. Haba--in ya ginawà na ay panla--et ha Diyos, ta Diyos bongat ya makapatawad nin kawkasalanan."
41002008	Piro habaytoy anti ha nakem la ay talagan tandà ni Apo Hisos; kayà hinalità na konla, ya wana, "Antà nin ombahen ya an-ihipen moyo?
41002009	Anyay mas maparan mangyari ya halita--en bayri ha polonen, 'Napatawad ana ya kawkasalanan mo,' o 'Mibangon ka ta hapwaten moy pinamir--an mo biha ka mowako'?
41002010	Ha pamakahampat ko nin habayti ya tawo ay mapaptegan ko komoyo ya hiko ya an-ingaten Anak nin Tawo ay ma--in kapangyariyan bayri ha babon lotà nin mamatawad kawkasalanan." Hapa--eg, hinalità ni Apo Hisos do ha polonen,
41002011	"Mibangon ka," wana, "hapwaten moy pinamir--an mo ta mowako kaynan morong."
41002012	Hapa--eg, nireng baytoy polonen. Antimano, hinapwat nay pinamir--an na biha ya nog-alih bayro. Nakit nin kaganawan ya panapwat na nin pinamir--an na boy nakit la yay nog-alih. Banà bayro ha nakit la ay nag-ispanta hila boy pinori lay Diyos. "Nakakanoman," wanla, "ay agtamo et nakakit nin ombayri ya pangyayari."
41002013	Hapa--eg hi Apo Hisos ay nakon oman ha ambay dagat nin Galiliya, boy malakè ya tawoy nako bayron nakitipon kona. Habaytoy tawtawo ay tinoro--an na.
41002014	Hin nayari̇̀ bayto ay nanigè ana et hi Apo Hisos boy niparaan ya ha opisina ya pamayaran bo--ih. Hi Matiyo ya anak ni Alpiyo ay nakit ni Apo Hisos ya naka-iknò bayro ha pamayaran bo--ih. Hinalità ni Apo Hisos kona, "Makilamo ka kongko," wana. Hi Matiyo ay nireng ta nakilamo koni Apo Hisos.
41002015	Hapa--eg hi Apo Hisos kateng aw-alagad na ay anti ha bali ni Matiyo nin ampangan. Malakè ya mawmanininon bo--ih kateng kanayon ya tawtawoy alwan mahampat ya pagkatawo ay kalamo lan ampangan. Hila bayti ay nipampakihono koni Apo Hisos.
41002016	Hin nakit nin ongnoy Parisiyo ya mawmangitorò nin kawkapanogo--an ya hi Apo Hisos ay ampakipangan ha mawmanininon bo--ih boy ha tawtawoy alwan mahampat ya pagkatawo ay hinalità la ha aw-alagad ni Apo Hisos, ya wanla, "Antà ampakipangan hi Hisos bahen ha ombahen ya pawpagkatawo?"
41002017	Hin nalengè ni Apo Hisos baytoy pastang la ha aw-alagad na ay ombayri ya alimbawà ya intobay na konla, "Hay tawoy ayin masakit ay ahè ampanga-ilangan nin mananambal. Hay ampanga-ilangan bongat nin mananambal ay hatoy ma--in masakit. Ombayro itaman ya pamako ko bayri ha babon lotà. Agko nako bayrin mangingat nin tawtawoy ahè ampangamin nin hila ay makasalanan, no alwan nako ko bayri nin mangingat nin tawtawoy ampangamin nin hila ay makasalanan."
41002018	Minghan, hin nagpaltan nangan ya aw-alagad ni Howan Mamiminyag kateng Pawparisiyo banà ha panhohomonol la ha ka-ogali--an nin Hawhodiyo, hi Apo Hisos ay pinakaraniyan nin ongnoy tawo ta hinalità la kona, ya wanla, "Antà hay aw-alagad ni Howan boy aw-alagad nin Pawparisiyo ay ampagpaltan mangan, ta hay aw-alagad mo ay ahè ampagpaltan mangan?"
41002019	Ombayri ya intobay konla ni Apo Hisos: "Ma-ari̇̀ wari̇̀ nin magpaltan mangan ya tawtawoy kinombida ha banhal mintras anti et konla baytoy kakahal nin babayi? Mintras anti et konla baytoy kakahal nin babayi ay aghila magpaltan mangan.
41002020	Piro lomateng ya oras ya alihen konla baytoy kakahal nin babayi; ha allon habayto ay magpalta hilan mangan."
41002021	Hapa--eg hi Apo Hisos ay nangi-alimbawà et nin ombayri: "Ayin tawoy mangitakop nin bayoy ritaso ha da--an ya dolo, ta no gaw--en na bayto, hay bayoy intakop ay manirà nin hatoy da--an ya dolo; kayà lalò homlay ya ginit.
41002022	Ayin simprin tawoy mangipalaman nin kapelhan ampa-ahemen ya basi̇̀ ha da--an ya katat ya pambiyanan basi̇̀, ta no gaw--en na bayto, hay bayoy basi̇̀ ay manirà nin da--an ya katat. Hapa--eg hay basi̇̀ ay masayang boy hay katat ay mahirà. Hay bayoy basi̇̀ ay dapat ipalaman ha bayoy katat ya pambiyanan."
41002023	Mihay allon Sabado, allon pama-inawa nin Hawhodiyo, mintras ampowako hili Apo Hisos, hila ay niparaan ha ma--in tawtanaman ya trigo. Hay aw-alagad na ay nipanggetè nin trigo.
41002024	Hapa--eg, ma--in bayron Pawparisiyo ya nakakit konla. Kayà hinalità la koni Apo Hisos, "Biliwen moy aw-alagad mo," wanla, "antà anggaw--en la ba--in ya ha kawkapanogo--an tamo ay labag gomawà nin ombahen no allon pama-inawa?"
41002025	Ombayri ya hinalità konla ni Apo Hisos, "Wari̇̀ agmoyo et nabaha ya nakaholat ya ginawà ni Dabid hin hato hin binomitil ya kateng kawkalamowan na ta na-obohan hila nin pamamangan?
41002026	Nilomo--ob ya ha bali nin Diyos ta nangwa yan tinapay ya indolog ha Diyos. Nangan yan hatoy tinapay boy pinakan nay kawkalamowan na maski kontra ha kawkapanogo--an tamo ya mangan nin habayto, ta hay ma-ari̇̀ bongat mangan nin habayto ay pawpari̇̀. Hay pinakapo--on nin pawpari̇̀ hin habayto ay hi Abiyatar ya pinomayag nin hi Dabid ay mangwa nin habaytoy tinapay."
41002027	Hinalità et ni Apo Hisos ha Pawparisiyo, "Hay allon pama-inawa ay inggawà nin Diyos para ikahampat nin tawo; agna pinalsa ya tawo nin para ha allon pama-inawa.
41002028	Kayà hiko ya an-ingaten Anak nin Tawo ay ma--in karapatan maghalità no anyay tamà gaw--en no allon pama-inawa."
41003001	Hapa--eg hi Apo Hisos ay nakon oman ha himba--an nin Hawhodiyo. Bayro ay ma--in mihay lalaki ya hay mihay gamet ay ahè ana ma-igalaw ta kinomampil.
41003002	Hi Apo Hisos ay ampaka-i-imatonan nin tawtawoy kontra kona no ha habayton allo ya allon pama-inawa ay pakahampaten na baytoy lalaki, ta ampanikap hilan bara--nan ya pangidimandawan la koni Apo Hisos.
41003003	Hinalità ni Apo Hisos do ha lalaki ya kinomampil ya gamet, "Mako ka bayri ha arapan," wana.
41003004	Hapa--eg, pinastang ni Apo Hisos baytoy tawtawoy kontra kona, ya wana, "Kompormi ha kawkapanogo--an ya tongkol ha allon pama-inawa, anyay tamà gaw--en? Tambayan nayi̇̀ ya tawoy anti ha kadya-dya--an o pa-olayan? Tambayan ya nayi̇̀ emen ya mabiyay o pa-olayan emen ya mati?" Aghila nakatbay koni Apo Hisos.
41003005	Ha katya--an pagnanakem la ay nablò ya nakem ni Apo Hisos. Hapa--eg, pinalibotan na hilan tinegteg nin ma--in pahang, biha na hinalità do ha lalaki ya kinomampil ya gamet, "Ipaktang moy gamet mo," wana. Hapa--eg, impaktang nin hatoy lalaki ya gamet na ta hinomampat ana.
41003006	Hin habayto, hatoy Pawparisiyo ay nilomikol do ha himba--an nin Hawhodiyo, ta nako hilan antimano ha tawtawowan ni Ari̇̀ Hirodis. Bayro la ampi-i-ilgowan no pangno la mapati hi Apo Hisos.
41003007	Hapa--eg hi Apo Hisos kateng aw-alagad na ay nog-alih, ta nako hila ha ambay dagat nin Galiliya. Pagkalakè tawoy nakihono konla. Ma--in taga bayro ha probinsyan Galiliya. Ma--in na-ibat ha probinsyan Hodiya,
41003008	kateng ha siyodad nin Hirosalim ya sakop nin habaytoy probinsya. Ma--in itaman na-ibat ha probinsyan Idomiya, ma--in simprin na-ibat ha kagmang balah nin Hordan, boy ma--in et na-ibat ha mamalibot nin banowan Tiro boy banowan Sidon. Habayti ya malakè ya tawo ay nako koni Apo Hisos ta nabalita--an lay kaganawan gawà na.
41003009	Hapa--eg, hinalità ni Apo Hisos ha aw-alagad na ya pangihandà la ya nin mihay bangkà ya hakyan na emen agya mangapipepetpetan nin habaytoy kalak--an tawo.
41003010	Banà ta namakahampat ya nin malakè ya ampipagmasakit ay malakè ya ampakipapaletpet nin makon mangaptoh kona emen hila homampat ha masakit la.
41003011	Hay tawtawoy napahokan nin mangala--et ya aw-ispirito, hin nakit la hi Apo Hisos ay nipanlokob hila ha arapan na boy nan-angaw, ya wanla, "Hika ya Anak nin Diyos!"
41003012	Piro inhigpit ni Apo Hisos nin hinalità do ha mangala--et ya aw-ispirito ya agla ibalità ya hiya ay Anak nin Diyos.
41003013	Hapa--eg hi Apo Hisos ay nilomakat ha bakil kalamo nay tawtawoy iningat na. Hila ay napakarani kona.
41003014	Bayro konla ay namili̇̀ ya nin labinloway lalaki ya paglamolamo na boy ihogò nan mangaral.
41003015	Hila ay binyan nan kapangyariyan nin mama-alih nin dawdimonyoy pinomahok ha tawtawo.
41003016	Habayti ya tawtawoy pinili̇̀ ni Apo Hisos ay hi Simon ya pinangalanan et ni Apo Hisos nin Pidro,
41003017	boy loway anak ni Sibidiyo ya hi Santiyago boy hi Howan ya pinangalanan nin Bowanirgis ya hay labay totolen ay aw-anak nin korol. Ombayroy impangalan konla ta hila ay mapabiglà.
41003018	Hay pinili̇̀ na et ay hi Andris, hi Pilipi, hi Bartolomi, hi Matiyo, hi Tomas, hi Santiyago ya anak ni Alpiyo, hi Tadyo, hi Simon ya mapagmalasakit ha nasyon Israyil,
41003019	boy hi Hodas Iskariyoti ya nangisapakat koni Apo Hisos.
41003020	Hapa--eg, hin naka-orong hili Apo Hisos ay nilako la yayna et pini-o-opongan nin malakè ya tawo. Kayà hi Apo Hisos kateng aw-alagad na ay aglayna angka-arap nin mangan.
41003021	Hin nabalita--an nin pawpartidos ni Apo Hisos ya tongkol ha anggaw--en na ay nilako la yan kowen, ta ma--in tawtawo ya ampaghalità nin lokoloko ya.
41003022	Ma-in ongnoy mangitorò nin kawkapanogo--an ya nika-ibat ha siyodad nin Hirosalim ya nipaghalità, "Hi Bilsibob," wanla, "ya po--on nin dawdimonyo ay pinomahok bahen koni Hisos; kayà ampakapa-alih ya nin dawdimonyo ya pinomahok ha tawtawo."
41003023	-
41003024	Hapa--eg, iningat ni Apo Hisos nin pakarani kona baytoy tawtawoy anti bayro ta hinalità na konla, ya wana, "Wari̇̀ ma-ari̇̀ pa-alihen ni Satanas ya sarili na?" Ombayri et ya hinalità ni Apo Hisos konla ya kawka-alimbawa-an: "No ma-in ari̇̀," wana, "ta hay ampag-ari-an na ay mi-a-away ay ahè bomoyot ya pamomo-on na;
41003025	boy no ampi-a-away ya tawtawoy ampa-iri ha mimihay bali ay ahè bomoyot ya pamilalamo la.
41003026	No kalabanen ni Satanas ya sarili na, hay kapangyariyan nan mamo--on ay ahè bomoyot ta tampol ma-anggawan.
41003027	"Hay bali nin makhaw ya tawo ay ayin makalo--ob nin manakaw nin kawkamama--in na no agna pon balolen baytoy makhaw ya tawo. Ha ombayro, hay bali na ay ma-ari̇̀ anan panakawan.
41003028	Habayti ya tanda--an moyo: hay tawtawo ay patawaren ha kaganawan kasalanan la boy pawpanla--et ya anhalita--en la,
41003029	piro hinoman ya ampaghalità nin mala--et ya kontra ha Ispirito nin Diyos ay ayin kapatawaran maski makakano, ta ha ombayro ay an-itowad na nin hay gawgawà nin Ispirito nin Diyos ay gawgawà ni Satanas. Habaytoy kasalanan na ay manatili kona anggan makakanoman."
41003030	Habayti ay hinalità ni Apo Hisos ta anhalita--en nin hatoy mawmangitorò nin kawkapanogo--an ya hiya ay pinahokan nin mala--et ya ispirito.
41003031	Hapa--eg hay nanay ni Apo Hisos kateng pawpatel nay lawlalaki ay nakalateng. Hila ay ampireng ha likol bali boy impa-ingat la hi Apo Hisos.
41003032	Ha mamalibot ni Apo Hisos ay malakè ya tawoy ampipampiknò. Hinalità la kona, ya wanla, "Hay nanay mo boy pawpatel moy lawlalaki ya ampanikap komo ay anti ha likol."
41003033	Tinombay konla hi Apo Hisos, "Hino," wana, "ya antokoyen moyon nanay ko boy pawpatel ko?"
41003034	Hapa--eg, tinegteg na baytoy tawtawoy ampipampiknò ha mamalibot na biha na hinalità, "Hila bayti," wana, "ya nanay ko boy pawpatel ko,
41003035	ta hinoman ya anhomonol ha kalabayan nin Diyos ay hila ya nanay ko boy pawpatel ko."
41004001	Hapa--eg hi Apo Hisos ya antin oman ha ambay dagat ay nag-ompisayna et nin manorò. Banà ha kalak--an tawoy nakitipon kona ay hinomapat ya ha bangkà ta bayro ya niknò nin manorò. Hay tawtawo itaman ay anti ha lakatan nin ampanlengè.
41004002	Malakè ya bagay ya an-itorò konla ni Apo Hisos ya aw-alimbawà.
41004003	Hinalità konla ni Apo Hisos, "Leng--en moyo!" wana. "Ma--in mihay lalaki ya nakon nanabwag.
41004004	Ha pangihabwag na ay ma--in ongnoy pahi̇̀ ya natata ha daan. Hatoy pawpahi̇̀ ya nikatata ha daan ay kinan nin mawmanokmanok.
41004005	Ma--in itaman pawpahi̇̀ ya nikatata ha babon matampiyak ya bato ya ma--in amò ya lotà. Habaytoy pawpahi̇̀ ay tampol tinomobò, ta alwan makodpaw ya lotà ya nakataphon.
41004006	Hapa--eg, hin inomamot ya hilà allo, hatoy pawpahi̇̀ ya tinomobò ay nalaneh anggan nayangoh ta mababoy pinanyamotan.
41004007	Hay kanayon ya pawpahi̇̀ ay nikatata ha antobo--an nin ampangayakay ya dawdikot ya madowih. Hin tinomobò baytoy pawpahi̇̀ ay tinomobò itaman baytoy ampangayakay ya dawdikot ya madowih. Kayà ahè nakabonga baytoy pawpahi̇̀ ya tinomobò ta napolopotan nin hatoy ampangayakay ya dawdikot ya madowih.
41004008	Piro ma--in pawpahi̇̀ ya nikatata ha maganday lotà. Habaytoy pawpahi̇̀ ay tinomobò nin mahampat boy namonga. Ma--in pinaka-alawahanan tatlompò, ma--in pinaka-alawahanan anemapò, boy ma--in pinaka-alawahanan magato.
41004009	Hay ka-ilangan moyo," wana et ni Apo Hisos, "ay manlengè mahampat nin habayti ya anhalita--en ko biha moyo honolen."
41004010	Hapa--eg, hin ayin ana baytoy malakè ya tawo, hi Apo Hisos ay pinastang nin labinloway alagad na kateng hatoy kanayon ya kawkalamowan na no anyay labay totolen nin hatoy aw-alimbawà na.
41004011	Hinalità konla ni Apo Hisos, "Komoyo," wana, "inggawà ya pangingintindi nin sawsikrito ya tongkol ha pamomo--on nin Diyos; piro ha kanayon ya tawtawo, kaganawan bagay ya itorò konla ay i-alimbawà emen matopad bayti ya holà hin hato:
41004012	'Manegteg hila man anan manegteg ay aghila makakit. Manlengè hila man anan manlengè ay aghila maka-intindi; ta no angka-intindiyan la ay pakarani hila ha Diyos. Hay Diyos itaman ay mambi konla nin kapatawaran.' "
41004013	Hapa--eg, hinalità ni Apo Hisos ha aw-alagad na, ya wana, "Wari̇̀ agmoyo na-intindiyan baytoy hinalità koy alimbawà? No agmoyo angka-intindiyan bayto ay pangno moyo man awod ma-intindiyan ya maski anyay alimbawà?
41004014	Hay Halità nin Diyos ay kowinta inhabwag nin mananabwag.
41004015	Hay ka-alimbawa--an nin hatoy daan ya kinatatawan nin pawpahi̇̀ ay tawtawoy nakalengè Halità nin Diyos, piro tampol inalih ni Satanas ha nakem la baytoy nalengè lay Halità nin Diyos.
41004016	Hatoy matampiyak ya bato ya ma--in amò ya lotà ya kinatatawan nin pawpahi̇̀ ay bilang ha tawtawo ya nakalengè nin Halità nin Diyos. Hin nalengè la bayto, antimano, tinanggap la nin ma--in kaligawan.
41004017	Piro hay Halità nin Diyos ay ahè nakayamot ha nakem la boy kadodomali̇̀ bongat ya pananggap la. No ma--in anlomateng ya angkagolowan ihip la, boy no ampagkama--in hila nin kawkadya-dya--an nin banà ha Halità nin Diyos ay angka-alin antimano ya pantotompel la.
41004018	"Hatoy lotà ya ma--in ampangayakay ya dawdikot ya madowih ya kinatatawan nin pawpahi̇̀ ay bilang simpri ha tawtawoy nakalengè nin Halità nin Diyos.
41004019	Piro banà ha bawbagay ya angkagolowan la ha biyay la, ha kalabayan la nin yomaman, boy ha paghangad la nin kanayon ya bawbagay, hila ay kowinta pawpahi̇̀ ya tinomobò ya napolopotan nin ampangayakay ya dawdikot ya madowih. Kayà hay Halità nin Diyos ya nalengè la ay ahè namonga ha biyay la.
41004020	Hatoy maganday lotà ya kinatatawan nin pawpahi̇̀ ay bilang ha tawtawo ya nanlengè nin Halità nin Diyos. Habaytoy nalengè lay Halità nin Diyos ay pininto--o la, boy nakapibongan kahampatan ha biyay la nin emen ha pawpahi̇̀ ya ma--in namongan tatlompò, ma--in anemapò, boy ma--in namongan magato."
41004021	Hi Apo Hisos ay naghalità ana et konla, ya wana, "Wari̇̀ hay kingki ya andongket ay anhalokoban nin kalaying o an-itagò ha hilong katri? Wari̇̀ ahè an-igwà ha talagan pangigwa--an?
41004022	Ayin nakatagò ya ahè mipatnag, boy ayin sikrito ya ahè mibolgar.
41004023	Hay ka-ilangan moyo," wana et ni Apo Hisos, "ay manlengè mahampat nin habayti ya anhalita--en ko biha moyo honolen."
41004024	Hinalità ana et ni Apo Hisos, "Pakaleng--en moyon mahampat," wana, "ya an-itorò ko, ta no leng--en moyo, hay Diyos ay mambi komoyo nin pangingintindi boy lalò nan ipa-intindi komoyo.
41004025	Hay tawoy ampinto--o ha bagay ya an-ipa-intindi kona nin Diyos ay lalò maka-intindi ha an-ipa-intindi kona. Piro hay tawoy ahè ampinto--o ha an-ipa-intindi kona nin Diyos ay alihen et ha nakem na baytoy amò ya na-intindiyan na."
41004026	Ombayri et ya alimbawà ni Apo Hisos: "Hay pamomo--on nin Diyos ay bilang ha lalaki ya nanabwag nin bini̇̀.
41004027	Hin nayari̇̀ nan inhabwag ay patoloy yan magtrabaho nin allo-allo. No yabi ay matoloy ya. Habayti ya inhabwag na ay agna tandà no pangno anlomhi̇̀ boy no pangno antomobò.
41004028	Hay lotà ya ampakapatobò boy ampakapabonga nin hatoy intanem, ta hay ampangyari ay ombayri: tomobò pon biha homwak, bayo manlaman ya pawpahi̇̀.
41004029	No mato-ayna ay alawahanen ana nin hatoy lalaki ya nanabwag."
41004030	"Anya et," wani Apo Hisos, "ya pangiparisan tamo nin pamomo--on nin Diyos boy anya et ya pangi-alimbawa--an tamo?
41004031	Hay pamomo--on nin Diyos ay ayin imbalag ha bot--on mostasa ya pinakamayamò ya bot--o ha kaganawan an-itanem.
41004032	No na-itanem ana, maski pinakamayamò bayto, pantomobò ay anhomlay nin mas et ha kanayon ya po--on gawgolay. Kayà hay mawmanokmanok ay ampipanayi ha mangalhay ya hawhanga nin habayto."
41004033	Hay Halità nin Diyos ya an-i-aral konla ni Apo Hisos ay anggamitan na nin bilang ombayri ya alimbawà kompormi ha kaya lan intindiyen.
41004034	Panay alimbawà ya anggamiten na ha pangi-aral na konla; piro no hilahilan bongat nin aw-alagad na ay an-ipalinaw na konla ya labay totolen nin habaytoy aw-alimbawà na.
41004035	Lomateng ya mahilem nin habayton allo, hinalità ni Apo Hisos ha aw-alagad na, "Lomipay tamo," wana.
41004036	Hapa--eg, hay aw-alagad ay hinomapat do ha bangkà ya anhakyan ni Apo Hisos. Inalihan la baytoy kalak--an tawo ta nanigè hilayna, boy ma--in et ongnoy bangkà ya anhakyan nin tawtawoy nakilako konla.
41004037	Mintras anlomipay hili Apo Hisos ay biglà hinomkaw ya angin. Hay bangkà la ay halos lomdeg ana ta angkahipwakan nin mangalhay ya dawoyon.
41004038	Hin habayto, hi Apo Hisos ya anti ha bandan hoyotan nin bangkà ay naka-onan ya angkatoloy. Pinokaw ya nin aw-alagad na, ya wanla kona, "Pangino--on, lomdeg tamoyna, ayin nayi̇̀ kowinta komo ya mati tamo?"
41004039	Nibangon hi Apo Hisos ta minandawan nay angin nin tonggen boy hinalità na ha dagat, "Pakatinek ka!" wana. Hapa--eg, tinonggen baytoy pagkahokaw angin boy hay dagat ay tinominek.
41004040	Hinalità ni Apo Hisos ha aw-alagad na, ya wana, "Antà angkalimo kawo? Wari̇̀ ayin kawo et katetpel?"
41004041	Hay limo lan masyado boy hay ispanta la; kayà hinalità la ha miha ta miha, "Anyan magkatawowan bayti ta maski angin boy dawoyon ay anhomonol kona?"
41005001	Hapa--eg hili Apo Hisos ay ni-abot ha lipay dagat nin Galiliya ya dogal nin tawtawoy Girasino.
41005002	Hin nakalombah hi Apo Hisos ha bangkà ay hinakbat ya nin mihay lalaki ya na-ibat ha kawkowibay panabonan.
41005003	Habaytoy lalaki ay ampa-iri ha panabonan ta pinahokan ya nin mala--et ya ispirito. Maski tikalà ya pamalol kona nin tawtawo ay agla yayna makayan balolen.
41005004	Mabetbet la ya pon ambalolen nin tikalà boy amposasan nin pahak, piro angkaboytò nay tawtikalà boy angkawatak nay pahak ya an-iposas kona. Ayin makasopil kona banà ha kakhawan na.
41005005	Allo yabi ay antomalà ya ha tawtinabon boy ha bawbakil. Ampambo-angaw ya boy hay nawini na ay anhogathogaten na nin bawbato.
41005006	Hapa--eg, hin natamolawan na hi Apo Hisos ha marayò ay nowayo yan hinomakbat ta nanalimokod ya nin hinomamba koni Apo Hisos.
41005007	-
41005008	Hinalità ni Apo Hisos do ha mala--et ya ispirito ya pinomahok do ha tawo, "Hikay mala--et ya ispirito, mog-alih ka ha tawoy habayti," wana. Hapa--eg, nambo-angaw baytoy lalaki boy hinalità na koni Apo Hisos, "Hisos ya Anak nin Diyos ya Pinakamakapangyariyan, antà ampaki-emenan mo ko? Alang-alang ha Diyos ay agmo ko pa-irapan."
41005009	Hapa--eg, pinastang ya ni Apo Hisos, "Anyay ngalan mo?" wana. Tinombay baytoy mala--et ya ispirito, ya wana, "Hay ngalan ko ay 'Kawan' ta malakè kayi."
41005010	Hapa--eg, ampaka-awok-awoken nin hatoy mala--et ya ispirito koni Apo Hisos ya agna hila dayi ipalako ha marayò ya dogal.
41005011	Ha marani bayro ay ma--in kawan baboy ya ampipamokibok ha pallig bakil.
41005012	Hapa--eg, ombayri ya impaki-i-ingalo nin hatoy mangala--et ya aw-ispirito koni Apo Hisos, "Palakwen mo kayi bahen ha bawbaboy ta pomahok kayi konla."
41005013	Pinayagan hila itaman ni Apo Hisos. Hapa--eg hatoy mangala--et ya aw-ispirito ay nog-alih bayro ha lalaki, ta nako hilan pinomahok do ha mangalowan liboy baboy. Hatoy bawbaboy ya pinahokan nin mangala--et ya aw-ispirito ay nipampowayon nagpalako ha bongaw anggan nipadiritso hilan narabò ha dagat. Bayro hila nati nin nalemeh.
41005014	Hapa--eg hay ampipangalagà nin hatoy bawbaboy ay nipampowayo, ta habaytoy pangyayari ay imbabalità la ha tawtawo ha mangarani ya bawbaryo anggan banowa. Hin nalengè bayto nin tawtawo ay nako hilan namiliw nin habaytoy pangyayari.
41005015	Hin ni-abot hila bayro koni Apo Hisos ay nakit la baytoy tawo ya pinahokan pon nin kawan dimonyo. Hiya ay ampiknò ya nakadoloyna boy matinò ana ya pag-i-ihip na. Banà bayro ha nakit nin hatoy tawtawo ya pangyayari, hila ay nikalimo.
41005016	Hapa--eg, hatoy tawtawoy nipampakakit do ha ginawà ni Apo Hisos ay nangibabalità ha tawtawoy kapilateng nin tongkol ha nangyari do ha lalaki ya pinahokan nin dawdimonyo boy tongkol do ha bawbaboy.
41005017	Hay tawtawoy anti bayro ay naki-i-ingalo koni Apo Hisos nin mog-alih ya bayro ha dogal la.
41005018	Hapa--eg, hin anhomakay ana hi Apo Hisos ha bangkà, hatoy lalaki ya pinahokan pon nin dawdimonyo ay napakarani ta ampaki-i-ingalo nin makilako koni Apo Hisos.
41005019	Piro ahè pinomayag hi Apo Hisos no alwan hinalità na kona, "Morong ka komoyo," wana, "ta ha pawpartidos mo boy ha aw-amigo mo ay ibalità mo no anyay ginawà komo nin Pangino--on boy no pangnoy pangingangalo na komo."
41005020	Hapa--eg, hatoy lalaki ay nanigè anan nako ha probinsya ya an-ingaten Dikapolis ya hay labay totolen ay mapò ya banowa. Bayro na imbabalità ya ginawà kona ni Apo Hisos. Kaganawan tawo bayro ay nipag-ispanta.
41005021	Hapa--eg hili Apo Hisos ay hinomakay ana ha bangkà ta lomipay hila. Hin nakalipay hilayna, do ha ambay ay pini-o-opongan hi Apo Hisos nin malakè ya tawo.
41005022	Hapa--eg hi Hayro ya ampamo--on ha miha ha hawhimba--an nin Hawhodiyo ay nilomateng bayro. Nanlokob ya ha danin bitih ni Apo Hisos
41005023	biha ya naki-i-ingalo, ya wana, "Hay anak koy dalagita ay malagayna mati. Mako ka dayi bayro ta aptohen mo ya emen ya homampat."
41005024	Hi Apo Hisos ay nakilako koni Hayro boy malakè et ya tawoy nakilako konla; kayà ampangapipepetpetan la hi Apo Hisos.
41005025	Hapa--eg, ma--in bayron mihay babayi ya ha lo--ob labinloway ta--on ay sigisigi ya pantolò dayà na ta ma--in yan dipirinsya.
41005026	Ha kaboyotan pamatambal na ay lalò yan angka-irapan boy kaganawan kamama--in na ay na-oboh naynan imbayad ha nipanambal kona. Agya hinomampat no alwan lalò ana ingat nilomalà ya angkatanam na.
41005027	Hin nalengè nin hatoy babayi ya tongkol koni Apo Hisos ay nakipaletpet ya bayro ha kalak--an tawo nin nako ha bokotan ni Apo Hisos, biha na inaptoh ya dolo ni Apo Hisos,
41005028	ta wana ha sarili na, "Ma-aptoh kon bongat ya dolo na ay homampat ako."
41005029	Hin na-aptoh nay dolo ni Apo Hisos ay tinonggen ya pantolò nin dayà na boy natanam na ha nawini na ya hinomampat yayna ha dipirinsya na.
41005030	Antimano, natanda--an ni Apo Hisos ya ha kapangyariyan na ay ma--in hinomampat. Kayà nagpeyeh ya nin inomarap do ha kalak--an tawo biha ya nagpastang, "Hino," wana, "ya nangaptoh nin dolo ko?"
41005031	Hinalità kona nin aw-alagad na, "Angkakit moy malakè ya tawoy ampakipaletpet komo; antà ampastangen mo no hinoy nangaptoh nin dolo mo?"
41005032	Piro hi Apo Hisos ay ampanegteg ha mamalibot na ta ambiliwen na no hinoy nangaptoh nin dolo na.
41005033	Tandà nin hatoy babayi ya nangyari kona hin inaptoh nay dolo ni Apo Hisos. Ha kalimowan na ay ampamegpeg yay napakarani koni Apo Hisos, boy nanlokob ya ha danin bitih ni Apo Hisos ta hinalità nay kaptegan.
41005034	Hapa--eg, hinalità ni Apo Hisos do ha babayi, ya wana, "Patel, hay pantotompel mo ya nakapakahampat komo. Morong kayna nin ma--in katinekan ta mahampat kayna."
41005035	Mintras ampaghalità et hi Apo Hisos do ha babayi ay ma--in ongnoy tawoy nilomateng ya na-ibat ha bali ni Hayro. Hinalità la koni Hayro, "Hay Mangangaral," wanla, "ay agmoyna abala--en nin palakwen bayro ta nati anay anak mo."
41005036	Piro hatoy hinalità la ay ahè pinansin ni Apo Hisos, no alwan hinalità na koni Hayro, "Agka malimo," wana, "basta tompel ka kongko."
41005037	Hapa--eg hay kanayon ya tawo ay ahè pinayagan ni Apo Hisos nin makilako kona, no alwan hay pinakilako nan bongat ay hi Pidro, boy hatoy mipatel ya hi Santiyago boy hi Howan.
41005038	Hin ni-abot hila ha bali ni Hayro ay nakit ni Apo Hisos ya hay tawtawo bayro ay angkagolo. Ma--in ampipanangih boy ma--in ampi-a-anito.
41005039	Hin nakalo--ob hi Apo Hisos bayro ha bali ay hinalità na do ha tawtawo, "Antà," wana, "nin angkagolo kawo boy ampanangih? Haba--in ya anak ay ahè nati no alwan angkatoloy yan bongat."
41005040	Hin nalengè la baytoy hinalità ni Apo Hisos ay pinikaka-iliyan la ya. Hapa--eg kaganawan tawo ya anti bayro ay pinalikol ni Apo Hisos. Hay agnan bongat pinalikol ay tatay boy nanay nin hatoy anak kateng hatoy tatloy alagad na. Hila ya kalamo nan nilomo--ob do ha pinangiborolan nin hatoy anak.
41005041	Hapa--eg, inoligtanan ni Apo Hisos ya gamet nin hatoy anak biha na hinalità, "Talita komi," wana, ya hay labay totolen ay, "Nini̇̀, mibangon ka!"
41005042	Antimano, nibangon baytoy anak biha ya nowako; habaytoy anak ay idad anan labinloway ta--on. Hay mawmato-antawo nin hatoy anak ay masyadon nag-ispanta.
41005043	Inhigpit nin imbibilin konla ni Apo Hisos ya habaytoy pangyayari ay agla ibabalità ha maski hinoy tawo, boy hinalità et konla ni Apo Hisos ya biyan lan pamamangan baytoy anak.
41006001	Hapa--eg hi Apo Hisos ay nog-alih bayro ha dogal ya habayto ta norong ya ha Nasarit ya sarili nan banowa. Hay aw-alagad na ay nakilako kona.
41006002	Hin nilomateng ya allon pama-inawa, hi Apo Hisos ay nilomo--ob ha himba--an nin Hawhodiyo ta bayro ya nanorò. Hay malakè ya tawoy anti bayroy nakalengè kona ay nipag-ispanta, ya wanla, "Ayri nangibat ya pangingihip nay ombahen? Anyan karonongan ba--in ya inggawà kona? Pangno ya ampakagawà nin bawbagay ya pawpapag-ispantawan?
41006003	Wari̇̀ alwan hiya ya karpintiro ya anak ni Mariya boy hay pawpatel nay lalaki ay hi Santiyago, hi Hosi, hi Hodas, boy hi Simon? Wari̇̀ alwan kateng pawpatel nay babayi ay anti bayri?" Habaytoy tawtawoy nipagpastang ay ahè nipananggap koni Apo Hisos.
41006004	Hapa--eg, hinalità konla ni Apo Hisos, "Hay propita ay an-igalang ha maski ayrin dogal, piro ahè an-igalang ha sarili nan banowa, boy agya an-igalang nin sarili nan partidos boy sarili nan pamilya."
41006005	Kayà hi Apo Hisos ay ahè nakagawà bayro nin pawpapag-ispantawan ha sarili nan dogal, no alwan hay gamet na ay impababo na ha ongnoy tawoy ampagmasakit ta pinakahampat na hila.
41006006	Hay ispanta ni Apo Hisos ta hay tawtawo ha dogal ya habayto ay ayin katetpel. Hili Apo Hisos ay nako ha bawbaryo nin nangi-aral Halità nin Diyos.
41006007	Hapa--eg, iningat ni Apo Hisos nin pakarani kona baytoy labinloway alagad na ta inhogò na hila nin manilowalowa, boy binyan na hilan kapangyariyan nin mama-alih nin mangala--et ya aw-ispirito ya pinomahok ha tawo.
41006008	Immanda na konla ya ha pamowako la ay baston bongat ya gitan la. Aghila mantan pamamangan ni sopot o kowalta.
41006009	Pinayagan na hilan magsapatos, piro agna hila ampagtanen nin doloy paghagiliyan la.
41006010	Hinalità et konla ni Apo Hisos, "Makihandà kawo ha hinoman ya ma--in bali ya mananggap komoyo, boy manatili kawo bayro angga ha mog-alih kawo ha dogal ya habayto.
41006011	No ma--in kawon malakoy dogal ya agla kawo tanggapen o agla kawo leng--en ha an-i-aral moyo ay mog-alih kawo bayro. Piro biha kawo mog-alih ay ikampag moyoy gabok ha bitih moyo emen moyo ma-ipakit ya hay Diyos ay ma--in pahang konla banà ha agla pananggap komoyo."
41006012	Hapa--eg, nanigè ana baytoy aw-alagad ni Apo Hisos. An-i-aral la ha tawtawo ya dapat lan paghehean ya kawkasalanan la.
41006013	Malakè ya dimonyoy pinomahok ha tawtawo ya pina-alih la, boy malakè ya tawoy ampipagmasakit ya pinonahan lan asiti boy pinakahampat la.
41006014	Hi Apo Hisos ay nibantog nin banà ha gawgawà na. Kayà nalengè ni Ari̇̀ Hirodis ya hinalità nin tawtawo ya tongkol koni Apo Hisos. Ma--in ongnoy tawo ya naghalità nin, "Hiya hi Howan Mamiminyag ya nabiyay oman. Kayà ampakagawà ya nin habayti ya pawpapag-ispantawan."
41006015	Piro hinalità nin kanayon, "Hiya hi Ilyas ya propita hin hato." Hay hinalità itaman nin kanayon, "Hiya ay propita ya bilang ha pawpropita nin Diyos hin hato."
41006016	Piro hin nalengè ni Ari̇̀ Hirodis baytoy tongkol koni Apo Hisos ay hinalità na, "Hiya," wana, "hi Howan Mamiminyag ya impapotohan kon olo ya nabiyay oman."
41006017	-
41006018	Hay pangyayari no antà impapati hin hato ni Ari̇̀ Hirodis hi Howan ay ombayri: inayo ni Ari̇̀ Hirodis nin pinag-ahawa hi Hirodiyas ya ahawa nin patel na ya hi Pilipi. Hapa--eg, hinalità ni Howan Mamiminyag koni Ari̇̀ Hirodis, "Alwan tamà," wana, "ya ginawà mo ya pinag-ahawa moy ayro mo." Banà bayro, hi Howan ay imparakep ni Ari̇̀ Hirodis ta impapiriso na ya.
41006019	Hi Hirodiyas itaman ay nagkama--in nin irap nakem koni Howan; kayà labay na yan patyen. Piro agya pinayagan ni Ari̇̀ Hirodis.
41006020	Hi Howan ay an-igalang ni Ari̇̀ Hirodis, ta tandà na ya hi Howan ay mahampat ya tawoy anhomonol ha Diyos; kayà indipinsa na ya. Hay tawtorò ni Howan ay nalabayan ni Ari̇̀ Hirodis nin leng--en maski habayto ay ampakagolo nin nakem na.
41006021	Hin na-abot ya allon impanganak ni Ari̇̀ Hirodis ay namapahandà ya nin pamamangan ya para ha kaganawan kombidado nay mangatag--ay ya katongkolan, pawpo--on hondalò, kateng aw-importantin tawo ha probinsyan Galiliya. Hapa--eg hi Hirodiyas ay nagkama--in paraan nin ma-ipapati na hi Howan
41006022	hin tinomalek bayro ya anak nay dalaga. Hay talek nin habaytoy dalaga ya anak ni Hirodiyas ay nakapakonsowilo koni Ari̇̀ Hirodis kateng do ha kawkombidado na. Kayà hinalità ni Ari̇̀ Hirodis do ha dalaga, "Maski anya," wana, "ya awoken mo kongko ay igwà ko komo."
41006023	Naghompà yan nagpangakò do ha dalagay tinomalek, ya wana, "Anyaman ya awoken mo kongko, maski kagitnà nin kamama--in ko ay igwà ko komo."
41006024	Hapa--eg, nilomikol baytoy dalaga ta pinastang nay nanay na, "Nanay," wana, "anyay labay mon awoken ko?" Tinombay baytoy nanay na. "Hay awoken mo," wana, "ay olo ni Howan Mamiminyag."
41006025	Hapa--eg hatoy dalaga ay nanandali̇̀ nagbira koni Ari̇̀ Hirodis ta hinalità na kona, "Hay an-awoken ko," wana, "nin igwà mo kongko hapa--eg et ay olo ni Howan Mamiminyag. Hay olo na ay igwà ha bandihado biha igwà kongko."
41006026	Hapa--eg, hi Ari̇̀ Hirodis ay masyadon nilomelè nin banà bayro ha inawok kona, piro banà ta naghompà yan nagpangakò do ha dalaga ya nalengè nin kawkombidado na ay agya napa-agko.
41006027	Kayà antimano, nangihogò ya nin mihay hondalò na nin mako ha pirisowan nin mamoton olo ni Howan Mamiminyag. Habaytoy hondalò ay nakoyna. Hapa--eg, pinotoh nay olo ni Howan Mamiminyag,
41006028	biha na inggawà ha bandihado ta gintan na do ha dalaga. Hay ginawà itaman nin hatoy dalaga ay inggawà na ha nanay na.
41006029	Hin nabalita--an bayto nin aw-alagad ni Howan ay nilako lan kinwa ya bangkay ni Howan ta intabon la.
41006030	Hapa--eg hatoy aw-alagad ni Apo Hisos ay nipagbira kona ta kaganawan ginawà la boy intorò la ay imbalità la koni Apo Hisos.
41006031	Hinalità konla ni Apo Hisos, "Mako tamo," wana, "nin pa-ipapawà ha powiray dogal emen tamo makapa-inawan amò." Hinalità bayto ni Apo Hisos banà ta malakè ya tawoy ampako konla; banà bayro aglayna angka-arap ya pamangan la.
41006032	Hapa--eg, hinomakay hila ha bangkà nin magpalako ha powiray dogal.
41006033	Malakè ya nakakit nin pamog-alih nili Apo Hisos boy nabalayan hila. Kayà ha balang banowa bayro ay malakè ya tawoy nipampowayo nin na-onan nako ha dogal ya lalakwen nili Apo Hisos.
41006034	Hin nakalombah hi Apo Hisos ha bangkà ay nakit na baytoy malakè ya tawoy nititipon bayro. Na-ingalowan na baytoy tawtawo ta bilang hila nin tawtopa ya ayin ampagpastol. Banà bayro ay malakè ya bagay ya intorò na konla.
41006035	Lomateng ya mahilem, hi Apo Hisos ay pinakaraniyan nin aw-alagad na ta hinalità la kona, ya wanla, "Habayti ay powiray dogal boy mahilem ana.
41006036	Halita--en mo ha tawtawo ya mog-alih hilayna emen hila makalako ha bawbaryoy mangarani bayri nin manaliw pamamangan la."
41006037	Piro tinombay konla hi Apo Hisos, "Hikawo," wana, "ya mambi konla nin pamamangan." Hinalità la koni Apo Hisos, ya wanla, "Ha kalak--an nin habayti ya tawo, hay ka-ilangan ya kantidad nin panaliw ipakan konla ay alagà waloy bowan ya sowildo nin miha katawo. Labay mo nayi̇̀ nin mako kayin maggastos nin ombayro kalakè ya panaliw tinapay para ipakan konla?"
41006038	Pinastang hila ni Apo Hisos, "Ongnoy tinapay ya anti bahen? Helken moyo," wana. Hin nakit la no ongno ay hinalità la koni Apo Hisos, "Limay tinapay," wanla, "boy loway ikan."
41006039	Hapa--eg, hinalità ni Apo Hisos ha aw-alagad na ya pa-ikno--en la baytoy kaganawan tawo nin gropogropo ha dawdikot.
41006040	Hin naka-iknò hila ay ma--in gawgropo ya manimagato katawo boy ma--in gawgropo ya manilimampò katawo.
41006041	Hapa--eg hatoy limay tinapay boy loway ikan ay kinwa ni Apo Hisos biha ya naninglà, ta habayto ay pinasalamatan na ha Diyos. Hin nayari̇̀ ay binibi--hil na baytoy tinapay biha na inggawà ha aw-alagad na ta hila ya nangitayak ha tawtawo. Ombayro et ya ginawà na do ha loway ikan.
41006042	Hilay kaganawan ay nangan nin habayto boy nikabhoy.
41006043	Hapa--eg hay aw-alagad ay nakatipon et nin natilà ya bawbi--hil nin hatoy tinapay boy ikan ya nakapnò et nin labinloway bakol.
41006044	Hay lawlalaki ya nipampangan bayro ay liman libo.
41006045	Hapa--eg, pinahakay ni Apo Hisos ya aw-alagad na ha bangkà, ta pina-ona na hilan lomipay ha kagmang nin mako ha banowan Bitsayda. Hiya itaman ay nagkabalag ta ampa-orongen na baytoy tawtawo.
41006046	Hin naka-alih ana baytoy tawtawo, hi Apo Hisos ay nilomakat ha bakil ta bayro ya nanalangin.
41006047	Hin yabi ana, hay bangkà ya anhakyan nin aw-alagad na ay ni-abot ana ha botlay dagat ya anlipayan la. Hi Apo Hisos balè ya nagsolo ay anti et bayro ha bakil.
41006048	Angkatamolawan na ya hay aw-alagad na ay angka-irapan magsagwan ta angkahalongà lay angin. Hin manga-alas kowatroyna nin palbangon hi Apo Hisos ay ampowako ha babon lanom nin anhomono konla. Hin marani yayna konla ay libahan na hila dayi.
41006049	Piro hin nakit nin aw-alagad ya ma--in ampowako ha babon lanom ay nambo-angaw hila ta andap la no molto.
41006050	Hilay kaganawan ay nalimo bayro ha nakit la. Kayà antimano, nag-ilgo hi Apo Hisos, ya wana, "Agkawo malimo ta hiko bayti."
41006051	Hapa--eg hi Apo Hisos ay hinomapat do ha bangkà ya anhakyan la boy nagkalma ya angin. Masyadon pinag-ispantawan hi Apo Hisos nin aw-alagad na,
41006052	ta maski nakit lay ginawà ni Apo Hisos do ha tinapay ay agla na-intindiyan no hino hi Apo Hisos banà ha katya--an nin nakem la.
41006053	Hapa--eg, hin nakalipay ana hili Apo Hisos bayro ha banowan Hinisarit ay impondo lay bangkà la.
41006054	Hin nakalombah hila ha bangkà, antimano, hi Apo Hisos ay nabalayan nin tawtawo.
41006055	Habaytoy tawtawo ay nipampowayon nilibot baytoy intiron dogal, ta hay mangama--in masakit ay anhapwaten lan gitan koni Apo Hisos.
41006056	Maski ayri ya nakon bawbanowa, bawbaryo, o ha maski ayrin dogal ya ma--in bali, hay mangama--in masakit ay inggawà la ha plasa, biha la impaki-i-ingalo koni Apo Hisos ya maski laylay dolo na ay ma-aptoh nin hatoy ampipagmasakit. Kaganawan hatoy ampipagmasakit ya naka-aptoh nin laylay dolo ni Apo Hisos ay hinomampat.
41007001	Hapa--eg hay Pawparisiyoy na-ibat ha siyodad nin Hirosalim kalamo ya ongnoy mangitorò nin kawkapanogo--an ay nako koni Apo Hisos.
41007002	Nakit la ya hay ongno ha aw-alagad ni Apo Hisos ay nangan nin ahè nag-ibano kompormi ha ka-ogali--an nin Hawhodiyo.
41007003	Hay Hawhodiyo lalo-lalò anay Pawparisiyo ay ahè mangan anggan agla pon honolen baytoy ka-ogali--an ya na-iknawan la ha kawka-apo-apowan la ya tongkol ha pag-ibano.
41007004	No kapi-ibat la ha palingki ay aghila pon mangan anggan agla malinisan ya nawini la. Malakè et ya anggaw--en lay kawka-ogali--an ya na-iknawan la ya tongkol ha pangongoyah nin pawpaminoman la, kawkeren la, boy kanayon et ya kawkahangkapan ya tangsò.
41007005	Banà bayri, hi Apo Hisos ay pinastang nin hatoy Pawparisiyo boy mawmangitorò nin kawkapanogo--an nin ombayri: "Antà nin hay aw-alagad mo," wanla, "ay ahè anhomonol ha kawka-ogali--an ya na-iknawan ha kawka-apo-apowan tamo, ta ampangan hila nin ahè ampag-ibano kompormi ha kawka-ogali--an tamo?".
41007006	Tinombay konla hi Apo Hisos, ya wana, "Tamà baytoy holà ni propita Isayas hin hato ya tongkol komoyon mawmagkakanwari̇̀ ya ombayri ya nakaholat: 'Habayti ya tawtawo, wanan Diyos ay ampaghalità nin an-igalang la ko; piro marayò ya nakem la kongko.
41007007	Ayin kowinta ya panhomamba la kongko, ta hay an-itorò lay pawpanogò nin tawtawo ay anhalita--en la nin habayto ay pawpanogò ko.' "
41007008	"Hay panogò nin Diyos," wani Apo Hisos, "ay pina-olayan moyo, ta hay bawbagay ya anhonolen moyo ay hatoy kawka-ogali--an ya na-iknawan moyo."
41007009	Naghalità ana et hi Apo Hisos, ya wana, "Talagan hay galing moyon magparaan emen moyo mapa-olayan ya pawpanogò nin Diyos. Anggaw--en moyo baytoy ombayro emen moyo mahonol ya kawka-ogali--an ya na-iknawan moyo.
41007010	Hay inggawà komoyo ni Moysis ay panogò nin Diyos ya ombayri: 'Igalang moy tatay mo boy nanay mo,' boy ombayri et: 'Hinoman ya maghalità nin mala--et ha tatay na o ha nanay na ay dapat patyen.'
41007011	Piro an-itorò moyo ya no ma--in tawoy ma--in itambay ha tatay na o ha nanay na ta halita--en nay 'Korban,' ya hay labay totolen ay inggawà ha Diyos
41007012	ay agmoyo yayna ampayagan nin manambay ha tatay na o ha nanay na.
41007013	Banà bayro ha antowaren moyoy kawka-ogali--an ya na-iknawan moyo ay an-ipakit moyo ya ayin alagà komoyo ya kawkapanogo--an nin Diyos. Malakè et ya bagay ya bilang ombayro ya anggaw--en moyo."
41007014	Hapa--eg, iningat oman ni Apo Hisos ya tawtawo nin pakarani kona ta hinalità na konla, "Kaganawan moyo," wana, "ay manlengè boy intindiyen bayti ya halita--en ko:
41007015	hay ampakapakasalanan ha tawo ay alwan pamamangan ya an-ihobò na, no alwan hay ampakapakasalanan kona ay hatoy anhalita--en na.
41007016	Hay ka-ilangan moyon gaw--en ay manlengè mahampat nin habayti ya anhalita--en ko komoyo biha moyo honolen."
41007017	Hapa--eg, hin nog-alih hi Apo Hisos do ha tawtawo ta nilomo--ob ya ha bali ay pinastang ya nin aw-alagad na no anyay labay totolen nin hatoy hinalità nay alimbawà ya tongkol ha ampakapakasalanan.
41007018	Hinalità konla ni Apo Hisos, "Wari̇̀ kateng hikawo," wana, "ay ahè ampaka-intindi? Hay pamamangan ya inhobò nin tawo ay alwan habaytoy ampakapakasalanan kona,
41007019	ta hay inhobò na ay ahè ampipahok ha nakem na no alwan ampagdiritso ha tiyan na, biha mipalwa nin ma-alih kona." (Hay labay totolen nin habayti ya hinalità ni Apo Hisos ay an-ipayag nan kanen ya maski anyay pamamangan.)
41007020	Hinalità et ni Apo Hisos, "Hay ampakapakasalanan ha tawo," wana, "ay hatoy ampangibat ha nakem na,
41007021	ta ha nakem ampangibat ya kala-etan ihip, pamaki-ahawa ha maski hino, panakaw, pamatin tawo, pamabayi boy pamakilalaki,
41007022	panibà, panggawà nin kala-etan, pana--ol, panggawà nin ka-alayan, inggit, panggawà ikahirà nin kanayon, pagmalhay, boy katorpiyan.
41007023	Kaganawan habayti ya mala--et ya gawgawà ya ampakapakasalanan nin tawo ay ampangibat ha nakem na."
41007024	Hapa--eg hi Apo Hisos ay nog-alih ta nako ya ha mihay dogal ya marani ha banowan Tiro boy banowan Sidon. Hiya ay nakihandà ha mihay bali bayro. Agna dayi labay nin hay tawtawo bayro ay makatandà nin anti ya bayro, piro natanda--an simpri.
41007025	Bayro ay ma--in mihay babayi ya ma--in anak ya dalagita ya pinahokan nin mala--et ya ispirito. Hin nalengè nin hatoy babayi ya anti bayro hi Apo Hisos ay nako yan nanlokob ha danin bitih ni Apo Hisos.
41007026	Naki-i-ingalo ya koni Apo Hisos nin pakahampaten baytoy anak nay pinahokan nin dimonyo. Habaytoy babayi ay alwan Hodiyo boy hiya ay in-anak ha dogal ya an-ingaten Pinisya ya sakop nin probinsyan Sirya.
41007027	Hapa--eg, ombayri ya alimbawà ya hinalità kona ni Apo Hisos, "Hay pamamangan," wana, "ya para ha aw-anak ay dapat ipakan konla. Ahè kowen nin itapon ha aw-aho."
41007028	Ombayri itaman ya intobay nin hatoy babayi, "Peteg bayto, Pangino--on," wana, "piro hay aw-aho ay ampangan nin mawmomo ya angkatata nin aw-anak ha hilong nin lamisa."
41007029	Hinalità kona ni Apo Hisos, "Banà bahen ha hinalità mo," wana, "ay morong kayna ta hay dimonyo ay nog-alih ana ha anak mo."
41007030	Hin ni-abot baytoy babayi do ha bali na ay nakit nay anak nay naka-irà boy hay dimonyo ay ayin ana kona.
41007031	Hapa--eg hin nog-alih hi Apo Hisos bayro ha dogal ya sakop nin banowan Tiro ay nagdaan ya ha banowan Sidon boy ha probinsyan Dikapolis biha ya nako ha ambay Dagat nin Galiliya.
41007032	Bayro ay ma--in ongnoy tawoy nantan koni Apo Hisos nin mihay lalaki ya teek boy alwan malinaw ya pag-ilgo. Impaki-i-ingalo la koni Apo Hisos ya pababowan nan gamet na baytoy tawo ya ma--in dipirinsya emen homampat.
41007033	Habaytoy lalaki ay impa-alilih ni Apo Hisos do ha kalak--an tawo biha na impahok ya tamorò na ha tolih nin hatoy tawo. Nilawayan na et ya tamorò na biha na in-aptoh ha dilà nin hatoy tawo.
41007034	Hapa--eg, naninglà hi Apo Hisos boy nanginanawa nin malawig, biha na hinalità do ha lalaki, "Ipata." Hay labay totolen nin 'ipata' ay 'Makalengè ka!'
41007035	Antimano, hatoy lalaki ay nakalengè ana boy na-alih ya dipirinsya nin dilà na. Kayà malinaw anay pag-ilgo na.
41007036	Hapa--eg, hinalità ni Apo Hisos do ha tawtawo ya agla ibabalità ha maski hino baytoy nakit lay pangyayari. Piro mintras binawalan na hila ay lalò layna ingat imbabalità baytoy nakit la.
41007037	Kaganawan hatoy nakalengè ay nipag-ispanta boy hinalità la, ya wanla, "Anyaynay hampat nin kaganawan anggaw--en na! Angkagawà nan makalengè ya teek boy angkapa-ilgo nay ahè ampakapaghalità!"
41008001	Hin nalabah ya ongnoy allo ay malakè ya tawoy nakitipon oman koni Apo Hisos. Hin ayin hilaynan ma-ekan ay iningat ni Apo Hisos ya aw-alagad na ta hinalità na konla, ya wana,
41008002	"Angka-ingalowan ko bayti ya kalak--an tawo ta tatloy allo layna bayri kontamo boy ayin hilaynan ma-ekan hapa--eg.
41008003	No pa-orongen ko hila nin mabitil ay ma-olaw hila ha daan, ta hay kanayon konla ay marayò ya orongen."
41008004	Tinombay baytoy aw-alagad na, ya wanla, "Habayti ay powiray dogal. Ayri tamo mangwan pamamangan ya magkasya nin ipakan bayri ha kalak--an tawo?"
41008005	Pinastang hila ni Apo Hisos, "Ongnoy tinapay ya ma--in komoyo?" wana. "Pito," wanla.
41008006	Hapa--eg hatoy kalak--an tawo ay minandawan ni Apo Hisos nin miknò ha lotà. Hin naka-iknò hilayna, hatoy pitoy tinapay ay kinwa ni Apo Hisos ta pinasalamatan na ha Diyos biha na binibi--hil. Habayto ay inggawà na ha aw-alagad na nin ipatpel ha tawtawo. Ginawà itaman bayto nin aw-alagad.
41008007	Ma--in hila simprin ongnoy ikan ya mangayamò. Pinasalamatan bayto ni Apo Hisos biha na immanda ha aw-alagad na ya ipatpel bayto ha tawtawo.
41008008	Hatoy tawtawoy nipampangan ay nikabhoy boy nakatipon et ya aw-alagad nin natilà ya bawbi--hil ya nakapnò et nin pitoy bakol.
41008009	Hay nipampangan ay manga-apat ya libo katawo. Hin pina-orong ana ni Apo Hisos baytoy tawtawo,
41008010	hiya boy aw-alagad na ay hinomakay ha bangkà nin nagpalako ha dogal ya an-ingaten Dalmanota.
41008011	Hapa--eg hin ni-abot hilayna, hay Pawparisiyo ay nako bayro nin mandiskosyon koni Apo Hisos. Ampagaw--en la ya nin papag-ispantawan ya mamapteg nin hiya ay inhogò nin Diyos. Ombayroy an-ipagawà la kona ta anhoboken la ya.
41008012	Banà bayro, hi Apo Hisos ay nanginanawan malawig biha na hinalità konla, ya wana, "Antà hay tawtawo hapa--eg pana--on ay ampamagawà nin papag-ispantawan? Anhalita--en ko komoyoy kaptegan: agkatawo pakitan nin papag-ispantawan."
41008013	Hapa--eg hi Apo Hisos kateng aw-alagad na ay nog-alih bayro ha tawtawo. Hinomakay hilan oman ha bangkà ta nilomipay hila.
41008014	Naliwawan nin aw-alagad ni Apo Hisos nin magbawon tinapay. Hay tinapay ya anti ha bangkà la ay mimiha.
41008015	Hapa--eg, hinalità konla ni Apo Hisos, ya wana, "Pag-atapan moyo ya pampalbag nin Pawparisiyo boy ni Ari̇̀ Hirodis."
41008016	Ha ombayroy hinalità ni Apo Hisos ay andap nin aw-alagad no talagan pampalbag tinapay ya labay totolen ni Apo Hisos. Kayà ni-i-ilgo hila, ya wanla, "Hinalità na bayto ta agtamo nagbawon tinapay."
41008017	Piro tandà ni Apo Hisos no anyay ampi-i-ilgowan nin aw-alagad na; kayà pinastang na hila, ya wana, "Antà ampididiskosyonan moyo ya agmoyo pantan tinapay? Wari̇̀ ayin kawon pangingintindi? Wari̇̀ talagan matyà anay nakem moyo?
41008018	Ma--in kawon mata; wari̇̀ agkawo ampakakit? Ma--in kawon tolih; wari̇̀ agkawo ampakalengè? Naliwawan moyoyna nayi̇̀
41008019	hin binibi--hil ko baytoy limay tinapay ya impakan ko ha liman libo katawo? Ongnoy bakol ya napnò nin natipon moyoy tilà ya bawbi--hil?" "Labinloway bakol," wanla.
41008020	Hinalità et ni Apo Hisos, ya wana, "Hin binibi--hil ko bayto ya pitoy tinapay ya impakan ko ha apat ya libo katawo, ongnoy bakol ya napnò nin natipon moyoy tilà ya bawbi--hil?" "Pitoy bakol," wanla.
41008021	Hinalità ni Apo Hisos, "Agmoyo et nayi̇̀ angka-intindiyan?"
41008022	Hapa--eg hili Apo Hisos ay nilomateng ha banowan Bitsayda. Bayro ay ma--in mihay lalaki ya bowag ya gintan koni Apo Hisos. An-ipaki-i-ingalo la koni Apo Hisos ya aptohen na baytoy bowag emen makakit.
41008023	Hapa--eg hatoy bowag ay inakay ni Apo Hisos nin inlikol ha banowa. Nandolà hi Apo Hisos ta habaytoy dolà ay inggawà na ha mata nin hatoy bowag biha na ya pinastang, ya wana, "Ampakakit kayna nayi̇̀?"
41008024	Hin nanegteg ya ay hinalità na, ya wana, "Ampakakit akoyna nin tawtawo ya emen pawpo--on kayo piro ampowako."
41008025	Inapton oman ni Apo Hisos ya mata nin hatoy bowag. Hapa--eg, malinaw anay tegteg na ta angkakit naynay kaganawan.
41008026	Pina-orong ya ni Apo Hisos boy imbibilin na kona, ya wana, "Agkayna magbira ha banowa."
41008027	Hapa--eg hi Apo Hisos kateng aw-alagad na ay nagpalako ha bawbaryo ya mamalibot banowan Sisarya Pilipo. Peleg la ha daan, hi Apo Hisos ay nagpastang ha aw-alagad na, ya wana, "Anyay anhalita--en nin tawtawo? An-ihipen la wari̇̀ no hino ko?"
41008028	Tinombay hila kona, "Hay kanayon," wanla, "ay ampaghalità nin hika ay hi Howan Mamiminyag. Hay kanayon ay ampaghalità nin hika ay hi propita Ilyas. Hay kanayon itaman ay ampaghalità nin hika ay miha ha pawpropita."
41008029	Pinastang na hila, "Hapa hikawo," wana, "an-ihipen moyo nayi̇̀ no hino ko?" Tinombay hi Pidro, "Hika," wana, "hi Kristo ya impangakò nin Diyos."
41008030	Hapa--eg, hinalità konla ni Apo Hisos ya habayto ay agla ibabalità ha maski hino.
41008031	Hapa--eg, inompisawan ni Apo Hisos nin intorò ha aw-alagad na ya hiya ya an-ingaten Anak nin Tawo ay ka-ilangan magdanas nin masyadoy kadya-dya--an, boy ahè tanggapen nin mawmato--ay mangama--in katongkolan, pawpo--on nin pawpari̇̀, boy mawmangitorò nin kawkapanogo--an. Hinalità et konla ni Apo Hisos ya hiya ay patyen, piro lomateng ya ikatlon allo ay mabiyay yan oman.
41008032	Hay mangyari kona ay impakapapalinaw na ha aw-alagad na. Banà bayro ha hinalità ni Apo Hisos ay impa-alilih ya ni Pidro ta hina--ad na ya.
41008033	Hapa--eg, inarap ni Apo Hisos ya aw-alagad na biha na pinagtotolan hi Pidro, ya wana, "Pakarayò ka kongko, Satanas! Hay ka-ihipan mo ay ka-ihipan nin tawo, alwan ka-ihipan ya nangibat ha Diyos."
41008034	Hapa--eg, iningat ni Apo Hisos ya kalak--an tawo kateng aw-alagad na ta hinalità na konla, "Hinoman ya labay makilamo kongko," wana, "ay agna honolen ya sarili nan kalabayan, no alwan te-ehen nay kadya-dya--an nin bilang ampamalatay koroh nin magpalako ha kamatyan na ta makilamo ya kongko.
41008035	Hinoman ya tawoy ampag-atap nin ahè mati ay mati et bongat, piro hinoman ya tawoy mati nin banà kongko boy banà ha Mahampat ya Balità ay malibri ta ma--in yan biyay ya ayin anggawan.
41008036	Wari̇̀ ma--in mapakinabang ya tawoy makapag-ikon nin kaganawan kayamanan bayri ha babon lotà no hay kalolowa na ay mipalako ha impirno?
41008037	No anti yayna ha impirno, ma--in ya wari̇̀ ma-ipambeh nin sarili na emen ya magkama--in biyay ya ayin anggawan?
41008038	Hinoman ya ampangikareng--ey kongko boy ha hawhalità ko hapa--eg ha pana--on nin malakè ya tawoy mangala--et boy ahè ampangigalang nin Diyos, hiko ya an-ingaten Anak nin Tawo ay mangikareng--ey itaman kona pagbira ko bayri nin kalamo ko ya aw-anghil nin Diyos. Pagbira ko bayri ay ma--in akon kagandawan ya ahè makwan ihipen ya bilang kagandawan nin Tatay koy Diyos."
41009001	Hapa--eg, insigi ni Apo Hisos ya paghalità na, ya wana, "Anhalita--en ko komoyo ya kaptegan, ma--in ongno bayri komoyo ya ahè mati anggan agla makit ya kapangyariyan nin pamomo--on nin Diyos."
41009002	Nalabah ya anem ya allo, hi Pidro, hi Santiyago, boy hi Howan ay gintan ni Apo Hisos ha tag--ay bakil. Hilahilan bongat ya anti bayro. Hapa--eg, nakit la ya hay itsora ni Apo Hisos ay na-oman.
41009003	Hay dolo na ay pagkapopoti̇̀ ya ampangilimkilim. Ha kapoti--an ay ayin mapangiparisan bayri ha babon lotà.
41009004	Hapa--eg, nakit nin hatoy tatloy alagad hi Ilyas ya propita hin hato kateng hi Moysis ya ampaki-ilgo koni Apo Hisos.
41009005	Hinalità ni Pidro koni Apo Hisos, "Apo," wana, "mahampat ya anti tamo bayri. Manggawà kayi nin tatloy pa-ihilongan, hay miha ay para komo, hay miha ay para koni Moysis, boy hay miha ay para koni Ilyas."
41009006	Ha kalimowan la ay ayin ha nakem ni Pidro ya anhahalita--en na.
41009007	Hapa--eg hilay kaganawan ay na-ameyan nin leem boy ma--in hilan nalengè ya bosis bayro ha leem ya ombayri ya hinalità: "Habayti ya mimihay Anak ko ya pinakalabilabi ko; hiya ya honolen moyo!"
41009008	Antimano, hatoy tatloy alagad ay nanlek ha mamalibot la, piro ayin hilan nakit ya kanayon no alwan hi Apo Hisos tana.
41009009	Peleg anlomohan hili Apo Hisos ha bakil ay binibilinan na baytoy tatloy alagad na ya hatoy nakit la ay agla ibabalità ha maski hino anggan hiya ya an-ingaten Anak nin Tawo ay mati biha mabiyay oman.
41009010	Hinonol la baytoy bibilin konla ni Apo Hisos, piro ampi-i-ilgowan la no anyay labay totolen nin hatoy hinalità na ya tongkol ha pangabiyay oman.
41009011	Hapa--eg, pinastang nin hatoy tatloy alagad hi Apo Hisos, ya wanla, "Antà nin anhalita--en nin mawmangitorò nin kawkapanogo--an ya hay ma-onan lomateng ay hi Ilyas ya propita hin hato?"
41009012	Tinombay konla hi Apo Hisos, "Peteg," wana, "nin ma--in pon lomateng ya emen koni Ilyas ta ihandà nay kaganawan bagay. Piro nakaholat itaman ya hinalità nin Diyos ya tongkol kongko ya hiko ya an-ingaten Anak nin Tawo ay magdanas nin masyadoy kawkadya-dya--an boy agla tanggapen.
41009013	Ombayro man ay anhalita--en ko komoyo ya hatoy tawo ya emen koni Ilyas ay nakalateng ana. Ginawà lay balang labay lan gaw--en kona bilang ombayro ha impaholat nin Diyos ya labay lan gaw--en koni Ilyas."
41009014	Hin anlomateng hi Apo Hisos kateng hatoy tatloy alagad na do ha kama-inan nin hatoy kanayon ya aw-alagad ay nakit lay aw-alagad na ya napalibotan nin tawtawo, boy ma--in ongnoy mawmangitorò nin kawkapanogo--an ya ampandiskosyon bayro ha aw-alagad.
41009015	Hin nakit nin tawtawo ya anlomateng hi Apo Hisos ay nag-ispanta hila. Habaytoy tawtawo ay nipampowayon hinomakbat nin nangilaw koni Apo Hisos.
41009016	Pinastang ni Apo Hisos baytoy aw-alagad na, "Anya," wana, "ya ampakidiskosyonan moyo bahen ha mawmangitorò nin kawkapanogo--an?"
41009017	Mihay lalaki ya anti bayro ha kalak--an tawo ay tinombay, ya wana, "Apo, hay anak koy lalaki ay gintan ko bayri ta agya makapag-ilgo, gawà nin mala--et ya ispirito ya pinomahok kona.
41009018	Maski ayri ya sompongan ay angkatomba ya, ampagbola-bolà ya bebey na, ampangayeget ya, boy ampamakdey. Impaki-ilgo ko ha aw-alagad mo ya pa-alihen la baytoy pinomahok kona, piro agla kayan pa-alihen."
41009019	Hapa--eg, hinalità ni Apo Hisos, "Hikawo ya tawtawo hapa--eg," wana, "talagan ayin kawon katetpel ha Diyos. Anggan makano ko dapat manatili nin kalamo moyo? Anggan makano katawo pagte-ehan? Gitan moyo bayri kongko ba--in ya anak."
41009020	Hapa--eg hatoy anak ay gintan la koni Apo Hisos. Hin nakit hi Apo Hisos nin hatoy mala--et ya ispiritoy pinomahok ha anak ay pinahwag na baytoy anak. Hapa--eg hatoy anak ay natomba ha lotà biha nipatolidtolid boy nagbola-bolà ya bebey na.
41009021	Pinastang ni Apo Hisos ya tatay nin hatoy anak, "Nakano et," wana, "nag-ompisa bayti ya ansomompong kona?" Tinombay ya tatay nin hatoy anak, "Pa-ibat et," wana, "hin mayamò ya.
41009022	Ha kagagaw--an nin mala--et ya ispirito ay mabetbet yan mihapog ha apoy boy mipadlep ha lanom emen ya mati. Piro no ma--in kan magawà ay ingalowan mo kayi boy tambayan."
41009023	Tinombay hi Apo Hisos, ya wana, "Anyay labay mon totolen ha hinalità mo no ma--in akon magawà? Kaganawan bagay ay mangyari no hay tawo ay ma--in pantotompel ha Diyos."
41009024	Hapa--eg, nambo-angaw ya tatay nin hatoy anak, ya wana, "Ma--in akon pantotompel, piro alwan sapat. Pahanan moy pantotompel ko komo."
41009025	Hin nakit ni Apo Hisos ya malakè et ya tawoy anlomateng bayro ay minandawan na bayto ya mala--et ya ispirito ya anti do ha anak, "Hika ya mala--et ya ispirito ya ampakateek boy ampakamemel nin tawo, mog-alih ka bahen ha anak boy agkayna pomahok konan oman." -
41009026	Hapa--eg hatoy anak ay pina-angaw nin hatoy mala--et ya ispirito boy pinahwag nan pinakehegkeheg biha ya nog-alih do ha anak. Hapa--eg, nakit nin tawtawo ya hatoy anak ay emen anan bangkay. Kayà anhalita--en la nin hiya ay natina.
41009027	Piro inoligtanan ni Apo Hisos ya gamet nin hatoy anak ta inibangon na ya. Kayà nireng baytoy anak.
41009028	Hapa--eg, nilomo--ob hili Apo Hisos ha bali. Hin hilahila tana nin aw-alagad na ay pinastang la ya, ya wanla, "Antà agnawen mapa-alih baytoy mala--et ya ispirito?"
41009029	Tinombay hi Apo Hisos, ya wana, "Habaytoy ombayroy mala--et ya ispirito ay ahè mapa-alih no ahè ipanalangin nin matibolos ya nakem ha Diyos."
41009030	Hapa--eg, nanigè hili Apo Hisos nin nog-alih bayro ta nagdaan hila ha probinsyan Galiliya. Ahè labay ni Apo Hisos nin matanda--an nin tawtawo no ayri ya
41009031	ta antoro--an nay aw-alagad na. Hinalità na konla, "Hiko," wana, "ya an-ingaten Anak nin Tawo ay igwà ha tawtawoy mangama--in katongkolan ya mangipapati kongko. Piro pangati ko, ha ikatlon allo ay mabiyay akon oman."
41009032	Habaytoy hinalità ni Apo Hisos ay ahè na-intindiyan nin hatoy aw-alagad, piro angkalimo hilan magpastang kona no anyay labay totolen nin habayto.
41009033	Hapa--eg hili Apo Hisos ay nilomateng ha banowan Kapirnawom. Hin anti hilayna ha lo--ob bali ay pinastang nay aw-alagad na, ya wana, "Anyay ampididiskosyonan moyo nangon ha daan?"
41009034	Piro aghila tinombay ta angkareng--ey hila, ta hay ampididiskosyonan la ay no hino konlan aw-alagad ya ampaka-igit.
41009035	Hapa--eg, niknò hi Apo Hisos ta iningat nan pakarani kona baytoy labinloway alagad na. Hinalità na konla, "Hinoman komoyo," wana, "ya labay maka-igit ha kanayon ay ka-ilangan yan magmaka-aypà nin magsirbi ha kaganawan tawo."
41009036	Hapa--eg hi Apo Hisos ay nangwa nin mayamò ya anak ta pina-ireng na ha arapan nin aw-alagad na. Hinapwat na baytoy anak biha na hinalità konla,
41009037	"Hinoman ya mananggap boy mangasiwà nin ombayri ya anak ha ngalan ko ay hikoy antanggapen na; boy hinoman ya ampananggap kongko ay alwan bongat hikoy antanggapen na no alwan antanggapen na et ya nangihogò kongko."
41009038	Hapa--eg, hinalità ni Howan koni Apo Hisos, "Apo," wana, "ma--in kayin nakit ya lalaki ya ha ngalan mo ay ampama-alih yan dawdimonyo ya pinomahok ha tawo. Binawalan nawen ya ta alwa tamo yan kagropo."
41009039	Piro hinalità kona ni Apo Hisos, "Agmoyo ya bawalan," wana, "ta no ma--in nin ampanggawà nin kapapa-ispantay gawà ha ngalan ko ay agya bastabastan maghalità nin kontra kongko;
41009040	ta hinoman ya tawoy alwan kontra kontamo ay kakampi tamo.
41009041	Anhalita--en ko komoyoy kaptegan: hinoman ya mambin inomen ya lanom komoyo ha ngalan ko banà ta hikawo ay ikon ni Kristo ya ayin kanayon no alwan hiko ay ma--in matanggap ya primyo ya igwà kona nin Diyos."
41009042	Hapa-eg, hinalita et ni Apo Hisos ha aw-alagad na, "Hinoman," wana, "ya manggawà nin bara--nan ya pangibatan nin hay mihay anak ya antompel kongko ay makapagkasalanan, mahampat et ya hay le--ey na ay taklan nin malhay ya gigilingan ya bato biha ya itapon ha dagat.
41009043	No hay kagmang gamet mo ay ampakahirà nin pantotompel mo kongko ay potohen mo. Mahampat et ya mimihay gamet mo no hika ay magkama--in biyay ya ayin anggawan, kisa komplitoy gamet mo no hika ay itapon ha impirno ya apoy ya ahè angkaparè.
41009044	Bayro ay ma--in aw-owel ya ahè angkati ya ampangnà laman nin tawo, boy hay apoy bayro ay ahè angkaparè.
41009045	"No hay kagmang bitih mo ay ampakahirà nin pantotompel mo kongko ay potohen mo. Mahampat et ya mimihay bitih mo no hika ay magkama--in nin biyay ya ayin anggawan kisa komplitoy bitih mo no hika ay itapon ha impirno.
41009046	Bayro ay ma--in aw-owel ya ahè angkati ya ampangnà laman nin tawo, boy hay apoy bayro ay ahè angkaparè.
41009047	"No hay kagmang mata mo ay ampakahirà nin pantotompel mo kongko ay alihen mo. Mas mahampat et ya mimihay mata mo no hika ay mipalako ha dogal ya ampag-ari--an nin Diyos kisa komplitoy mata mo no hika ay itapon ha impirno.
41009048	Bayro ay ma--in aw-owel ya ahè angkati ya ampangnà laman nin tawo boy hay apoy bayro ay ahè angkaparè.
41009049	"Apoy ya kowinta an-i-ahin ha balang tawoy antompel kongko ya hay labay totolen ay paranasen hila nin masyadoy kadya-dya--an emen tomibay ya pantotompel la kongko.
41009050	Ma-alagà ya ahin ta pampalahap nin pamamangan. No na-lihan anan alat ya ahin, pangno mo mapa-alat et nin oman? Dapat mag--in kawon emen ahin ya ampakapalahap emen ma--in katinekan ya pamilalamo moyo."
41010001	Hi Apo Hisos ay nog-alih ha probinsyan Galiliya, ta nako ya ha probinsyan Hodiya. Hapa--eg, nilomipay ya ha balah nin Hordan. Hin ni-abot ya ha kagmang ay malakè ya tawoy nakitipon kona. Banà ta naka-ogali--an nay manorò ay ombayroy ginawà na.
41010002	Bayro ay ma--in ongnoy Parisiyo ya napakarani koni Apo Hisos. Labay la yan hagpen ha pag-i-ilgo na; kayà nagpastang hila kona nin ombayri: "Ha kawkapanogo--an nayi̇̀ ay ampayagan ya lalaki nin mangihiyay nin ahawa na?"
41010003	Pastang itaman ya intobay konla ni Apo Hisos, ya wana, "Anyay immanda komoyo ni Moysis ya tongkol ha pangihiyay nin ahawa?"
41010004	"Hay lalaki," wanla, "ay pinayagan ni Moysis nin mangihiyay ahawa, piro biha na ihiyay ya ahawa na ay manggawà ya pon nin kaholatan."
41010005	Hinalità konla ni Apo Hisos, "Hay bara--nan," wana, "nin panolat ni Moysis nin habayti ya kapanogo--an ay banà ha katya--an nin nakem nin kawka-apo-apowan moyo.
41010006	Piro hin ka-ona-onawan pana--on, hin pinalsa nin Diyos ya kaganawan ay namalsa yan lalaki boy babayi;
41010007	boy hinalità na, ya wana, 'Hay lalaki ay makihiyay ha mawmato-antawo na ta makilamo ya ha ahawa na,
41010008	boy hilay lowa ay mag--in mimiha.' Ha ombayro," wana et ni Apo Hisos, "hila ay alwaynan lowa no alwan mimihayna.
41010009	Kayà hay pinilamo nin Diyos ay ahè pihiyayen nin tawo."
41010010	Hin anti ana ha bali hili Apo Hisos, hay aw-alagad na ay nagpastang et kona nin tongkol ha pamihiyay nin mita-ahawa.
41010011	Hinalità na konla, "Hinoman ya lalaki," wana, "ya mangihiyay nin ahawa ta makikahal ha kanayon ya babayi ay ampagkasalanan ya ha ahawa na ta ampamabayi ya.
41010012	Ombayro itaman, hinoman ya babayi ya makihiyay ha ahawa ta makikahal ha kanayon ya lalaki ay ampagkasalanan ya ha ahawa na ta ampakilalaki ya."
41010013	Hapa--eg, ma--in tawtawoy nipantan nin mangayamò ya aw-anak ta ipa-aptoh la koni Apo Hisos emen mabindisyonan, piro anha-aren nin aw-alagad.
41010014	Hin nakit ni Apo Hisos baytoy aw-anak ya anha-aren nin aw-alagad nin pakarani kona ay pinamahangan nay aw-alagad na, ya wana konla, "Hay aw-anak ay agmoyo ha-aren no alwan pa-olayan moyo hilan pakarani kongko, ta hay pamomo--on nin Diyos ay anti ha tawtawoy ma--in pamahimalà kona nin bilang ombayri ha pamahimalà nin habayti ya mangayamò ya aw-anak.
41010015	Anhalita--en ko komoyoy kaptegan: hinoman ya ahè ampananggap nin pamomo--on nin Diyos nin bilang ha mayamò ya anak ay ahè mapalamo ha tawtawoy ampag-ari--an nin Diyos."
41010016	Hapa--eg, inampon ni Apo Hisos nin mihamiha baytoy aw-anak ta inaptoh na hilan binindisyonan.
41010017	Hin ampanigè ana hili Apo Hisos ay ma--in lalaki ya nowayon nakon nanalimokod ha arapan ni Apo Hisos ta nagpastang, ya wana, "Mahampat ya mangangaral, anyay dapat kon gaw--en emen ako magkama--in nin biyay ya ayin anggawan?"
41010018	Tinombay kona hi Apo Hisos, ya wana, "Antà an-ingaten mo kon mahampat? Ayin kanayon ya mahampat no alwan Diyos.
41010019	Tandà moy pawpanogò nin Diyos: 'Agka mamatin tawo; agka makilalaki o mamabayi; agka manakaw; agka manistigos nin ayin kaptegan; agka mana--ol; boy igalang moy tatay mo boy nanay mo.' "
41010020	Hatoy lalaki ay tinombay koni Apo Hisos, ya wana, "Mangangaral, kaganawan nin habayti ay anhonolen koyna pa-ibat hin anak ako et."
41010021	Hapa--eg, tinegteg ni Apo Hisos baytoy lalaki ta nilabi na ya boy hinalità na kona, ya wana, "Ma--in et mihay bagay ya ka-ilangan mon gaw--en. Morong ka ta ilakò moy kaganawan kamama--in mo, ta hay napaglako--an ay igwà mo ha mawmanga-irap emen ka magkama--in nin kayamanan ha katatag-ayan ha kama-inan nin Diyos. Pangayari̇̀ mon gaw--en bayto ay magbira ka bayri ta makilamo ka kongko."
41010022	Hin nalengè nin hatoy lalaki baytoy hinalità ni Apo Hisos ay inomahem ya lopa na. Malelè yay norong ta hay kamama--in na ay pagkalalakè.
41010023	Hapa--eg hi Apo Hisos ay nanegteg ha mamalibot na biha na hinalità ha aw-alagad na, "Hay tawoy mayaman," wana, "ay ma-irap mapalamo ha tawtawoy ampag-ari--an nin Diyos."
41010024	Habaytoy hinalità ni Apo Hisos ay pinag-ispantawan nin aw-alagad na. Hapa--eg, hinalità nan oman konla, "Aw-anak," wana, "hay tawo ay talagan ma-irap mapalamo ha tawtawoy ampag-ari--an nin Diyos.
41010025	Mas maparah et ha mihay kamel ya magdaan ha lobot nin karayem, kisa ha mihay mayaman ya mapalamo ha tawtawoy ampag-ari--an nin Diyos."
41010026	Hay aw-alagad ni Apo Hisos ay masyadon nag-ispanta do ha hinalità na; kayà nagpastang hila, ya wanla, "No ombayro, hinoman awod ya malibri?"
41010027	Tinegteg hila ni Apo Hisos boy wana konla, "Ahè ma-ilibri nin tawo ya sarili na, no alwan Diyos ya mangilibri kona, ta kaganawan bagay ay ma-ari̇̀ pangyariyen nin Diyos."
41010028	Hapa--eg, hinalità ni Pidro koni Apo Hisos, ya wana, "Imbalag nawen ya kaganawan ta nakilamo kayi komo."
41010029	Hinalità konla ni Apo Hisos, ya wana, "Anhalita--en ko komoyo ya kaptegan: hinoman ya mangibalag nin pamamali na, o pawpatel na, o mawmato-antawo na, o aw-anak na, o lotà na nin banà kongko boy banà ha pangi-aral na nin Mahampat ya Balità
41010030	ay matanggap nan kamagatoy bisis ha pana--on ya kasalokoyan. Magkama--in ya nin bawbali, pawpatel, nawnanay, aw-anak, boy lawlotà maski ampagdanas ya nin kawkadya-dya--an. Lano ha biyay ya miha ay agya matin oman ta ma--in yan biyay ya ayin anggawan.
41010031	Malakè ya ampagmalhay hapa--eg, piro lano ay mag--in hilan pinaka-oltimo ha tawtawoy ampag-ari--an nin Diyos. Malakè itaman ya ampagma-aypà hapa--eg, piro lano ay mag--in hilan matag--ay ha tawtawoy ampag-ari--an nin Diyos."
41010032	Hapa--eg hili Apo Hisos ay anti ha daan nin magpalako ha siyodad nin Hirosalim. Ha pamowako la ay angka-ona hi Apo Hisos. Hay aw-alagad na ay nipag-ispanta boy nikalimo baytoy kanayon ya tawtawoy ampipampakihono kona, ta tandà la ya ha Hirosalim ay ma--in tawtawoy ampipag-inakit koni Apo Hisos. Hapa--eg hatoy labinloway alagad ni Apo Hisos ay impa-alilih na do ha tawtawo ta hinalità na konla ya mangyari kona.
41010033	"Ampagpalako tamo," wana, "ha Hirosalim. Bayro, hiko ya an-ingaten Anak nin Tawo ay igwà ha pawpo--on nin pawpari̇̀ boy ha mawmangitorò nin kawkapanogo--an. Sintinsyawan la ko nin patyen boy igwà ha alwan Hawhodiyo.
41010034	Hiko ay pagsistiyan nin hatoy alwan Hawhodiyo, dol--an la ko, barogen, biha la ko patyen, boy lomateng ya ikatlon allo ay mabiyay akon oman."
41010035	Hapa--eg hay aw-anak ni Sibidiyo ya hi Santiyago boy hi Howan ay napakarani koni Apo Hisos ta hinalità la kona, "Apo," wanla, "ma--in kayi dayi nin awoken komo."
41010036	"Anyay labay moyon awoken kongko?" wani Apo Hisos.
41010037	Tinombay hila kona, ya wanla, "Awoken nawen dayi ya pamiknò mo lano ha trono do ha ampag-ari--an mo ay payagan mo kayin miknò ha dani mo, miha ha bandan wanan mo boy miha ha bandan oki mo."
41010038	Tinombay konla hi Apo Hisos, "Agmoyo," wana, "angka-intindiyan ya an-awoken moyo. Makat--eh kawo wari̇̀ ha kadya-dya--an ya te-ehen ko? Mat--eh moyo wari̇̀ ya kawka-irapan ya danasen ko?"
41010039	"Awò," wanla, "kaya nawen." Hapa--eg, hinalità konla ni Apo Hisos, ya wana, "Talagan peteg nin te-ehen moyoy kadya-dya--an ya te-ehen ko boy danasen moyoy ka-irapan ya danasen ko.
41010040	Ombayro man ay alwan hikoy magdisisyon no hinoy miknò ha bandan wanan ko boy ha bandan oki ko. Habaytoy ikno--an ay para ha tawtawoy hinanda--an nin Diyos."
41010041	Hatoy mapò ya alagad ay namahang hin natanda--an la baytoy an-awoken ni Santiyago boy Howan koni Apo Hisos.
41010042	Kayà iningat ni Apo Hisos nin pakarani kona ya kaganawan alagad na, ta hinalità na konla, ya wana, "Tandà moyo ya hay ampipamo--on ha alwan Hawhodiyo ay an-ipagpalangkà lay pamomo--on la, boy hay kanayon ya ma--in katongkolan ay ampamo--on nin sapilitan.
41010043	Agmoyo gaw--en baytoy ombayro. Hinoman komoyo ya labay maka-igit ay ka-ilangan magsirbi.
41010044	Hinoman komoyo ya labay mangona ay ka-ilangan magsirbi ha kaganawan nin emen ha alilà.
41010045	Hiko ya an-ingaten Anak nin Tawo ay ahè nako bayri ha babon lotà nin sirbiyan, no alwan nako ko bayri nin magsirbi, boy hay biyay ko ay igwà ko nin pambeh nin malakè ya tawo."
41010046	Hapa--eg hi Apo Hisos kateng aw-alagad na boy malakè et ya tawo ay nagdaan ha banowan Hiriko. Ha pagdaan la bayro ay ma--in mihay mamakilimoh ya bowag ya ampiknò ha pingit daan. Habayti ya bowag ay hi Bartimyo ya anak ni Timyo.
41010047	Hin nalengè na ya ampagdaan bayro hi Apo Hisos ya taga Nasarit ay nambo-angaw ya, ya wana, "Apo Hisos ya alalak ni Ari̇̀ Dabid, ingalowan mo ko!"
41010048	Hinalità nin tawtawo kona ya agya magtelek, piro lalò yayna ingat nambo-angaw. "Alalak ni Dabid," wana, "ingalowan mo ko!"
41010049	Hin nalengè ni Apo Hisos baytoy bo-angaw ay tinonggen ya boy hinalità na, "Ingaten moyo ya," wana. Hapa--eg, hinalità nin hatoy tawtawo do ha bowag, "Magtowà ka," wanla, "mireng ka ta an-ipa-ingat na ka nin mako kona."
41010050	Hapa--eg, imbol-ihan nay alimenmen na, biglà yan nireng, biha ya nako koni Apo Hisos.
41010051	Pinastang ya ni Apo Hisos, ya wana, "Anyay labay mon gaw--en ko komo?" "Apo," wana, "labay ko dayin makakit!"
41010052	Hinalità kona ni Apo Hisos, "Manigè kayna," wana. "Banà ha katetpel mo ay hinomampat ka." Antimano, nakakit ya boy nakilako ya koni Apo Hisos.
41011001	Hili Apo Hisos ay marani ana ha siyodad nin Hirosalim ta anlomateng hilayna ha banowan Bitpahi boy banowan Bitanya. Hapa--eg, hin anti hilayna ha bakilbakil ya an-ingaten Bakil nin Aw-olibo ay pina-ona ni Apo Hisos ya loway alagad na,
41011002	ya wana, "Mako kawo bahen ha banowa ya anti ha bandan onawan tamo. Pami-abot moyo bahen ay ma--in kawon makit ya mihay oybon asno ya nakapotal ya ahè et nahahakyan. Oka--an moyo bayto ta gitan moyo bayri.
41011003	No ma--in mamastang komoyon 'Antà an-oka--an moyo bayti?' ay halita--en moyo kona ya ombayri: 'Habayti ay ka-ilangan nin Pangino--on. Ayin bali ta tampol nan i-orong.' "
41011004	Hapa--eg, nanigè ana baytoy loway inhogò. Hin nakit la baytoy oybon asno ya nakapotal ha likol polta ha danin kalsara ay an-oka--an layna.
41011005	Nakit hila nin ongnoy tawo ya anti bayron naka-ireng. Kayà pinastang la hila, ya wanla, "Antà an-oka--an moyo ba--in ya asno?"
41011006	Hin intobay la baytoy hinalità konla ni Apo Hisos ay pinayagan hila nin hatoy ongnoy tawo nin gitan baytoy asno.
41011007	Hatoy oybon asno ay gintan nin hatoy loway alagad koni Apo Hisos. Hay aw-alimenmen la ay inhapin la ta hinomakay hi Apo Hisos.
41011008	Hapa--eg, ha kalsara ya pagdanan ni Apo Hisos ay malakè ya tawoy nangi-aplak nin aw-alimenmen la. Hay kanayon itaman ay namotoh nin mabolong ya hawhangan kayo ha lawak ta in-aplak la bayro ha pagdanan ni Apo Hisos. Ombayroy ginawà la banà ha pangigalang la kona.
41011009	Hay tawtawoy anti ha onawan ni Apo Hisos kateng hatoy anti ha hoyotan ay ampipambo-angaw banà ha kaligawan la, ya wanla, "Yehey! Bindisyonan nin Diyos ya anlomateng ha ngalan nin Pangino--on!
41011010	Bindisyonan nin Diyos ya anlomateng ya pamomo--on nin bilang ha pamomo--on ni Ari̇̀ Dabid ya ka-apo-apowan tamoy ari̇̀ hin hato! Poriyen ya Diyos ya anti ha katatag-ayan!"
41011011	Hapa--eg hili Apo Hisos ay ni-abot ha siyodad nin Hirosalim. Nilomo--ob ya ha bali nin Diyos ta biniliw nay kaganawan ampangyari ha mamalibot bayro. Banà ta anyomabi ana hin habayto ay agya naboyot bayro, ta nako ya ha banowan Bitanya nin kalamo nay labinloway alagad na.
41011012	Ika-ibokah, hin naka-alih ana hili Apo Hisos ha banowan Bitanya, hiya ay binomitil.
41011013	Natamolawan nay mihay po--on kayoy igos ya mabolong. Nagpalako bayro hi Apo Hisos ta biliwen na no ma--in bonga bayto. Hin ni-abot ya bayro ay ayin yan nakit ya bonga no alwan bawbolong bongat, ta alwa et pana--on pamonga nin habayto.
41011014	Hinalità ni Apo Hisos bayro ha po--on kayo, "Maski makakanoman," wana, "ay ayin anan mangan nin bonga mo ta agkayna mamonga." Habaytoy hinalità ni Apo Hisos bayro ha po--on kayo ay nalengè nin aw-alagad na.
41011015	Hin nakalateng hili Apo Hisos ha siyodad nin Hirosalim ay nilomo--ob ya ha bali nin Diyos. Bayro ha kolob nin habayto ay ma--in ampipaglakò boy ampipanaliw. Hapa--eg, inompisawan hila ni Apo Hisos nin ipataboy, boy intomba nay lawlamisita nin ampipamahili nin kowalta kateng bawbangkò nin ampipaglakò nin kawkalapati.
41011016	Agna simpri pinayagan nin magdaan bayro ha kolob bali nin Diyos ya hinoman ya mangama--in kawkarga.
41011017	Hapa--eg, tinoro--an ni Apo Hisos baytoy tawtawoy anti bayro biha na hinalità, "Alwa nayi̇̀," wana, "nin nakaholat ha Halità nin Diyos ya ombayri: 'Hay bali ko ay ingaten balin panalanginan nin tawtawo ya angka-ibat ha maski ayrin nasyon'? Piro ginawà moyo," wani Apo Hisos, "nin kowartil nin tawtolisan."
41011018	Hin nabalita--an nin pawpo--on nin pawpari̇̀ kateng mawmangitorò nin kawkapanogo--an baytoy gawgawà ni Apo Hisos ay ampanggawà hilan paraan emen la ya ma-ipapati. Piro angkalimo hila koni Apo Hisos ta labaylabay nin tawtawo ya tawtorò na.
41011019	Hin yabi ana, hi Apo Hisos kateng aw-alagad na ay nog-alih bayro ha siyodad.
41011020	Lomateng ya bayombokah, ha pagbira nili Apo Hisos ha siyodad nin Hirosalim ay niparaan hila ha dani nin hatoy po--on kayoy igos. Nakit la baytoy kayo ya nayangoyna.
41011021	Na-ihipan ni Pidro baytoy tongkol do ha kayo; kayà hinalità na koni Apo Hisos, ya wana, "Biliwen mo, Apo, haba--in ya po--on kayoy igos ya inhompà mo ay nayangoyna."
41011022	Hinalità ni Apo Hisos bayro ha aw-alagad na, "Tompel kawo ha Diyos," wana.
41011023	"Anhalita--en ko komoyoy kaptegan: no halita--en nin mihay tawo bahen ha bakil ya, 'Mitapon ka ha dagat,' ta leseb ha nakem na ya paghalità na nin ombayro ay talagan mangyari baytoy hinalità na.
41011024	Kayà anhalita--en ko komoyo, anyaman ya bagay ya ida-ing moyon ipanalangin ha Diyos ay ipalagay moyon natanggap moyoyna ta talaga man matanggap moyo.
41011025	No manalangin kawo ha Diyos nin ma--in kawon irap nakem ha maski hino ay patawaren moyo ya pon emen hay Tatay moyoy Diyos ha katatag-ayan ha kama-inan na ay mamatawad itaman nin kawkasalanan moyo kona.
41011026	No agkawo mamatawad ha kanayon, hay Diyos ya Tatay moyo ha katatag-ayan ha kama-inan na ay ahè itaman mamatawad nin kawkasalanan moyo."
41011027	Hapa--eg hili Apo Hisos ay nagbiran oman ha siyodad nin Hirosalim ta nako ya ha bali nin Diyos. Mintras ampi-o-owako ya bayro ha lo--ob bali nin Diyos ay pinakaraniyan ya nin pawpo--on nin pawpari̇̀, mawmangitorò nin kawkapanogo--an, kateng mawmato--ay mangama--in katongkolan.
41011028	Pinastang la hi Apo Hisos, "Anya," wanla, "ya katongkolan mo nin manggawà nin ombayri ya bawbagay bayri ha bali nin Diyos, boy hinoy nambi komo nin ombayroy katongkolan?"
41011029	Tinombay konla hi Apo Hisos, ya wana, "Ma--in ako pon nin mihay pastang komoyo. No matbay moyo ay ibalità ko komoyo no hinoy nambi kongkon katongkolan nin manggawà nin ombayroy bawbagay.
41011030	Ayri," wana, "nangibat ya katongkolan ni Howan nin maminyag, ha Diyos nayi̇̀ o ha tawo? Tobayen moyo ko," wani Apo Hisos.
41011031	Hilahila ay ampididiskosyon boy ma--in ampaghalità nin ombayri: "No halita--en tamo ya nangibat ha Diyos ya paminyag ni Howan ay halita--en na kontamo ya 'Antà awod agmoyo pininto--o hi Howan?'
41011032	Piro no halita--en tamo itaman ya nangibat ha tawo ay maka pahangan tamo nin tawtawo." (Angkalimo hila ha tawtawo ta kaganawan tawo ay ampipampinto--o nin hi Howan Mamiminyag ay propita nin Diyos.)
41011033	Kayà hay intobay la koni Apo Hisos ay ombayri: "Agnawen," wanla, "tandà no hinoy nambin katongkolan koni Howan." Hinalità konla ni Apo Hisos, "Hiko man ay ahè itaman maghalità komoyo no hinoy nambi kongkon katongkolan nin manggawà nin ombayroy bawbagay."
41012001	Hapa--eg ha panonorò ni Apo Hisos ay ampanggamit ya nin aw-alimbawà. "Ma--in," wana, "nin mihay lalaki ya ma--in lotà ya tinanamanan na nin aw-obas. Inalal na boy nangotkot ya ta nanggawà yan pamehpehan nin bawbongan obas biha ya nanggawà nin matag--ay ya pagbantayan. Hapa--eg, impaba-alà na ha ongnoy tawo ta nako ya ha kanayon ya dogal.
41012002	Hin pana--on anan pangalawah nin bawbongan obas ay nangihogò yan mihay alilà na do ha pinaba-alà nin mangwan atag na ha ma-alawah.
41012003	Hay ginawà nin hatoy tawtawoy pinaba-alà na ha tawtanaman ay dinawohong lan kinwa baytoy alilà. Pinagpapatok la ya biha la ya pina-orong nin ayin gitan.
41012004	Hapa--eg, nangihogò ana et nin kanayon ya alilà baytoy ma--in ikon nin tanaman. Piro pinatok lay olo nin hatoy alilà boy pinareng--ey.
41012005	Nangihogò yayna et nin kanayon ya alilà piro pinati la. Ombayro man ay malakè et ya kanayon ya inhogò na, piro hay kanayon ay pinatok la, hay kanayon ay pinati la.
41012006	"Habaytoy ma--in tanaman ay ayin anan kanayon ya ma-ihogò no alwan hay pinakalabilabi nan anak ya lalaki ya mimiha. Ha kalalampohan ay inhogò na ya, ya wana ha sarili na, 'Sigoradon igalang lay anak ko.'
41012007	"Piro hin nilomateng do baytoy anak ay ni-i-ilgo baytoy pinaba-alà, ya wanla, 'Hiya bayti,' wanla, 'ya mamagmana. Hali! Patyen tamo ya emen tamo mapag-ikon ya mamanawen na.'
41012008	Kayà kinwa la baytoy anak ta pinati biha la intapon ha likol alal nin tawtanaman ya obas.
41012009	"Hapa--eg," wani Apo Hisos, "anya ha palagay moyo ya gaw--en nin hatoy ma--in ikon nin tanaman? Sigoradon mako ya bayro ta patyen na baytoy pinaba-alà, biha na ipaba-alà baytoy tawtanaman ha kanayon."
41012010	Hinalità et ni Apo Hisos, "Wari̇̀ agmoyo nabaha bayti ya nakaholat ha Kaholatan nin Diyos? 'Hay Bato ya ahè tinanggap nin manggagawà bali ay nag--in pinakama-alagà ya Bato.
41012011	Habayti ay gawà nin Pangino--on boy masyadon kapapa-ispanta konnawen.' "
41012012	Hapa--eg, na-intindiyan nin hatoy Hawhodiyoy ampipamo--on ya hilay in-alimbawà ni Apo Hisos do ha tawtawoy pinaba-alà nin tawtanaman ya obas. Kayà labay la yan dakpen piro angkalimo hila banà ha kalak--an tawo. Banà bayro ay inalihan la hi Apo Hisos.
41012013	Hapa--eg hatoy pawpo--on nin pawpari̇̀, mawmangitorò nin kawkapanogo--an, kateng mawmato--ay mangama--in katongkolan ay nangihogò nin ongnoy Parisiyo boy ongnoy tawowan ni Ari̇̀ Hirodis nin mako koni Apo Hisos, ta manggawà hila dayi nin paraan emen la mapahalità hi Apo Hisos nin panagpan la kona.
41012014	Nako hila koni Apo Hisos ta wanla kona, "Mangangaral, tandà nawen ya hika ay tapat. Ayin kowinta komo maski anyay anhalita--en nin tawtawo ta agka ampamili̇̀ nin tawo. Hay an-itorò mo ay kaptegan ya tongkol ha kalabayan nin Diyos para ha tawtawo. Hapa--eg, tongkol ha pamamayad nin bo--ih, tamà nayi̇̀ o alwa ya mamayad kayi nin bo--ih ha ampamo--on konnawen ya hi Ari̇̀ Sisar ya taga siyodad nin Roma?"
41012015	Banà ta tandà ni Apo Hisos ya kala-etan nin intinsyon la ay hinalità na konla, ya wana, "Antà anhagpen moyo ko ha pag-i-ilgo ko?" "Pangwa moyo ko pa nin kowaltay pilak ta biliwen ko."
41012016	Hin na-igwà la kona baytoy kowalta ay pinastang hila ni Apo Hisos, "Hino," wana, "ya ma--in lopa nin habayti ya anti bayri, boy hino ya ma--in ngalan nin habayti ya nakaholat bayri?" "Hi Ari̇̀ Sisar," wanla.
41012017	Hapa--eg, hinalità konla ni Apo Hisos, "Hay para koni Ari̇̀ Sisar," wana, "ay igwà moyo kona, ta hay para ha Diyos ay igwà moyo ha Diyos." Habaytoy hinalità ni Apo Hisos ay pinag-ispantawan nin hatoy nagpastang kona.
41012018	Ma--in mihay gropon Hawhodiyo ya an-ingaten Sadosiyo ya nako koni Apo Hisos. Hila ay ahè ampinto--o nin hay nikati ay mabiyay oman. Hapa--eg, hay ongno konla ay naghalità nin ombayri:
41012019	"Mangangaral," wanla, "ombayri ya hinolat ni Moysis ya para kontamo: 'No ma--in mita-ahawa ya hay lalaki ay nati nin aghila nagka-anak, hatoy bawo ay dapat pag-ahawa nin patel nin hatoy nati ta no magka-anak hila, hatoy anak ay para do ha patel nay nati.'
41012020	"Alimbawà," wanlan hatoy Sawsadosiyo koni Apo Hisos, "ma--in pitoy lalaki ya mipapatel. Hay ponganay ay nag-ahawa, piro nati ya nin ahè nagka-anak.
41012021	Hay homono do ha ponganay ay nag-ahawan hatoy bawo, piro nati ya simpri nin ahè nagka-anak. Ombayro simpri ya nangyari do ha ikatlo,
41012022	boy ha nipanhomono et. Kaganawan nin hatoy pitoy mipapatel ay nakapag-ahawa nin hatoy babayi, piro nati hila nin ahè nagka-anak. Ha kalalampohan ay nati baytoy babayi.
41012023	Hay pastang nawen ay ombayri: no wari̇̀ ta biyayen oman ya nikati, hino konla ya mag--in ahawa nin hatoy babayi ya kaganawan nin hatoy pitoy mipapatel ay nakapag-ahawa kona?"
41012024	Tinombay konla hi Apo Hisos, ya wana, "Ampagkamali̇̀ kawo, ta agmoyo angka-intindiyan ya nakaholat ha Kaholatan nin Diyos ya tongkol ha pangabiyay oman, boy agmoyo et angka-intindiyan ya tongkol ha kapangyariyan nin Diyos.
41012025	Hay nikati ya mabiyay oman ay agana mag-ahawa, ta hila ay mag--in anan emen ha aw-anghil ya anti ha katatag-ayan ha kama-inan nin Diyos.
41012026	Tongkol ha pangabiyay oman nin nikati, wari̇̀ agmoyo nabaha baytoy anti ha libroy hinolat hin hato ni Moysis, hatoy tongkol ha ma-aypà ya kayoy andongket? Hay hinolat na ya hinalità nin Diyos koni Moysis ay ombayri: 'Hiko ya Diyos ni Abraham, Diyos ni Isak, boy Diyos ni Hakob.'
41012027	Ampangahologan nin hay nikati ana ya nipantompel ha Diyos ay kowinta angkabiyay; ta hay Diyos ay Diyos nin ampikabiyay, alwan Diyos nin nikati. Talagan mali̇̀ kawo," wani Apo Hisos do ha Sawsadosiyo.
41012028	Bayro ay ma--in mihay mangitorò nin kawkapanogo--an ya nakalengè nin pandiskosyon nin Sawsadosiyo koni Apo Hisos. Hin na-asikaso na ya tamà ya intobay ni Apo Hisos do ha Sawsadosiyo ay nagpastang ya koni Apo Hisos, ya wana, "Ha kaganawan kapanogo--an, anyay pinakama-alagà?"
41012029	Tinombay kona hi Apo Hisos, "Habayti," wana, "ya pinakama-alagà ya kapanogo--an nin Diyos: 'Hikawoy aw-inalalak ni Israyil, leng--en moyo. Hay Pangino--on ya Diyos tamo ay hiyan bongat ya Pangino--on.
41012030	Hay Pangino--on mon Diyos ay labiyen mo nin bo-ò ha nakem mo, ha biyay mo, ha pangingihip mo, boy ha kakhawan mo.'
41012031	Hay ikalwan pinakama-alagà ya kapanogo--an ay ombayri: 'Labiyen moy kapara mon tawo nin bilang panlalabi mo ha sarili mo.' Ayin anan kanayon ya kapanogo--an ya maka-igit ha loway habayti."
41012032	Hapa--eg hatoy mangitorò nin kawkapanogo--an ay tinombay koni Apo Hisos, ya wana, "Tamà ya hinalità mo, Mangangaral. Tamà ya hay Diyos ay mimiha boy ayin kanayon ya Diyos no alwan hiyan bongat.
41012033	Dapat et labiyen ya Diyos nin bo--ò ha nakem, ha kaganawan pangingintindi, boy ha kaganawan kakhawan; boy hay kaparan tawo ay dapat labiyen nin bilang panlalabi ha sarili. Hay panhohomonol bayri ha loway kapanogo--an ay igit et ha pangipo--ol nin aw-ayop ya para ha Diyos boy ha maski anyay bagay ya igwà ha Diyos."
41012034	Na-intindiyan ni Apo Hisos ya hay intobay nin hatoy mangitorò nin kawkapanogo--an ay maganday tobay; kayà hinalità ni Apo Hisos kona, "Hay Diyos," wana, "ay marani moynan payagan nin mamo--on ha nakem mo." Hapa--eg ay ayin anan kanayon ya nakaregdeg nin magpastang koni Apo Hisos.
41012035	Peleg ampanorò hi Apo Hisos ha tawtawo ha lo--ob bali nin Diyos ay nagpastang ya, ya wana, "Antà nin hay mawmangitorò nin kawkapanogo--an ay ampaghalità nin hay Kristo ya impangakò nin Diyos ay alalak ni Ari̇̀ Dabid?
41012036	Hi Dabid ya pinahalità nin Ispirito nin Diyos nin ombayri ya pagkahalità: 'Hinalità nin Pangino--on Diyos ha Pangino--on ko: Miknò ka ha bandan wanan ko anggan hay kawka-away mo ay talowen ko boy igwà ko hila ha hilong nin kapangyariyan mo.' "
41012037	Hinalità et ni Apo Hisos, "No hi Ari̇̀ Dabid ay nangingat 'Pangino--on' koni Kristo ya impangakò nin Diyos, pangno nin hi Ari̇̀ Dabid ya tawon bongat ay nakapi-alalak ha Pangino--on na?" Habaytoy tawtorò ni Apo Hisos ay labaylabay leng--en nin malakè ya tawo.
41012038	Insigi ni Apo Hisos ya panonorò na, ya wana, "Mag-atap kawo ha mawmangitorò nin kawkapanogo--an, ta hay labay la ay mipapasyal hilan nakaholot nin makarà ya dolo, boy labay lan ilawen boy igalang nin tawtawo ya anti ha arapan nin tawtindawan.
41012039	Ha lo--ob himba--an ay labay lan miknò ha arapan ha pamikno--an nin importantin tawo, boy no ma--in okasyon, hay labay lan pamikno--an ay ha dani nin hatoy ma--in pa-okasyon.
41012040	Angkowen lay kamama--in nin bawbawoy babayi, biha hila mamakit nin masyadon karà panalangin. Banà bayri ha anggaw--en la ay lalò bomyat ya iparosa konla."
41012041	Hapa--eg hin hi Apo Hisos ay anti ha lo--ob bali nin Diyos ay niknò ya ha eteb kahon ya pagdabo--an nin kowalta. An-imatonan na ya tawtawoy ampipagdabò nin kowalta bayro ha kahon. Bayro ay malakè ya tawoy mangayaman ya ampipagdabò nin mangalhay ya alagà.
41012042	Ma--in itaman bayron mihay ma-irap ya bawoy babayi ya napakarani nin nagdabò. Hay indabò na ay mayamò ya alagà ta loloway sintimos ya tangsò.
41012043	Hapa--eg, iningat ni Apo Hisos nin pakarani kona ya aw-alagad na ta hinalità na konla, ya wana, "Anhalita--en ko komoyoy kaptegan: hay indabò nin haba--in ya ma-irap ya bawoy babayi ay mas ma-alagà kisa ha indabò nin kaganawan nipagdabò ha pagdabo--an.
41012044	Hay indabò nin kaganawan ay sobra ha kayamanan la ya alwa laynan ka-ilangan, piro haba--in ya ma-irap ya bawoy babayi ay in-oboh nan indabò ya kaganawan nin ikabiyay na."
41013001	Hin anlomikol ana hili Apo Hisos bayro ha bali nin Diyos, miha ha aw-alagad na ay naghalità kona, ya wana, "Apo, biliwen mo bayti ya bali nin Diyos. Mangalhay ya bawbato ya ginawà lingling boy maganday pagkagawà."
41013002	Hinalità ni Apo Hisos, "Ampag-ispantawan moyo nayi̇̀ ba--in ya angkakit moyo? Haba--in ya angkakit moyoy bawbato ya pinibabanto, lano ay ayin matilà ha babo nin kaparihon bato ta kaganawan ay mihabwag."
41013003	Hapa--eg hin hi Apo Hisos ay anti ha Bakil nin Aw-olibo ay ampiknò ya ha eteb bali nin Diyos. Pinakaraniyan ya ni Pidro, Santiyago, Howan, boy Andris, ta nagpastang hila kona nin hilahilan bongat, ya wanla,
41013004	"Makano mangyari baytoy hinalità mo ya tongkol do ha bawbato, boy anyay palatanda--an nin habayto ay marani anan mangyari? Halita--en mo konnawen."
41013005	"Mag-atap kawo," wani Apo Hisos, "emen agkawo maloko nin maski hino,
41013006	ta malakè ya tawoy lomwah ya manggamit nin ngalan ko ya maghalità nin ombayri: 'Hiko hi Kristo ya impangakò nin Diyos.' Bana bayri ay malakè ya tawoy maloko la.
41013007	Agkawo mataranta ha malengè moyoy telek nin banà ha labanan boy ha bawbalità ya tongkol ha gawgira. Habayti ya ombayri ya bawbagay ay ka-ilangan mangyari, piro alwa et ka-anggawan nin kaganawan.
41013008	Hay tawtawo ha mihay nasyon ay lomaban ha tawtawo ha kanayon ya nasyon, boy mangapilalaban et ya gawgobirno. Magkama--in nin lawlayon ha maski ayrin dogal boy ma--in lomateng ya bitil. Habayti ya kaganawan ay ompisan bongat nin masyadoy kadya-dya--an ya tanamen nin bilang ha ampanganak.
41013009	"Mag-atap kawo ha tawtawoy mangi-arap komoyo ha hosgado, ta ha lo--ob himba--an nin Hawhodiyo ay bogbogen la kawo. Banà kongko ay i-arap kawo ha gawgobirnador boy ha kanayon ya ampipamo--on. Ha pangyayari ya habayto, hikawo ay mamapteg nin tongkol kongko.
41013010	Biha ma-anggawan baytoy kaganawan, hay Mahampat ya Balità ay ka-ilangan pon ma-i-aral ha tawtawo ha kaganawan nasyon.
41013011	"Maski makano kawo dakpen nin i-arap ha hosgado ay agkawo mahlak no pangno moyo idipinsa ya sarili moyo o no anyay halita--en moyo; ta hay halita--en moyo ha oras ya habayto ay ahè mangibat ha sarili moyon ihip no alwan mangibat ha Ispirito nin Diyos.
41013012	Ha pana--on ya habayto, ma--in tawo ya mangipapati nin patel nay lalaki boy ma--in tatay ya mangipapati nin anak na. Ma--in itaman aw-anak ya lomaban ha mawmato-antawo la biha la ipapati.
41013013	Banà ha pamakilamo moyo kongko, hikawo ay pag-inakitan nin kaganawan tawo. Piro hay ampanatili nin antompel kongko boy makatagal ha kadya-dya--an angga ha ka-anggawan nin biyay na ay magkama--in kalibriyan."
41013014	(Dapat intindiyen bayti nin ampamaha.) Hinalità et ni Apo Hisos, ya wana, "Tongkol do ha maninirà, hatoy ayin kapara ha kala-etan, pamakakit moyo nin anti ya ha agna dapat pa-iriyan ya bali nin Diyos, hay tawtawo bayri ha probinsyan Hodiya ay dapat mowayon mako ha bawbakil.
41013015	Hinoman ya anti ha balkon ha bobongan nin bali na ay agana mistil mona--oy nin mangwan kawkamama--in na ya anti ha lo--ob nin bali na.
41013016	Hinoman ya anti ha paliyan ay agana mistil morong nin mangwan pag-alimenmen na.
41013017	Ha aw-alloy habayto, hay mangaboktot boy nawnanay ya ampipamanonò ay ka-i-ingalo!
41013018	Ipanalangin moyo ya ahè mangyari bayto no pana--on abagat.
41013019	Ha aw-alloy habayto, hay tawtawo ay makaranas nin kadya-dya--an ya igit ha kadya-dya--an ya dinanas ana pa-ibat et hin pinalsa nin Diyos ya babon lotà. Maski makakano ay agana maranasan baytoy ombayroy kadya-dya--an.
41013020	Pina-ipek nin Diyos ya aw-allo nin pana--on kadya-dya--an, ta no ahè ay ayin tawoy makalibri ha kamatyan. Banà ha ingangalo na ha tawtawoy pinili̇̀ na ay pina-ipek na baytoy pana--on nin kadya-dya--an.
41013021	"Hapa--eg, no ma--in maghalità komoyo nin, 'Biliwen moyo, anti bayri hi Kristo ya impangakò nin Diyos!' o no hay halita--en ay, 'Biliwen moyo, anti ya bayro!' ay agmoyo pinto-owen bayto.
41013022	Ma--in lomwah ya mawmagkakanwari̇̀ ya hila hi Kristo, boy ma--in lomwah ya alwan peteg mawmanonorò. Mangipakit hila nin pawpapag-ispantawan ta no ma-ari̇̀, kateng hatoy tawtawoy pinili̇̀ nin Diyos ay lokowen la.
41013023	Hinalità koyna komoyo; kayà mag-atap kawo biha mangyari baytoy kaganawan."
41013024	Hinalità et ni Apo Hisos, "Pangalabah nin habaytoy pana--on nin kadya-dya--an, hay babon lotà ay domeglem ta hay allo boy bowan ay ahè homawang.
41013025	Hay bawbito--en ay mikatata boy hay kawkapangyariyan ya anti ha langit ay mipampikambya.
41013026	Hapa--eg, hiko ya an-ingaten Anak nin Tawo ay makit lay lomateng ya anti ha leem, boy ma--in akon kapangyariyan ya ahè mapantayan boy kagandawan ya ahè makwan ihipen.
41013027	Hay aw-anghil ko ay ihogò kon mako ha kaganawan dogal bayri ha babon lotà ta tiponen lay kaganawan tawoy pinili̇̀ ko."
41013028	"Hay pangwanan moyon alimbawà ay tanaman ya kayoy igos," wani Apo Hisos. "Tandà tamo ya no anlomwaynay bayoy bawbolong ay marani anay abagat.
41013029	Ombayro itaman, no makit moyoy ampangyari ana baytoy bawbagay ya hinalità ko komoyo ay matanda--an moyo ya marani koynan lomateng, bilang akoynan anti ha polta.
41013030	Anhalita--en ko komoyoy kaptegan: hay tawtawoy ampikabiyay hapa--eg pana--on ay ahè ma-obon mati anggan ahè mangyari ya kaganawan nin habayto.
41013031	Hay langit boy lotà ay ma-anggawan piro hay hawhalità ko ay ahè ma-anggawan."
41013032	Hinalità et ni Apo Hisos, ya wana, "Hay magtandà bongat nin allo o oras nin mangyari bayto ay Tatay koy Diyos. Ahè tandà nin aw-anghil ha katatag-ayan ha kama-inan nin Diyos, ni hiko ya Anak nin Diyos ay ahè magtandà no makano mangyari bayto.
41013033	Kayà mag-atap kawo boy mag--in pirmin handà, ta agmoyo tandà no makano mangyari bayto.
41013034	Hiko ay bilang ha mihay tawo ya mako ha kanayon ya dogal boy agna halita--en no makano ya magbira. Hay bali na kateng kawkamama--in na ay impahimalà na ha aw-alilà na ya balang miha konla ay tinokawan nan trabaho, boy hay bantay polta ay minandawan na nin pirmin mag--in handà ha panlomateng na.
41013035	Ombayro itaman komoyo; ka-ilangan pirmi kawon handà, ta hikawo ay bilang ombayro ha aw-alilà ya ahè tandà no makano lomateng baytoy ma--in ikon nin bali no kapiyabi, botlay yabi, pangkati nin manok ha palbangon, o no mahambak.
41013036	No biglà akon lomateng ay maka malatngan katawoy alwan handà nin bilang ombayro ha aw-alilà ya ampikatoloy.
41013037	Hay anhalita--en ko komoyo ay anhalita--en ko ha kaganawan tawo. Maghandà kawon pirmi!"
41014001	Loway allo tana ya palabahen ay Pistaynan Pamamanemtem boy Pistan pamangan tinapay ya ayin pampalbag. Hay pawpo--on nin pawpari̇̀ boy mawmangitorò nin kawkapanogo--an ay ampangihip nin paraan no pangnoy pandakep la koni Apo Hisos nin ayin makatandà emen la ya ma-ipapati.
41014002	"Agtamo," wanla, "gaw--en peleg pista ta maka manggawà nin kagolowan ya tawtawo."
41014003	Hapa--eg hi Apo Hisos ay anti ha banowan Bitanya ha bali ni Simon ya liprosowen pon. Peleg ampangan hili Apo Hisos ay ma--in nakalateng ya mihay babayi ya nantan nin pinakamabli ya pabangoh ya nakapalaman ha maganday pambiyanan ya an-ingaten alabastro. Hay ginawà nin habaytoy babayi ay impehà nay le--ey nin habaytoy pinambiyanan, biha na imbollog ha olo ni Apo Hisos.
41014004	Hay ongno ha tawtawoy anti bayro ay namahang, ya wanla, "Antà sinayang na ba--in ya pabangoh?
41014005	No na-ilakò dayi ba--in ha alagà nin sowildon ma-igit mihay ta--on ya pinagtrabahowan nin miha katawo, hay napaglako--an ay na-igwà dayi ha manga-irap." Masyado lan pinaghalita--an baytoy babayi.
41014006	Hinalità konla ni Apo Hisos, "Pa-olayan moyo ya," wana. "Antà ampaki-emenan moyo ya? Hay ginawà na kongko ay kahampatan.
41014007	Maski makano, no labay moyo ay makagawà kawo nin kahampatan ha manga-irap ya tawo, ta pirmi moyo hilan kalamo. Piro hiko ay ahè magpirmi komoyo.
41014008	Ha abot kaya nin habayti ya babayi ay ginawà na bayti kongko. Hay pangibollog na ha nawini ko nin habayti ya pabangoh ay paghahandà ha pananabon kongko.
41014009	Anhalita--en ko komoyo ya kaptegan: maski ayrin dogal bayri ha babon lotà nin ma-i-aral ya Mahampat ya Balità ay mapanemteman bayti ya babayi ta mabanggit ya ginawà na kongko."
41014010	Hapa--eg hi Hodas Iskaryoti ya miha ha labinloway alagad ni Apo Hisos ay nako ha pawpo--on nin pawpari̇̀ ta isapakat na hi Apo Hisos.
41014011	Hin nalengè la baytoy hinalità ni Hodas ay nagtowà hila boy pinangako--an la ya nin biyan kowalta. Pa-ibat hin habayto ay an-ihipen ni Hodas no pangno ya pangisapakat na koni Apo Hisos.
41014012	Hay primiron allo nin Pistan pamangan tinapay ya ayin pampalbag ay Pistan Pamamanemtem. Ta-onta--on hilan ampagpati nin aw-oybon topa ya kona--en la ta pamanemteman la hin inlibri nin Diyos ya kawka-apo-apowan la. Hin nilomateng ya Pistan Pamamanemtem, hi Apo Hisos ay pinastang nin aw-alagad na, ya wanla, "Ayri ya labay mon pangihanda--an nawen nin pangaponan tamo ya pamanemteman?"
41014013	Hapa--eg, inhogò ni Apo Hisos ya loway alagad na, ya wana konla, "Mako kawo ha siyodad nin Hirosalim. Bayro ay makahakbat kawo nin mihay lalaki ya ma--in gitan ya bangà ya ma--in lanom. Homono kawo kona
41014014	ha bali ya lo-oben na. Hay halita--en moyo ha ma--in bali ay ombayri: 'Ampastangen nin mangangaral: Ayri ya kowartoy panganan kon pangaponan kalamoy aw-alagad ko?'
41014015	Hapa--eg, i-oli̇̀ na kawo ha tag--ay ha malhay ya kowarto ya nakahandà ana nin para kontamo. Bayro kawo mangihandà nin pangaponan tamo."
41014016	Hapa--eg, nanigè baytoy loway alagad ni Apo Hisos. Hin ni-abot hila ha siyodad ay nakit la baytoy kaganawan bagay ya ombayro ha hinalità konla ni Apo Hisos. Kayà nangihandà hila nin pangaponan la para ha Pistan Pamamanemtem.
41014017	Hin yabi ana, hi Apo Hisos kateng labinloway alagad na ay nakoyna do ha bali.
41014018	Hin ampi-a-arap hilayna nin ampangan ay hinalità konla ni Apo Hisos, ya wana, "Anhalita--en ko komoyoy kaptegan: miha komoyo ya ka-arap kon ampangan ay mangisapakat kongko."
41014019	Hapa--eg, hatoy aw-alagad ay nilomelè. Mihamiha hilan nagpastang koni Apo Hisos, ya wanla, "Alwa kali̇̀ nin hiko bayto?"
41014020	Hinalità ni Apo Hisos konla, "Miha komoyo ha labinloway alagad ko, hatoy kalamo kon ampagsawsaw nin tinapay ha yawong.
41014021	Impaholat nin Diyos ya hiko ya an-ingaten Anak nin Tawo ay talagan mati. Piro ka-i-ingaloy mangyari ha tawoy mangisapakat kongko ya an-ingaten Anak nin Tawo. Mahampat et dayi ya agyayna in-anak."
41014022	Peleg la et bayron ampangan, hi Apo Hisos ay nandampot nin tinapay biha ya nagpasalamat ha Diyos. Binibi--hil na bayto ta impatpel na ha aw-alagad na, ya wana, "Habayti ay nawini ko; kanen moyo."
41014023	Hapa--eg, dinampot na et ya mihay baso ya ma--in alak nin obas. Pinasalamatan na bayto ha Diyos biha na inggawà ha aw-alagad na ta inomen la. Kaganawan la ay ninom nin habayto.
41014024	Hinalità konla ni Apo Hisos, "Habayti ay dayà ko ya mantolò nin para ha kalak--an tawo. Katibayan bayti nin hay Diyos ay ma--in bayoy kasondo--an ha tawtawo.
41014025	Anhalita--en ko komoyoy kaptegan: agkoyna minom nin ombayri ya alak nin obas anggan lano ha allon mapagkalamo katawo nin minom nin bayoy alak do ha dogal ya ampag-ari--an nin Diyos."
41014026	Hin nayari̇̀ hili Apo Hisos nin nagkantan pamasalamat ay nako hila ha Bakil nin Aw-olibo.
41014027	Hinalità ni Apo Hisos ha aw-alagad na, "Hikawoy kaganawan," wana, "ay ma-lihan nin katetpel kongko kompormi ha nakaholat ha Halità nin Diyos ya ombayri: 'Hay Pastol nin tawtopa ay patyen ko boy mikakatak ya tawtopa.' "
41014028	Piro wana et ni Apo Hisos, "Pangabiyay kon oman ay ma-ona ko komoyo nin mako ha probinsyan Galiliya."
41014029	Hapa--eg, hinalità ni Pidro koni Apo Hisos, "Maski ma-lihan nin katetpel ya kaganawan, hiko ay ahè!"
41014030	Hinalità kona ni Apo Hisos, "Anhalita--en ko komo ya kaptegan," wana, "hapa--eg yabi, biha mangkati ya manok nin ikalwan bisis ay katatloy bisis mo kon ipogla--oh nin halita--en ya agmo ko balay."
41014031	"Maski mati ko nin kalamo mo," wani Pidro, "ay talagan agko maghalità nin agkata balay." Ombayro simpri ya hinalità nin kaganawan alagad.
41014032	Hapa--eg, hin ni-abot hili Apo Hisos ha dogal ya an-ingaten Gitsimani ay hinalità na ha aw-alagad na, ' 'Miknò kawo bayri," wana, "peleg nin manalangin ako."
41014033	Hay gintan ni Apo Hisos ay hi Pidro, Santiyago, boy hi Howan. Hapa--eg, nagkama--in ya nin masyadoy kalele--an boy masyadon ampikotoh ya ihip na.
41014034	Hinalità na bayro ha aw-alagad na, "Emen akon mati," wana, "nin habayti ya masyadoy kalele--an ko. Magpoyat kawo ta manganti̇̀ kawo bayri."
41014035	Hin nipakarayò nin amò hi Apo Hisos ay nanlokob ya ta impanalangin na ya no ma-ari̇̀ dayi ay agna maranasan ya kadya-dya--an ya maraninan mangyari kona.
41014036	Impanalangin et ni Apo Hisos ha Tatay na, ya wana, "Tatay ko, maski anyay bagay ay mapangyari mo. Kayà alihen mo dayi bayti ya kadya-dya--an ya andanasen ko, piro alwan kalabayan koy mahonol no alwan kalabayan mo."
41014037	Hapa--eg hi Apo Hisos ay nagbira do ha tatloy alagad boy nalatngan na hilay angkatoloy. Pinastang na hi Simon Pidro, "Simon," wana, "angkatoloy ka nayi̇̀? Agmo nayi̇̀ matagal nin magpoyat nin maski mihay oras?
41014038	Homandà kawo boy manalangin emen agkawo matoksò. Anti ha nakem moyo ya labay moyon homonol, piro ahè makaya nin sarili moyo."
41014039	Hapa--eg hi Apo Hisos ay nog-alih ta nako yayna et nin nanalangin. Hay an-ipanalangin na ay ombayro ha impanalangin na hin ona.
41014040	Hin nagbira yan oman konlan tatlo ay nalatngan na hilayna et ya angkatoloy, ta nitonglò hilayna. Hin naka-imata hila ay agla tandà no anyay halita--en la koni Apo Hisos.
41014041	Hapa--eg, nako yan nanalangin nin ikatlon bisis, biha ya nagbira konla. "Angkatoloy kawo et nayi̇̀," wana, "boy ampa-inawa? Nilomateng anay oras nin hiko ya an-ingaten Anak nin Tawo ay isapakat nin igwà ha gamet nin tawtawoy makasalanan.
41014042	Mibangon kawoyna ta anlomateng anay tawoy ampangisapakat kongko. Hakbaten tamo hila."
41014043	Mintras ampaghalità hi Apo Hisos, hi Hodas ya miha ha labinloway alagad na ay nakalateng kalamo nay malakè ya tawoy nipaghondang boy nipagpapatok. Hila bayti ay inhogò nin pawpo--on nin pawpari̇̀, mawmangitorò nin kawkapanogo--an, boy mawmato--ay mangama--in katongkolan.
41014044	Hatoy traydor ya ampangiparakep koni Apo Hisos ay naghalità ha kawkalamowan na, ya wana, "Hay alekan ko ay hiya bayto. Dakpen moyo ya ta gitan moyo."
41014045	Hin nilomateng bayro hi Hodas ay nagdiritso ya koni Apo Hisos boy hinalità na, "Apo!" wana, biha na ya inalekan.
41014046	Hapa--eg, dinakep la hi Apo Hisos.
41014047	Piro miha ha aw-alagad ni Apo Hisos ya anti bayron ampireng ay nanganoh nin hondang ta tinabtab nay alilà nin pinakapo--on nin pawpari̇̀. Hatoy alilà ya tinabtab ay napongohan nin tolih.
41014048	"Wari̇̀ tolisan ako," wani Apo Hisos, "ta nakahondang kawo boy nipagpapatok ya mandakep kongko?
41014049	Allo-allo ay anti ko ha bali nin Diyos nin ampanorò komoyo, piro agmoyo ko dinakep. Ombayro man, ampangyari bayti ta katoparan nin holà ya nakaholat ha Kaholatan nin Diyos."
41014050	Hi Apo Hisos ay inalihan nin kaganawan alagad na ta nipampowayo.
41014051	Hapa--eg, ma--in nakilako koni Apo Hisos ya mihay anakabayo ya ahè nagdolo no alwan naka-a-alimenmen yan bongat nin oweh. Andakpen ya simpri nin hatoy tawtawoy nandakep koni Apo Hisos.
41014052	Ha pagpowirsa nan maka-alih ay nabalag na baytoy oweh ya pinag-alimenmen na; kayà nakalo-hok yay nowayo.
41014053	Hi Apo Hisos ay gintan la ha bali nin pinakapo--on nin pawpari̇̀ ta bayro nititipon ya pawpo--on nin pawpari̇̀, mawmato--ay mangama--in katongkolan, boy mawmangitorò nin kawkapanogo--an.
41014054	Hi Pidro ay anhomono koni Apo Hisos nin ma--in amò ya karayo--an. Hin ni-abot ya ha kolob nin hatoy pinakapo--on nin pawpari̇̀ ay niknò yan naki-opong ha bawbantay ta nanengey.
41014055	Hay pawpo--on nin pawpari̇̀ boy kaganawan ma--in katongkolan ay ampanggawà nin ibidinsyay ayin kaptegan ya kontra koni Apo Hisos emen la ya ma-ipapati. Piro ayin hilan makit.
41014056	Malakè ya tistigos ya ampagtotol nin kabongkokan ya kontra koni Apo Hisos, piro ahè ampangapi-o-ogmà ya anhalita--en la.
41014057	Ma--in ongnoy nireng nin manistigos nin kabongkokan kontra koni Apo Hisos,
41014058	ya wanla, "Nalengè nawen ya ombayri ya hinalità na: 'Hira--en ko bayti ya bali nin Diyos ya ginawà nin tawo, ta pangalabah nin tatloy allo ay mangibangon akon kanayon ya ahè ginawà nin tawo.' "
41014059	Ombayro man ay ahè nangapi-o-ogmà ya pamapteg la.
41014060	Hapa--eg, hatoy pinakapo--on nin pawpari̇̀ ay nireng ha arapan la ta nagpastang koni Apo Hisos, ya wana, "Ayin ka nayi̇̀ ma-itobay bahen ha an-ibingga la komo?"
41014061	Piro hi Apo Hisos ay ahè nagtelek. Pinastang yan oman nin hatoy pinakapo--on nin pawpari̇̀, ya wana, "Hika nayi̇̀ hi Kristo ya impangakò nin Diyos, hatoy Anak nin Diyos ya Pinakamahampat?"
41014062	"Awò, hiko," wani Apo Hisos. "Lano ay makit moyo ya hiko ya an-ingaten Anak nin Tawo ay ampiknò ha bandan wanan nin Pinakamakapangyariyan ya Diyos. Ha pagbira ko bayri ay makit moyo ko ya anti ha leem ya mangibat ha katatag-ayan."
41014063	Hapa--eg ha kapahangan nin hatoy pinakapo--on nin pawpari̇̀ ay giniwak nay dolo na boy hinalità na, ya wana, "Alwa tamoynan ka-ilangan ya manistigos.
41014064	Nalengè moyoynay hinalità na ya kontra ha Diyos. Anyay disisyon moyo?" Hapa--eg, kaganawan kalamowan nin hatoy pinakapo--on nin pawpari̇̀ ay nagdisisyon nin dapat patyen hi Apo Hisos.
41014065	Hi Apo Hisos ay inompisawan dinol--an nin ongno konla. Pinerengan lay mata na boy pinagpoponiti, biha la hinalità kona, "Banta--an mo," wanla, "no hinoy namoniti komo!" Kateng bawbantay ay nipanampal kona.
41014066	-
41014067	Hapa--eg hi Pidro ya hinomono koni Apo Hisos angga ha kolob nin pinakapo--on nin pawpari̇̀ ay anti et bayro nin ampakipanengey. Hin angkahagoy ya mihay babayi ya alilà nin hatoy pinakapo--on nin pawpari̇̀ ay nakit na hi Pidro. Pinakalilili--o na hi Pidro biha na hinalità kona, "Kateng hika," wana, "ya kalamowan ni Hisos ya taga Nasarit."
41014068	Piro nagpogla--oh hi Pidro, ya wana, "Agko tandà ni agko angka-intindiyan no anyay antotolen mo." Hapa--eg hi Pidro ay nagpalako ha polta nin habaytoy kolob. Tama-tamà itaman nin nangkati ya manok.
41014069	Hin hi Pidro ay nakit ana et nin hatoy babayi ya alilà ay hinalità na do ha tawtawoy anti bayro, "Haba--in ya tawo," wana, "ay kalamowan ni Hisos."
41014070	Piro nagpogla--oh ana et hi Pidro. Amò papa-inghan, hay tawtawoy anti bayro ya ampipampireng ay naghalità koni Pidro, ya wanla, "Talagan kalamowan na ka ta kateng hika ay taga Galiliya."
41014071	Hi Pidro ay naghompà nin kabongkokan, ya wana, "Parosawan ako nin Diyos no alwan peteg ya hinalità ko nin agko balay ba--in ya tawoy anhalita--en moyo."
41014072	Antimano ay nangkati ya manok nin ikalwan bisis. Napanemteman ni Pidro baytoy hinalità kona ni Apo Hisos ya, "Biha mangkati ya manok nin ikalwan bisis ay katatloy bisis mon halita--en ya agmo ko balay." Banà bayro ay nakatangih hi Pidro.
41015001	Hay hambak et, hay pawpo--on nin pawpari̇̀ boy mawmato--ay mangama--in katongkolan, kateng mawmangitorò nin kawkapanogo--an, boy kaganawan mangatag--ay ya katongkolan ay nagdisisyon ha gaw--en la koni Apo Hisos. Hay ginawà la ay binalol la hi Apo Hisos biha la gintan nin inggawà koni Pilato ya gobirnador ya taga Roma.
41015002	Hi Apo Hisos ay pinastang ni Pilato, ya wana, "Hika nayi̇̀ ya Ari̇̀ nin Hawhodiyo?" Tinombay hi Apo Hisos, "Awò," wana. "Tamà ba--in ya hinalità mo."
41015003	Hay pawpo--on nin pawpari̇̀ ay ampamingga nin malakè ya bagay ya kontra koni Apo Hisos.
41015004	Kayà hi Pilato ay nagpastang ana et koni Apo Hisos, ya wana, "Ayin ka nayi̇̀ nin ma-itobay bahen ha kalak--an nin an-ibingga la komo?"
41015005	Piro hi Apo Hisos ay agana tinombay. Banà bayro ay nag-ispanta hi Pilato.
41015006	Ta-onta--on, no Pistan Pamamanemtem, hay gobirnador ya hi Pilato ay ampamalayà nin mihay piriso ya awoken nin tawtawo.
41015007	Hin habayto ay ma--in nakapiriso ya mihay lalaki ya nagngalan Barabas. Impiriso ya kateng kawkalamowan na banà ha pamati lan tawtawo ha pangkomontra la ha gobirno.
41015008	Hapa--eg hi Pilato ay nilako nin kalak--an tawo, ta inawok la kona ya mamalayà nin mihay piriso bilang ombayro ha kina-ogali--an nan gaw--en.
41015009	Pinastang hila ni Pilato, "Labay moyo nayi̇̀ nin palaya--en ko ya Ari̇̀ nin Hawhodiyo?"
41015010	Hay bara--nan nin ombayroy hinalità ni Pilato ay banà ta tandà na ya hi Apo Hisos ay inggawà nin pawpo--on pawpari̇̀ kona nin banà ha inggit la.
41015011	Piro hatoy kalak--an tawo ay nasolsolan nin hatoy pawpo--on nin pawpari̇̀ ya hay awoken lan palaya--en ay alwan hi Apo Hisos no alwan hi Barabas.
41015012	Pinastang hilan oman ni Pilato, "Anyaman awod ya gaw--en ko bayri ha tawoy an-ingaten moyon Ari̇̀ nin Hawhodiyo?"
41015013	Nipambo-angaw ya tawtawo, ya wanla, "Ipakò ya ha koroh!"
41015014	"Antà?" wani Pilato. "Anyay kala-etan ya ginawà na?" Piro lalò ana ingat nambo-angaw ya tawtawo, ya wanla, "Ipakò ya ha koroh!"
41015015	Ha kalabayan ni Pilato nin mapakonsowilo nay tawtawo ay pinalayà na hi Barabas. Hi Apo Hisos balè ay impabarog na, biha na ya inggawà konla nin ipakò ha koroh.
41015016	Hapa--eg, hay ginawa nin hawhondalò ay gintan la hi Apo Hisos ha kolob nin palasyo nin gobirnador biha la tinipon ya kawkakompanya la.
41015017	Pinaholotan la hi Apo Hisos nin dolo ya kolor obi ya emen dolon ari̇̀, boy nanggawà hila nin koronay dowih biha la inggawà kona.
41015018	Hapa--eg, an-insoltowen la ya nin kanwari̇̀ ay an-igalang, ya wanla, "Lomawig ya biyay mo, Ari̇̀ nin Hawhodiyo!"
41015019	Pinatok lay olo na boy dinol--an la ya. Nanalimokod hila nin inomarap kona ya kanwari̇̀ ay anhomamba hila kona.
41015020	Hin nayari̇̀ la yan pinagsistiyan ay nilo-hok la kona baytoy dolo ya kolor obi, biha la impaholot kona nin oman ya sarili nan dolo. Hapa--eg, hiya ay gintan laynan ipakò ha koroh.
41015021	Hapa--eg, ma--in mihay lalaki ya taga banowan Sirini. Hiya ay hi Simon ya tatay ni Alihandro boy Ropo. Hi Simon ya na-ibat ha likol nin siyodad ay nahakbat nin hatoy hawhondalò ya ampipantan koni Apo Hisos. Pinilit la yan pinabalatay nin koroh ni Apo Hisos.
41015022	Hi Apo Hisos ay gintan la ha dogal ya an-ingaten Golgota ya hay labay totolen ay Dogal nin Bongò ta bilang kortin bongò olon tawo.
41015023	Ampa-inomen la ya nin alak ya nila-okan mira ya pampabanel emen ahè makatanam nin hakit, piro agna ininom.
41015024	Hapa--eg, impakò la ya ha koroh, boy inatag-atag lay dolo na ta pinibobonotan la no hino konla ya makapag-ikon.
41015025	Alas nowibi nin bayombokah hin hi Apo Hisos ay impakò la ha koroh.
41015026	Ha bandan tag--ay nin olo ni Apo Hisos ay inholat lay bingga la kona ya ombayri: "HAY ARÌ NIN HAWHODIYO!"
41015027	Bayro ay ma--in itaman nin loway tolisan ya kapariho nan impakò ha koroh. Hay miha ay ha bandan wanan na; hay miha ay ha bandan oki na.
41015028	Ha pangyayari ya habayti ay nagkapeteg baytoy holà hin hato ya ombayri ya nakaholat ha Kaholatan nin Diyos: "Intowad la ya nin mala--et ya tawo."
41015029	Hay tawtawoy angkahagoy koni Apo Hisos ay ampipampeyeng nin ampanginsolto kona, ya wanla, "Wari̇̀ alwan hika ya manirà nin bali nin Diyos ta pangalabah nin tatloy allo ay ibangon mon oman?
41015030	Sigi paraw! Omaypà ka bahen ha koroh ta ilibri moy sarili mo!"
41015031	Kateng pawpo--on nin pawpari̇̀ boy mawmangitorò nin kawkapanogo--an ay ampi-i-ilgo nin insolto koni Apo Hisos, ya wanla, "Nangilibri ya nin kanayon piro agna ma-ilibri ya sarili na.
41015032	No mag-aypà ba--in ya Kristo ya impangakò nin Diyos, hatoy Ari̇̀ nin aw-inalalak ni Israyil, ta makit nawen ay tompel kayi kona." Kateng hatoy lowa ya kapariho nan impakò ha koroh ay ampanginsolto simpri kona.
41015033	Hin ni-ogtoy-allo ay dinomeglem ya babon lotà anggan alas tris nin mahilem.
41015034	Habayton alas tris nin mahilem, hi Apo Hisos ay nambo-angaw nin pagkahokaw, ya wana, "Ilowi, Ilowi, lama sabaktani?" ya hay labay totolen ay "Diyos ko, Diyos ko, antà pina-olayan mo ko?"
41015035	Hin nalengè nin ongnoy tawoy anti bayro baytoy hinalità ni Apo Hisos ay hinalità la, ya wanla, "Leng--en moyo! An-ingaten na hi Ilyas ya propita hin hato."
41015036	Hay miha konla ay nowayon nangwa nin bilang ispongha ta imbahà na ha hokà, biha na inggawà ha tampoh nin tambò. Impahephep na koni Apo Hisos biha na hinalità, "Helken tamo paraw no lakwen yan i-aypà ni Ilyas."
41015037	Hapa--eg hi Apo Hisos ay nambo-angaw nin pagkahokaw biha ya naboyto--an nin inawawen.
41015038	Hin habayton oras, hay makodpaw ya dolo ya pinagkortina ha lo--ob bali nin Diyos ay nawakwak nin napigitnà pa-ibat tag--ay anggan aypà.
41015039	Do itaman ha arapan nin koroh ay ma--in mihay kapitan nin hondalò ya nakalengè nin imbo-angaw ni Apo Hisos. Ha nakit na no pangno nati hi Apo Hisos ay ombayri ya nahalità na, "Habayti ya tawo ay talagan Anak nin Diyos!"
41015040	Ha ma--in amò ya karayo--an ay ma--in ongnoy babayi ya ampipanamolaw koni Apo Hisos, kalamo bayro hi Mariya ya taga Magdala, hi Mariya ya nanay ni Santiyagon malagò boy hi Hosi, boy anti et bayro hi Salomi.
41015041	Hila baytoy bawbabayi ya ampakilakolakon manambay koni Apo Hisos hin anti ya ha probinsyan Galiliya. Hay kalamo et bayro ha ampipanamolaw ay malakè ya babayi ya ampakilakolako koni Apo Hisos hin nako ya ha siyodad nin Hirosalim.
41015042	-
41015043	Hapa--eg, hin anyomabi ana, oras anan paghahandà para ha allon pama-inawa, hi Hosi ya taga Arimatiya ay naghokaw nakem nin nako koni Pilato ta pinastang nan kowen ya bangkay ni Apo Hisos. Hi Hosi ya miha ha gropon mangatag--ay ya katongkolan ay anggalangen nin tawtawo. An-anti--en nan mangyari ya pamomo--on nin Diyos.
41015044	Nag-ispanta hi Pilato hin nalengè nay nati ana hi Apo Hisos. Kayà impa-alap na baytoy kapitan nin hondalò ta pinakapapastang na no talagan nati ana hi Apo Hisos.
41015045	Hin natanda--an ni Pilato do ha kapitan ya nati ana hi Apo Hisos, hay bangkay na ay impakwa ni Pilato koni Hosi.
41015046	Hapa--eg hi Hosi ay nanaliw nin maganday klasin dolo ya mapoti̇̀. Hin na-i-aypà nayna ya bangkay ni Apo Hisos ay pinotot na nin habaytoy dolo, biha na impahok nin intabon ha kowibay bato. Hapa--eg, nangitolid yan malhay ya bato ya pinanarà na nin poltan pinangitabonan.
41015047	Hi Mariya ya taga Magdala boy hi Mariya ya nanay ni Hosi ay ampangimaton; kayà nakit lay pinangigwa--an nin bangkay ni Apo Hisos.
41016001	Hin nalabah ya Sabado ya allon pama-inawa, hi Mariya ya taga Magdala, hi Mariya ya nanay ni Santiyago, boy hi Salomi ay nipanaliw nin pabangoh ta gitan lan iponah ha bangkay ni Apo Hisos.
41016002	Hay hambak et nin allon Dominggo, hin hinomilà anay allo ay nako hila ha pinangitabonan koni Apo Hisos.
41016003	Mintras anti hila ha daan ay ampi-i-ilgo hila, ya wanla, "Hinoy mapatolid tamo nin bato ya pinanarà polta nin hatoy pinangitabonan?"
41016004	Piro hin natamolawan la baytoy pinangitabonan ay nakit lay natolid ana baytoy pagkaholay bato.
41016005	Hin nilomo--ob hila bayro ha pinangitabonan, ha bandan wanan la ay nakakit hila nin mihay lalaki ya malagò ya naka-iknò boy nakadolon mapoti̇̀. Banà bayro ay nalimo hila.
41016006	"Agkawo malimo," wana nin hatoy lalaki. "Tandà ko ya hay antikapen moyo ay hi Apo Hisos ya taga Nasarit ya impakò ha koroh. Hiya ay ayin bayri ta nabiyay yan oman. Biliwen moyoy pinangigwa--an kona.
41016007	Manigè kawoyna ta ibalità moyo koni Pidro kateng ha kanayon ya aw-alagad ni Apo Hisos ya hi Apo Hisos ay ma-ona konla nin mako ha probinsyan Galiliya. Bayro moyo ya makit bilang ombayro ha hinalità na komoyo."
41016008	Hapa--eg, nowayo hilan nog-alih bayro ha pinangitabonan ya ampikalimo boy ampipag-ispanta. Banà ha kalimowan la ay aghila naghalità ha maski hino nin tongkol ha nangyari.
41016009	Hin habayto et mahambak nin allon Dominggo, hin nabiyay oman hi Apo Hisos, hay ona nan pinakitan ay hi Mariya ya taga Magdala. Habayti hi Mariya ay hatoy babayi ya pinahokan nin pitoy dimonyo ya pina-alih ni Apo Hisos.
41016010	Hi Mariya ay nako ha aw-alagad ya ampipaglelè boy ampipanangih, ta imbalità na konla ya nabiyay oman hi Apo Hisos.
41016011	Piro aghila ninto--o do ha hinalità ni Mariya ya hi Apo Hisos ay nabiyay oman boy napakit kona.
41016012	Hapa--eg hi Apo Hisos ya na-oman ya itsora ay napakit ha loway kalamowan nay ampowako ha lawak.
41016013	Habaytoy lowa ay nagbira ha siyodad nin Hirosalim ta habaytoy nakit la ay hinalità la ha kanayon ya kalamowan ni Apo Hisos. Piro hatoy pinag-ilgowan la ay ahè simpri ninto--o.
41016014	Hapa--eg hi Apo Hisos ay napakit ha labimmihay alagad nay ampi-a-arap nin ampangan. Pinaghalita--an na hila banà ha katya--an nakem la nin ahè ninto--o ha tawtawoy nipampakakit kona hin nabiyay yan oman.
41016015	Hapa--eg, hinalità et konla ni Apo Hisos, "Mako kawo," wana, "ha kaganawan dogal bayri ha babon lotà ta ha kaganawan tawo ay i-aral moyo ya Mahampat ya Balità.
41016016	Hinoman ya tompel boy mabinyagan ay malibri ha kaparosawan, piro hinoman ya ahè tompel ay parosawan nin Diyos.
41016017	Hay mipantompel ay magkama--in nin kapangyariyan ya makagawà nin ombayri ya pawpapag-ispantawan: ha ngalan ko ay makapa-alih hila nin dawdimonyo ya pinomahok ha tawtawo boy makapaghalità hila nin kahalakoy hawhalità.
41016018	Maski mandakep hila nin aw-otan boy minom nin lason ay aghila mapangno. Hay tawtawoy ma--in masakit ay homampat no pababowan la nin gawgamet la."
41016019	Hin nayari̇̀ bayto nin hinalità ni Pangino--on Hisos ha aw-alagad na, hiya ay gintan ha katatag-ayan ha kama-inan nin Diyos boy bayro ya niknò ha bandan wanan nin Diyos.
41016020	Hay aw-alagad na ay nanigè ana nin nako ha kaganawan dogal ta nangaral. Hay Pangino--on ay anggomawà konla. Ampaptegan nay pangangaral la ha pangipagawà na konla nin pawpapag-ispantawan.
42001001	Anggalangen kon Tiyopilo, Malakè ana ya tawoy nangiholat nin bawbagay ya tongkol koni Apo Hisos ya ahè et naboyot nangyari bayri kontamon ampipantompel ha Pangino--on.
42001002	Inholat la bayto ya nalengè nawen do ha primiron nipampakakit koni Apo Hisos boy do ha nangi-aral Halità nin Diyos.
42001003	Banà bayri, anggalangen kon Tiyopilo, pinag-aralan kon mahampat bayti ya kaganawan pangyayari ya tongkol koni Apo Hisos pa-ibat hin ompisa angga hapa--eg emen ko itaman ma-iholat bayti komo nin ma-ayos.
42001004	Anggaw--en ko bayti emen lalò mon matanda--an ya kaptegan ya tongkol ha bawbagay ya intorò komo.
42001005	Hin ampag-ari̇̀ hi Hirodis ha probinsyan Hodiya ay ma--in mihay pari̇̀ ya nagngalan Sakariyas. Hiya ay miha ha gropon pawpari̇̀ ya an-ingaten gropo ni Abiya. Hay ngalan nin ahawa ni Sakariyas ay Ilisabit ya alalak ni Aron ya ka-ona-onawan pari̇̀ hin hato.
42001006	Hi Sakariyas boy hi Ilisabit ay parihon mahampat ha tegteg nin Diyos, boy pariho hilan anhomonol ha kaganawan an-ipanogò nin Pangino--on boy ha rawriglaminto na.
42001007	Mato--a hilayna piro ayin hilan anak ta ba--og hi Ilisabit.
42001008	Mihay allo, hay oras nin pagsisirbi ha bali nin Diyos nin pawpari̇̀ ya gropo ni Sakariyas ay nakalateng ana. Kayà anggaw--en ni Sakariyas ya katongkolan na nin para ha Diyos.
42001009	Hay ka-ogali--an nin pawpari̇̀ ay ampibabaweh nin mamo--ol kamanyang ya mabangoh. Habayton allo ay hi Sakariyas ya nabonot lan mamo--ol nin kamanyang. Kayà nako ya ha lo--ob bali nin Pangino--on.
42001010	Mintras ampo-olan na baytoy kamanyang ya mabangoh, hay tawtawoy anti ha likol bali nin Diyos ay ampipanalangin, ta ombayroy ka-ogali--an la no ampamo--ol nin kamanyang.
42001011	Hapa--eg, ma--in mihay anghil nin Pangino--on ya biglà nilomwah ya naka-ireng ha bandan wanan nin altar ya ampamo-olan nin kamanyang ta napakit koni Sakariyas.
42001012	Nabiglà boy nalimowan hi Sakariyas hin nakit na baytoy anghil nin Pangino--on.
42001013	Piro hinalità kona nin hatoy anghil, "Agka," wana, "malimo, Sakariyas! Nilengè nin Diyos ya panalangin mo. Hi Ilisabit ya ahawa mo ay magka-anak komo nin mihay lalaki ya pangalanan mo nin Howan.
42001014	Ha pangi-anak kona ay lomiga kan masyado, boy malakè et ya kanayon ya tawo ya lomiga.
42001015	Hiya ay magkama--in karangalan ha tegteg nin Pangino--on. Agya minom nin alak o maski anyay i-inomen ya makalahing. Pa-ibat ha i-anak ya, hiya ay mapnò nin Ispirito nin Diyos.
42001016	Hiya et bayti ya anak mo ya mangoman nakem nin malakè ya inalalak ni Israyil emen hila magbiran homamba ha Pangino--on lay Diyos.
42001017	Hiya ya ma-ona ha Pangino--on. Mag--in yan bilang koni Ilyas ya propita hin hato ya ma--in kakhawan boy kapangyariyan. Ipakisondò nay tawtatay ha aw-anak la; boy tambayan nay tawtawoy ahè anhomonol emen hila magbiran homonol ha karonongan nin tawtawoy mangahampat; boy ma-ihandà nay tawtawo ha panlomateng nin Pangino--on."
42001018	Hapa--eg, hinalità ni Sakariyas do ha anghil, "Pangno ko," wana, "masigoro ba--in ya anhalita--en mo? Hiko boy ahawa ko ay parihoynan mato--a."
42001019	Tinombay baytoy anghil koni Sakariyas, "Hiko," wana, "hi Gabril ya pirmin ampagsirbi ha Diyos. Hiya ya nangihogò kongkon mangibalità komo nin habayti ya mahampat ya balità.
42001020	Habayti ya imbalità ko komo ay magkapeteg ha tamà ya pana--on, piro banà ta agka ninto--o ha hawhalità ko ay mapipi ka. Agka makapaghalità angga ha lomateng ya allon mangyari bayti ya imbalità ko komo."
42001021	Hapa--eg, hatoy tawtawo ay ampipanganti̇̀ nin lomikol hi Sakariyas. Ampag-ispanta hila no antà hay boyot na do ha lo--ob bali nin Diyos.
42001022	Hin nilomikol hi Sakariyas ay agyayna makapaghalità konla. Kayà natanda--an la ya ma--in yan nakit ya kapapa-ispanta do ha lo--ob bali nin Diyos. Banà ta agana makapaghalità hi Sakariyas ay ampagmostra ya tana do ha tawtawo.
42001023	Hin nayari̇̀ naynay pagsisirbi na do ha lo--ob bali nin Diyos ay norong yayna ha bali la.
42001024	Ahè naboyot, hi Ilisabit ya ahawa na ay binomoktot. Ha lo--ob nin limay bowan, hi Ilisabit ay nagpirmi ha bali la.
42001025	Hapa--eg, hinalità na, "Iningalowan ako," wana, "nin Pangino--on ta inalih nay kareng-eyan ko ha tawtawo banà ta hiko ay ahè nagka-anak."
42001026	Hin ika-anem anan bowan nin boktot ni Ilisabit ay inhogò nin Diyos hi Gabril ya anghil nin mako ha banowan Nasarit ha probinsyan Galiliya.
42001027	Inhogò na yan magbalità koni Mariya ya dalagay malinis ta ahè et nagalaw nin hinoman ya lalaki. Hiya ay kaba--an ni Hosi ya miha ha aw-inalalak ni Dabid ya ari̇̀ hin hato.
42001028	Hapa--eg hi Gabril ay nako koni Mariya ta hinalità na kona, "Magtowà ka," wana, "ta hika ya pinolalagan nin Diyos. Hay Pangino--on ay anti komo."
42001029	Banà bayro ha hinalità nin hatoy anghil ay nagoloy nakem ni Mariya. An-ihipen na no anyay labay totolen nin hatoy imbalità kona nin hatoy anghil.
42001030	Piro naghalità ana et kona baytoy anghil, "Agka," wana, "malimo, Mariya, ta hay Diyos ya namolalag komo.
42001031	Hika ay mamoktot ya hay i-anak mo ay lalaki ya pangalanan mon Hisos.
42001032	Hiya ay ma--in karangalan boy hay i-ingat kona ay Anak nin Pinakamakapangyariyan ya Diyos. Igwà kona nin Pangino--on Diyos ya pamomo--on nin bilang ha pamomo--on hin hato ni Ari̇̀ Dabid ya ka-apo-apowan na.
42001033	Hay pamomo--on na ha aw-inalalak ni Hakob ay anggan makakanoman, boy hay pamomo--on na ay ayin anggawan."
42001034	Hapa--eg, hi Mariya ay nagpastang do ha anghil, "Pangno ko," wana, "magka-anak ya agko et nag-ahawa?"
42001035	Tinombay baytoy anghil, ya wana, "Hay Ispirito nin Diyos ay mako komo, boy hay kapangyariyan nin Pinakamakapangyariyan ya Diyos ay gomawà komo. Banà bayri, hay i-anak mo ay ayin kapintasan; kayà hay i-ingat kona ay Anak nin Diyos.
42001036	Hi Ilisabit ya partidos mo ya an-ingaten ba--og ay anem ya bowan anan maboktot maski mato--a yayna,
42001037	ta ayin bagay ya ahè mapangyari nin Diyos."
42001038	Tinombay hi Mariya, "Hiko," wana, "ay magsisirbi nin Diyos; kayà mangyari dayi ba--in ya hinalità mo kongko." Hapa--eg, nog-alih baytoy anghil.
42001039	-
42001040	Ahè naboyot, hi Mariya ay nanigè ana. Nanandali̇̀ yan nako ha bali nili Sakariyas ya anti ha matag--ay ya dogal ha mihay banowa nin probinsyan Hodiya. Hin nakalo--ob yayna ha bali nili Sakariyas ay nambi yan galang koni Ilisabit.
42001041	Hin nalengè ni Ilisabit ya bosis ni Mariya ay naggalaw baytoy kolaw ya anti ha lalè tiyan na. Hi Ilisabit ay napnò nin Ispirito nin Diyos,
42001042	biha na impakakhaw ya bosis nan naghalità koni Mariya, ya wana, "Pinakamakalmà ka ha kaganawan babayi, boy pinakamakalmà et ba--in ya i-anak mo.
42001043	Anyaynan kakalma--an ko ha bindisyon nin Diyos ta hay nanay nin Pangino--on ko ay nako bayrin manibaw kongko!
42001044	Hin nalengè koy bosis mo ya ampangomostan kapapa-hal ko, hay kolaw ya anti ha lalè tiyan ko ay naggalaw banà ha kaligawan na.
42001045	Makalmà ka nin banà ha pamiminto--o mo ya mangyari komo baytoy imbalità nin Diyos."
42001046	"Amporiyen ko ya Pangino--on," wani Mariya.
42001047	"Angkatowà ako ha Diyos ya Mapangilibri kongko,
42001048	ta hiko ya magsisirbi na ya ma-aypà ya kapapa-hal ay inasikaso na. Kayà pa-ibat hapa--eg, kaganawan tawo ay mangingat kongko nin pinakamakalmà.
42001049	Banà bayri ha kapapa-ispantay bawbagay ya ginawà kongko nin Makapangyariyan ya Diyos, hay ngalan na ay igalang.
42001050	Pirmi nan an-ingalowan ya tawtawoy anggomalang kona pa-ibat ha ka-ona-onawan tawo angga ha kaganawan anhomonoy lahi̇̀.
42001051	An-ipakit nay hokaw nin kapangyariyan na ta ampikakataken na ya mawmapagmalhay.
42001052	An-alihen nay pamomo--on nin ampipag-ari̇̀ ta an-itag--ay nay manga-aypà ya pagnanakem.
42001053	Hay mabitil ay ampabhoyen na nin mangahampat ya bawbagay. Hay mangayaman itaman ay ampa-alihen na nin ayin ni anyaman ya bagay.
42001054	Tinambayan na hi Israyil ya magsisirbi na. Agna anliwawan ya pawpangakò na ha kawka-apo-apowan tamo.
42001055	Impangakò na koni Abraham boy ha aw-inalalak na ya hay pangingangalo na konla ay anggan makakanoman." Habayti ya hinalità ni Mariya ay pamomori na ha Diyos.
42001056	Hi Mariya ay napa-iri koli Ilisabit nin mangatatloy bowan biha ya norong.
42001057	Hapa--eg, na-abot anay ka-orasan nin hi Ilisabit ay manganak. Hay in-anak na ay lalaki.
42001058	Nabalita--an nin kawkarani na boy pawpartidos na ya tongkol ha panganak na boy tongkol ha kahampatan nin Pangino--on kona; kayà nagtowà hila nin kalamo hi Ilisabit.
42001059	Hapa--eg, hin na-abot ya ikawalon allo nin hatoy anak ha kahawangan ay nako baytoy kawkarani boy pawpartidos ni Ilisabit kona, ta oras anan toli--en baytoy anak na. Hay ipangalan la dayi do ha anak ay Sakariyas ya ngalan nin tatay na.
42001060	Piro hinalità ni Ilisabit, "Ahè ma-ari̇̀," wana. "Hay ipangalan kona ay Howan."
42001061	Hinalità la koni Ilisabit, "Piro ayin," wanla, "ha pawpartidos mo nin ombahen ya ngalan."
42001062	Hapa--eg, nagmostra hila do ha tatay nin hatoy anak ta ampastangen la ya no anyay labay nan ipangalan do ha anak.
42001063	Hi Sakariyas ay nagmostran namastang nin panolatan biha na inholat ya ombayri: "Howan ya ipangalan kona." Banà bayri, hilay kaganawan ay masyadon nag-ispanta.
42001064	Hin habayto, antimano, hi Sakariyas ay nakapaghalità nin namori ha Diyos.
42001065	Nipag-ispanta baytoy kawkarani la, boy habayti ya bawbagay ya nangyari ay nibahwag ha kaganawan tawoy ampa-iri bayro ha matag--ay ya dogal ya sakop nin probinsyan Hodiya.
42001066	Kaganawan tawoy nakabalità nin habaytoy pangyayari ay nangihip nin tongkol bayro boy naghalità, ya wanla, "Mag--in anya kali̇̀ lano bayti ya anak?" Ombayroy hinalità la ta nipatnag ya hay Pangino--on ay anti kona nin habayti ya anak.
42001067	Hapa--eg hi Sakariyas ya tatay ni Howan ay napnò nin Ispirito nin Diyos biha ya nakapaghalità nin ombayri:
42001068	"Poriyen ya Pangino--on ya Diyos nin aw-inalalak ni Israyil, ta hiya ay nako nin nanambay kontamon tawtawo na boy timbeh na tamo.
42001069	Nangihogò ya nin makapangyariyan ya Mapangilibri kontamo. Hiya ay nangibat ha inalalak ni Ari̇̀ Dabid ya magsisirbi nin Diyos.
42001070	Hay impahalità na ha hawhogò nay pawpropita hin hato ay ombayri:
42001071	Impangakò nay ilibri na tamo ha kawka-away tamo boy ha kaganawan ma-inakit kontamo.
42001072	Hinalità na ya ingalowan nay kawka-apo-apowan tamo, boy pangyariyen nay pawpangakò na konla.
42001073	-
42001074	Nakipagkasondo--an ya Diyos koni Abraham ya ka-apo-apowan tamo, ta impangakò na koni Abraham ya hitamo ay ilibri na ha kawka-away tamo ta emen tamo makapagsirbi ha Diyos nin ayin kalimowan,
42001075	boy emen agtamo magkama--in nin kapintasan ha pagsisirbi tamo ha Diyos mintras angkabiyay tamo.
42001076	"Hika, anak ko, hay i-ingat komo ay propita nin Diyos ya Pinakamakapangyariyan. Ma-ona ka ha Pangino--on ta hika ya mangihandà nin para ha panlomateng na,
42001077	boy ibalità mo ha tawtawo nin Diyos ya hila ay malibri ta patawaren hila ha kawkasalanan la.
42001078	Hay Diyos tamo ay ma-ingangalowen boy malabi. Igwà na kontamo ya kalibriyan ha pambi na kontamo nin hawang ya mangibat ha katatag-ayan ha kama-inan nin Diyos ya bilang kahawang nin anhomilà ya allo.
42001079	Habayti ya hawang ay ampakahawang ha tawtawoy anti ha karegleman ya angkalimo ha kamatyan, boy habayti ya mangitoto kontamo ha katinekan." Anggan bongat bayri ya holà ni Sakariyas.
42001080	Habayti ya anak ya ayin kanayon no alwan hi Howan ay hinomlay boy nag--in manakem. Hiya ay napa-iri ha powiray dogal angga hin napa-ipatnag yayna ha tawtawo ya aw-inalalak ni Israyil.
42002001	Hin habayton pana--on, hi Agosto Sisar ya pinakamatag--ay ya ari̇̀ ay nambin kapanogo--an ya hay kaganawan angkasakopan na ay dapat parihistro.
42002002	Habayti ya primiron pamarihistro ay ginawà hin hi Sirinyo ay gobirnador ha probinsyan Sirya.
42002003	Hapa--eg kaganawan tawo ay pina-orong ha sarili lan banowa ta parihistro.
42002004	Hi Hosi ya miha ha aw-inalalak ni Ari̇̀ Dabid ay ampa-iri ha banowan Nasarit ha probinsyan Galiliya. Hapa--eg, nako ya ha banowan Bitlihim ha probinsyan Hodiya ta bayro in-anak hi Ari̇̀ Dabid.
42002005	Nako hi Hosi nin parihistro kalamo na hi Mariya ya pinangako--an nan pakahalan. Hin habayto, hi Mariya ay marani anan manganak.
42002006	Mintras anti hila bayro ha Bitlihim ay nakalateng anay ka-orasan nin panganganak ni Mariya.
42002007	Hay in-anak na ya ponganay ay lalaki. Hapa--eg hay anak na ay pinotot na nin lamping, biha na impa-irà ha labangan ya pamanganan nin aw-ayop. Anti hili Hosi ha bali nin aw-ayop ta ayin anan dogal ya para konla do ha bali ya nilako lan pakihanda--an.
42002008	Habayton yabi hin nanganak hi Mariya, ha likol nin banowan Bitlihim ay ma--in pawpastol ya ampipagbantay nin tawtopay ampastolan la ha lawak.
42002009	Hapa--eg, hay anghil nin Pangino--on ay napakit konla, boy hay kagandawan hawang nin Pangino--on ay hinomawang ha mamalibot la. Kayà hay pawpastol ay masyadon nalimo,
42002010	piro naghalità konla baytoy anghil, "Agkawo," wana, "nin malimo, ta pinantan katawo nin mahampat ya balità ya makab--in masyadoy kaligawan ha kaganawan tawo.
42002011	Hapa--eg hay Mapangilibri ay in-anak ana ya mangilibri komoyo ya ayin kanayon no alwan hi Kristo ya Pangino--on ya impangakò nin Diyos. Hiya ay in-anak ha Bitlihim ya banoway pinangi-anakan koni Ari̇̀ Dabid.
42002012	Hay palatanda--an ya pamalayan moyo kona ay ombayri: makakit kawon kolaw ya pinotot nin lamping boy naka-irà ha labangan ya pamanganan nin aw-ayop."
42002013	Hapa--eg, biglà nilomwah ha dani nin hatoy anghil ya malakè ya kapara nan anghil ya nangibat ha katatag-ayan ha kama-inan nin Diyos. Hila ay nilalamon namori ha Diyos, ya wanla,
42002014	"Poriyen ya Diyos ya anti ha katatag-ayan ha kama-inan na, boy ha babon lotà ay magkama--in katinekan ya tawtawoy ampolalagan nin Diyos."
42002015	Hin nog-alih ana baytoy aw-anghil ta nipagbirayna ha katatag-ayan ha kama-inan nin Diyos ay ni-i-ilgo baytoy pawpastol, "Mako tamoyna," wanla, "ha Bitlihim ta helken tamo bayti ya bagay ya nangyari ya impabalità kontamo nin Pangino--on."
42002016	Kayà nanandali̇̀ hilan nanigè. Hapa--eg, nakit la hi Mariya boy hi Hosi kateng hatoy kolaw. Hatoy kolaw ay naka-irà ha labangan ya pamanganan nin aw-ayop.
42002017	Hin nakit la baytoy kolaw ay imbalità la baytoy hinalità nin hatoy anghil ya tongkol bayri ha kapi-anak.
42002018	Kaganawan tawoy nakalengè ha hinalità nin hatoy pawpastol ay nipag-ispanta.
42002019	Hi Mariya balè ay inetpanan na baytoy hawhalità ta ampi-awengen na.
42002020	Hatoy pawpastol ya nipagbirayna do ha lawak ay ampipamori ha Diyos banà do ha pawpangyayari ya nalengè la boy nakit la, ta kaganawan hatoy pangyayari ay talagan ombayro ha hinalità konla nin hatoy anghil.
42002021	Hin nalabah ya waloy allo, hatoy anak ay tinoli̇̀ boy pinangalanan Hisos, ta habaytoy ngalan ya inggawà nin anghil biha ya imboktot.
42002022	Kompormi ha kawkapanogo--an nin Diyos ya inggawà ni Moysis ay ma--in ongnoy allo nin hay babayi no kapiyari̇̀ nanganak ay kowinta maremek. Hapa--eg, na-abot ana ya oras para koni Hosi boy Mariya nin gaw--en baytoy an-ipanogò ya paglilinis. Kayà nako hila ha siyodad nin Hirosalim ta gintan lay anak la nin igwà ha Pangino--on;
42002023	ta hay nakaholat ha kawkapanogo--an nin Diyos ay ombayri: "Balang primiron anak ya lalaki ay para ha Pangino--on."
42002024	Hin habayto, hi Mariya boy hi Hosi ay nantan et nin aw-ayop ya idolog la, ta kompormi ha kawkapanogo--an nin Diyos ay dapat hilan mangidolog nin mihay paris ya kalapati o loway poyò.
42002025	Ha Hirosalim ay ma--in ampa-iri ya mihay lalaki ya nagngalan Simyon. Mahampat ya boy anggomalang ha Diyos, boy hay Ispirito nin Diyos ay anti kona. An-omasa ya nin hay aw-inalalak ni Israyil ay malibri ta ombayroy impangakò nin Diyos.
42002026	Impatandà kona nin Ispirito nin Diyos ya agya mati anggan agna makit hi Kristo ya impangakò nin Diyos.
42002027	Hapa--eg hi Simyon ay pinalako nin Ispirito nin Diyos do ha bali nin Diyos. Kayà anti ya bayro hin inlo--ob ni Mariya boy Hosi baytoy anak ya hi Apo Hisos. Habaytoy anak ay irigalo la ha Pangino--on emen la mahonol ya kawkapanogo--an.
42002028	Hapa--eg, ginawang ni Simyon baytoy anak biha ya nagpasalamat ha Diyos nin ombayri:
42002029	"Pangino--on," wana, "tinopad moy pangakò mo; kayà hapa--eg, ma-ari̇̀ akoynan mati nin ma--in katinekan,
42002030	ta nakit koyna baytoy impangakò moy kalibriyan
42002031	ya inggawà mo para ha kaganawan tawo.
42002032	Hiya ya hawang ya mangipatnag nin kaptegan ha alwan Hawhodiyo, boy hiya ya kaporiyan nin aw-inalalak ni Israyil."
42002033	Nag-ispanta hi Mariya boy hi Hosi banà do ha bawbagay ya hinalità ni Simyon ya tongkol ha anak la.
42002034	-
42002035	Hapa--eg, binindisyonan hila ni Simyon biha na hinalità koni Mariya ya nanay ni Apo Hisos ya ombayri: "Hay mangyari bayri ha anak ay labis mon ikalelè, ta ha kalabayan nin Diyos, habayti ya Anak ay ahè tanggapen nin malakè ya Hodiyo; piro hiya ya mag--in kaligawan nin kanayon. Mangyari bayti emen mipatnag ya anti ha nakem nin tawtawo."
42002036	Habayton allo ay anti et bayro ha bali nin Diyos ya mihay propita ya mato--ay babayi ya nagngalan Ana. Hiya ay anak ni Pinowil ya lipi̇̀ ni Asir. Pitoy ta--on hilan nilamo nin ahawa na biha ya nabawo,
42002037	boy walompò boy apat ya ta--on anay nalabah pa-ibat hin nati ya ahawa na. Agyayna ampog-alih bayro ha lo--ob bali nin Diyos ta allo yabi ay anhomamba ya ha Diyos; boy ha pananalangin na ay mabetbet yan magpaltan mangan.
42002038	Hin habayto et oras, hi Ana ay napakarani koni Mariya ta nagpasalamat ya itaman ha Diyos. Hay tongkol koni Apo Hisos ay hinalità na ha kaganawan inalalak ni Israyil ya anti bayro ha siyodad nin Hirosalim ya ampipanganti̇̀ nin hatoy impangakò nin Diyos ya mambeh konla.
42002039	Hin nayari̇̀ anan ginawà ni Mariya boy Hosi baytoy dapat lan gaw--en kompormi ha kawkapanogo--an nin Diyos no kapiyari̇̀ nanganak ay norong hilayna ha Nasarit ya sarili lan banowa ha probinsyan Galiliya.
42002040	Hapa--eg hatoy anak ay hinomlay boy hinomkaw. Napnò yan karonongan boy anti konay kahampatan nin Diyos.
42002041	Ta-onta--on, no Pistan Pamamanemtem, hay mawmato-antawo ni Apo Hisos ay ampako ha siyodad nin Hirosalim nin makipista.
42002042	Hin hi Apo Hisos ay idad labinloway ta--on ay gintan ya nin mawmato-antawo na ha Pistan Pamamanemtem bilang ombayro ha pirmi lan anggaw--en ya ka-ogali--an la.
42002043	Hin nayari̇̀ anay pista ay nanigè hilaynan morong, piro hatoy anak ya hi Apo Hisos ay nagkabalag ha Hirosalim nin ahè tandà nin mawmato-antawo na.
42002044	Ha asa la, hi Apo Hisos ay kalamo ha gropo la ha pamowako lan managa-allo. Hapa--eg, hin na-asikaso la ya ayin bayro hi Apo Hisos ay nag-ompisa hilaynan manikap kona ha pawpartidos la boy ha aw-amigo la.
42002045	Hapa--eg, hin agla ya makit ay nagbira hila ha Hirosalim ta bayro la ya tikapen.
42002046	Hin ikatlon allo pa-ibat hin nayari̇̀ ya pista ay nakit la ya ha bali nin Diyos. Hiya ay ampiknò nin ampaki-arap do ha mawmangitorò nin kawkapanogo--an, ta anleng--en nay anhalita--en la boy ampagpastang ya konla.
42002047	Kaganawan hatoy ampipanlengè ay ampipag-ispanta banà ha karonongan nin pangingintindi na boy ha pantotombay na konla.
42002048	Hin nakit ya nin mawmato-antawo na ay nag-ispanta hila. Kayà hinalità kona nin nanay na, "Anak ko," wana, "antà ginawà mo bayti konnawen? Hikayi ni tatay mo ay angkahlak anay ampanikap komo."
42002049	"Antà antikapen moyo ko?" tobay ni Apo Hisos. "Wari̇̀ agmoyo tandà ya hiko ay dapat anti bayri ha bali nin Tatay koy Diyos?"
42002050	Piro ahè na-intindiyan nin hatoy mawmato-antawo na no anyay labay nan totolen.
42002051	Hapa--eg hi Apo Hisos ay nakilako konlan norong ha banowan Nasarit ta anhomonol ya konla. Kaganawan pangyayari ay intanem nin nanay na ha nakem na.
42002052	Hapa--eg, hinomlay hi Apo Hisos boy dinomonong. Hay Diyos kateng tawtawo ay ampangonsowilo kona.
42003001	-
42003002	Na-abot ya ikalabinliman ta--on nin pamomo--on ni Tibiryo Sisar ya pinakamatag--ay ya ari̇̀; hi Ponsyo Pilato ay gobirnador ha probinsyan Hodiya; hi Hirodis ay gobirnador ha probinsyan Galiliya; boy hi Pilipi ya patel ni Hirodis ay ampamo--on ha dogal ya sakop nin Itorya boy Tarakoniti; hi Lisanyas ay ampamo--on ha dogal ya an-ingaten Abilinya. Hi Anas boy hi Kaypas ay parihon pinakapo--on nin pawpari̇̀ nin Hawhodiyo. Hin habayton pana--on, hi Howan ya anak ni Sakariyas ay anti ha powiray dogal. Bayro ay minandawan ya nin Diyos nin mangaral ha tawtawo.
42003003	Kayà hi Howan ay antomalà nin mangaral ha tawtawo ha dawdogal nin mitaligmang balah nin Hordan ya hay an-i-aral na ay ombayri: "Maghehe kawo ha ginawà moyoy kawkasalanan boy pabinyag kawo emen kawo patawaren nin Diyos."
42003004	Hin hato, inholat ni propita Isayas ha libro na ya ombayri: "Ma--in mihay tawoy ampibobolyaw ha powiray dogal nin ombayri: 'Homandà kawo ha panlomateng nin Pangino--on nin bilang ha ampangihandà nin daan ya kowinta pagdanan na emen ayin maka-abalà kona.
42003005	Ha pangihandà moyo ay emen kawo ha ampanaphon nin manga-aypà ya dawdogal, boy ampanobà nin bawbakil boy bawbakilbakil. Emen kawo simpri ha ampanoynong nin dawdaan ya mangatikò boy ampamantay nin dawdaan ya nikakokol--ong.
42003006	Ha ombayro, hay pangilibri nin Diyos ay makit nin kaganawan tawo.' "
42003007	Ombayri ya anhalita--en ni Howan do ha tawtawoy ampakarani kona nin pabinyag: "Hikawo ay bilang ha aw-otan ya ampagsikap nin mog-alih ha dawdikot ya angkapo-olan. Wari̇̀ makalibri kawo ha lomateng ya iparosa komoyo nin Diyos no hay paghehe moyo ay ha halità bongat?
42003008	Gaw--en moyoy bawbagay ya makapapteg nin hikawo ay nagheheyna ha kawkasalanan moyo. Agmoyo halita--en nin makalibri kawo nin banà ta hikawo ay aw-inalalak ni Abraham. Anhalita--en ko komoyo ya ha bawbatoy habayti, hay Diyos ay makagawà nin aw-inalalak ni Abraham.
42003009	Hay payakol ay naka-a-awag ana nin pamoton po--on kayo. Kaganawan po--on kayo ya ahè ampamonga nin maganda ay potohen ta itapon ha apoy. Ombayri ya panonosga komoyo nin Diyos."
42003010	Hapa--eg, nagpastang baytoy tawtawo koni Howan, "Anya, awod," wanla, "ya dapat nawen nin gaw--en?"
42003011	Hay intobay konla ni Howan ay ombayri: "Hinoman komoyo ya ma--in loway baro, hay miha ay igwà do ha ayin. Hinoman komoyo ya ma--in pamamangan ay mambi do ha ayin pamamangan."
42003012	Hapa--eg, ma--in nilomateng ya ongnoy tawoy manininon bo--ih ta pabinyag. Nagpastang hila koni Howan, "Apo," wanla, "anyay dapat nawen gaw--en?"
42003013	Tinombay konla hi Howan, "Agkawo manino nin ma-igit ha an-ipahino komoyo nin gobirno."
42003014	Hapa--eg, ma--in ongnoy hondalò ya nagpastang itaman koni Howan, "Hapa hikayi," wanla, "anyay dapat nawen gaw--en?" Hinalità konla ni Howan, "Agkawo," wana, "mangwan sintimos ha tawtawo nin powirsawan boy agkawo mamarà nin ayin kaptegan. Mag--in kawon kontinto ha ansowildowen moyo."
42003015	Hatoy tawtawo ay an-omasa nin tampol lomateng hi Kristo ya impangakò nin Diyos. Kayà an-ihipen la nin hi Howan ay maka hi Kristo ya impangakò nin Diyos.
42003016	Piro hinalità ni Howan bayro ha kaganawan tawo, "Hiko," wana, "ay ampaminyag ha lanom, piro ma--in anlomateng ya mas makapangyariyan dinan hiko. Maski mangokà sintas nin sapatos na ay alwa kon karapatdapat. Hiya ya mangibinyag komoyo nin Ispirito nin Diyos boy manobok komoyo ha pangiparanas na komoyon kadya-dya--an nin bilang ha an-iparaan ha apoy.
42003017	Hiya ay bilang ampamalohboh ta hay pali ya malinis ana ay ikamalig, piro hay aw-apah ay ipo--ol na ha apoy ya ahè maparè."
42003018	Ombayri ya pangaral ni Howan nin Mahampat ya Balità ha tawtawo, boy malakè et ya inwawali na konla.
42003019	Piro hi Hirodis ya gobirnador ha probinsyan Galiliya ay pinaghalita--an ni Howan nin makhit, ta pinag-ahawa na hi Hirodiyas ya ayro na, boy malakè et ya anggaw--en nay mangala--et.
42003020	Napahanan et ya kala-etan ni Ari̇̀ Hirodis ta hi Howan ay impapiriso na.
42003021	Hin ahè et napiriso hi Howan ay ampaminyag ya nin tawtawo. Hapa--eg hi Apo Hisos ay napabinyag itaman. Hin nayari̇̀ na yan bininyagan, mintras ampanalangin hi Apo Hisos, hay langit ay naglo--at
42003022	ta hay Ispirito nin Diyos ya bilang kalapati ay nag-aypà nin nako kona, biha ma--in bosis ya nangibat ha katatag-ayan ha kama-inan nin Diyos ya naghalità nin ombayri: "Hika ya mimihay Anak koy pinakalabilabi ko ya ampakapakonsowilo kongko."
42003023	Mangatatlompò ya ta--on ni Apo Hisos hin nag-ompisa yan nangaral. Hiya ay katanda--an ya anak ni Hosi.
42003024	Hay tatay ni Hosi ay hi Ili. Hay tatay ni Ili ay hi Matat; hay tatay ni Matat ay hi Libi; hay tatay ni Libi ay hi Milki; hay tatay ni Milki ay hi Hana; hay tatay ni Hana ay hi Hosi;
42003025	hay tatay ni Hosi ay hi Matatiyas; hay tatay ni Matatiyas ay hi Amos; hay tatay ni Amos ay hi Nahom; hay tatay ni Nahom ay hi Isli; hay tatay ni Isli ay hi Nagi;
42003026	hay tatay ni Nagi ay hi Mat; hay tatay ni Mat ay hi Matatiyas; hay tatay ni Matatiyas ay hi Simi; hay tatay ni Simi ay hi Hosi; hay tatay ni Hosi ay hi Hoda;
42003027	hay tatay ni Hoda ay hi Hona; hay tatay ni Hona ay hi Risa; hay tatay ni Risa ay hi Sorobabil; hay tatay ni Sorobabil ay hi Salatiyil; hay tatay ni Salatiyil ay hi Niri;
42003028	hay tatay ni Niri ay hi Milki; hay tatay ni Milki ay hi Adi; hay tatay ni Adi ay hi Kosam; hay tatay ni Kosam ay hi Ilmodam; hay tatay ni Ilmodam ay hi Ir;
42003029	hay tatay ni Ir ay hi Hoswi; hay tatay ni Hoswi ay hi Iliser; hay tatay ni Iliser ay hi Horim; hay tatay ni Horim ay hi Mata; hay tatay ni Mata ay hi Libi;
42003030	hay tatay ni Libi ay hi Simyon; hay tatay ni Simyon ay hi Hoda; hay tatay ni Hoda ay hi Hosi; hay tatay ni Hosi ay hi Honan; hay tatay ni Honan ay hi Ilyakim;
42003031	hay tatay ni Ilyakim ay hi Milya; hay tatay ni Milya ay hi Ma-inan; hay tatay ni Ma-inan ay hi Matata; hay tatay ni Matata ay hi Natan; hay tatay ni Natan ay hi Dabid;
42003032	hay tatay ni Dabid ay hi Dyisi; hay tatay ni Dyisi ay hi Obid; hay tatay ni Obid ay hi Bowos; hay tatay ni Bowos ay hi Salmon; hay tatay ni Salmon ay hi Nason;
42003033	hay tatay ni Nason ay hi Aminadab; hay tatay ni Aminadab ay hi Admin; hay tatay ni Admin ay hi Arni; hay tatay ni Arni ay hi Isrom; hay tatay ni Isrom ay hi Paris; hay tatay ni Paris ay hi Hoda;
42003034	hay tatay ni Hoda ay hi Hakob; hay tatay ni Hakob ay hi Isak; hay tatay ni Isak ay hi Abraham; hay tatay ni Abraham ay hi Tari; hay tatay ni Tari ay hi Nakor;
42003035	hay tatay ni Nakor ay hi Sirog; hay tatay ni Sirog ay hi Ragaw; hay tatay ni Ragaw ay hi Pilig; hay tatay ni Pilig ay hi Hibir; hay tatay ni Hibir ay hi Sala;
42003036	hay tatay ni Sala ay hi Ka-inan; hay tatay ni Ka-inan ay hi Arpasad; hay tatay ni Arpasad ay hi Sim; hay tatay ni Sim ay hi Nowi; hay tatay ni Nowi ay hi Lamik;
42003037	hay tatay ni Lamik ay hi Matosalim; hay tatay ni Matosalim ay hi Inok; hay tatay ni Inok ay hi Harid; hay tatay ni Harid ay hi Mahalali--il; hay tatay ni Mahalali--il ay hi Ka-inan;
42003038	hay tatay ni Ka-inan ay hi Inos; hay tatay ni Inos ay hi Sit; hay tatay ni Sit ay hi Adan; hay tatay ni Adan ay Diyos.
42004001	Hapa--eg hi Apo Hisos ya kapiyari̇̀ bininyagan ay napnò Ispirito nin Diyos. Nog-alih ya do ha balah nin Hordan ta pinangonawan ya nin Ispirito nin Diyos nin mako ha powiray dogal.
42004002	Ha lo--ob nin apatapò ya allon antomalà hi Apo Hisos do ha powiray dogal ay antokso--en ya ni Satanas. Hi Apo Hisos ay ahè ampangan peleg nin habayton apatapò ya allo. Kayà hin nalabah baytoy apatapò ya allo nin agna pamangan, hiya ay binomitil.
42004003	Hinalità ni Satanas koni Apo Hisos, "No hika," wana, "ay Anak nin Diyos, habayti ya bato ay mandawan mo nin mag--in tinapay."
42004004	Tinobay ni Apo Hisos hi Satanas, ya wana, "Ha Halità nin Diyos ay nakaholat ya ombayri: 'Hay tawo ay ahè mabiyay ha pamamangan bongat.' "
42004005	Hapa--eg, gintan ni Satanas hi Apo Hisos ha matag--ay ya dogal, ta impakit na konan domali̇̀ ya kaganawan ka-ari--an ha babon lotà.
42004006	Hinalità ana et kona ni Satanas, "Igwà ko komo," wana, "ya kaganawan kapangyariyan boy kaganawan kamama--in nin habayti ya babon lotà, ta inggawà kongko bayti; ma-igwà ko ha hinoman ya labay kon biyan.
42004007	Kayà, no manalimokod kan homamba kongko ay igwà ko komo bayti ya kaganawan."
42004008	Tinombay hi Apo Hisos, ya wana, "Ombayri ya nakaholat ha Halità nin Diyos: 'Homamba ka ha Pangino--on mon Diyos, boy hiyan bongat ya pagsirbiyan mo.' "
42004009	Hapa--eg hi Apo Hisos ay gintan ni Satanas ha siyodad nin Hirosalim, ta in-oli̇̀ na ya ha pinakamatag--ay ya bobongan bali nin Diyos. "No hika," wani Satanas, "ay Anak nin Diyos, magtaboy kan pa-ibat bayri;
42004010	ta hay nakaholat ya Halità nin Diyos ay ombayri: 'Ihogò nin Diyos ya aw-anghil nan mangi-atap komo ha kawkadisgrasyawan,
42004011	boy alalayan la ka emen hay bitih mo ay ahè makhitan nin bato.' "
42004012	Tinombay ana et hi Apo Hisos koni Satanas, "Piro ombayri itaman," wana, "ya nakaholat ha Halità nin Diyos: 'Agmo hoboken ya Pangino--on mon Diyos.' "
42004013	Hin nayari̇̀ nin tinoksò ni Satanas hi Apo Hisos ha kaganawan klasin panonoksò ay inalihan na ya ta birawen na ya no magkama--in yan maganday oportonidad.
42004014	Hi Apo Hisos ya ma--in kapangyariyan nin Ispirito nin Diyos ay nagbira ha probinsyan Galiliya, boy hay balità ya tongkol kona ay nibahwag ha kaganawan tawo ha mamalibot nin habaytoy dogal.
42004015	Hiya ay ampako ha hawhimba--an nin Hawhodiyo ta ampanorò, boy kaganawan tawo ay ampamori kona.
42004016	Hapa--eg hi Apo Hisos ay norong ha Nasarit ya banoway hinolayan na. Bilang ha da--an nan panggaw--en no allon pama-inawa, hiya ay nako ha himba--an nin Hawhodiyo. Hapa--eg, nireng ya bayron mamaha nin Halità nin Diyos.
42004017	Hay nakalolon ya papil ya hinolat ni propita Isayas ay inggawà koni Apo Hisos. Hapa--eg, inwadwad na ta biniliw nay pinangiholatan nin hatoy nakaholat ya ombayri ya pagkahalità:
42004018	"Hay Ispirito nin Pangino--on ay anti kongko, ta hiko ay pinili̇̀ na nin mangi-aral nin Mahampat ya Balità nin Diyos ha tawtawoy manga-irap. Inhogò na ko nin mangilibrin tawtawoy anti ha gamet nin kawka-away la, boy mamakahampat nin mata nin bawbowag emen hila makakit. Inhogò na ko et nin mambin kalibriyan ha tawtawoy an-apiyen,
42004019	boy mangibalità no makanoy pana--on nin ilibri nin Pangino--on ya tawtawoy pinili̇̀ na."
42004020	Hapa--eg, nilolon ni Apo Hisos baytoy papil ya pinangiholatan, ta in-orong na do ha magsisirbi biha ya niknò nin manorò. Kaganawan hatoy tawtawo bayro ha lo--ob nin himba--an ay ampamakategteg koni Apo Hisos.
42004021	Naghalità konla hi Apo Hisos, ya wana, "Hapa--eg ay nagkapeteg ana baytoy binaha ya nakaholat ha Kaholatan nin Diyos ya nalengè moyo."
42004022	Kaganawan tawoy anti bayro ay ampanginsolto nin mamori koni Apo Hisos, piro ampag-ispantawan lay ka-osayan ni Apo Hisos nin maghalità. "Wari̇̀," wanla, "nin alwan hiya ba--in ya anak ni Hosi?"
42004023	Hinalità ni Apo Hisos konla, "Angkasigoro ko," wana, "ya banggiten moyo kongko bayti ya ombayri ya kahalita--an: 'Mananambal, pakahampaten moy sarili mo,' boy halita--en moyo et ya dapat akon manggawà papag-ispantawan bayri ha sarili kon banowa bilang ombayro ha nabalita--an moyo ya ginawà ko do ha banowan Kapirnawom.
42004024	"Anhalita--en ko komoyo ya kaptegan," wana et ni Apo Hisos; "ayin propita ya antanggapen ha sarili nan dogal.
42004025	Hin pana--on ni propita Ilyas ay talagan malakè ya bawoy babayi ha nasyon Israyil. Hin habayto ay ahè nangoran nin lo--ob tatloy ta--on boy kagitnà; kayà angkabitlan ya tawtawo ha kaganawan dogal.
42004026	Piro hi Ilyas ay ahè inhogò nin manambay ha hinoman konla bayro ha nasyon Israyil, no alwan hay tambayan nan bongat ay hatoy mihay bawoy babayi ha banowan Saripta ya angkasakopan nin Sidon.
42004027	Hin pana--on ni propita Ilisyo ay malakè ya tawoy ma--in masakit ya liproso, piro hay pinakahampat nan bongat ay hi Na-aman ya taga nasyon Sirya."
42004028	Banà bayro ha hinalità ni Apo Hisos, kaganawan tawoy anti bayro ha lo--ob himba--an nin Hawhodiyo ay masyadon namahang.
42004029	Biglà hilan nireng ta dinawohong la hi Apo Hisos nin gintan ha likol banowa ha toktok bakil ya marani ha banowa la ta bayro la ya dayi nin itata ha bongaw.
42004030	Piro hi Apo Hisos ay nagdaan ha pibonakan nin hatoy kalak--an tawo ta nog-alih ya.
42004031	Hapa--eg hi Apo Hisos ay nako ha banowan Kapirnawom ya angkasakopan nin probinsyan Galiliya. Bayro, no allon pama-inawa ay ampanorò ya ha himba--an nin Hawhodiyo.
42004032	Hay panonorò na ay ampag-ispantawan nin tawtawo, ta hay hawhalità na ay ma--in kapangyariyan.
42004033	Bayro ha lo--ob nin himba--an, mintras ampanorò hi Apo Hisos ay ma--in nambo-angaw ya mihay lalaki ya napahokan nin dimonyoy mala--et ya ispirito, ya wana,
42004034	"Ah! anyay paki-emenan mo konnawen, Hisos ya taga Nasarit? Nako ka nayi̇̀ bayri para hikayi ay apo--en ana? Tandà ko no hino ka; hika ay nangibat ha Diyos boy ayin kan kapintasan."
42004035	Hay ginawà ni Apo Hisos ay minandawan na baytoy mala--et ya ispirito, ya wana, "Tonggen kan magtelek boy mog-alih ka bahen ha tawo!" Hapa--eg, hatoy tawo ay impatomba nin hatoy dimonyo ha arapan nin kaganawan, biha nog-alih baytoy dimonyo nin ahè namakakhit do ha tawo.
42004036	Kaganawan tawoy nakakit nin hatoy ginawà ni Apo Hisos ay nipag-ispanta; kayà nipapastang hila, "Anyaraw," wanla, "ya kapangyariyan ya anti ha halità nin habayti ya tawo, boy anyay katongkolan na ta angkamandawan nay mangala--et ya aw-ispirito boy anhomonol hila kona?"
42004037	Banà bayri ha pangyayari ya ginawà ni Apo Hisos, hay balità ay nibahwag ha kaganawan parti nin habaytoy dogal.
42004038	Hapa--eg hili Apo Hisos ay nog-alih bayro ha himba--an nin Hawhodiyo ta nako hila ha bali ni Pidro. Hay babayi ya ampò ni Pidro ay ma--in angkatanam ta masyadon matag--ay ya amot na. Kayà impaki-i-ingalo la koni Apo Hisos ya pakahampaten na ya.
42004039	Hapa--eg hi Apo Hisos ay napakarani do ha naka-irà ya ampò ni Pidro ta hinalità nay ombayri: "Mog-alih kay masakit." Habayto et oras ay natbahan ya. Antimano, nibangon ya ta dinolotan na hili Apo Hisos nin pamamangan.
42004040	Hin anhomlep anay allo, hay tawtawoy ma--in hari-hari̇̀ ya klasin masakit ay gintan la bayro koni Apo Hisos. Balang miha konla ay inaptoh ni Apo Hisos ta pinakahampat na.
42004041	Ma--in et tawtawo ya gintan bayro ya pinahokan nin dawdimonyo. Ampipambo-angaw baytoy dawdimonyoy ampipampog-alih do ha tawtawo, ya wanla, "Hika ay Anak nin Diyos." Tandà nin dawdimonyo ya hi Apo Hisos ay Kristo ya impangakò nin Diyos; kayà antonggen hilan maghalità ha pana--ad konla ni Apo Hisos.
42004042	Ika-ibokah, palbangon et, hi Apo Hisos ay nako ha powiray dogal. Hapa--eg, tinikap ya nin tawtawo. Hin nakit la ya ay hinalità la kona ya agya mog-alih konla.
42004043	Piro hinalità konla ni Apo Hisos, ya wana, "Hay Mahampat ya Balità ya tongkol ha pamomo--on nin Diyos ay dapat kon i-aral ha kanayon ya dogal, ta habayti ya bara--nan ya pinanogo--an kongko nin Diyos."
42004044	Kayà hi Apo Hisos ay ampako nin mangaral ha hawhimba--an nin Hawhodiyo ha probinsyan Hodiya.
42005001	Mihay allo, hi Apo Hisos ay ampireng ha ambay dagat nin Hinisarit ta ampanorò. Ha panonorò na ay angkadalihekhek ya nin tawtawo ya ampanlengè nin Halità nin Diyos.
42005002	Hapa--eg do ha pingit lanom, hi Apo Hisos ay nakakit nin loway bangkà ya ayin tawo, ta hay ma--in ikon nin hatoy loway bangkà ay nog-alih ta antawahan lay aw-eket la.
42005003	Hi Apo Hisos ay hinomapat do ha mihay bangkà ya ikon ni Simon biha na impaki-ilgo koni Simon ya ipakarayò nan amò baytoy bangkà do ha ambay. Bayro ha bangkà, hi Apo Hisos ay ampiknò nin ampanorò ha tawtawo.
42005004	Hin nayari̇̀ yan nanorò ay hinalità na koni Simon, "Hapa--eg," wana, "ipalako mo ha malalè bayti ya bangkà, biha moyo idabò ya aw-eket moyo emen kawo makakwa nin kawkonà."
42005005	Tinombay hi Simon koni Apo Hisos, "Apo," wana, "Mikakayabi kayin nandabò piro ayin kayin nakwa. Ombayro man, banà ta hinalità mo ay idabò kon oman ya aw-eket."
42005006	Hin na-idabò lay aw-eket la ay maga maginit bayto banà ha kalak--an konà ya nakwa la.
42005007	Kayà kinawey nili Simon baytoy kanayon ya kalamowan la ya anti do ha mihay bangkà ta papatambay hila konla. Nilako hilan tinambayan nin hatoy kalamowan la. Hatoy loway bangkà ay pariho lan pinnò nin kawkonà; hay bangkà la ay malagayna lomdeg.
42005008	Hin nakit ni Simon Pidro bayti ya nangyari ay nanalimokod ya ha arapan ni Apo Hisos biha na hinalità ya ombayri: "Pakarayò ka kongko, Pangino--on, ta hiko ay tawoy makasalanan."
42005009	Hi Simon Pidro boy kaganawan kalamowan na ay nipag-ispanta banà ha kalak--an nakwa lay konà.
42005010	Hay kanayon ya kalamowan lay anti do ha mihay bangkà ay hi Santiyago boy hi Howan ya aw-anak ni Sibidiyo. Kateng hila ay nag-ispanta. Hapa--eg, hinalità ni Apo Hisos koni Simon Pidro, "Agka," wana, "malimo; pa-ibat hapa--eg ay alwa kaynan manlalapet, ta ihogò kata nin mangipakarani kongko nin tawtawo."
42005011	Hapa--eg, in-ambay lay bawbangkà la ta imbalag lay kaganawan, biha hila nakilamo koni Apo Hisos.
42005012	Hin anti hi Apo Hisos ha mihay banowa ay ma--in mihay lalaki bayro ya napohipon liproso. Hin nakit na hi Apo Hisos ay nanlokob ya ha lotà ta naki-i-ingalo ya kona, ya wana, "Apo, no kalabayan mo ay mapakahampat mo bayti ya dipirinsya ko emen lominis ya nawini ko."
42005013	Hapa--eg, impaktang ni Apo Hisos ya gamet na ta inaptoh na baytoy lalaki boy hinalità na, "Labay ko," wana; "kayà lominis ka." Antimano, hay liproso na ay na-alih.
42005014	Hapa--eg, binibilinan ya ni Apo Hisos, "Agmo," wana, "ibalità ha maski hinoy tawo ya tongkol ha nangyari komo. Hay gaw--en mo ay mako ka ha pari̇̀ ta ipakit moy nawini mo ya ayin anan dipirinsya. Mantan kan idolog mo ha Diyos nin bilang ombayro ha impanogò ni Moysis hin hato ya mamapteg ha tawtawo nin hika ay hinomampat ana."
42005015	Piro lalò ana ingat nibahwag ya balità ya tongkol koni Apo Hisos; kayà malakè ya tawoy ampakon manlengè ha an-i-aral na, boy an-ipa-alih la kona ya mawmasakit la.
42005016	Balè hi Apo Hisos ay mabetbet nin pa-alilih bayro ha tawtawo ta ampako yan manalangin ha powiray dogal.
42005017	Mihay allo, mintras ampanorò hi Apo Hisos ay ma--in bayron ampipampiknò ya ongnoy Parisiyo boy mawmangitorò nin kawkapanogo--an. Hila ay na-ibat ha siyodad nin Hirosalim boy ha kaganawan banowa nin probinsyan Galiliya boy probinsyan Hodiya. Hay kapangyariyan nin Pangino--on ay anti koni Apo Hisos; kayà ampakapakahampat ya nin mangama--in masakit.
42005018	Ma--in nakalateng ya ongnoy tawoy ampanapwat nin mihay lalaki ya polonen ya anti ha ondayon. Habaytoy polonen ay labay lan ilo--ob nin ipakarani koni Apo Hisos.
42005019	Piro banà ha kalak--an nin tawo ay aghila makaraan nin lomo--ob. Kayà hay ginawà la ay noli̇̀ hila ha bobongan biha la inabriyan ya bandan ogto ni Apo Hisos, ta bayro la imparaan nin in-aypà baytoy polonen ya anti ha pinanapwatan kona. Inggawà la ya ha pibonakan nin tawtawo ha arapan ni Apo Hisos.
42005020	Hin nakit ni Apo Hisos ya ma--in hilan katetpel ay hinalità na do ha tawoy polonen, "Anak ko," wana, "hika ay pinatawad ana ha kawkasalanan mo."
42005021	Banà bayro ha hinalità ni Apo Hisos ay ni-i-ilgo baytoy Pawparisiyo, ya wanla, "Ha hinalità nin habayti ya tawo ay emen hiya ya makapatawad nin kasalanan. Haba--in ya ginawà na ay panla--et ha Diyos, ta Diyos bongat ya makapatawad nin kasalanan."
42005022	Piro habaytoy anti ha nakem la ay talagan tandà ni Apo Hisos; kayà hinalità na konla, ya wana, "Antà nin ombahen ya an-ihipen moyo?
42005023	Anyay mas maparan mangyari ya halita--en bayri ha polonen, 'Napatawad ana ya kawkasalanan mo,' o 'Mibangon ka ta mowako ka'?
42005024	Ha pamakahampat ko nin habayti ya tawo ay mapaptegan ko komoyo ya hiko ya an-ingaten Anak nin Tawo ay ma--in kapangyariyan bayri ha babon lotà nin mamatawad kasalanan." Hapa--eg, hinalità ni Apo Hisos do ha tawoy polonen, "Mibangon ka," wana, "hapwaten moy pinamir--an mo ta mowako kaynan morong."
42005025	Antimano, nireng baytoy polonen ha arapan nin kaganawan boy hinapwat nay pinamir--an na ta norong yayna nin ampamori ha Diyos.
42005026	Kaganawan tawoy anti bayro ya nakakit nin habaytoy pangyayari ay nipamori ha Diyos boy nipag-ispanta, ya wanla, "Kapapa-ispanta bayti ya pangyayari ya nakit tamo hapa--eg allo."
42005027	Ahè naboyot, hi Apo Hisos ay nilomikol. Hapa--eg, nakakit ya nin mihay tawo ya manininon bo--ih ya nagngalan Matiyo ya naka-iknò ha opisina ya pamayaran bo--ih. Hinalità ni Apo Hisos kona, "Makilamo ka kongko," wana.
42005028	Hay ginawà ni Matiyo ay nireng ta imbalag nay kaganawan biha ya nakilamo koni Apo Hisos.
42005029	Hapa--eg bilang parangal ni Matiyo koni Apo Hisos ay ma--in malhay ya handà ha bali ni Matiyo. Malakè ya manininon bo--ih ya anti bayro boy ma--in et kanayon ya tawtawoy ampakipangan bayro.
42005030	Hay anti bayro ya Pawparisiyo kateng mawmangitorò nin kawkapanogo--an ya anti ha gropo nin Pawparisiyo ay ampaghalità ha aw-alagad nin kontra koni Apo Hisos, ya wanla, "Antà ampakipangan kawo boy ampaki-inom bahen ha mawmanininon bo--ih boy ha tawtawoy alwan mahampat ya pagkatawo?"
42005031	Ombayri ya intobay konla ni Apo Hisos, "Hay tawoy ayin masakit ay ahè ampanga-ilangan nin mananambal; hay ampanga-ilangan bongat nin mananambal ay hatoy ma--in masakit.
42005032	Ombayro itaman ya pamako ko bayri ha babon lotà. Agko nako bayrin mangingat nin tawtawoy ahè ampangamin nin hila ay makasalanan, no alwan nako ko bayri nin mangingat nin tawtawoy ampangamin nin hila ay makasalanan emen la paghehean ya kawkasalanan la."
42005033	Ma--in et ongnoy tawoy naghalità koni Apo Hisos, "Hay ka-ogali--an," wanla, "nin aw-alagad ni Howan Mamiminyag ay mabetbet magpaltan mangan ta ampanalangin. Ombayro simpri ya anggaw--en nin aw-alagad nin Pawparisiyo; piro hay aw-alagad mo ay alwan ombayro, ta maski anyay allo ay ampangan hila boy ampinom."
42005034	Hinalità konla ni Apo Hisos, ya wana, "Ma-ari̇̀ moyo wari̇̀ nin ahè pakanen ya tawtawoy kinombida ha banhal mintras anti bayro konlay kakahal nin babayi?
42005035	Lomateng ya oras nin alihen konla baytoy kakahal nin babayi, boy ha pana--on ya habayto ay magpalta hilan mangan nin banà ha kalele--an la."
42005036	Hapa--eg hi Apo Hisos ay nangi-alimbawà et nin ombayri: "Ayin tawoy manirà nin bayoy dolo ta itakop ha da--an ya dolo; ta no gaw--en na bayto ay hinirà nay bayo, boy hay intakop ya bayo ay alwan bagay ha da--an ya dolo.
42005037	Ayin simprin tawoy mangipalaman nin kapelhan ampa-ahemen ya basi̇̀ ha da--an ya katat ya pambiyanan basi̇̀; ta no gaw--en na bayto, hay bayoy basi̇̀ ay manirà nin da--an ya katat. Hapa--eg hay basi̇̀ ay mabollog boy hay da--an ya katat ay mahirà.
42005038	Hay bayoy basi̇̀ ay dapat ipalaman ha bayoy katat ya pambiyanan.
42005039	Ayin tawoy malabay minom nin bayoy basi̇̀ no naka-inom yayna nin da--an ya basi̇̀, ta hay halita--en na ay ombayri: 'Mas mahampat ya da--an ya basi̇̀.' "
42006001	Mihay allon Sabado, allon pama-inawa nin Hawhodiyo, hi Apo Hisos boy aw-alagad na ay niparaan ha ma--in tawtanaman ya trigo. Hapa--eg hay aw-alagad na ay nipanggetè nin trigo biha la piniripiri ta kinan la.
42006002	Hinalità nin ongnoy Parisiyo, "Antà," wanla, "nin anggaw--en moyo ba--in ya ha kawkapanogo--an tamo ay labag gomawà nin ombahen no allon pama-inawa?"
42006003	Tinombay konla hi Apo Hisos, ya wana, "Wari̇̀ agmoyo et nabaha ya nakaholat ya ginawà ni Dabid hin binomitil ya kateng kawkalamowan na?
42006004	Nilomo--ob ya ha bali nin Diyos ta nangwa yan tinapay ya indolog ha Diyos. Nangan yan habayto boy pinakan nay kawkalamowan na, maski kontra ha kawkapanogo--an tamo ya mangan nin habayto ta hay ma-ari̇̀ bongat mangan nin habayto ay pawpari̇̀."
42006005	Hapa--eg, hinalità et ni Apo Hisos ha Pawparisiyo, ya wana, "Hiko ya an-ingaten Anak nin Tawo ay ma--in karapatan maghalità no anyay tamà gaw--en no allon pama-inawa."
42006006	Hin minghan ana et ya allon pama-inawa, hi Apo Hisos ay nako ha himba--an nin Hawhodiyo ta manorò. Bayro ay ma--in mihay lalaki ya hay wanan gamet ay ahè ana ma-igalaw ta kinomampil.
42006007	Hay Pawparisiyo boy mawmangitorò nin kawkapanogo--an ay ampaka-i-imatonan la hi Apo Hisos no habayton allon pama-inawa ay pakahampaten na baytoy lalaki, ta ampanikap hilan bara--nan ya pangidimandawan la koni Apo Hisos.
42006008	Piro tandà ni Apo Hisos ya an-ihipen la. Kayà hinalità na do ha lalaki ya kinomampil ya gamet, "Mireng ka," wana, "ta mako ka bayri ha arapan." Hatoy lalaki ay nireng biha ya nako ha arapan.
42006009	Hapa--eg, hinalità ni Apo Hisos do ha Pawparisiyo boy ha mawmangitorò nin kawkapanogo--an, "Ihipen moyo bayti," wana, "ya halita--en ko komoyo: kompormi ha kawkapanogo--an kontamo ya tongkol ha allon pama-inawa, anyay tamà gaw--en? Tambayan nayi̇̀ ya tawoy anti ha kadya-dya--an o pa-olayan? Tambayan ya nayi̇̀ emen ya mabiyay o pa-olayan emen ya mati?"
42006010	Hapa--eg kaganawan la ay pinalibotan ni Apo Hisos nin tinegteg biha na hinalità do ha lalaki ya kinomampil ya gamet, "Ipaktang mo," wana, "ya gamet mo." Kayà impaktang nay gamet na ta hinomampat ana.
42006011	Piro lalò hilan namahang boy pini-i-ilgowan la no anyay dapat lan gaw--en koni Apo Hisos.
42006012	Ahè naboyot, hi Apo Hisos ay noli̇̀ ha bakil ta manalangin. Mikakayabi yan anti bayro nin ampanalangin ha Diyos.
42006013	Hin alloyna ay iningat ni Apo Hisos nin pakarani kona baytoy tawtawoy ampipantompel kona, ta namili̇̀ yan labinloway lalaki ya ginawà na nin hawhogò na:
42006014	hila ay hi Simon ya iningat nan Pidro, hi Andris ya patel ni Simon, hi Santiyago, hi Howan, hi Pilipi, hi Bartolomi,
42006015	hi Matiyo, hi Tomas, hi Santiyago ya anak ni Alpiyo, hi Simon ya mapagmalasakit ha nasyon Israyil,
42006016	hi Hodas ya anak ni Santiyago, boy hi Hodas Iskaryoti ya nag--in traydor.
42006017	Hili Apo Hisos kateng hatoy kanayon ya tawtawoy ampipantompel kona ay anlomohan bayro ha bakil. Tinonggen hila ha patal ya dogal ta anti bayro ya malakè ya tawoy na-ibat ha kaganawan dogal ha probinsyan Hodiya, ha siyodad nin Hirosalim, boy ha dawdogal ha ambay dagat nin siyodad nin Tiro boy siyodad nin Sidon.
42006018	Nako hila bayron manlengè koni Apo Hisos boy emen na hila pakahampaten ha mawmasakit la; kateng hatoy tawtawo ya napahokan nin mangala--et ya aw-ispirito ya ampanggolo konla ay hinomampat.
42006019	Kaganawan tawo ay ampagpilit nin maka-aptoh koni Apo Hisos, ta ma--in kapangyariyan ya ampangibat kona ya ampakapakahampat nin kaganawan.
42006020	Tinegteg ni Apo Hisos ya aw-alagad na biha na hinalità konla, ya wana, "Makalmà kawoy ampipag-irap hapa--eg, ta hikawo ay makapakilamo ha tawtawoy ampag-ari--an nin Diyos.
42006021	"Makalmà kawoy angkahabek nin gomawà kalabayan nin Diyos ta sigoradon mapasasà kawo nin kahampatan. "Makalmà kawoy ampipan-angaw banà ha kalele--an moyo ha angkagawà moyoy kasalanan hapa--eg, ta lano ay mipangka-ili kawo nin banà ha kaligawan moyo.
42006022	"Makalmà kawo no pag-inakitan kawon tawtawo, no agla kawo tanggapen, no insoltowen la kawo, boy no halita--en lay mala--et kawo banà ha pamakilamo moyo kongko ya an-ingaten Anak nin Tawo.
42006023	Hay kadya-dya--an ya imparanas nin kawka-apo-apowan la ha pawpropita hin hato ay ombayroy maranasan moyo. Magtowà kawo no mangyari bayti komoyo, boy mitotokpaw kawo ha pagtowà moyo, ta hay malhay ya iprimyo komoyo do ha katatag-ayan ha kama-inan nin Diyos ay nakahandà ana.
42006024	"Ka-i-ingalo kawo ya mangayaman, ta hay ka-inomayan ay natanggap moyoyna.
42006025	"Ka-i-ingalo kawo ya ampipagbohoy hapa--eg, ta lano, hikawo ay bomitil. "Ka-i-ingalo kawo ya ampipangka-ili hapa--eg, ta lano, hikawo ay lomelè boy manangih.
42006026	"Ka-i-ingalo kawo no hay kaganawan tawo ay ampamori komoyo hapa--eg, ta ombayroy ginawà nin kawka-apo-apowan la ha alwan peteg ya pawpropita hin hato."
42006027	"Habayti ya halita--en ko komoyon ampipanlengè kongko," wani Apo Hisos: "Labiyen moyoy kawka-away moyo, boy gaw--an moyo nin kahampatan ya ampipag-inakit komoyo.
42006028	Ingalowan moyo ya ampipanla--et komoyo, boy ipanalangin moyo ya ampangapi komoyo.
42006029	No ma--in manampal nin kagmang pingih moyo ay ipatampal moyo et kona ya kagmang; no ma--in mangwa nin panlay--ep moyo ay igwà moyo et kona kateng baro moyo.
42006030	Mambi kawo ha hinoman ya ampakikwa komoyo, boy hinoman ya nangwa nin ikon moyo ay agmoyoyna balawi--en bayto.
42006031	No anyay labay moyon gaw--en komoyo nin kanayon ay ombayro itaman ya gaw--en moyo kona.
42006032	"No hay anlabiyen moyo ay haton bongat ya ampanlabi komoyo, ma--in kawo wari̇̀ matanggap ya kahampatan ya mangibat ha Diyos? Maski mawmakasalanan ay ampanlabi ha ampanlabi konla.
42006033	No hay anggaw--an moyon bongat nin kahampatan ay hatoy ampanggawà komoyo nin kahampatan, ma--in kawo wari̇̀ matanggap ya kahampatan ya mangibat ha Diyos? Maski mawmakasalanan ay ombahen simpri ya anggaw--en.
42006034	No hay pa-otangan moyo ay haton bongat ya an-asawan moyo nin makabayad komoyo, ma--in kawo wari̇̀ matanggap ya kahampatan ya mangibat ha Diyos? Maski mawmakasalanan ay ampama-otang simpri ha kapara lan makasalanan ya an-asawan lan makabayad ha inotang la.
42006035	Alwan ombayroy gaw--en moyo. Hay gaw--en moyo ay labiyen moyoy kawka-away moyo boy manggawà kawon kahampatan konla. Pa-otangan moyo hila nin agkawo omasa nin ma--in mibira komoyo ya kabayaran. Ha ombayro ay makatanggap kawo nin ma-alagà ya primyo, boy mag--in kawon anak nin Diyos ya Pinakamakapangyariyan; ta hiya ay mahampat do ha ayin otang ya nakem boy do ha mangala--et.
42006036	Mangingangalo kawo nin bilang ha Tatay moyoy Diyos ya ma-ingangalowen."
42006037	"Agkawo manosga ha maski hino emen agkawo hosgawan nin Diyos. Agkawo mamintas ha maski hino emen agkawo pintasan nin Diyos. Mamatawad kawon kanayon emen kawo patawaren nin Diyos.
42006038	Mambi kawo ha kanayon emen kawo biyan nin Diyos. Hay angka-igwà moyo ay mi-orong komoyo ya maski ihekhek ha pambiyanan moyo ay ahè miharag. Hay hohokat ya anggamiten moyo nin mambi ha kanayon ay ombayro itaman ya hohokat ya gamiten nin Diyos nin mambi komoyo."
42006039	Ombayri et ya alimbawà ya hinalità konla ni Apo Hisos: "Ma-ari̇̀ wari̇̀ mangakay ya bowag nin kapariho nan bowag? No gaw--en na bayto ya ombayro ay pariho hilan marabò ha malalè ya lobot?
42006040	Ayin iskowila ya makara--eg ha ma-istro na; piro no natoro--an yan mahampat ay mag--in yan bilang ha ma-istro na.
42006041	"Antà angka-asikaso moy kasalanan nin kapara mo ya bilang kayamò nin poling ya anti ha mata na, piro agmo angka-asikaso ya sarili mon kasalanan ya bilang kalapad nin tapi̇̀ ya anti ha sarili mon mata?
42006042	Pangno ka ampakaregdeg nin maghalità ha kapara mo nin, 'Patel, alihen koy poling ha mata mo,' no hikan mismo ay agmo angka-asikaso ya malapad ya tapi̇̀ ha sarili mon mata? Hikay magkakanwari̇̀, alihen mo pon ya malapad ya tapi̇̀ ha sarili mon mata emen mo makit nin mahampat ya pangalih nin poling ha mata nin kapara mo."
42006043	"Hay po--on kayo ya ayin dipirinsya ay maganday an-ibonga boy ahè mamonga nin ayin kowinta, piro hay po--on kayoy ma--in dipirinsya ay ayin kowintay bonga boy ahè mamonga nin maganda.
42006044	Balang po--on kayo ay angkabalayan ha klasin bonga; hay bonga nin igos ay agmo makit ha po--on kayoy madowih boy agka makakit nin bonga nin obas ha po--on ya madowih.
42006045	Ombayro itaman ya tawtawo. Hay tawoy mahampat ya pagnanakem ay ampakagawà nin kahampatan; hay tawo balè ya mala--et ya pagnanakem, hay angkagawà na ay kala-etan. No anyay anti ha nakem nin tawo ay habaytoy anhalita--en na."
42006046	Hinalità et ni Apo Hisos, ya wana, "Antà an-ingaten moyo ko nin 'Pangino--on, Pangino--on,' ya agmoyo anggaw--en ya anhalita--en ko komoyo?
42006047	Hay tawoy ampakarani kongko nin ampanlengè nin hawhalità ko boy anggaw--en na baytoy angkalengè na, hay ka-alimbawa--an na ay habayti ya halita--en ko.
42006048	Hiya ay bilang ha tawoy nangipa-ireng nin bali. Nangotkot yan malalè ya pinangigwa--an nan pondasyon ya pinangipa-irengan na nin tarek. Hin dinanan lanab baytoy bali ay ahè nagalaw ta matibay ya pagkapa-ireng.
42006049	Piro hay tawoy ampakalengè nin hawhalità ko, balè ta agna anhonolen ay bilang ya ha tawoy nangipa-ireng nin bali ya alwan matibay ta ayin pondasyon; kayà hin dinanan lanab baytoy bali, antimano ay natomba boy nangawawatak."
42007001	Hin nayari̇̀ tinoro--an ni Apo Hisos baytoy tawtawo ay nagbira ya ha banowan Kapirnawom.
42007002	Bayro ay ma--in mihay alilà nin kapitan nin hondalò ya taga Roma. Habaytoy alilà nin kapitan ya anlabiyen na ay ampagmasakit boy malagayna mati.
42007003	Nalengè nin hatoy kapitan ya tongkol koni Apo Hisos. Kayà nangihogò yan ongnoy mato--a ya Hawhodiyo nin mako koni Apo Hisos, ta ipakitotol la kona ya lakwen nan pakahampaten baytoy alilà ya ampagmasakit.
42007004	Hin ni-abot baytoy inhogò koni Apo Hisos ay naki-i-ingalo hila kona, boy hinalità la et koni Apo Hisos, "Habayti," wanla, "ya tawo ay karapatdapat ha tambay mo.
42007005	Malabi ya kontamon Hawhodiyo, boy hiya ya nangipa-ireng nin himba--an tamo."
42007006	Hapa--eg, nakilako konla hi Apo Hisos. Hin andomani ana hili Apo Hisos do ha bali nin hatoy kapitan ay inhogò nin kapitan ya ongnoy amigo na nin homakbat koni Apo Hisos ta impahalità nay ombayri: "Apo, agkayna magpakil nin mag-abot bayri, ta alwa kon karapatdapat nin mamalako komo ha bali ko,
42007007	boy hiko mismo ay alwan karapatdapat omarap komo. Basta halita--en mon bongat ya homampat bayti ya alilà ko ay homampat ya.
42007008	Hiko man ay anti ha hilong kapangyariyan nin ampakatag--ay kongko nin katongkolan. Ma--in ako itaman nin hawhondalò ya anti ha hilong kapangyariyan ko. No halita--en ko ha miha ya, 'Manigè!' ay manigè ya; no halita--en ko ha miha ya, 'Mako ka bayri!' ay mako ya. No halita--en ko ha alilà ko ya 'Gaw--en mo bayti!' ay gaw--en na."
42007009	Nag-ispanta hi Apo Hisos hin nalengè na bayti ya impahalità nin hatoy kapitan. Hapa--eg, inarap nay kalak--an tawo ya anhomono kona biha na hinalità konla, "Ha aw-inalalak," wana, "ni Israyil, ni miha ay ayin ako et nakit ya ombayri ya katetpel."
42007010	Hapa--eg, hatoy inhogò nin hatoy kapitan ay nagbirayna; nakit la baytoy alilà ya mahampat ana.
42007011	Ahè naboyot, hi Apo Hisos kateng aw-alagad na ay nako ha mihay banowa ya an-ingaten Na--in, boy malakè et ya tawtawoy nakilako konla.
42007012	Hin marani hilayna do ha polta nin banowa ay nakahakbat hilan malakè ya tawoy makon manabon. Hay nati ay lalaki ya mimihay anak nin bawoy babayi.
42007013	Hin nakit ni Apo Hisos baytoy bawoy babayi ay na-ingalowan na, boy hinalità na kona, "Agka manangih," wana.
42007014	Hapa--eg, pinakaraniyan ni Apo Hisos baytoy kahon biha na ginap--an. Kayà tinonggen baytoy ampipamalatay. Hinalità ni Apo Hisos do ha nati, "Anak ko," wana, "mibangon ka."
42007015	Hapa--eg, nibangon baytoy lalaki boy nag-ilgo ya, biha ya inggawà ni Apo Hisos ha nanay na.
42007016	Nikalimo baytoy kaganawan tawo boy pinori lay Diyos nin ombayri: "Makapangyariyan bayti ya propita ya nilomwah kontamo. Nako bayri ya Diyos ta ipatnag nay pangilibri na ha tawtawo."
42007017	Habayti ya ginawà ni Apo Hisos ay nabalita--an nin tawtawo do ha probinsyan Hodiya boy ha mamalibot nin habaytoy dogal.
42007018	Hapa--eg hi Howan Mamiminyag ya anti ha pirisowan ay nilako nin aw-alagad na, ta imbalità la kona ya tongkol ha kaganwan bagay ya ginawà ni Apo Hisos. Hapa--eg, iningat ni Howan ya lowa do ha aw-alagad na
42007019	ta inhogò na nin makon magpastang koni Apo Hisos nin ombayri: "Hika nayi̇̀ baytoy lomateng ya impangakò nin Diyos, o ma--in et kanayon ya anti--en nawen?"
42007020	Hin ni-abot koni Apo Hisos baytoy loway inhogò ni Howan ay hinalità la kona, "Inhogò kayi," wanla, "ni Howan Mamiminyag nin magpastang komo nin ombayri: 'Hika nayi̇̀ baytoy lomateng ya impangakò nin Diyos, o ma--in kayi et anti--en ya kanayon?' "
42007021	Hin habayto ay pinakahampat ni Apo Hisos ya malakè ya ampipagmasakit boy ampipag-irap nin banà ha dawdipirinsya. Ampama-alih ya et nin mawmangala--et ya aw-ispirito ya pinomahok ha tawtawo, boy ampakahampaten nay mata nin bawbowag emen makakit.
42007022	Hapa--eg, hinalità ni Apo Hisos do ha inhogò ni Howan, ya wana, "Magbira kawoyna koni Howan, ta ibalità moyo kona bayti ya nikakit moyo boy nikalengè moyo bayri hapa--eg: hay bawbowag ay ampakakit ana, hay pawpolonen ay ampaka-owakoyna, hay mangama--in liproso ay hinomampat ana, hay tawteek ay ampakalengè ana, hay nikati ay angkapabiyay oman, boy hay Mahampat ya Balità ay an-i-aral ha manga-irap.
42007023	Makalmà ya tawoy ahè angka-alih ya pantotompel kongko."
42007024	Hin norong ana baytoy inhogò ni Howan ay hinalità ni Apo Hisos do ha kalak--an tawo ya tongkol koni Howan. "Hin nilako moyo," wana, "nin biniliw hi Howan do ha powiray dogal, anyay an-asawan moyon makit kona? Mawenek nayi̇̀ nin bilang ha dikot ya angka-ipatomba nin angin?
42007025	Anyay an-asawan moyon makit kona? Nakaholot nayi̇̀ nin maganday dolo? Hay ampagholot nin mangabli ya dolo boy ampamiyay nin pasasà ay hatoy ampa-iri ha pawpalasyo.
42007026	Anyan talaga ya an-asawan moyon makit? Nako kawo nayi̇̀ kona ta an-asawan moyo nin hiya ay propita? Anhalita--en ko komoyo ya igit et ha propita ya nakit moyo.
42007027	Hiya bayti hi Howan ya binanggit ha Halità nin Diyos ya ombayri ya pagkahalità: 'Hay hogò ko ay ihogò kon ma-ona komo nin mangihandà nin pagdanan mo.'
42007028	Anhalita--en ko komoyo ya ombayri," wana et ni Apo Hisos, "Ha kaganawan tawoy in-anak ay ayin makara--eg koni Howan Mamiminyag, balè ha dogal ya ampag-ari--an nin Diyos, hay pinaka-oltimo ay da--eg hi Howan.
42007029	"Hin hato, kaganawan tawo kateng mawmanininon bo--ih ay nanlengè koni Howan, boy hinomonol hila ha kahampatan ya an-ipagawà konla nin Diyos, ta napabinyag hila koni Howan.
42007030	Piro hatoy Pawparisiyo boy mawmangitorò nin kawkapanogo--an ay ahè hinomonol ha kalabayan nin Diyos ya para konla; kayà aghila napabinyag koni Howan."
42007031	Hinalità et ni Apo Hisos ya ombayri: "Anya awod ya pangiparisan ko nin tawtawo hapa--eg pana--on? Anyay pangi-alimbawa--an ko konla?
42007032	Hila ay bilang ha aw-anak ya ampipampiknò ha danin palingki ya ampibobolyaw, ya wanla, 'Antogtogan nawen kawon para ha banhal, piro agkawo antomalek. Ampagkanta kayi nin kanta ya para ha pananabon, piro agkawo ampanangih.'
42007033	Hi Howan Mamiminyag ya nako bayri ay mabetbet nin magpaltan mangan boy agya ninom nin maski anyay alak, piro anhalita--en moyo ya, 'Hiya ay pinahokan nin dimonyo.'
42007034	Hapa--eg ha hiko ya nako bayri ya an-ingaten Anak nin Tawo ya ahè ampagpaltan mangan boy minom ay anhalita--en moyon, 'Hiya ay mahibà, hiya ay maglalahing, boy hiya ay amigo nin mangaha--ol ya mawmanininon bo--ih boy tawtawoy alwan mahampat ya pagkatawo.'
42007035	Ombayro man, hay karonongan nin Diyos ay angkapaptegan nin kaganawan tawoy anhomonol kona."
42007036	Hapa--eg, ma--in mihay Parisiyo ya nangombida koni Apo Hisos nin makipangogto kona. Kayà hi Apo Hisos ay nako bayro ha bali nin hatoy nangombida kona ta mangan.
42007037	Bayro ha banoway habayto ay ma--in mihay babayi ya balaybalay ha kala-etan nin pag-o-ogali̇̀. Nabalita--an na ya hi Apo Hisos ay anti do ha bali nin mihay Parisiyo ta ampangan; kayà nako ya bayron nantan nin ma-alagà ya pabangoh ya nakapalaman ha maganday pambiyanan ya an-ingaten alabastro.
42007038	Ampireng ya pon ha bokotan ni Apo Hisos, biha ya nanalimokod nin ampanangih ya hay lowà na ay an-ipatolò na ha bitih ni Apo Hisos. Hin baha-bahà ana nin lowà ya bitih ni Apo Hisos, hay ginawà nin hatoy babayi ay pinonahan na nin habot na biha na inalekan baytoy bitih ni Apo Hisos. Hapa--eg hay bitih ni Apo Hisos ay binollogan na nin pabangoh.
42007039	Hin nakit bayto nin hatoy Parisiyo ya nangombida koni Apo Hisos ay hinalità na ha sarili na, "No talagan propita bayti ya tawo," wana, "ay tandà na no hino bayti ya babayi ya ampangaptoh kona boy tandà na no anyay klasin babayi bayti ya makasalanan."
42007040	Banà bayro ha an-ihipen ni Simon ay ombayri ya hinalità ni Apo Hisos kona: "Simon," wana, "ma--in akon halita--en komo." "Anya bayto, Apo? Halita--en moyna," tobay ni Simon.
42007041	"Ma--in," wani Apo Hisos, "nin loway tawo ya nangotang ha mihay tawoy mama-otang nin kowalta. Hay inotang nin miha ay alagà nin limanggato. Hay inotang itaman nin hatoy miha ay alagà limampò.
42007042	Hin aghila makabayad ta ayin hilan ma-ibayad ay kinonsinsya hila nin hatoy pinangotangan la. Agnayna impabayaran konla bayto ya inotang la kona. Hapa--eg, hino konlan lowa ya lalò manlabi do ha pinangotangan la?"
42007043	Tinombay hi Simon, "Ha palagay ko," wana, "ay hatoy nangotang nin malakè." "Tamà ya tobay mo," wani Apo Hisos.
42007044	Hapa--eg, inarap ni Apo Hisos baytoy babayi, biha na hinalità koni Simon, "Angkakit mo," wana, "bayti ya babayi? Hin nilomo--ob ako bayri ha bali mo ay agmo ko binyan nin lanom ya pangoyah nin bitih ko; piro habayti ya babayi ay lowà na ya pinangoyah na nin bitih ko boy pinonahan na et nin habot na.
42007045	Ha pananggap mo kongko bayri ha bali mo ay agmo ko inalekan bilang panggalang mo kongko; piro hay bitih ko ay pinag-a-alekan nin habayti ya babayi.
42007046	Agmo simpri pinonahan nin asiti ya habot ko, piro habayti ya babayi, hay bitih ko ay pinonahan na nin pinakama-alagà ya pabangoh.
42007047	Kayà anhalita--en ko komo, maski malakè ya kasalanan nin habayti ya babayi ay pinatawad ana ya kawkasalanan na banà ha masyadoy panlalabi na kongko. Hinoman ya tawoy ampangihip nin ma--in yan amò bongat ya kasalanan ya patawaren kona ay an-ipakit nay a-amò ya panlalabi na."
42007048	Hapa--eg, hinalità ni Apo Hisos do ha babayi, "Hay kawkasalanan mo," wana, "ay pinatawad ana."
42007049	Hatoy kanayon ya tawtawoy anti bayron ampi-a-arap ha lamisawan ay nipaghalità ha sarili la, ya wanla, "Hino bayti ya tawoy kateng kawkasalanan ay ambiyan nan kapatawaran?"
42007050	Hinalità ni Apo Hisos do ha babayi, "Inlibri ka," wana, "nin katetpel mo. Morong kayna ta ma--in kaynan katinekan boy kalighawan."
42008001	Ahè naboyot, hi Apo Hisos ay nako ha bawbanowa boy ha bawbaryo, ta an-i-aral nay Mahampat ya Balità ya tongkol ha pamomo--on nin Diyos. Kalamo na ya labinloway alagad na.
42008002	Nakilako et kona ya ongnoy babayi ya ma--in pon mawmangala--et ya aw-ispirito ya pinomahok konla ya pina-alih ni Apo Hisos. Ma--in et kanayon ya bawbabayi ya ampakilako kona ya pinakahampat na ha mawmasakit. Kalamo bayro baytoy an-ingaten Mariya ya taga Magdala ya pinahokan pon nin pitoy dimonyo ya pina-alih ni Apo Hisos.
42008003	Anti et bayron ampakilako konla hi Howana ya ahawa ni Sosa ya ampama-alà ha palasyo ni Ari̇̀ Hirodis, hi Sosana, boy kanayon et ya bawbabayi ya ampipanambay koni Apo Hisos boy ha aw-alagad na.
42008004	Hay malakè ya tawoy ampika-ibat ha bawbinabanowa ay ampakon makitipon koni Apo Hisos. Hapa--eg, ombayri ya alimbawà ya hinalità konla ni Apo Hisos:
42008005	"Ma--in," wana, "nin mihay lalaki ya nakon nanabwag. Ha pangihabwag na ay ma--in ongnoy pahi̇̀ ya natata ha daan; hatoy pawpahi̇̀ ya natata ha daan ay natorakan nin tawtawo boy kinan nin mawmanokmanok.
42008006	Ma--in itaman pawpahi̇̀ ya natata ha babon matampiyak ya bato ya ma--in amò ya lotà. Tinomobò bayto nin amò, piro tampol nayangoh ta hatoy tinobo--an ay maklang.
42008007	Hay kanayon ya pawpahi̇̀ ay natata ha lotà ya antobo--an nin ampangayakay ya dawdikot ya madowih. Hin tinomobò ya pawpahi̇̀ ay tinomobò itaman baytoy dikot nin namolopot do ha tinomobò ya pawpahi̇̀.
42008008	Piro ma--in pawpahi̇̀ ya natata ha maganday lotà. Tinomobò bayto boy namonga. Balang pahi̇̀ ya inhabwag ay pinangalawahanan nin magatoy pahi̇̀." Hinalità et konla ni Apo Hisos, "Hay ka-ilangan moyo," wana, "ay manlengè mahampat nin habayti ya anhalita--en ko biha moyo honolen."
42008009	Hapa--eg hi Apo Hisos ay pinastang nin aw-alagad na no anyay labay totolen nin hatoy alimbawà.
42008010	Hinalità konla ni Apo Hisos, "Komoyo," wana, "inggawà ya pangingintindi nin sawsikrito ya tongkol ha pamomo--on nin Diyos; piro ha kanayon ay an-i-alimbawà emen matopad bayti ya holà hin hato: 'Manegteg hila man anan manegteg piro aghila makakit; manlengè hila man anan manlengè piro aghila maka-intindi.' "
42008011	"Habayti," wani Apo Hisos, "ya labay totolen nin hatoy alimbawà ya tongkol ha mananabwag: hay pahi̇̀ ay Halità nin Diyos.
42008012	Hay ka-alimbawa--an nin daan ya kinatatawan nin hatoy pawpahi̇̀ ay hatoy nipampakalengè nin Halità nin Diyos. Balè ta inalih ni Satanas ha nakem la baytoy Halità nin Diyos ya nalengè la emen aghila tompel boy malibri.
42008013	Hatoy pawpahi̇̀ ya nikatata ha babo nin matampiyak ya bato ya ma--in amò ya lotà ay tawtawo ya nakalengè boy nakatanggap nin Halità nin Diyos nin ma--in kaligawan, piro ahè nakayamot. Antompel hila pon piro kadodomali̇̀ bongat, ta no ma--in anlomateng konla ya pawpanobok ay angka-alih ya pantotompel la.
42008014	Hay lotà itaman ya antobo--an nin ampangayakay ya dawdikot ya madowih ay tawtawoy nakalengè Halità nin Diyos, piro hila ay angkapatalo nin pangingihip la ya ampanggolo ha biyay la, ha paghangad la nin yomaman, boy ha pagpapasasà la ha biyay la. Kayà ha biyay la ay ayin makit ya bonga.
42008015	Hay maganday lotà ya kinatatawan pawpahi̇̀ ay tawtawoy ampanlengè Halità nin Diyos. Hay nalengè la ay ampanatiliyen la ha nakem la, boy anhonolen lan matibolos ya nakem nin ma--in pasinsya anggan makit ha biyay la ya bonga nin pantotompel la."
42008016	Hinalità et ni Apo Hisos, "Ayin," wana, "nin tawoy mamagket nin kingki biha na halokoban nin kalaying o itagò na ha hilong katri, no alwan hay kingki ya andongket ay an-igwà na ha talagan pangigwa--an emen hinoman ya tawoy lomo--ob ay makit ya hawang.
42008017	Hay labay totolen nin habayti ya alimbawà ya tongkol ha kingki ay ayin nakatagò ya ahè mipatnag, boy ayin sikrito ya ahè matanda--an o mibolgar.
42008018	"Kayà pakahampaten moyoy panlelengè moyo nin Halità nin Diyos, ta hay tawoy ampinto--o ha bagay ya an-ipa-intindi kona nin Diyos ay lalò maka-intindi ha an-ipa-intindi kona. Piro hay tawoy ahè ampinto--o ha an-ipa-intindi kona nin Diyos ay alihen et ha nakem na baytoy amò ya na-intindiyan na."
42008019	Hay nanay ni Apo Hisos boy pawpatel nay lawlalaki ay nako kona, piro aghila makapakarani kona banà ha kalak--an tawo.
42008020	Ma--in naghalità koni Apo Hisos, ya wana, "Hay nanay mo boy pawpatel moy lalaki ya ampanikap komo ay anti ha likol."
42008021	Hinalità konla ni Apo Hisos, "Hay ampipanlengè," wana, "boy ampipanhomonol ha Halità nin Diyos ay hila baytoy nanay ko boy pawpatel ko."
42008022	Mihay allo, hi Apo Hisos boy aw-alagad na ay hinomakay ha bangkà. "Lomipay tamo," wani Apo Hisos, "ta mako tamo do ha kagmang." Kayà pinatigè lay bangkà la.
42008023	Mintras anlomipay hila, hi Apo Hisos ay natoloy. Hapa--eg, nangangin nin makhaw bayro ha anlipayan la. Hay bangkà la ay angkapnò anan lanom: kayà andilikadowen hila ta halos lomdeg ya bangkà la.
42008024	Hapa--eg hi Apo Hisos ay pinakaraniyan nin aw-alagad na ta pinokaw la ya, ya wanla, "Pangino--on Pangino--on, mati tamoyna!" Nibangon hi Apo Hisos ta minandawan nan tonggen baytoy makhaw ya angin boy mangalhay ya dawoyon. Hapa--eg, tinonggen baytoy pagkahokaw angin boy hay dagat ay tinominek.
42008025	Pinastang ni Apo Hisos ya aw-alagad na, ya wana, "Wari̇̀ ayin kawon katetpel?" Piro hay aw-alagad na ay nipag-ispanta boy nikalimo. Kayà ni-i-ilgo hila, "Anyan magkatawowan bayti?" wanla. "Minandawan na nin tonggen ya angin kateng dawoyon; hinomonol itaman kona."
42008026	Hapa--eg hili Apo Hisos ya ampamangkà ay ni-abot ha dogal nin tawtawoy Girasino ha lipay dagat ya eteb nin probinsyan Galiliya.
42008027	Hin nakalombah hi Apo Hisos ha bangkà ay hinakbat ya nin mihay lalaki ya na-ibat ha banowa. Hatoy lalaki ay pinahokan nin dawdimonyo. Naboyot anay pana--on nin agya ampagdolo boy pa-ibat hin pinahokan yan dawdimonyo ay agya ampa-iri ha bali, no alwan ampagpirmi ya ha panabonan.
42008028	Hin nakit na hi Apo Hisos ay nan-angaw ya, boy nanlokob ha arapan ni Apo Hisos biha nambo-angaw nin naghalità, ya wana, "Hisos ya Anak nin Pinakamakapangyariyan ya Diyos, antà ampaki-emenan mo ko? An-ipaki-i-ingalo ko komo ya agmo ko dayi pa-irapan."
42008029	Ombayroy hinalità nin hatoy lalaki ta hay mala--et ya ispirito ay minandawan ni Apo Hisos nin mog-alih kona. Hatoy lalaki ay mabetbet pahokan nin mala--et ya ispirito. Maski ikolong la yan bantayan boy balolen nin tikalà ya gamet na boy bitih na ay angkaboytò na, biha ya ipalako nin hatoy dimonyo ha powiray dogal ya marayò ha tawo.
42008030	Hapa--eg, pinastang ni Apo Hisos baytoy dimonyo, "Anya," wana, "ya ngalan mo?" "Hay ngalan ko," wanan hatoy dimonyo, "ay Kawan." Ombayroy intobay na ta malakè hila ya pinomahok bayro ha lalaki.
42008031	Ampaki-i-ingalo koni Apo Hisos baytoy dawdimonyo nin agna hila dayi ipalako ha dogal ya ayin anggay kalale--an.
42008032	Do ha pallig bakil ya marani konla ay ma--in kawan baboy ya ampipamokibok. Naki-i-ingalo baytoy dawdimonyo koni Apo Hisos nin payagan hila dayi nin pomahok do ha bawbaboy. Hapa--eg, pinayagan hila itaman ni Apo Hisos.
42008033	Kayà hatoy dawdimonyo ay nog-alih bayro ha lalaki ta nako hilan pinomahok ha bawbaboy. Hatoy bawbaboy ya pinahokan nin dawdimonyo ay nipampowayon nagpalako ha bongaw anggan nipadiritso hilan narabò ha dagat. Bayro hila nati nin nalemeh.
42008034	Hin nakit nin hatoy ampipangalagà nin hatoy bawbaboy baytoy pangyayari ay nipampowayo hila nin nagpalakon banowa, boy balang tawoy makit la ay ambalita--an la nin tongkol ha nangyari.
42008035	Hapa--eg hatoy tawtawoy nipampakalengè ay nakon namiliw nin habaytoy pangyayari. Hin ni-abot hila bayro koni Apo Hisos, hatoy lalaki ya ma--in pon dawdimonyo ay nakit la ya ampiknò ha danin bitih ni Apo Hisos. Hiya ay nakadoloyna boy matinò ana ya pag-i-ihip na. Hapa--eg, hatoy tawtawo ay nikalimo.
42008036	Hay pangyayari no pangno hinomampat baytoy lalaki ya ma--in pon nin dawdimonyo ay hinalità konla nin hatoy nipampakakit nin hatoy pangyayari.
42008037	Hapa--eg hay tawtawo ya taga bayro ya an-ingaten Girasino ay naki-ilgo koni Apo Hisos nin mog-alih ya bayro ha dogal la ta masyado hilan angkalimo. Kayà hi Apo Hisos ay hinomakay ha bangkà ta mog-alih yayna.
42008038	Hatoy lalaki ya ma--in pon dawdimonyo ya pina-alih ni Apo Hisos ay naki-i-ingalo nin makilako dayi koni Apo Hisos. Piro ahè pinomayag hi Apo Hisos no alwan pina-orong na ya, ya wana,
42008039	"Morong kayna ta habayti ya pangyayari ya ginawà komo nin Diyos ay ibalità mo ha tawtawo." Hapa--eg, norong baytoy lalaki ta hay ginawà ni Apo Hisos kona ay imbabalità na ha kaganawan tawo bayro ha banoway habayto.
42008040	Hin nagbira hi Apo Hisos do ha lipay dagat, hatoy kalak--an tawoy ampipanganti̇̀ kona ay nilomiga.
42008041	Hapa--eg, ma--in nilomateng ya mihay lalaki ya nagngalan Hayro ya miha ha ampipamo--on ha himba--an nin Hawhodiyo. Nanlokob ya ha danin bitih ni Apo Hisos, ta an-ipaki-i-ingalo na nin makilako hi Apo Hisos ha bali na,
42008042	ta hay anak nay mimihay babayi ya idad nin labinloway ta--on ay malagayna mati. Mintras ampowako hi Apo Hisos nin ampagpalako ha bali ni Hayro ay angkadalihekhek ya nin malakè ya tawoy ampakilako kona.
42008043	Hapa--eg, do ha kalak--an tawoy ampakilako koni Apo Hisos ay ma--in mihay babayi ya ha lo--ob labinloway ta--on ay sigisigi ya pantolò dayà na ta ma--in yan dipirinsya. Kaganawan kamama--in na ay na-oboh naynan imbayad ha nipanambal kona, piro ayin nakapakahampat kona.
42008044	Nakipaletpet ya do ha tawtawo nin nako ha bokotan ni Apo Hisos ta inaptoh nay laylay dolo ni Apo Hisos. Antimano, tinonggen baytoy pantolò dayà na ta hinomampat yayna.
42008045	Nagpastang hi Apo Hisos, ya wana, "Hinoy nangaptoh kongko?" Konlan kaganawan ay ayin nangamin. Hapa--eg, naghalità hi Pidro, "Apo," wana, "hay lakè nin tawoy ampakipaletpet komo."
42008046	Piro hinalità kona ni Apo Hisos, "Ma--in," wana, "nin nangaptoh kongko ta natanam ko ya hay kapangyariyan ko ay namakahampat."
42008047	Hin natanda--an nin hatoy babayi ya agna ma-ipogla--oh koni Apo Hisos baytoy ginawà na ay ampamegpeg yay napakarani boy nanlokob ha danin bitih ni Apo Hisos. Ha arapan nin habaytoy tawtawo ay imbalità na no antà inaptoh na hi Apo Hisos boy no pangno ya biglà nin hinomampat.
42008048	Hapa--eg, hinalità ni Apo Hisos do ha babayi, ya wana, "Patel, hay katetpel mo ya nakapakahampat komo. Morong kayna nin ma--in katinekan."
42008049	Mintras ampaghalità et hi Apo Hisos do ha babayi ay ma--in nilomateng ya na-ibat ha bali ni Hayro. "Nati anay anak mo," wana koni Hayro. "Kayà hay mangangaral ay agmoyna abala--en nin palakwen bayro."
42008050	Habayto ay nalengè ni Apo Hisos; kayà hinalità na koni Hayro, "Agka malimo," wana. "Tompel kan bongat kongko ay mabiyay ya anak mo."
42008051	Hin ni-abot hili Apo Hisos do ha bali ni Hayro ay agya namalo--ob nin kanayon, no alwan hay pinalo--ob nan bongat ay hi Pidro, Santiyago, Howan, boy mawmato-antawo nin hatoy anak.
42008052	Kaganawan tawoy nalatngan ni Apo Hisos bayro ay ampipanangih boy ampi-a-anito nin banà bayro ha anak. Hinalità konla ni Apo Hisos, "Tonggen kawoynan manangih," wana. "Haba--in ya anak ay ahè nati no alwan angkatoloy yan bongat."
42008053	Kina-iliyan la hi Apo Hisos ta tandà la ya hatoy anak ay talagan nati ana.
42008054	Hapa--eg, inoligtanan ni Apo Hisos ya gamet nin hatoy anak biha na hinalità, "Nini̇̀," wana, "mibangon ka."
42008055	Nabiyay oman baytoy anak, boy habayto et oras ay nibangon ya. Hinalità ni Apo Hisos konla ya pakanen la baytoy anak.
42008056	Nag-ispanta ya mawmato-antawo nin hatoy anak, piro imbibilin konla ni Apo Hisos ya hatoy nangyari ay agla ibabalità ha maski hinoy tawo.
42009001	Iningat ni Apo Hisos ya labinloway alagad na nin mititipon, ta binyan na hila nin kapangyariyan boy karapatan nin mama-alih nin kaganawan dimonyoy pinomahok ha tawtawo boy mamakahampat nin ampipagmasakit.
42009002	Hapa--eg, inhogò hila ni Apo Hisos nin mangi-aral nin tongkol ha pamomo--on nin Diyos boy mamakahampat nin ampipagmasakit.
42009003	Piro biha hila pinatigè ni Apo Hisos ay binibilinan na hila, ya wana, "Ha panigè moyo ay agkawo mantan nin anyaman ya bagay, ni baston, pambiyanan pamamangan, pamamangan, kowalta, boy agkawo mantan nin doloy paghagiliyan moyo.
42009004	Makihandà kawo ha hinoman ya ma--in bali ya mananggap komoyo boy manatili kawo bayro angga ha mog-alih kawo ha dogal ya habayto.
42009005	No ma--in kawon malakoy dogal ya agkawo tanggapen nin tawtawo ay alihan moyo baytoy banoway habayto; piro biha kawo mog-alih ay ikampag moyoy gabok ha bitih moyo emen moyo ma-ipakit ya hay Diyos ay ma--in pahang konla banà ha agla pananggap komoyo."
42009006	Hapa--eg, nanigè anay aw-alagad ni Apo Hisos. Nako hila ha bawbinaryobaryo ta an-i-aral lay Mahampat ya Balità, boy ampamakahampat hilan mangama--in masakit ha ayri paman ya dogal.
42009007	Hi Ari̇̀ Hirodis ya ampamo--on ha probinsyan Galiliya ay nabalita--an nay kaganawan bagay ya nangyari ya ginawà ni Apo Hisos. Hapa--eg, angkagoloy nakem na ta hay kanayon ya tawtawo ay naghalità nin hi Howan Mamiminyag ay nabiyay oman.
42009008	Hay kanayon ay naghalità nin nilomwah hi Ilyas ya propita hin hato, piro hay kanayon itaman ay naghalità nin nabiyay oman ya miha ha kanayon ya pawpropita hin hato.
42009009	Hinalità ni Ari̇̀ Hirodis, "Hi Howan ay nati ana," wana, "ta impapotohan kon olo, piro hino bayti ya tawoy ampanggawà nin ombayri ya bawbagay ya angkabalita--an ko?" Hapa--eg, ampagsikapan nan makit hi Apo Hisos.
42009010	Hin nagbira baytoy aw-alagad ay hinalità la koni Apo Hisos ya kaganawan ginawà la. Hapa--eg, gintan hila ni Apo Hisos nin hilahilan bongat nin nako ha banowan Bitsayda.
42009011	Hin nalengè nin kalak--an ya tongkol ha pamog-alih nili Apo Hisos ay kinomamat hila kona. Mahampat ya panananggap ni Apo Hisos konla, boy intorò na konlay tongkol ha pamomo--on nin Diyos, boy pinakahampat nay mangama--in masakit.
42009012	Hin mahilem ana ay napakarani koni Apo Hisos baytoy labinloway alagad na ta hinalità la, ya wanla, "Habayti ay powiray dogal; kayà ipakitotol mo ha tawtawo ya mog-alih hilayna ta mako hila ha mangarani ya bawbaryo emen hila makakit nin pamamangan boy mapakihanda--an la."
42009013	Piro hinalità konla ni Apo Hisos, "Hikawo," wana, "ya mambi konla nin pamamangan." Tinombay hila koni Apo Hisos, "Limay tinapay bongat," wanla, "boy loway ikan bayti ya anti bayri. Maka labay mo kayi nin pahaliwen nin pamamangan ya pamakan nin habayti ya kalak--an tawo."
42009014	Ha kalak--an tawoy anti bayro, hay lawlalaki ay mangaliman libo. Hinalità ni Apo Hisos ha aw-alagad na, "Pa-ikno--en moyo hila," wana, "nin gropogropo ya balang gropo ay mangalimampò katawo."
42009015	Kayà hay ginawà nin hatoy aw-alagad ay pina-iknò la baytoy kaganawan tawo.
42009016	Hapa--eg, kinwa ni Apo Hisos baytoy limay tinapay boy loway ikan. Naninglà ya ta pinasalamatan na ha Diyos, biha na binibi--hil baytoy limay tinapay boy loway ikan. Hapa--eg, inggawà na ha aw-alagad na ta impapatayak na konla ha tawtawo.
42009017	Kaganawan nin habaytoy tawtawo ay nipampangan boy nikabhoy; hatoy natilà ya bawbi--hil ay tinipon nin aw-alagad. Hin natipon la bayto ay nakapnò et nin labinloway bakol.
42009018	Minghan hin ampanalangin hi Apo Hisos nin mimiha na ay napakarani kona ya aw-alagad na. Pinastang na hila, ya wana, "Anyay anhalita--en nin tawtawo? An-ihipen la wari̇̀ no hino ko?"
42009019	Tinombay baytoy aw-alagad, "Anhalita--en nin kanayon ya hika hi Howan Mamiminyag; hay kanayon ay ampaghalità nin hika ay hi Ilyas ya propita hin hato; hay kanayon itaman ay ampaghalità nin hika ay kanayon ya propita hin hato ya nabiyay oman."
42009020	"Hapa hikawo," wani Apo Hisos ha aw-alagad na, "an-ihipen moyo nayi̇̀ no hino ko?" Tinombay hi Pidro, "Hika," wana, "hi Kristo ya impangakò nin Diyos."
42009021	Habayti ya hinalità ni Pidro ay impakabibibilin ni Apo Hisos ha aw-alagad na ya agla ibabalità ha maski hino.
42009022	Ombayri et ya hinalità ni Apo Hisos ha aw-alagad na: "Hiko," wana, "ya an-ingaten Anak nin Tawo ay ka-ilangan magdanas nin masyadoy kadya-dya--an, boy ahè tanggapen nin mawmato--ay mangama--in katongkolan, pawpo--on nin pawpari̇̀, boy mawmangitorò nin kawkapanogo--an. Patyen ako piro ha ikatlon allo ay mabiyay akon oman."
42009023	Hapa--eg, hinalità ni Apo Hisos ha kaganawan, "Hinoman ya labay makilamo kongko," wana, "ay agna honolen ya sarili nan kalabayan, no alwan allo-allo ay te-ehen nay kadya-dya--an nin bilang ampamalatay koroh nin palako ha kamatyan na, ta makilamo ya kongko.
42009024	Hinoman ya ampag-atap nin ahè mati ay mati et bongat, piro hinoman ya mati nin banà kongko ay malibri ta ma--in biyay ya ayin anggawan.
42009025	Wari̇̀ ma--in mapakinabang ya tawoy makapag-ikon nin kaganawan kayamanan bayri ha babon lotà no hay kalolowa na ay mipalako ha impirno?
42009026	Hinoman ya ampangikareng--ey kongko boy ha hawhalità ko, hiko ya an-ingaten Anak nin Tawo ay mangikareng--ey itaman kona pagbira ko. Ha pagbira ko ay ma--in akon kagandawan ya ahè makwan ihipen ya bilang kagandawan nin Tatay koy Diyos ya ombayro et ha kagandawan nin aw-anghil ya kalamo ko ya aw-anghil nin Diyos.
42009027	Anhalita--en ko komoyo ya kaptegan, ma--in ongno bayri komoyo ya ahè mati anggan agla makit ya pamomo--on nin Diyos."
42009028	Nalabah ya mihay dominggo, hi Pidro, Howan, boy hi Santiyago ay gintan ni Apo Hisos ha tag--ay bakil ta manalangin.
42009029	Hapa--eg, mintras ampanalangin hi Apo Hisos ay na-oman ya itsora nin lopa na boy hay dolo na ay pagkapopoti̇̀ ya ampangilimkilim.
42009030	Totongna, ma--in loway lalaki ya biglà nilomwah nin ampaki-ilgo kona. Habayto ay hi Moysis ya namo--on hin hato ha Hawhodiyo boy hi Ilyas ya propita et hin hato.
42009031	Ma--in hilan kagandawan ya ampaki-ilgo koni Apo Hisos, boy hay ampi-i-ilgowan la ay tongkol ha pagkamati ni Apo Hisos ya marani anan mangyari ha siyodad nin Hirosalim.
42009032	Hi Pidro boy kawkalamowan na ay ampikatoloy. Hin naka-imata hila ay nakit lay kagandawan ni Apo Hisos, boy nakit la et baytoy loway lalaki ya kalamo nan ampireng.
42009033	Hapa--eg hin ampog-alih ana hi Moysis boy hi Ilyas do ha kama-inan ni Apo Hisos ay hinalità ni Pidro koni Apo Hisos, "Apo," wana, "mahampat ya anti tamo bayri. Manggawà kayin tatloy pa-ihilongan. Hay miha ay para komo; hay miha ay para koni Moysis; boy hay miha ay para koni Ilyas." Ombayri ya hinalità ni Pidro ta ayin ha nakem na ya anhahalita--en na.
42009034	Mintras ampaghalità hi Pidro ay ma--in leem ya nilomwah ya naka-amey konla. Hay limo nin hatoy aw-alagad hin na-ameyan hila nin hatoy leem ya napa-ogto konla.
42009035	Hapa--eg, ma--in bosis ya ampangibat bayro ha leem ya ampaghalità nin ombayri: "Habayti ya mimihay Anak ko ya pinili̇̀ ko; hiya ya honolen moyo!"
42009036	Hin tinonggen baytoy bosis ay nakit nin aw-alagad ya mimiha ni Apo Hisos. Habayti ya pangyayari ya nakit la ay pinanatili la nin sikrito. Kayà agla imbalità ha maskin hino hin habayton pana--on.
42009037	Ika-ibokah, hin nakalohan ana hili Apo Hisos ya na-ibat ha bakil ay hinakbat ya nin malakè ya tawo.
42009038	Hapa--eg do ha kalak--an nin tawo ay ma--in mihay lalaki ya nambolyaw koni Apo Hisos, ya wana, "Apo, an-ipakitotol ko komo ya biliwen mo bayti ya kasiyasiyawan kon anak ya lalaki.
42009039	Ampambo-angaw ya ta ampahokan ya nin mala--et ya ispirito ya ampangitomba kona. Hay bebey na ay ampagbola-bolà boy pirmi yan angkakhitan ta agya labay alihan nin hatoy mala--et ya ispirito ya anti kona.
42009040	Impaki-ilgo ko ha aw-alagad mo ya pa-alihen la baytoy mala--et ya ispirito piro agla kayan pa-alihen."
42009041	Tinombay hi Apo Hisos, ya wana, "Hikawo ya tawtawo hapa--eg ay talagan ayin katetpel ha Diyos boy masyado kawon ampipagkamali̇̀. Anggan makano ya pagte--eh ko komoyo biha kawo tompel kongko?" Hapa--eg, hinalità ni Apo Hisos do ha tawo, "Gitan mo," wana, "bayri ya anak mo."
42009042	Mintras ampakarani koni Apo Hisos baytoy anak ay impatomba ya nin hatoy dimonyo. Hatoy anak ay kinomdey. Piro minandawan ni Apo Hisos baytoy mala--et ya ispirito nin mog-alih bayro ha anak ta pinakahampat ni Apo Hisos baytoy anak biha na ya inggawà ha tatay na.
42009043	Hatoy tawtawo ay nipag-ispanta ha kapangyariyan nin Diyos. Mintras ampag-ispanta ya tawtawo ha bawbagay ya ginawà ni Apo Hisos ay hinalità na ha aw-alagad na, ya wana,
42009044	"Agmoyo liwawan bayti ya halita--en ko komoyo. Hiko ya an-ingaten Anak nin Tawo ay igwà ha tawtawoy mangama--in katongkolan ya mangipapati kongko."
42009045	Piro habayti ya hinalità ni Apo Hisos ay ahè na-intindiyan nin aw-alagad na. Ahè impatnag konla emen agla ma-intindiyan, boy angkalimo hila itaman nin magpastang koni Apo Hisos no anyay labay totolen nin habayto.
42009046	Hapa--eg hay aw-alagad ni Apo Hisos ay nagkama--in diskosyon no hino konla ya ampaka-igit.
42009047	Piro tandà ni Apo Hisos no anyay anti ha nakem la; kayà nangwa ya nin mihay anak ya mayamò ta pina-ireng na ha dani na.
42009048	Hinalità konla ni Apo Hisos, "Hinoman," wana, "ya mananggap boy mangasiwà nin ombayri ya anak ha ngalan ko ay hikoy antanggapen na. Hinoman ya ampananggap kongko ay alwan bongat hikoy antanggapen na, no alwan antanggapen na et ya nangihogò kongko. Hinoman komoyo ya ma--in pinakama-aypà ya nakem ay hiya ya ampaka-igit ha kaganawan."
42009049	Hapa--eg, hinalità ni Howan koni Apo Hisos, "Apo," wana, "nakakit kayi nin tawoy ampama-alih nin dimonyo ya hay anggamiten na ay ngalan mo. Hina--ad nawen ya ta alwa tamo yan kagropo."
42009050	"Agmoyo ya ha-aren," wani Apo Hisos, "ta hinoman ya alwan kontra komoyo ay kakampi moyo."
42009051	Hapa--eg, hin andomani ana ya allo nin hi Apo Hisos ay gitan ha katatag-ayan ha kama-inan nin Diyos ay minimiha ni Apo Hisos ya nakem na nin mako ha siyodad nin Hirosalim.
42009052	Nangihogò yan ongnoy tawo ya ma-ona kona nin mako ha mihay banowa ha probinsyan Samarya ta manikap nin pakihanda--an la.
42009053	Piro hi Apo Hisos ay ahè tinanggap nin tawtawo bayro, ta tandà la ya mako ya ha Hirosalim nin homamba ha Diyos. Kayà agla ya tinanggap ta hay Hawhodiyo boy tawtaga Samarya ay ahè ampangapisosondò.
42009054	Hin natanda--an bayti ni Santiyago boy Howan ay hinalità la koni Apo Hisos, "Pangino--on," wanla, "labay mo nayi̇̀ mama-aypà kayi nin apoy ya mang-ibat ha katatag-ayan emen hila mikati nin mapo-olan?"
42009055	Piro inarap hila ni Apo Hisos ta hina--ad na hila,
42009056	biha hilay kaganawan ay nako ha kanayon ya banowa.
42009057	Mintras ampowako hila ay ma--in mihay lalaki ya naghalità koni Apo Hisos, ya wana, "Makilako ko komo maski ayri ka mako."
42009058	Hinalità kona ni Apo Hisos, ya wana, "Maski nin aw-ayop ya bilang ha lamiran ay ma--in lobot ya ampa-iriyan, boy hay mawmanokmanok ay ma--in ampa-i-aponan; piro hiko ya an-ingaten Anak nin Tawo ay ayin sarilin pa-iriyan ya pama-inawawan bayri ha babon lotà."
42009059	Ma--in ana et nin mihay lalaki ya pinag-ilgowan ni Apo Hisos, ya wana, "Makilamo ka kongko." Piro tinombay baytoy lalaki koni Apo Hisos, "Apo," wana, "payagan mo ko pon nin morong emen ko ma-ipatabon ya tatay ko."
42009060	Piro hinalità kona ni Apo Hisos, "Hay nati ay pa-olayan mon itabon nin tawtawoy ayin biyay ya ayin anggawan. Kayà manigè ka ta i-aral mo ya tongkol ha pamomo--on nin Diyos."
42009061	Ma--in ana et kanayon ya naghalità koni Apo Hisos, ya wana, "Makilamo ko komo, Pangino--on, piro pa-olayan mo ko pon nin maka-orong ta patawo ko ha pamilya ko."
42009062	Piro ombayri ya intobay kona ni Apo Hisos: "Hinoman," wana, "ya labay makilamo kongko, piro anlabiyen na et ya bawbagay bayri ha babon lotà ay bilang ya ha tawoy ampangararo ya nagpapalingayan. Hay ombayroy tawo ay alwan karapatdapat ha pamomo--on nin Diyos."
42010001	Hin nayari̇̀ bayto, hi Apo Hisos ay namili̇̀ nin pitompò boy lowa katawo ya inhogò nan manilowalowa nin ma-ona ha balang lalakwen nay banowa boy dogal.
42010002	Hinalità ni Apo Hisos konla, "Malakè," wana, "ya kowinta a-alawahanen ana ya bilang ha pali ya mabonga, piro hay kowinta ampangalawah ay a-amò. Kayà ipanalangin moyo ha Pangino--on ya ma--in ikon nin kowinta a-alawahanen ya pahanan nay ihogò na ya kowinta mangalawah.
42010003	Manigè kawoyna! Hikawo ay bilang aw-oybon topa ya an-ihogò ko ha tawtawo ya bilang aw-ogali̇̀ tigri.
42010004	Agkawo magbawon nin sintimos, ni pambiyanan pamamangan, boy agkawo simpri mantan nin sapatos, boy ha panigè moyo ay agkawo mag-abalà nin tonggen nin makikokowinto ha daan.
42010005	"Biha kawo lomo--ob ha mihay bali ay halita--en moyo pon ya, 'Magkama--in dayin katinekan bayti ya bali ya habayti.'
42010006	No hay tawoy ampa-iri ha bali ya habayto ay labaylabay ya katinekan ay tanggapen nay katinekan; piro no agna labay ya katinekan ay mipabira komoyo.
42010007	Agkawo mikambyakambya no alwan manatili kawo ha bali ya pakihanda--an moyo. Kanen moyo boy inomen moyo ya anyaman ya ihandà la komoyo, ta hay magtatarabaho ay dapat pakanen.
42010008	"Maski ayrin banowa ya lakwen moyo ta tanggapen la kawo bayro, kanen moyoy pamamangan ya ihandà la komoyo.
42010009	Pakahampaten moyo ya mangama--in masakit ya anti bayro, boy ombayri ya halita--en moyo ha tawtawo bayro: 'Hay pamomo--on nin Diyos ay ampakarani ana bayri komoyo.'
42010010	Piro no ma--in kawon malakoy banowa ya ahè mananggap komoyo ay mako kawo ha kalsara ta ombayri ya halita--en moyo:
42010011	'Maski gabok ya nipalako ha bitih nawen ya na-ibat bayri ha banowa moyo ay ikampag nawen emen moyo matanda--an ya agnawen labay ya anggaw--en moyo. Piro habayti ya tanda--an moyo, napakarani ana komoyo ya pamomo--on nin Diyos.'
42010012	Anhalita--en ko komoyo ya ha allon panonosga, maski mangala--et ya tawtawo ha siyodad nin Sodoma ay mas hilay ingalowan nin Diyos kisa hatoy tawtawoy ahè nananggap komoyo."
42010013	Hinalità et ni Apo Hisos, ya wana, "Ka-i-ingaloy mangyari komoyon tawtaga Korasin boy tawtaga Bitsayda! No hay pawpapag-ispantawan ya ginawà ko bayri komoyo ay ginawà ko dayi ha Tiro boy Sidon ya sawsiyodad nin alwan Hawhodiyo, sigoro hay boyot laynan nagholot mangakodpaw boy nagborobod nin aboh emen la ma-ipakit ya pamaghehe la ha kawkasalanan la.
42010014	Ha allon panonosga, hay tawtaga Tiro boy Sidon ay mas ingalowan nin Diyos kisan hikawo.
42010015	Hikawo man ya tawtaga banowan Kapirnawom ya labay mitag--ay nin emen katag--ay langit ay itapon ha impirno ya kaparosawan ya ayin anggawan!"
42010016	Hapa--eg, hinalità ni Apo Hisos ha aw-alagad na, "Hinoman," wana, "ya ampanlengè komoyo ay hiko ya anleng--en na, piro hinoman ya ahè ampananggap komoyo ay ahè ampananggap kongko; boy hinoman ya ahè ampananggap kongko ay ahè ampananggap ha nangihogò kongko."
42010017	Maligay nipagbira koni Apo Hisos baytoy pitompò boy lowa katawo ya inhogò nan mangaral. Hinalità la kona, "Pangino--on," wanla, "maski dawdimonyo ay angkapa-alih nawen no anhabtan nawen ya ngalan mo."
42010018	Tinombay konla hi Apo Hisos, "Peteg," wana, "ta hi Satanas ay nakit koy na-ibat ha tag--ay ya biglà natata ya bilang kabilis nin kimat.
42010019	Hikawo ay binyan kon kapangyariyan nin manyabok aw-otan boy aw-alakdan, boy binyan katawon kapangyariyan nin makatalo ha kaganawan kapangyariyan ni Satanas; boy maski hino ay ahè makapangno komoyo.
42010020	Ombayro man, agkawo magtowà nin banà ta hikawo ay ampakapa-alih nin mawmangala--et ya aw-ispirito, no alwan magtowà kawo ta hay ngawngalan moyo ay nakalistayna ha katatag-ayan ha kama-inan nin Diyos."
42010021	Hin habayton oras, hi Apo Hisos ay napnò kaligawan nin Ispirito nin Diyos. Kayà nanalangin ya nin ombayri: "Tatay ko ya Pangino--on ha katatag-ayan ha kama-inan mo boy bayri ha babon lotà, ampasalamat ako komo ta hay bawbagay ya insikrito mo emen ahè ma-intindiyan nin mangama--in pinag-aralan ay impa-intindiyan mo ha tawtawoy manga-aypà ya nakem nin bilang ha mangayamò ya aw-anak. Salamat, Tatay ko, ta habayti ya ginawà mo ay kalabayan mo."
42010022	Hin nayari̇̀ bayto ay ombayri et ya hinalità ni Apo Hisos: "Kaganawan bagay ay impahimalà kongko nin Tatay koy Diyos. Hay tongkol kongko ya Anak nin Diyos ay ayin ampakatandà no alwan Tatay koy Diyos, boy hay tongkol ha Tatay koy Diyos ay ayin ampakatandà no alwan hiko ya Anak na boy hatoy labay kon pangipatanda--an."
42010023	Hapa--eg, inarap ni Apo Hisos ya aw-alagad na ta hay hinalità na konla ya agna impalengè ha kanayon ay ombayri: "Makalmà kawo ha pamakakit moyo nin bawbagay ya angkakit moyo hapa--eg.
42010024	Anhalita--en ko komoyo ya hin hato ay malakè ya propita boy ari̇̀ ya labay makakit nin angkakit moyo piro agla nakit, boy labay makalengè nin angkalengè moyo, piro agla nalengè."
42010025	Hapa--eg, ma--in nilomateng ya mihay tawoy mangitorò nin kawkapanogo--an ta hoboken na hi Apo Hisos. "Apo," wana, "anyay dapat kon gaw--en emen ako magkama--in nin biyay ya ayin anggawan?"
42010026	Tinombay kona hi Apo Hisos, "Anya," wana, "ya nakaholat ha kawkapanogo--an? Anyay pagka-intindi mo?"
42010027	Tinombay baytoy tawo, " 'Hay Pangino--on mon Diyos ay labiyen mo nin bo-ò ha nakem mo, ha biyay mo, ha kakhawan mo, boy ha pangingihip mo; boy labiyen moy kapara mon tawo nin bilang panlalabi mo ha sarili mo.' "
42010028	"Tamà ya tobay mo," wani Apo Hisos kona. "Ombahen ya gaw--en mo emen ka magkama--in nin biyay ya ayin anggawan."
42010029	Piro hatoy tawo ay ahè labay mangamin nin hiya ay makasalanan; kayà pinastang na hi Apo Hisos, ya wana, "Hino et ya kapara kon tawo no alwan Hawhodiyo?"
42010030	Ombayri ya alimbawà ya intobay kona ni Apo Hisos, "Ma--in mihay lalaki ya Hodiyo ya na-ibat ha siyodad nin Hirosalim ya ampagpalako ha banowan Hiriko. Hapa--eg, hinarang yan tawtolisan; nilo-hokan la ya ta kinwa lay dolo na kateng kowalta na, boy binogbog la ya. Kayà halos mati yaynay inalihan la ha pingit kalsara.
42010031	Hapa--eg, ma--in mihay pari̇̀ ya Hodiyo ya nagdaan bayro. Hin nakit na baytoy lalaki ya dinisgrasya ay niliklikan na.
42010032	Ma--in ana et nin nagdaan bayro ya mihay tawoy Libita ya ampanambay ha pawpari̇̀ ha bali nin Diyos. Hin nakit na baytoy lalaki ya dinisgrasya ay pinakaraniyan nan hinlek biha ya nagdiritso.
42010033	Piro ma--in mihay Samaritano ya nagdaan bayro. Hin nakit na baytoy lalaki ya dinisgrasya ay na-ingalowan na.
42010034	Pinakaraniyan na ya ta hay hogat na ay binyan nan asiti boy alak biha na tinakel. Hapa--eg, intongtong na ya ha asno na ta gintan na ya ha bali ya an-ipa-opa--an ta bayro na ya inasiwà.
42010035	Ika-ibokah, hatoy Samaritano ay nambi nin loway kowaltay pilak do ha ma--in bali boy hinalità na kona, 'Asiwa--en mo yan mahampat,' wana, 'ta no somobra man ya magastos mo kona ay bayaran ko komo pagbira ko.' "
42010036	Hapa--eg, hinalità ni Apo Hisos do ha tawo ya nagpastang kona no hino et ya kapara nan tawo, "Hino bayri ha tatlo," wana, "ya nangipakit nin panlalabi ha kapara nan tawo bayri ha nangyari ha mihay lalaki ya dinisgrasya nin tawtolisan?"
42010037	Tinombay baytoy mangitorò nin kawkapanogo--an, "Hato," wana, "ya naka-ingalo kona." Hinalità kona ni Apo Hisos, "Manigè kayna," wana, "ta ombayro ya pirmi mo nin gaw--en."
42010038	Mintras ampowako hi Apo Hisos kateng aw-alagad na ay ni-abot hila ha mihay banowa ya ampa-iriyan nin babayi ya nagngalan Marta. Hili Apo Hisos ay pinagkahandà ni Marta ha bali na.
42010039	Hi Mariya ya patel ni Marta ay ampiknò ha dani ni Apo Hisos ta ampanlengè nin an-itorò ni Apo Hisos.
42010040	Hi Marta balè ay angkagolo ha paghahandà ya dapat nan gaw--en. Hapa--eg, napakarani ya koni Apo Hisos ta hinalità na kona, "Pangino--on," wana, "ayin nayi̇̀ kowinta komo ya hay patel ko ay kapamipiknò bongat ta ampa-olayan na ko nin magtrabaho? Ipakihalità mo kona ya tambayan na ko itaman."
42010041	"Marta, Marta," wani Apo Hisos, "angkagolo ka boy angkataranta ka nin banà ha malakè ya bagay;
42010042	piro mihay bagay bongat ya ka-ilangan. Hay pinili̇̀ ni Mariya ya manlengè kongko ay pinakamahampat. Habayti ay ayin maka-alih kona."
42011001	Minghan, hi Apo Hisos ay nako ha mihay dogal ta nanalangin. Hin nayari̇̀ yan nanalangin, hay miha ha aw-alagad na ay naghalità kona, ya wana, "Pangino--on, toro--an mo kayi itaman nin manalangin nin bilang ombayro ha ginawà ni Howan Mamiminyag ya tinoro--an nay aw-alagad na."
42011002	Hinalità konla ni Apo Hisos, "Ha panalangin moyo," wana, "ay ombayri ya halita--en moyo: 'Tatay nawen ya Diyos, hay ngalan mo ya ayin kapintasan ay igalang dayi nin kaganawan. Andawaten nawen ya tampol ana dayin lomateng ya pamomo--on mo.
42011003	Biyan mo kayin pamamangan nawen ha allo-allo.
42011004	Patawaren mo kayi ha kawkasalanan nawen, ta ampatawaren nawen ya hinoman ya ampagkasalanan konnawen. Agmo kayi biyan mabiyat ya panobok.' "
42011005	Hapa--eg, hinalità et ni Apo Hisos ha aw-alagad na, "Alimbawà," wana, "miha komoyo ya mako ha balin amigo na nin botlay yabi ta halita--en na ya, 'Amigo, pahagiliyan mo ko pa nin tatloy tinapay mo,
42011006	ta hay amigo ko ya ma--in lalakwen ya nagdaan kongko ay ayin akon mapamakan kona.'
42011007	Hapa--eg, hay itobay na komo nin hatoy amigo moy anti ha lo--ob nin bali na ay ombayri: 'Agmo ko distorbowen, ta hay polta ay nakatarangkayna. Hiko boy aw-anak ko ay ampirà ana; kayà agkoyna labay mibangon nin mambi komo.'
42011008	Anhalita--en ko komoyo," wani Apo Hisos, "agya man mibangon nin mambi nin banà ha pami-amigo moyo ay mapilitan yan mibangon nin mambi komo nin hatoy angka-ilanganen mo ta sigisigi ya pamastang mo kona.
42011009	"Ombayro simpri ha panalangin," wani Apo Hisos. "Kayà anhalita--en ko komoyo: Agkawo tonggen manalangin emen moyo matanggap ya an-ipanalangin moyo; agkawo tonggen makirawat emen kawo biyan nin andawaten moyo; agkawo tonggen mangingat ha Diyos emen na kawo tobayen.
42011010	Hinoman ya ampanalangin ay makatanggap; hinoman ya ampakirawat ay biyan; boy hinoman ya ampangingat ha Diyos ay tobayen.
42011011	"Hinoman komoyon tawtatay, biyan mo wari̇̀ nin otan ya anak mo no makikwa ya komo nin konà?
42011012	O no makikwa yan okoy, biyan mo ya wari̇̀ nin alakdan?
42011013	Maski mangala--et kawo ay tandà moyo nin igwà ya mangahampat ya bawbagay ha aw-anak moyo. Lalò ana ya Tatay moyoy Diyos ya anti ha katatag-ayan ha kama-inan na ay mambi nin Ispirito na ha hinoman ya andomawat kona."
42011014	Hi Apo Hisos ay nama-alih nin dimonyo ha mihay lalaki ya ahè makapaghalità. Hin nog-alih baytoy dimonyo, hatoy lalaki ay nakapaghalità ana. Kayà hatoy kalak--an tawo bayro ay nipag-ispanta.
42011015	Piro ma--in ongnoy naghalità nin, "Hay nambi kona nin kapangyariyan nin mama-alih nin dawdimonyo ay hi Bilsibob ya po--on nin dawdimonyo."
42011016	Hay kanayon ay ampanobok koni Apo Hisos. Ampagaw--en la ya nin papag-ispantawan ya mangibat ha katatag-ayan ha kama-inan nin Diyos ya mamapteg nin hiya ay hi Kristo ya impangakò nin Diyos.
42011017	Piro tandà ni Apo Hisos no anyay an-ihipen la. Kayà hinalità na konla, ya wana, "No ma-in ari̇̀ ya hay ampag-ari-an na ay ampi-a-away ay ahè bomoyot ya pamomo-on na; boy no ampi-a-away ya tawtawoy ampa-iri ha mimihay bali ay ahè bomoyot ya pamilalamo la.
42011018	No kalabanen ni Satanas ya sarili na, pangno bomoyot ya pamomo--on na? Anhalita--en moyo ya ampakapa-alih ako nin dawdimonyo ta hi Bilsibob ya ayin kanayon no alwan hi Satanas ya ampambi kongko nin kapangyariyan.
42011019	No peteg ba--in ya anhalita--en moyo ya ampakapa-alih ako nin dawdimonyo ta binyan akon kapangyariyan ni Bilsibob ya hi Satanas, hapay kawkalamowan moyo, pangno hila ampakapa-alih nin dawdimonyo? Mismon kawkalamowan moyo ya ampamapteg nin hikawo ay talagan mali̇̀.
42011020	Ha kapangyariyan nin Diyos ay ampakapa-alih ako nin dawdimonyo. Ha ombayro, angkapaptegan ya nilomateng ana ya pamomo--on nin Diyos komoyo.
42011021	"Hay ka-alimbawa--an ni Satanas ay makhaw ya lalaki ya naka-armas ta ambantayan nay bali na; banà bayro ay ayin makagalaw nin kawkamama--in na.
42011022	Piro panlomateng nin mas makhaw ya lomaban kona ya ayin kanayon no alwan hiko ay talowen ya. Kowen kona ya aw-armas na ya an-asawan nan makapilibri kona boy hatoy kawkamama--in na ya nakwa na ha kakhawan na ay i-atag-atag nin hatoy nakapatalo kona.
42011023	"Hinoman ya ahè an-omayon kongko ay kontra kongko. Hinoman ya ahè ampanambay nin mangipakarani kongko nin tawtawo ay talagan ampangikakatak."
42011024	Hapa--eg, naghalità ana et hi Apo Hisos, ya wana, "No nog-alih ana ya mala--et ya ispirito ha tawoy pinahokan na ay antomalà ya ha lawak nin mamiliw pama-inawawan na. No ayin yan makit ay halita--en na ha sarili na ya ombayri: 'Magbira ko ha tawoy pina-iriyan ko.'
42011025	Kayà nagbira ya ha tawoy pina-iriyan na. Nakit na ya hatoy tawo ay malinis boy ma-ayos, piro ayin kona ya Ispirito nin Diyos.
42011026	Hapa--eg, nako ya nin nanagyat nin pitoy ispirito ya mas mala--et kisa kona ta mako hila nin pomahok do ha tawo ta bayro hila pa-iri. Kayà hatoy tawo ay lalò niloma--et ya gawgawà kisa hin ona."
42011027	Mintras ampaghalità et hi Apo Hisos ay ma--in mihay babayi do ha kalak--an tawo ya nambolyaw kona, ya wana, "Makalmà ya nangi-anak boy namanonò komo."
42011028	Piro hinalità kona ni Apo Hisos, "Lalò," wana, "nin makalmà ya ampanlengè boy anhomonol ha Halità nin Diyos."
42011029	Hapa--eg, hinalità ni Apo Hisos do ha malakè ya tawoy ampipapaletpet ha mamalibot na, "Hay la--et," wana, "nin tawtawo hapa--eg pana--on! Ampanikap hila nin papag-ispantawan, piro ayin ma-ipakit konla no alwan hatoy papag-ispantawan ya nangyari koni Honas ya propita hin hato.
42011030	Pinaptegan nin Diyos ha tawtaga Ninibi ya hi Honas ay inhogò na. Ombayro itaman kongko ya an-ingaten Anak nin Tawo ay paptegan nin Diyos ha tawtawo hapa--eg pana--on ya hiko ay inhogò na.
42011031	Ha allo nin panonosga, hay rayna ya na-ibat ha bandan bagatan ay magriklamo nin tongkol ha tawtawoy angkabiyay hapa--eg pana--on. Nilibot nay kagitnà nin habayti ya babon lotà ta nako ya bayrin nanlengè torò ni Ari̇̀ Solomon ya maronong, piro anhalita--en ko komoyo ya ma--in bayri hapa--eg nin mas maronong kisa koni Ari̇̀ Solomon.
42011032	Ha allon panonosga, hay tawtaga Ninibi ay magriklamo nin tongkol komoyon tawtawo hapa--eg pana--on, ta pinaghehean lay kawkasalanan la hin nalengè lay in-aral ni Honas. Piro hikawo ay ahè naghehe ha kawkasalanan moyo ya hay ampangaral komoyo hapa--eg ay ayin kanayon no alwan hiko ya mas et koni Honas."
42011033	"Ayin," wani Apo Hisos, "nin tawoy mamagket nin kingki biha na itagò o halokoban nin kalaying, no alwan hay kingki ya pinagketan na ay igwà na ha talagan pambiyanan emen hinoman ya tawoy lomo--ob ay makit nay hawang.
42011034	Hay mata mo ay pinagkahilag nin nawini mo. No ayin dipirinsya ya mata mo ay makit moy kaganawan; piro no ma--in dipirinsya ya mata mo ay mareglem ya tegteg mo.
42011035	Kayà mag-atap ka emen hay hawang ha nakem mo ay ahè domeglem ha kaptegan nin Diyos,
42011036	ta no ampamo--on ya Diyos ha nakem mo boy ha nawini mo ay mahampat ya anggaw--en mo. Bilang ka ha tawoy anti ha lalè kowartoy mahawang. No ayin dipirinsya ya mata mo ay makit moy kaganawan bagay boy tandà mo no ayri ka mako."
42011037	Hin nayari̇̀ hi Apo Hisos nin nanorò ay kinombida ya nin mihay Parisiyo nin makipangan. Kayà nakilako kona hi Apo Hisos. Hapa--eg, niknò hi Apo Hisos ta mangan.
42011038	Hatoy Parisiyo ay nag-ispanta hin nakit na ya hi Apo Hisos ay ahè nag-ibano kompormi ha na-iknawan nin Pawparisiyo ya pag-i-ibano.
42011039	Hinalità kona ni Pangino--on Hisos, "Hikawoy Pawparisiyo," wana, "hay likol nin plato boy losa ay ampakalinisan moyon mahampat, piro hay nakem moyo ay ponò kasakiman boy kala-etan.
42011040	Tawtangah! Alwa nayi̇̀ nin hay Diyos ya namalsa nin nawini ay hiya simpri ya nambi nin nakem?
42011041	Alwan bongat pamamangan boy kowalta ya dapat moyon ipangiri, no alwan ipakit moyoy panlalabi moyo; ta ayin kowinta ya pagrigalo moyo no ayin panlalabi boy pangingangalo.
42011042	"Hikawoy Pawparisiyo, ka-i-ingalo ya mangyari lano komoyo. Ampambi kawo ha Diyos nin ikamapò parti nin tawtanaman moyoy dikot ya balang ya panrikadon pamamangan kateng kaganawan klasin tanaman moyoy dikot, balè ta alwan matoynong ya panonosga moyo ha tawtawo boy agkawo ampanlabi ha Diyos. Talagan dapat moyon igwà ya ikamapò parti nin natikapan moyo, piro agmoyo pa-olayan nin ahè gaw--en ya kanayon ya bawbagay.
42011043	"Hikawoy Pawparisiyo, ka-i-ingalo ya mangyari lano komoyo; ta no anlomo--ob kawo ha himba--an moyo ay labaylabay moyon miknò ha arapan ta papatag ha tawtawo; boy no ampagpasyal kawo ha plasa boy ha arapan nin tawtindawan ay labaylabay moyon ilawen boy igalang nin tawtawo.
42011044	Ka-i-ingalo talaga ya mangyari lano komoyo, ta hikawo ay bilang tinabon ya ayin pakatanda--an. Angkatorakan nin tawtawo, ta agla tandà ya tinabon bayto. Bilang kawon ombayro, ta hay tawtawoy ampakilamo komoyo ay angkagtan moyo ha panggawà kala-etan."
42011045	Hapa--eg miha ha mawmangitorò nin kawkapanogo--an ay naghalità koni Apo Hisos, ya wana, "Apo, haba--in ya hinalità mo ha Pawparisiyo, kateng hikayi ya angka-insolto."
42011046	Tinombay kona hi Apo Hisos, "Hikawo," wana, "ya mawmangitorò nin kawkapanogo--an, ka-i-ingaloy mangyari lano komoyo; ta hay an-ipagawà moyo ha tawtawo ay bawbagay ya ma-irap gaw--en ya hikawo mismo ay ahè ampanggawà nin ombayro.
42011047	"Ka-i-ingaloy mangyari lano komoyo ta ampanggawà kawo nin pawpantyon nin pawpropita ya pinati nin kawka-apo-apowan moyo hin hato.
42011048	Ha ombayro ay an-ipakit moyo ya an-omayon kawo ha ginawà lay pamati nin hatoy pawpropita hin hato. Hilay namati; hikawo itaman ya ampanggawà nin pawpantyon.
42011049	Banà bayri, hay hinalità nin maronong ya Diyos ya tongkol komoyo ay ombayri: 'Mangihogò ako konla nin pawpropita boy hawhogò; hay kanayon ay patyen la boy hay kanayon ay padya-dya--an.'
42011050	Kayà hikawo ya tawtawo hapa--eg pana--on ay parosawan banà ha pamati ha pawpropita pa-ibat hin pinalsa bayti ya babon lotà.
42011051	Anhalita--en ko komoyo ya talagan parosawan ya tawtawo hapa--eg pana--on banà ha pamati nin kaganawan propita pa-ibat koni Abil angga koni Sakariyas ya pinati ha danin altar ya anti ha arapan nin masagradoy kowarto ha bali nin Diyos.
42011052	"Hikawoy mawmangitorò nin kawkapanogo--an, ka-i-ingalo ya mangyari lano komoyo; ta hay kaptegan ya tongkol ha kalibriyan ha kasalanan ay agmoyo impatandà ha tawtawo, boy hikawo mismo ya ahè labay mananggap nin habaytoy kaptegan. Hay tawtawoy labay mananggap nin habaytoy kaptegan ay ansansala--en moyo."
42011053	Hin nog-alih hi Apo Hisos bayro ha bali nin hatoy Parisiyo ya nanagyat kona, hatoy mawmangitorò nin kawkapanogo--an boy hatoy Pawparisiyo ya anhomono kona ay masyadoy panalongat kona. Malakè ya bagay ya ampastangen la kona,
42011054	emen la ya mahagep ha pag-i-ilgo na.
42012001	Libolibo ya tawoy ampititipon; kayà ampangapipepetpet hila. Naghalità pon hi Apo Hisos ha aw-alagad na, ya wana, "Mag-atap kawo ha pampalbag nin Pawparisiyo ya pagkakanwari̇̀ la.
42012002	Ayin nakatagò ya ahè mipatnag, boy ayin sikrito ya ahè matanda--an o mibolgar.
42012003	Kayà anyaman ya bagay ya sikritoy an-ilgowen moyo ha karegleman ay matanda--an panhomawang, boy anyaman ya an-i-ananah moyo nin sikrito maski anti ha lo--ob kowarto ay mibo-angaw."
42012004	"Anhalita--en ko komoyo, aw-amigo ko," wani Apo Hisos, "agmoyo kalimowan ya mapamati ta nawini moyon bongat ya kaya lan patyen. Mayari̇̀ bayto ay ayin hilaynan magawà.
42012005	Ibalità ko komoyo no hinoy dapat moyon kalimowan: hay kalimowan moyo ay Diyos ya mayari̇̀ mamati ay ma--in et kapangyariyan nin mangitapon komoyo ha impirno. Anhalita--en ko komoyo ya talagan hiya ya dapat moyon kalimowan.
42012006	"Alwa nayi̇̀ nin hay limay pipit ay angka-ilakò nin alagà loway sintimos bongat? Ombayro man, maski miha konla ay ahè anliwawan nin Diyos.
42012007	Hikawo, maski habot moyo ay tandà nin Diyos no ongnoy bilang. Kayà agkawo malimo ta hikawo ay mas ma-alagà kisa ha malakè ya pipit."
42012008	"Habayti ya halita--en ko komoyo," wani Apo Hisos, "hinoman ya mamapteg ha tawtawo nin hiya ay ampakilamo kongko, hiko ya an-ingaten Anak nin Tawo ay mamapteg itaman ha arapan nin aw-anghil nin Diyos nin habaytoy tawo ay ampakilamo kongko.
42012009	Piro hinoman ya ampangipogla--oh kongko ha tawtawo nin hiya ay ahè ampakilamo kongko ay paptegan ko itaman ha arapan nin aw-anghil nin Diyos ya habaytoy tawo ay ahè nakilamo kongko.
42012010	Hinoman ya ampaghalità nin kontra kongko ya an-ingaten Anak nin Tawo ay ma--in kapatawaran, piro ayin kapatawaran ya ampaghalità nin mala--et ya kontra ha Ispirito nin Diyos ta ha ombayro ay an-itowad na nin hay gawgawà nin Ispirito nin Diyos ay gawgawà ni Satanas.
42012011	"Pantan la komoyo ha hawhimba--an nin Hawhodiyo para bistawen, o i-arap ha gawgobirnador o ha kanayon ya ampipamo--on ay agkawo mahlak no pangno moyo idipinsa ya sarili moyo, o no anyay halita--en moyo;
42012012	ta ha oras ya habayto, hay Ispirito nin Diyos ay mangitorò komoyo ha dapat moyon halita--en."
42012013	Hapa--eg, miha do ha kalak--an tawo ay naghalità koni Apo Hisos, "Apo," wana, "halita--en mo ha patel ko ya atagan na ko nin kawkamama--in ya mana nawen koni tatay."
42012014	Tinombay kona hi Apo Hisos, "Hinoy nambi kongko," wana, "nin karapatan mag--in howis ya manggawà nin ombahen ya bagay?"
42012015	Hapa--eg, hinalità ni Apo Hisos konlan kaganawan, "I-atap moyo," wana, "ya sarili moyo ha kaganawan klasin kahiba--an, ta hay biyay ya ma-alagà ay ahè ampangibat ha kalak--an nin kamama--in."
42012016	Hapa--eg, ombayri ya alimbawà ya hinalità konla ni Apo Hisos: "Ma--in," wana, "nin tawoy mayaman ya ma--in maganday lotà; kayà hay angka-alawah na ay malakè.
42012017	Hin agana miharag ha kamalig na ya angka-alawah na ay hinalità na ha sarili na, 'Anya raw ya gaw--en ko,' wana, 'ya ayin akoynan mapangilimpehan nin alawah ko?
42012018	Ah! tandà koyna,' wana ha sarili na, 'agwaten ko bayti ya kawkamalig ko, ta manggawà ako nin mas malhay ya mapangilimpehan kon aw-alawah ko boy kaganawan kamama--in ko,
42012019	biha ko halita--en ha sarili ko: hikoy tawo ya masowirti. Ma--in akoynan kaganawan bagay ya ka-ilangan ko para ha malakè ya ta--on. Magpakaliga ko, mangan ako, boy maglahing ako ta pasasa--en koy sarili ko.'
42012020	Piro hinalità kona nin Diyos, 'Tangah ka!' wana, 'hapa--eg yabi ay mati ka; hinoy makapag-ikon nin bawbagay ya inlimpeh mo nin para ha sarili mo?' "
42012021	Hinalità et ni Apo Hisos, "Ombayri," wana, "ya mangyari ha tawoy ampagpayaman bayri ha babon lotà, piro ha tegteg kona nin Diyos ay hiyayna ya pinakama-irap."
42012022	Hapa--eg, hinalità ni Apo Hisos ha aw-alagad na, "Kayà anhalita--en ko komoyo ya agkawo magolon mangihip nin tongkol ha pagbibiyay moyo no anyay pamamangan moyo o pagdolo moyo;
42012023	ta hay biyay ay mas ma-alagà kisa pamamangan, boy hay nawini ay mas ma-alagà kisa dolo.
42012024	Ihipen moyoy aw-owak: aghila ampananem boy ahè ampangalawah; ayin hilan kamalig ya pangilimpehan nin alawah la, piro hay Diyos ay ampangasiwà konla. Hikawo ay mas ma-alagà kisa ha mawmanokmanok.
42012025	Wari̇̀ mapalawig moyoy biyay moyo no golowen moyoy ihip moyo?
42012026	No agmoyo kayan gaw--en ya ombayro kayamò ya bagay, antà magolo kawo ha kanayon ya bawbagay?
42012027	"Ihipen moyo no pangno anhomlay ya mawmasitas ya balang: aghila ampagtrabaho boy ahè ampanggawà dolo ya para ha sarili la; piro anhalita--en ko komoyo, maski masyadoy kayamanan ni Ari̇̀ Solomon ay agya nakapagdolon maganda nin bilang ombayro kaganda ha bawbolaklak nin masitas ya balang.
42012028	No hay dawdikot ya angkabiyay hapa--eg ha lawak ay ampagandawen nin Diyos ya nobokah ay tabasen ta ipo--ol, hikawo et wari̇̀ ya agna padolowan? Talagan kolang ya pantotompel moyo!
42012029	Agmoyo golowen ya nakem moyo nin mangihip no anyay kanen moyo o inomen moyo. Agmoyo pagkagolowan bayto.
42012030	Haba--in ya bawbagay ya angkagolowan nin tawtawo bayri ha babon lotà ta ayin hilan katetpel ha Diyos; piro Tatay tamoy Diyos ya magtandà nin panganga-ilangan moyo.
42012031	Kayà igit ha kaganawan ay sikapen moyo nin hay Diyos ya mamo--on komoyo, ta igwà na komoyo bayti ya bawbagay ya angka-ilanganen moyo."
42012032	Hinalità et ni Apo Hisos, "Aw-anak ko," wana, "agkawo malimo maskin a-amò kawo, ta maliga ya Tatay moyoy Diyos ha pamomo--on na komoyo.
42012033	Ilakò moyoy kaganawan kamama--in moyo ta hay napaglako--an ay igwà moyo ha mawmanga-irap. Gaw--en moyoy bawbagay ya ma-alagà, ta hay iprimyo komoyo bayro ha katatag-ayan ha kama-inan nin Diyos ay ahè mabaw-ahan, ahè matakaw nin maski hino, boy ahè mahirà nin aw-anag.
42012034	No hay kayamanan mo ay anti ha babon lotà o anti ha katatag-ayan ha kama-inan nin Diyos ay bayro ya ihip mo."
42012035	Hinalità et ni Apo Hisos, ya wana, "Ayosen moyoy pagdodolo moyo boy sigorowen moyon andongket ya kingki moyo emen pirmi kawon handà.
42012036	Ombayri ya gaw--en moyo ya bilang ha anggaw--en nin aw-alilà ya ampanganti̇̀ nin amo la ya ma-ibat ha kahal. Panlomateng na ta mangatoktok ya ay antimano, malo-atan la ya nin polta.
42012037	Ma--in kakalma--an baytoy aw-alilà ya handà boy ampanganti̇̀ ha panlomateng nin amo la. Anhalita--en ko komoyo ya hatoy amo la ay ayosen nay pagdodolo na, ta mismon hiya ya mama-iknò konla boy mangidolot konla nin pamamangan.
42012038	Ma--in kakalma--an baytoy aw-alilà ya malatngan nin amo la nin hila ay nakahandà maski hay amo la ay lomateng nin botlay yabi o malalè ya palbangon.
42012039	Habayti ya tanda--an moyo: no tandà nin ma--in bali ya oras nin lomateng ya mananakaw ay agna pa-olayan ya hay bali na ay pahoken nin mananakaw.
42012040	Hikawo man ay maghandà ta hiko ya an-ingaten Anak nin Tawo ay lomateng ha oras ya agmoyo an-asawan."
42012041	Hapa--eg, nagpastang hi Pidro, ya wana, "Pangino--on, paran bongat nayi̇̀ konnawen baytoy alimbawà ya hinalità mo o para ha kaganawan?"
42012042	Tinombay hi Pangino--on Hisos, ya wana, "Pangno mabalayan ya tapat boy maronong ya alilà? Hay tapat boy maronong ya alilà ay ambiyan nin amo na nin karapatan mama-alà ha kawkalamowan nay aw-alilà boy hiya ya mambin pamamangan la ha tamà ya oras.
42012043	Habaytoy ombayroy alilà ay ma--in kakalma--an no malatngan nin amo na ya anggaw--en na baytoy impagawà kona.
42012044	Anhalita--en ko komoyo ya kaptegan: habaytoy tapat ya alilà ay paba-ala--en nin amo na ha kaganawan kamama--in na.
42012045	Piro no halita--en nin hatoy alilà ha sarili na ya, 'Maboyot pon biha lomateng ya amo ko,' ay ompisawan nan bogbogen ya kapara nan aw-alilà, lalaki boy babayi, boy magpasasà yan mangan boy minom anggan malahing.
42012046	Hay amo nin hatoy alilà ay lomateng ha allo ya agna an-asawan boy ha oras ya agna tandà. Habaytoy alilà ay parosawan nin amo na nin mabiyat ya parosa boy ipakilamo na ya ha tawtawoy ahè antompel ha Diyos.
42012047	"Hay alilà ya magtandà nin labay ipagawà kona nin amo na, piro agya ampaghandà boy agya anhomonol ha an-ipagawà kona ay parosawan yan pakagarotiyen.
42012048	Piro hay alilà ya ahè magtandà nin labay ipagawà kona nin amo na, maski ampakagawà ya nin bawbagay ya dapat pamarosawan kona ay amò bongat ya garoti ya iparosa kona. Hay tawoy binyan malakè ay malakè ya asawan kona. Hay tawoy mas malakè ya impahimalà kona ay mas malakè itaman ya asawan kona."
42012049	Hinalità ni Apo Hisos, "Hiko," wana, "ay nako bayri ha babon lotà nin ma--in gitan ya apoy ya hay labay totolen nin hatoy apoy ay pamikokontra; habayti dayi ay napagketan ana!
42012050	Piro ma--in et kadya-dya--an ya ka-ilangan mangyari kongko; kayà ma--in akon kalele--an anggan ahè mangyari kongko bayto.
42012051	An-ihipen moyo nayi̇̀ nin hay bara--nan nin pamako ko bayri ha babon lotà ay emen magkama--in katinekan ya tawtawo? Alwan ombayro ta banà kongko ay lalò mangapikokontra ya tawtawo.
42012052	Pa-ibat hapa--eg, hay mihay pamilya ya lima katawo ay mangapihihiyay. Hay tatlo ay kontra ha lowa, ta hay lowa ay kontra ha tatlo.
42012053	Hay tatay ay komontra ha anak nay lalaki, boy hay anak nay lalaki ay komontra itaman ha tatay; hay nanay ay komontra ha anak nay babayi, boy hay anak nay babayi ay komontra itaman ha nanay. Hay ampò ya babayi ay komontra ha manoyang nay babayi, boy hay manoyang nay babayi ay komontra itaman ha ampò nay babayi."
42012054	Hinalità ni Apo Hisos do ha kalak--an tawo, "No ampakakit kawo nin leem ha bandan babà, hay antimanon anhalita--en moyo ay 'Mangoran,' boy habayto ay ampangyari itaman.
42012055	No angkatanam moyoy angin ya ampangibat ha bagatan, hay anhalita--en moyo ay 'Mangamot,' boy habayto ay ampangyari itaman.
42012056	Mawmapagkakanwari̇̀! Maronong kawon mambin kahologan nin angkakit moyo ha langit boy bayri ha babon lotà, piro antà agmoyo tandà ya kahologan ya ampangyari hapa--eg pana--on?"
42012057	Hinalità et ni Apo Hisos, "Antà agmoyo madisisyonan ya sarili moyo nin bawbagay ya tamà?
42012058	No ma--in tawoy makon mangidimanda komo, mintras anti kawo ha daan ay maki-ariglo ka kona emen agna kayna i-abot ha howis ya mangigwà komo ha polis ta gitan ka ha pirisowan.
42012059	Anhalita--en ko komo: no nakapiriso kayna ay agkayna makalikol anggan agka makabayad nin dapat mon imolta."
42013001	Hin habayto ay ma--in ongnoy tawo ya anti bayro ya naghalità koni Apo Hisos nin tongkol ha Hawhodiyo ya taga probinsyan Galiliya ya impapati ni Pilato mintras ampangidolog hila nin pinati ya aw-ayop ya para ha Diyos.
42013002	Hinalità konla ni Apo Hisos, ya wana, "Banà ha ombayro ya pamamaraan nin pagkamati nin habaytoy tawtaga Galiliya, an-ihipen moyo nayi̇̀ nin mas hilan makasalanan kisa do ha kaganawan nin hatoy kanayon ya tawtaga Galiliya ya ahè nati nin ombayroy pamamaraan?
42013003	Alwan ombayro! Anhalita--en ko komoyo ya no agmoyo paghehean ya kawkasalanan moyo ay mati kawo nin bilang ombayro konla ya ayin kalibriyan.
42013004	Hapa et baytoy labinwalo katawo ya nati nin nabondagan nin matag--ay ya bali ha dogal nin Silowi? Ha ihip moyo nayi̇̀ ay mas makasalanan hila kisa ha kaganawan nin hatoy kanayon ya ampa-iri bayro ha siyodad nin Hirosalim ya ahè nati nin ombayroy pamamaraan?
42013005	Alwan ombayro! Anhalita--en ko komoyo ya hikawo ay mati nin ayin kalibriyan no agmoyo paghehean ya kawkasalanan moyo."
42013006	Hapa--eg, hinalità konla ni Apo Hisos bayti ya ombayri ya alimbawà: "Ma--in," wana, "nin mihay tawo ya ma--in nin mihay po--on kayoy igos ha tinanamanan nan aw-obas. Hapa--eg, nilako nan biniliw no namongayna, piro ayin yan nakit.
42013007	Kayà hinalità na do ha mangasiwà nin tawtanaman na, 'Biliwen mo,' wana, 'tatloy ta--on akoynan ampako bayrin mamiliw nin bonga nin habayti ya po--on kayoy igos, piro ayin akon nakit. Kayà to-alen moyna; angkasayang bongat ba--in ya lotà ya pinangitamnan.'
42013008	"Piro tinombay baytoy mangasiwà nin tanaman na, 'Ahè pon, Apo,' wana; 'pa-olayan pon hapa--eg ta--on, ta kotkotan koy mamalibot nin po--on biha ko abonowan.
42013009	Mahampat no mamonga ha homonoy ta--on, piro no ahè ay to-alen ana.' "
42013010	Mihay allon pama-inawa, hi Apo Hisos ay nilomo--ob ha miha ha hawhimba--an nin Hawhodiyo ta manorò.
42013011	Bayro ay ma--in mihay babayi ya ha lo--ob nin labinwaloy ta--on ay ma--in nin dipirinsya ta pinahokan ya nin mala--et ya ispirito. Kayà hiya ay nabokot boy agnayna ma-ipaktang ya nawini na.
42013012	Hin nakit ya ni Apo Hisos ay iningat na ya nin pakarani kona biha na hinalità, "Patel," wana, "hay dipirinsya mo ay na-alih ana."
42013013	Hapa--eg, impababo ni Apo Hisos ya gamet na do ha babayi; antimano, na-ipaktang nay nawini na boy pinori nay Diyos.
42013014	Piro hay ampamo--on bayro ha himba--an ay namahang ta habayton allo hin namakahampat hi Apo Hisos ay allon pama-inawa. Kayà hinalità nin hatoy ampamo--on do ha tawtawo, "Ma--in," wana, "nin anem ya allo nin ma-ari̇̀ magtrabaho. Ha aw-alloy habayto nin mako kawo bayrin para pakahampaten; alwan ha allon pama-inawa."
42013015	Tinombay kona hi Pangino--on Hisos, ya wana, "Hikawoy mawmagkakanwari̇̀! Wari̇̀ ma--in miha komoyo ya ahè ampangokà nin bakà na o asno na ya nakatakel ta gitan na nin ipa-inom maski allon pama-inawa?
42013016	Habayti ya babayi ya alalak ni Abraham ay lo--ob labinwaloy ta--on nin anti ha hilong kapangyariyan ni Satanas. Alwa nayi̇̀ tamà ya inalih koy dipirinsya na ya kagagaw--an ni Satanas maski allon pama-inawa?"
42013017	Banà bayri ha hinalità ni Apo Hisos ay nareng-eyan baytoy kaganawan tawoy angkomontra kona. Kalak--an balè nin tawtawoy anti bayro ay angkatowà banà do ha kawkapapa-ispanta ya anggagaw--en ni Apo Hisos.
42013018	Hapa--eg, insigi ni Apo Hisos ya panonorò na, ya wana, "Anya ya pangiparisan ko nin pamomo--on nin Diyos? Anyay pangi-alimbawa--an ko?
42013019	Hay pamomo--on nin Diyos ay ayin imbalag ha bot--on mostasa ya intanem nin mihay lalaki ha pananamanan na. Tinomobò boy hinomlay nin nag--in po--on kayo; kayà hay mawmanokmanok ay ampanayi ha hawhanga nin habayto."
42013020	Hapa--eg, naghalità ana et nin oman hi Apo Hisos, "Anyay pangi-alimbawa--an ko nin pamomo--on nin Diyos?
42013021	Habayti ay bilang ha pampalbag ya kinwa nin babayi ta inla--ok na ha tatloy hokat nin arina. Hapa--eg hatoy arina ya nila-okan nin pampalbag ay nilombag."
42013022	Mintras ampagpalako hi Apo Hisos ha siyodad nin Hirosalim ay ampanorò ya ha sawsiyodad boy ha bawbanowa ya angkaranan na.
42013023	Hapa--eg, ma--in nagpastang koni Apo Hisos, ya wana, "Pangino--on, amò bongat nayi̇̀ ya tawoy malibri ha kaparosawan?" Tinombay kona hi Apo Hisos, ya wana,
42013024	"Pagsikapan moyon makapahok ha makpit ya pinagkapolta, ta malakè ya magsikap pomahok bayro piro aghila makapahok.
42013025	No hay polta ay inharà ana nin ma--in ikon nin bali ay mireng kawo ha likol nin ampangatoktok ya ampaki-i-ingalo nin halita--en moyo, 'Pangino--on, lo-atan moy polta emen kayi makapahok.' "Piro hay itobay na komoyo ay 'Agkatawo balay boy agko tandà no ayri kawo na-ibat.'
42013026	"Hapa--eg, halita--en moyo, 'Napagkalamo nawen ka nin nangan boy ninom, boy nanorò ka ha dogal nawen.'
42013027	"Hapa--eg, ombayri ana et ya itobay komoyo nin Pangino--on, 'Agkatawo balay,' wana, 'boy agko tandà no ayri kawo na-ibat. Pakarayò kawo kongko, hikawo ya mapanggawà mala--et.'
42013028	"Manangih kawo boy manget--et kawon ngipen moyo banà ha kadya-dya--an ya danasen moyo. Hi Abraham, hi Isak, boy hi Hakob, kateng kaganawan propita nin Diyos ay makit moyo ya anti ha dogal ya ampag-ari--an nin Diyos, piro hikawo ay manatilin anti ha likol.
42013029	Hay tawtawo ya mika-ibat ha baytan boy ha babà, ha mayanan boy ha bagatan ay domoyong ha lamisawan ha dogal ya ampag-ari--an nin Diyos.
42013030	Hay mangyari ay ombayri: hay ampikahoyot ay mika-ona, ta hay ampika-ona ay mikahoyot."
42013031	Habayto et oras, ma--in ongnoy Parisiyo ya nako koni Apo Hisos ta hinalità la kona, "Mog-alih ka dayi bayri ta labay kan patyen ni Ari̇̀ Hirodis."
42013032	Tinombay konla hi Apo Hisos, "Mako kawoyna," wana, "ta halita--en moyo bahen ha tawoy magaling manaktika ya hapa--eg anggan nobokah ay isigi koy pama-alih ko nin dawdimonyo ya pinomahok ha tawtawo boy pamakahampat nin tawtawoy mangama--in masakit. Ha ikatlon allo ay mayari̇̀ koy gawà ko.
42013033	Ipagpatoloy ko ya pagpalako ko ha siyodad nin Hirosalim hapa--eg allo, nobokah anggan makalwa, ta hay propita nin Diyos ay ahè ma-ari̇̀ patyen ha ayri paman ya dogal no alwan ha siyodad nin Hirosalim."
42013034	Hapa--eg, naghalità et hi Apo Hisos, ya wana, "Tawtawo ha Hirosalim, hikawo ya ampamati nin pawpropita boy ambatowen moyo baytoy inhogò bahen komoyo. Ongnoy bisis katawon labay kopkopen nin bilang ha pangopkop nin to--an manok ha sawsisiw na, piro agmoyo labay nin pakopkop kongko.
42013035	Hapa--eg ay hikawoyna ya ba-alà bahen ha ampa-iriyan moyoy siyodad ta pa-olayan katawoyna. Anhalita--en ko komoyo ya agmoyo koyna makit oman anggan agmoyo halita--en ya, 'Makalmà ya anlomateng ha ngalan nin Pangino--on.' "
42014001	Mihay allo, allon pama-inawa, hi Apo Hisos ay nako ha bali nin miha ha ampipamo--on ha Pawparisiyo ta nangan. Bayro ay ampaka-i-imatonan la ya.
42014002	Hapa--eg, napakarani koni Apo Hisos ya mihay lalaki ya angkabayà ta ma--in masakit.
42014003	Hi Apo Hisos ay nagpastang ha mawmangitorò nin kawkapanogo--an boy ha Pawparisiyo, ya wana, "Kompormi ha kawkapanogo--an, tamà nayi̇̀ o alwa nin mamakahampat nin ampagmasakit no allon pama-inawa?"
42014004	Piro aghila tinombay. Hapa--eg, inaptoh ni Apo Hisos baytoy tawoy angkabayà, ta pinakahampat na ya biha na ya pina-orong.
42014005	Hapa--eg, pinastang hilayna et ni Apo Hisos, ya wana, "No ma--in miha komoyo ya ma--in anak o bakà ya matata ha malalè ya libon no allon pama-inawa, agmoyo wari̇̀ antimanon ilakat?"
42014006	Piro ayin makatbay koni Apo Hisos.
42014007	Hapa--eg, na-asikaso ni Apo Hisos ya hay ampili--en nin pamikno--an nin sawsang-ili ay hatoy pamikno--an nin aw-importanti ya kawkombidado. Kayà ombayri ya alimbawà ya hinalità na konla.
42014008	"No ma--in mangombida komo ha banhal ay agka pon miknò do ha dogal ya para ha importantin tawo, ta maka ma--in kombidado ya mas importanti kisa komo.
42014009	No naka-iknò kayna bayro biha pakaraniyan ka nin habaytoy nangombida komoyo ta halita--en na komo ya, 'Habayti ya bangkò ay para kona,' ay mapareng--ey ka ta mipalako kan miknò ha pamikno--an nin kinombiday alwan importantin tawo.
42014010	Kayà no kinombida ka ha okasyon ay do ka miknò ha pamikno--an nin alwan importantin tawo emen no lomateng baytoy nangombida komo ay halita--en na komo ya, 'Kari,' wana, 'amigo, di ka miknò ha mas maganday pamikno--an.' Ha ombayro ay magkama--in ka nin karangalan ha kaganawan nin kombidadoy anti bayro.
42014011	Hinoman ya ampangipagmalhay nin sarili na ay angka-lihan dangal, boy hinoman ya ampagmaka-aypà ay ampagkama--in dangal."
42014012	Hapa--eg, hinalità ni Apo Hisos do ha Parisiyo ya nangombida kona, "No maghandà ka," wana, "nin pamamangan ay agmo kombidawen ya aw-amigo mo, pawpatel mo o pawpartidos mo, ni kawkarani moy mangayaman; ta no ombayroy gaw--en mo ay ibira la komo baytoy ginawà mo konla.
42014013	Hay kombidawen mo ay mawmanga-irap, pawpilay, ahè ampipampaka-owako, boy bawbowag.
42014014	Hila ay ayin pakakayan gomanti komo. Kayà magkama--in ka nin kahampatan ya iganti komo nin Diyos ha pangabiyay oman nin tawtawoy nikati ya mawmangahampat."
42014015	Miha do ha ampipampiknò ha lamisawan ya nakalengè nin hinalità ni Apo Hisos ay naghalità kona, "Makalmà ya tawoy domoyong ha lamisawan ha dogal ya ampag-ari--an nin Diyos."
42014016	Ombayri ya intobay ni Apo Hisos ya alimbawà: "Ma--in mihay tawo ya ampaghandà nin malhay ya handà ya pamamangan, biha ya nangombida nin malakè ya tawo.
42014017	Hin na-ihandà ana ya kaganawan ay inhogò nay alilà na nin halita--en do ha kawkombidado na ya ombayri: 'Mako kawoyna bayri,' wana, 'ta handà ana ya kaganawan.'
42014018	Piro kaganawan nin hatoy kinombida na ay nanggawà nin kaparanan emen hila madispinsa. Hay ona ay naghalità do ha alilà nin, 'Ka-ilangan ko,' wana, 'nin lakwen nin biliwen baytoy paliyan ya hinaliw ko; kayà dispinsawen na ko.'
42014019	"Hinalità itaman nin hatoy miha, 'Nanaliw ako,' wana, 'nin mapò ya bakà; kayà porbawen ko hila nin iholot. An-ipaki-ilgo ko komo ya dispinsawen na ko.'
42014020	"Hinalità itaman nin hatoy miha, 'Kapiyari̇̀ ko,' wana, 'nin nagkahal; kayà agko makalako.'
42014021	"Hapa--eg, norong baytoy alilà ta habayti ya pangyayari ay imbalità na ha amo na. Namahang baytoy amo ya ma--in bali; kayà minandawan nay alilà na, ya wana, 'Manandali̇̀ kan mako ha kawkalsara boy ha mangakpit ya dawdaan ta gitan mo bayri ya mawmanga-irap, pawpilay, bawbowag, kateng hatoy ahè maka-owako.'
42014022	"Hin nagbira baytoy alilà ay hinalità na ha amo na, ya wana, 'Hay pinanogo--an mo ay nagawà ana, piro ma--in et nin dogal ya para ha kanayon.'
42014023	"Hinalità ana et nin hatoy amo do ha alilà na, 'Manigè ka,' wana, 'ta mako ka ha kawkalsara boy ha mangakpit ya dawdaan ya anti ha likol nin banowa ta piliten moy tawtawo nin mako bayri emen mapnò bayti ya bali ko.
42014024	Piro anhalita--en ko komoyo, hatoy ona kon kinombida ay ahè makataway nin habayti ya inhandà koy pamamangan.' "
42014025	Hi Apo Hisos ay anhonowen nin malakè ya tawo. Hapa--eg, nagpeyeh ya nin inomarap konla ta hinalità na,
42014026	"Hinoman," wana, "ya labay makilamo kongko para pag-alagad ko, hay ka-ilangan nan gaw--en ay labiyen na kon igit ha panlalabi na ha tatay na, nanay na, ahawa na, aw-anak na, pawpatel na, boy ha sarili na.
42014027	Hinoman ya ahè makapagte--eh nin magdanas nin kadya-dya--an nin bilang ha ampamalatay koroh ya para ha sarili nan kamatyan ay ahè ma-ari̇̀ mag--in alagad ko.
42014028	"Alimbawà, ma--in miha komoyo ya ampagplanon mamangon nin matag--ay ya bali, agna pon wari̇̀ karkolawen no ongnoy kowalta ya gastosen na emen na matanda--an no hay kowalta ya ma--in kona ay magkasya nin pamayari̇̀ nin hatoy ipagawà na;
42014029	ta no nakapondasyon yayna biha agnayna ma-ipayari̇̀, balang makakit nin habayto ay mangka-ili.
42014030	'Biliwen mo,' wanla, 'bayti ya tawo. Na-ompisawan naynan ibangon ya bali na, piro agnayna mayari̇̀.'
42014031	"Alimbawà et, no ma--in ari̇̀ ya ma--in mapò ya liboy hondalò para lomaban ha ari̇̀ ya makon mangalaban konla ya ma--in lowampò ya liboy hondalò, agna pon wari̇̀ pag-aralan no ma--in hilan pakakayan lomaban do ha ari̇̀ ya mas malakè ya tawowan kisa konla?
42014032	No agna makaya, mintras anti et ha marayò ya kalaban na ay mangihogò ya nin tawowan nay homakbat nin maki-ayos do ha ari̇̀ ya kalaban na.
42014033	Ombayro itaman," wani Apo Hisos, "hinoman komoyo ay ahè ma-ari̇̀ mag--in alagad ko no agna halibokotan ya kaganawan bagay ya anti kona."
42014034	Hinalità et ni Apo Hisos, ya wana, "Hay ahin ay ma-alagà ta pampalahap nin pamamangan, piro no na-lihan anan alat, pangno et mapa-alat nin oman?
42014035	No na-lihan anan alat ay ayin anan pakinabang maski pangabono; kayà dapat anan itapon. Hay ka-ilangan moyo ay manlengè mahampat nin habayti ya anhalita--en ko komoyo biha moyo honolen."
42015001	Malakè ya manininon bo--ih boy kanayon et ya mawmakasalanan ya ampakarani koni Apo Hisos ta manlengè nin anhalita--en na.
42015002	Banà bayri, hay Pawparisiyo boy mawmangitorò nin kawkapanogo--an ay nipaghalità nin ombayri: "Biliwen moyo ba--in ya tawo! Antanggapen nay mawmakasalanan boy ampaki-arap ya konla nin mangan."
42015003	Hapa--eg, hinalità konla ni Apo Hisos bayti ya ombayri ya alimbawà:
42015004	"No miha komoyo ya ma--in magatoy topa ya hay miha ay nikatak, agna wari̇̀ ibalag baytoy siyammapò boy siyam bayro ha pagpastolan ta tikapen na baytoy nikatak angga ha makit na?
42015005	No makit nayna ay lomiga ya boy babawen nan i-orong.
42015006	Pami-abot na ha bali na ay ingaten nay aw-amigo na boy kawkarani na ta halita--en na konla, 'Makiliga kawo kongko,' wana, 'ta hay topa koy nikatak ay nakit koyna.'
42015007	Ombayro itaman," wani Apo Hisos, "igit ya kaligawan ha katatag-ayan ha kama-inan nin Diyos banà ha mihay makasalanan ya naghehe kisa ha siyammapò boy siyam ya ahè naghehe ta an-ipalagay la nin alwa hilan makasalanan."
42015008	Nambi ana et hi Apo Hisos nin mihay alimbawà, ya wana, "No ma--in mihay babayi ya ma--in mapò ya kowaltay pilak biha hay mihay pilak ay nikatak, agya wari̇̀ mamagket nin kingki boy kalihan nay bali na, ta pakatikaptikapen na anggan agna makit baytoy kowaltay pilak ya nikatak?
42015009	Pamakakit na ay ingaten nay aw-amiga na boy kawkarani na ta halita--en na konla, 'Makiliga kawo kongko ta nakit koynay kowalta koy pilak ya nikatak.'
42015010	Ombayro itaman, anhalita--en ko komoyo," wani Apo Hisos, "magtowà ya aw-anghil nin Diyos nin banà ha mihay makasalanan ya naghehe ha kawkasalanan na."
42015011	Insigi ni Apo Hisos ya paghalità na: "Ma--in," wana, "nin mihay tatay ya ma--in loway anak ya parihon lalaki.
42015012	Hinalità nin hatoy bongsò, 'Tatay,' wana, 'igwà moyna kongko hapa--eg ya atag ko ha kawkamama--in mo ya mamanawen nawen komo.' Kayà pini-atag ana nin hatoy tatay ya kawkamama--in na ya para do ha loway anak na.
42015013	"Ahè naboyot, hatoy bongsò ay inlakò na baytoy kamama--in ya atag na biha ya nog-alih nin gintan nay kowalta ya napaglako--an na. Nako ya ha kanayon ya dogal ya marayò, ta bayro na pinaggagastos ya kowalta na ha alwan mahampat ya gawgawà.
42015014	Hapa--eg, na-oboh ya kowalta na; kayà hin nilomateng ya pana--on bitil do ha dogal ya nilako na ay ampag-irap yayna.
42015015	Hay ginawà na ay nagprisinta nin magtrabaho ha mihay taga bayro. Hapa--eg, inhogò ya do ha paliyan ta ginawà na yan mangalilà nin bawbaboy.
42015016	Ha masyadoy kabitilan na, kateng pamamangan nin bawbaboy ay labay nan kanen; piro ayin nambi kona nin maski anya.
42015017	"Hin na-ihip-ihip na ay hinalità na ha sarili na, 'Do,' wana, 'konnawen, hay aw-alilà nin tatay ko ay angkabhoy boy ampagsobray pamamangan la; hiko balè ay anti bayrin angkati nin bitil.
42015018	Morong ako ha tatay ko ta halita--en ko konay, "Tatay, nagkasalanan ako ha Diyos boy komo.
42015019	Alwa koynan karapatdapat ingaten nin anak mo; ibilang mo koyna nin miha ha aw-alilà mo." '
42015020	Hapa--eg, nanigè yaynan morong ha tatay na. "Marayò ya et ha bali la ay natamolawan yayna nin tatay na boy na-ingalowan na ya. Kayà nowayo ya tatay na nin hinomakbat kona ta tinakeh na ya boy inalekan.
42015021	" 'Tatay,' wanan hatoy anak, 'nagkasalanan ako ha Diyos boy komo. Alwa koynan karapatdapat ingaten nin anak mo.'
42015022	"Piro hinalità nin hatoy tatay do ha aw-alilà, 'Manandali̇̀ kawo! Gitan moyo bayri baytoy pinakamaganday dolo ta ipaholot moyo kona. Pahinghingan moyo ya boy pasapatosan.
42015023	Pangayari̇̀ ay magpati kawo nin pinatabà ya oybon bakà. Magligaliga tamo,
42015024	ta habayti ya sarili kon anak ay kowinta nati biha nabiyay oman; hiya simpri ay kowinta nikatak, piro hapa--eg ay nakit yayna.' Hapa--eg, inompisawan laynay pagligaliga la.
42015025	"Hin habayto, hatoy ponganay ya anak ay anti ha paliyan. Hin amporong yayna boy marani yayna ha bali la ay nakalengè ya nin togtogan boy ma--in ampipagbayli.
42015026	Iningat nay miha ha aw-alilà ta pinastang na no anyay ampangyari.
42015027	Tinombay baytoy alilà, 'Nagbirayna,' wana, 'ya patel mo; kayà impapati nin tatay mo baytoy pinatabà ya oybon bakà ta habaytoy inhandà na ha pagligaliga banà ha patel moy nagbira ya ma--in kalighawan.'
42015028	"Hapa--eg, namahang baytoy ponganay boy agya nilomo--ob. Kayà nilako ya nin tatay na ta an-amo-amo--en na yan palo-oben.
42015029	Piro tinombay ya ha tatay na, ya wana, 'Malakè ana ya ta--on nin pagsisirbi ko komo nin bilang mihay alilà, boy maski nakakano ay ayin ako nin ahè hinonol ya ampanogo--an mo kongko. Piro ni minghan ay agmo ko pinagpati nin maski oybon kanding emen ako makapaghandà nin para ha aw-amigo ko.
42015030	Piro hin nakalateng ba--in ya anak mo ya nangoboh nin kamama--in mo, ta ginastos na ha pawpota ay pinagpati mo yan pinatabà ya oybon bakà.'
42015031	" 'Anak ko,' wanan tatay na, 'hika ay pirmi kon kalamo, boy kaganawan ikon ko ay ikon mo.
42015032	Piro ka-ilangan tamon magligaliga, ta habayti ya patel mo ya kowinta nati pon ay nabiyay oman, boy kowinta nikatak ay nakit oman.' "
42016001	Hinalità ni Apo Hisos ha aw-alagad na, "Ma--in," wana, "nin mihay tawoy mayaman ya ma--in pinahimala--an nin mama-alà nin kawkamama--in na. Hapa--eg, ma--in naghombong kona ya hatoy ampahimala--an nan mama-alà ay anhira-hira--en ya kowalta na nin gastosen.
42016002	Kayà impa-ingat na baytoy ampama-alà ta pinastang na ya, 'Anya bayti,' wana, 'ya hombong kongko ya tongkol komo? I-orong moyna kongkoy listawan nin alagà kawkamama--in ko ta alwaynan hika ya paba-ala--en ko.'
42016003	"Hapa--eg, hinalità na ha sarili na nin hatoy mama-alà, 'Anya raw,' wana, 'ya gaw--en ko ya an-alihen akoyna nin amo ko ha trabaho ko? Agko makayan mangotkot lotà boy angkareng--ey akon makilimoh.
42016004	Ah!' wana, 'tandà koyna. Manggawà akon paraan emen ako kandepen nin tawtawo pangalih kongko ha trabaho ko.'
42016005	"Hapa--eg, iningat nay kaganawan tawoy ma--in otang ha amo na. Pinastang na baytoy ona, ya wana, 'Ongnoy otang mo ha amo ko?'
42016006	"Tinombay baytoy ma--in otang, 'Magatoy hokat nin asitin olibo,' wana. "Hinalità nin hatoy mama-alà, 'Anti bayri ya listawan nin otang mo. Miknò ka ta pahiliyan moy nakalista bayri emen hay otang mo ay mag--in tanan limampò.'
42016007	"Hapa--eg, pinastang na baytoy ikalwa, 'Hapa hika itaman,' wana, 'Ongnoy otang mo?' 'Magatoy hokat nin trigo,' wana. "Hinalità ana et nin hatoy mama-alà, 'Anti bayri ya listawan nin otang mo; pahiliyan moy nakalista bayri emen hay otang mo ay mag--in tanan walompò.'
42016008	Banà bayro, habayti ya alwan tapat ya pinahimala--an nin mama-alà ay pinori nin amo na ha kagalingan na nin manaktika emen ya magkama--in pakinabang. Talagan hay tawtawoy ahè antompel ha Diyos ay magaling ha pamakilamo ha kapara la kisa ha tawtawoy antompel ha Diyos."
42016009	Insigi ni Apo Hisos ya paghalità na, "Kayà," wana, ' 'nin anhalita--en ko komoyo, gamiten moyoy kamama--in ya impahimalà komoyo nin para ha tawtawoy ampanga-ilangan emen pangati moyo ay tanggapen kawon pa-iri ha pama-iriyan ya ayin anggawan.
42016010	"Hinoman ya mapahimala--an ha mangayamò ya bagay ay mapahimala--an simpri ha mangalhay ya bagay; hinoman ya ahè mapahimala--an ha mangayamò ya bagay ay ahè simpri mapahimala--an ha mangalhay ya bagay.
42016011	No agka mapahimala--an mama-alà nin kayamanan bayri ha babon lotà, hino ya mangipahimalà komo nin peteg ya kayamanan?
42016012	No ahè ma-ari̇̀ ipahimalà komo ya ikon nin kanayon, hinoy mambi komo nin para pag-ikon mo?
42016013	"Ayin alilà ya makapagsirbi nin sabay ha loway amo; ta no pisabayen na, hay miha ay ma-ari̇̀ pag-inakitan na, piro hatoy miha ay labiyen na; o ma-ari̇̀ nin mag--in yan tapat ha miha, ta hatoy miha ay kasorawan na. Agmo ma-ari̇̀ pisabayen nin pagsirbiyan ya Diyos boy kayamanan."
42016014	Hin nalengè bayti ya tawtorò ni Apo Hisos nin hatoy Pawparisiyoy sawsakim ha kowalta ay tinoya-toyà la hi Apo Hisos.
42016015	Hapa--eg, hinalità konla ni Apo Hisos, "Ampagmamahampat kawo," wana, "ha arapan nin tawtawo, piro hay nakem moyo ay tandà nin Diyos. Hay bawbagay ya ampa-alaga--an nin tawtawo ay ayin ka-a-alagà ha tegteg nin Diyos.
42016016	"Hay kawkapanogo--an ya inggawà ni Moysis boy hinolat nin pawpropita hin hato ay an-ipahonol angga hin nag-ompisan nangaral hi Howan Mamiminyag. Pa-ibat hin nag-ompisan nangaral hi Howan Mamiminyag, hay Mahampat ya Balità ya tongkol ha pamomo--on nin Diyos ay an-i-aral boy balang miha ay ampagpilit pasakop ha pamomo--on nin Diyos.
42016017	Ombayro man, mas maparan ma-alih ya langit boy lotà kisa ma-alih ya maski pinakamayamò parti ha mihay litra nin kawkapanogo--an.
42016018	"Hinoman ya lalaki ya mangihiyay nin ahawa biha mag-ahawa nin kanayon ay ampakapagkasalanan nin pamabayi; boy hay lalaki ya mag-ahawa nin babayi ya nakihiyay ha ahawa ay ampakapagkasalanan nin pamabayi."
42016019	"Ma--in," wani Apo Hisos, "nin mihay tawoy mayaman. Hay dawdoloy an-iholot na ay mangabli boy hay pamamangan nan allo-allo ay mangalahap.
42016020	Ma--in itaman mihay mamakilimoh ya nagngalan Lasaro ya napohipon borog. Hiya ay anggitan nin an-igwà ha poltan bali nin hatoy mayaman,
42016021	ta labay nan mangan nin maski mawmomo ya angkatata ha lamisawan nin hatoy mayaman. Hay aw-aho ay ampakon manapoh nin bawborog na.
42016022	"Hapa--eg, nati baytoy mamakilimoh ya ayin kanayon no alwan hi Lasaro. Hay kalolowa na ay gintan nin aw-anghil do ha kama-inan ni Abraham. Nati itaman baytoy mayaman boy intabon ya.
42016023	Hay kalolowa na ay nipalako ha impirno. Banà ha kadya-dya--an ya andanasen na ay naninglà ya. Ha marayò ay nakit na hi Lasaro ya kalamo ni Abraham.
42016024	Hapa--eg, nambolyaw ya, 'Apo Abraham,' wana, 'ingalowan mo ko. Ihogò mo bayri hi Lasaro ta isawsaw na ha lanom ya tamorò na, biha na ipadnà ha dilà ko emen lomay--ep, ta masyado kon ampagdya--dyà bayri ha apoy.'
42016025	"Piro tinombay kona hi Abraham, 'Anak ko,' wana, 'ihipen mo ya hin angkabiyay ka ha babon lotà ay pasasà ka ha kaganawan bagay ya mangahampat, piro hi Lasaro, kaganawan bagay ya dinanas na ay panay kadya-dya--an. Hapa--eg ay anti ya bayri nin ma--in kaligawan; hika balè ay anti bahen nin ampagdanas nin kadya-dya--an.
42016026	Bokod et bayro ay pagkalalè bongaw ya piha-etan tamo. Kayà hatoy labay mako bahen komoyo ya ma-ibat bayri ay ahè makalako boy ayin makalako bayri konnawen ya ma-ibat bahen.'
42016027	"Hapa--eg, hinalità ana et nin hatoy mayaman, 'Apo Abraham, ihogò mo awod,' wana, 'hi Lasaro nin mako ha bali nin tatay ko,
42016028	ta ma--in akon limay patel ya lalaki. Halita--en na konla ya tongkol bayri emen aghila mipalako bayri ha kadya-dya--an.'
42016029	"Hinalità ni Abraham, 'Anti bayro,' wana, 'ya hinolat ni Moysis boy hinolat nin pawpropita. Ma-ari̇̀ lan leng--en bayto no labay la.'
42016030	"Tinombay baytoy mayaman, 'Apo Abraham,' wana, 'agla leng--en bayto, piro no ma--in nati ya nabiyay oman ya mako bayro konla ay paghehean lay kawkasalanan la.'
42016031	Hapa--eg, ombayri ana et ya hinalità ni Abraham, 'No aghila,' wana, 'manlengè ha hinolat ni Moysis boy ha hinolat nin pawpropita ay aghila simpri minto--o maski nin ma--in nati ya nabiyay oman ya mako konla.' "
42017001	Hinalità ni Apo Hisos ha aw-alagad na, ya wana, "Hay toksò ay anlomateng ya ampangibatan nin hay tawtawo ay makagawà nin kasalanan, piro ka-i-ingaloy mangyari ha tawoy manonoksò.
42017002	Hinoman ya manggawà nin bara--nan ya pangibatan nin hay mihay anak ya antompel kongko ay makapagkasalanan, mahampat et ya hay le--ey na ay taklan nin malhay ya batoy gigilingan biha ya itapon ha dagat.
42017003	I-atap moyoy sarili moyo! "No ampanggawà nin kasalanan ya patel mo ay ha-aren mo, boy no maghehe ya ay patawaren mo.
42017004	No ha lo--ob managa-allo ay kapitoy bisis yan makagawà komo nin kasalanan ta kapitoy bisis ya simprin pakarani komo nin makikwan tawad ay patawaren mo ya."
42017005	Hapa--eg, hinalità nin aw-alagad koni Pangino--on Hisos, ya wanla, "Pakhawen moy pantotompel nawen."
42017006	Tinombay ya Pangino--on, "No ma--in kawo," wana, "nin pantotompel ya maski bilang bongat kayamò nin bot--on mostasa ay ma-ari̇̀ moyon halita--en bayri ha po--on kayo ya an-ingaten sikomoro ya, 'Oloten moy sarili mo ta ikambya mon itanem ha dagat!' boy homonol bayti komoyo."
42017007	"Alimbawà," wani Apo Hisos, "ma--in miha komoyo ya ma--in alilà ya ampangararo o ampagpastol nin tawtopa. Panlomateng nan na-ibat ha paliyan, halita--en mo wari̇̀ konay, 'Mako kari ta mangan kayna?'
42017008	Talagan agka maghalità nin ombayro, no alwan hay halita--en mo kona ay ombayri, 'Ihandà moy pangaponan ko boy ayosen moy sarili mo, ta sirbiyan mo ko mintras ampangan ako, ta pangayari̇̀ ko ay ma-ari̇̀ kaynan mangan.'
42017009	Wari̇̀ hay alilà mo ya anhomonol ha an-imanda mo ay ampasalamatan mo?
42017010	Ombayro itaman komoyo; no nagawà moyoy kaganawan immanda komoyo, hay halita--en moyo ay 'Hikayi ay aw-alilà bongat; ginawà nawen ya katongkolan nawen.' "
42017011	Mintras ampagpalako hili Apo Hisos ha siyodad nin Hirosalim ay nagdaan hila ha piha-etan nin probinsyan Samarya boy probinsyan Galiliya.
42017012	Hin ampomahok ana hili Apo Hisos ha mihay baryo ay nakahakbat hila nin mapò katawoy ma--in liproso. Tinonggen baytoy mapò katawoy ma--in liproso ha ma--in amò ya distansya,
42017013	biha hila nambolyaw, "Apo Hisos," wanla, "ingalowan mo kayi."
42017014	Hin nakit hila ni Apo Hisos ay ombayri ya hinalità na konla: "Mako kawon pakit ha pawpari̇̀." Mintras ampako hilan pakit ha pawpari̇̀, hay nawini la ay malinis ana ta na-alih ya liproso la.
42017015	Hin na-asikaso nin miha konla ya mahampat yayna ay nagbira yan ampangibolyaw nin pamomori ha Diyos.
42017016	Hiya ay nanlokob ha danin bitih ni Apo Hisos ta nagpasalamat ya kona. Habayti ya tawo ay Samaritano.
42017017	Nagpastang hi Apo Hisos, "Wari̇̀ alwan mapò katawoy hinomampat? Ayri ya siyam?
42017018	Aghila nayi̇̀ mamalay otang ya nakem nin magbiran pasalamat ha Diyos? Habaytin bongat nayi̇̀ ya dayowan ya taga Samarya ya nagbira?"
42017019	Hapa--eg, hinalità ni Apo Hisos do ha tawoy nagbira kona, "Mireng ka," wana, "ta morong kayna. Pinakahampat ka nin katetpel mo."
42017020	Minghan, hi Apo Hisos ay pinastang nin Pawparisiyo no makano lomateng ya pamomo--on nin Diyos. Tinombay hi Apo Hisos, ya wana, "Hay pamomo--on nin Diyos ay ayin palatanda--an boy ahè makit no makano lomateng,
42017021	ta hay pamomo--on nin Diyos ha nakem nin tawo ay ahè angkakit. Kayà ayin makapaghalità nin, 'Hay Diyos ay mag-ompisaynan mamo--on ha dogal ya habayti!' o, 'Do ha kanayon ya dogal!' "
42017022	Hinalità ni Apo Hisos ha aw-alagad na, "Lomateng ya pana--on ya kahabekan moyon makit ya panlomateng ko ya an-ingaten Anak nin Tawo piro agmoyo makit.
42017023	Ma--in tawtawoy maghalità komoyo nin 'Anti ya bayro!' o 'Anti ya bayri!' Agkawo minto--o konla nin makon manlek kongko,
42017024	ta hay allon panlomateng ko ya an-ingaten Anak nin Tawo ay bilang kimat ya biglà anhomawang ha langit kateng ha kaganawan parti nin babon lotà.
42017025	Piro ka-ilangan magdanas ako pon nin masyadoy kadya-dya--an, boy agko tanggapen nin tawtawo hapa--eg pana--on.
42017026	"Ha allon panlomateng ko ya an-ingaten Anak nin Tawo ay bilang ombayro ha pangyayari hin pana--on ni Nowi ya hay tawtawo ay alwan handà ta masyadoynay kala-etan la boy aglayna anlingayen ya Diyos.
42017027	Hin habayton pana--on, hay tawtawo ay sigisigi ha pamangan, paglahing, pag-ahawa, boy pamabanhal anggan na-abot ya allo nin hili Nowi ay pinomahok ha barko, biha biglà nangoran anggan hay babon lotà ay nahalipawan nin lanom ya nakamati konlan kaganawan.
42017028	"Ombayro et hin pana--on ni Lot. Hay tawtawo ay sigisigi ha pamangan, paglahing, pangomirsyo, pananem, boy panggawà nin bawbali.
42017029	Piro hin nog-alih hili Lot do ha siyodad nin Sodoma, hay tawtawo bayro ay pinatin inoran nin apoy boy asopri.
42017030	"Ombayro ya mangyari ha allo nin hiko ya an-ingaten Anak nin Tawo ay mipatnag.
42017031	Ha allon panlomateng ko, hinoman ya anti ha balkon ha bobongan nin bali na ay agana mistil mona--oy nin mangwan kawkamama--in na ya anti ha lo--ob nin bali na; boy hinoman ya anti ha paliyan ay agana mistil morong nin mangwan anyaman ya bagay.
42017032	Ihipen moyo baytoy nangyari hin hato ha ahawa ni Lot. Agya nakalibri banà ha pamabli na nin kawkamama--in na ya agna labay alihan.
42017033	Hinoman ya tawoy ampag-atap ha kamatyan ay mati et bongat, piro hinoman ya tawoy ahè ampagpa-alagà ha biyay na ay ma--in biyay ya ayin anggawan.
42017034	Anhalita--en ko komoyo, ha yabin panlomateng ko ay ma--in loway lalaki ya angkatoloy ha mihay kowarto; hay miha ay kowen, hay miha ay ibalag.
42017035	Ma--in loway babayi ya ampitambay nin ampanggiling, hay miha ay kowen, hay miha ay ibalag,
42017036	Ma--in loway lalaki ya ampilamon ampagtrabaho ha paliyan; hay miha ay kowen, hay miha ay ibalag."
42017037	Hapa--eg hi Apo Hisos ay pinastang nin aw-alagad na, ya wanla, "Pangino--on, ayri mangyari bayti?" Intobay konla ni Apo Hisos bayti ya ombayri ya kahalita--an: "No ayri," wana, "ya bangkay ay bayro mititipon ya aw-owak."
42018001	Hapa--eg, hinalità ni Apo Hisos bayti ya alimbawà ha aw-alagad na, ta antoro--an na hila nin pirmin manalangin emen aghila ma-lihan nin pag-asa.
42018002	Hay hinalità na ay ombayri: "Ma--in mihay banowa ya ma--in howis ya ahè ampangigalang nin Diyos boy ahè ampangalang-alang nin tawtawo.
42018003	Ha banowa et ya habayto ay ma--in mihay bawoy babayi ya mabetbet nin mako bayro ha howis, ta ampapatambay yan ipaglaban ya katoynongan na ha kontraryo na.
42018004	Naboyot ya pon nin ahè an-asikasowen nin hatoy howis. Piro hin bandan hoyot ay hinalità na ha sarili na, 'Maski,' wana, 'nin agko anggomalang ha Diyos o ampangalang-alang nin tawtawo
42018005	ay tambayan koyna simpri bayti ya bawoy babayi ta angkasora koyna kona banà ta ayin tegen akon lakwen nin distorbowen.' "
42018006	Insigi ni Pangino--on Hisos ya paghalità na, ya wana, "Paka-ihipen moyo ya hinalità nin habayti ya alwan tapat ya howis.
42018007	No nagawà na baytoy ombayro, ahè wari̇̀ lalò tambayan nin Diyos ya tawtawoy pinili̇̀ na ya allo yabi nin ampakirawat kona? Agna hila wari̇̀ tampol tobayen?
42018008	Anhalita--en ko komoyo ya tampol na hilan tambayan. Ombayro man, panlomateng ko ya an-ingaten Anak nin Tawo, ma--in ako wari̇̀ makit ya antompel kongko bayri ha babon lotà?"
42018009	Mihay alimbawà ana et ya hinalità ni Apo Hisos ha tawtawoy ampagmamahampat ta agla ambiyan kowinta ya kanayon.
42018010	"Ma--in," wana, "nin lowa katawoy nako ha bali nin Diyos ta manalangin. Hay miha ay Parisiyo, hay miha ay manininon bo--ih.
42018011	Hatoy Parisiyo ay naka-ireng ya ampanalangin nin para ha sarili na, ya wana, 'Ampasalamat ako komo, Diyos, ta alwa kon bilang ha kanayon ya tawtawoy sakim, alwan tapat, mapamabayi, boy alwa kon bilang ombahen ha manininon bo--ih.
42018012	Ha ka-ogali--an ko, ha lo--ob manlinggo ay ansadya--en ko nin loway allon magpaltan mangan boy an-igwà ko komo ya ikamapò parti nin angkatikapan ko.'
42018013	"Piro hatoy manininon bo--ih ay naka-ireng ha marayò, boy ha panalangin na ay agya ampaninglà nin manegteg ha tag--ay ta angkareng--ey ya, no alwan andogdogen nay nebneb na ta nanalangin yan ombayri: 'Diyos ko,' wana, 'ingalowan mo ko ta hiko ay makasalanan.'
42018014	"Anhalita--en ko komoyo," wani Apo Hisos, "alwan hatoy Parisiyo no alwan habayti ya manininon bo--ih ya norong ya pinatawad nin Diyos; ta hinoman ya ampangipagmalhay nin sarili na ay angka-lihan dangal, piro hinoman ya ampagmaka-aypà ay ampagkama--in dangal."
42018015	Hapa--eg, ma--in tawtawoy nipantan nin mangayamò ya aw-anak ta ipa-aptoh la koni Apo Hisos emen mabindisiyonan. Hin nakit nin aw-alagad baytoy tawtawo ay hina--ad la hila.
42018016	Piro iningat ni Apo Hisos baytoy aw-anak, biha na hinalità ha aw-alagad na, ya wana, "Hay aw-anak ay agmoyo ha-aren no alwan pa-olayan moyo hilan pakarani kongko, ta hay pamomo--on nin Diyos ay anti ha tawtawoy ma--in pamahimalà kona nin bilang ombayri ha pamahimalà nin habayti ya mangayamò ya aw-anak.
42018017	Anhalita--en ko komoyoy kaptegan: hinoman ya ahè ampananggap nin pamomo--on nin Diyos nin bilang ha mayamò ya anak ay ahè mapalamo ha tawtawoy ampag-ari--an nin Diyos."
42018018	Minghan, hi Apo Hisos ay pinastang nin miha ha ampamo--on ha Hawhodiyo, ya wana, "Mahampat ya mangangaral, anyay dapat kon gaw--en emen ako magkama--in nin biyay ya ayin anggawan?"
42018019	Tinombay kona hi Apo Hisos, "Antà," wana, "nin an-ingaten mo ko nin mahampat? Ayin kanayon ya mahampat no alwan Diyos.
42018020	Tandà moy pawpanogò nin Diyos: 'Agka makilalaki o mamabayi; agka mamatin tawo; agka manakaw; agka manistigos nin ayin kaptegan; boy igalang moy tatay mo boy nanay mo.' "
42018021	Tinombay baytoy lalaki, "Kaganawan nin habayti ay anhonolen koyna pa-ibat hin anak ako et."
42018022	Hin nalengè bayto ni Apo Hisos, ay hinalità na kona, "Ma--in et," wana, "nin mihay bagay ya ka-ilangan mon gaw--en. Ilakò moy kaganawan kamama--in mo, ta hay napaglako--an ay igwà mo ha mawmanga-irap emen ka magkama--in kayamanan ha katatag-ayan ha kama-inan nin Diyos; pangayari̇̀ mon gaw--en bayto ay magbira ka bayri ta makilamo ka kongko."
42018023	Piro hin nalengè bayti nin hatoy lalaki ay nilomelè ya banà ha kalak--an nin kayamanan na.
42018024	Tinegteg ni Apo Hisos baytoy lalaki ya nilomelè biha na hinalità, "Hay tawoy mayaman," wana, "ay ma-irap mapalamo ha tawtawoy ampag-ari--an nin Diyos.
42018025	Mas maparah et ha mihay kamel ya magdaan ha lobot nin karayem kisa ha mihay mayaman ya mapalamo ha tawtawoy ampag-ari--an nin Diyos."
42018026	Hatoy tawtawoy anti bayro ya nakalengè nin hinalità ni Apo Hisos ay nagpastang kona, ya wanla, "No ombayro, hinoman awod ya malibri?"
42018027	Tinombay hi Apo Hisos, "Kaganawan," wana, "nin ma-irap ya bagay ya ahè kayan gaw--en nin tawtawo ay magawà nin Diyos."
42018028	Hapa--eg, naghalità hi Pidro, ya wana, "Imbalag nawen ya kaganawan ta nakilamo kayi komo."
42018029	Hinalità konla ni Apo Hisos, ya wana, "Anhalita--en ko komoyo ya kaptegan: hinoman ya mangibalag nin pamamali na, ahawa na, pawpatel na, mawmato-antawo na, o aw-anak na alang-alang ha pamomo--on nin Diyos
42018030	ay igit et bayro ha imbalag na ya tanggapen na bayri ha babon lotà; boy lano ha biyay ya miha ay agyayna mati nin oman ta ma--in yaynan biyay ya ayin anggawan."
42018031	Hapa--eg, impa-alilih ni Apo Hisos ya labinloway alagad na ta hinalità na konla, "Leng--en moyo bayti ya halita--en ko komoyo. Hitamo ay ampagpalako ha siyodad nin Hirosalim. Pami-abot tamo bayro ay ma--in mangyari kongko ya an-ingaten Anak nin Tawo ta matopad ana baytoy kaganawan bagay ya hinolat nin pawpropita hin hato.
42018032	Hiko ay igwà ha alwan Hawhodiyo. Pagsistiyan la ko, insoltowen, boy dol--an.
42018033	Barogen la ko biha la ko patyen, piro lomateng ya ikatlon allo ay mabiyay akon oman."
42018034	Piro hatoy hinalità ni Apo Hisos ay ahè na-intindiyan nin aw-alagad na, ta hay labay totolen nin habayto ay ahè impa-intindi konla. Kayà agla tandà no anyay anhalita--en ni Apo Hisos.
42018035	Hin marani ana hili Apo Hisos ha banowan Hiriko ay ma--in mihay lalaki ya bowag ya naka-iknò ha pingit daan ta ampakilimoh.
42018036	Hin nakalengè ya nin tawtawoy ampagdaan ha dani na ay pinastang na hila no anyay ampangyari.
42018037	Hinalità la kona, "Ampagdaan," wanla, "hi Hisos ya taga Nasarit."
42018038	Hapa--eg, nambo-angaw baytoy bowag, ya wana, "Apo Hisos ya alalak ni Ari̇̀ Dabid, ingalowan mo ko."
42018039	Hatoy tawtawoy angka-ona koni Apo Hisos ay naghalità do ha bowag nin agya magtelek. Piro lalò yan nambo-angaw, "Alalak ni Dabid," wana, "ingalowan mo ko."
42018040	Hin nalengè ni Apo Hisos baytoy bo-angaw ay tinonggen ya ta immanda nay gitan kona baytoy lalaki ya bowag. Hin marani ana baytoy bowag ay pinastang ya ni Apo Hisos, ya wana,
42018041	"Anyay labay mon gaw--en ko komo?" "Apo," wana, "labay ko dayin makakit."
42018042	Hapa--eg, hinalità kona ni Apo Hisos, "Makakit ka!" wana. "Banà ha katetpel mo ay hinomampat ka."
42018043	Antimano, nakakit baytoy bowag. Nakilako ya koni Apo Hisos boy ampamori ya ha Diyos. Kaganawan nin hatoy tawtawoy anti bayro ya nakakit nin hatoy pangyayari ay nipamori ha Diyos.
42019001	Hapa--eg hi Apo Hisos ay ampagdaan ana ha banowan Hiriko.
42019002	Bayro ay ma--in mihay mayaman ya lalaki ya nagngalan Sakiyo ya miha ha ampamo--on ha mawmanininon bo--ih.
42019003	Labay na dayi nin makit hi Apo Hisos, piro banà ha kalak--an tawo ay agna ya makit ta pandak ya.
42019004	Kayà hay ginawà na ay nowayo yan nagpalako ha onawan, biha ya noli̇̀ ha tag--ay kayo ya an-ingaten sikomoro emen na makit hi Apo Hisos ya magdaan.
42019005	Hin ni-abot hi Apo Hisos ha ogto ni Sakiyo ay tininglà na ya, biha na hinalità kona, "Sakiyo," wana, "manandali̇̀ kan mona--oy, ta hapa--eg ay ka-ilangan kon makihandà ha bali mo."
42019006	Hapa--eg hi Sakiyo ay nanandali̇̀ nin nona--oy boy maliga yay nananggap koni Apo Hisos.
42019007	Kaganawan tawoy nakakit nin habayto ay ampipagdalamorom, ya wanla, "Nako yan nakihandà ha bali nin makasalanan."
42019008	Hapa--eg, nireng hi Sakiyo biha na hinalità koni Pangino--on Hisos, "Pangino--on," wana, "hay kagitnà nin kawkamama--in ko ay igwà ko ha tawtawoy manga-irap, boy hinoman ya napana-olan ko ay orongan ko ya nin ka-apat ya bisis ha naha--ol ko kona."
42019009	Hinalità kona ni Apo Hisos, "Hapa--eg allo," wana, "hay kalibriyan ay nilomateng ana ha pamamali ya habayti, ta hika ay miha itaman ha aw-inalalak ni Abraham.
42019010	Hiko ya an-ingaten Anak nin Tawo ay nako bayri ha babon lotà nin manikap boy mangilibri nin tawtawoy nitawon emen aghila mipalako ha kaparosawan ya ayin anggawan."
42019011	Banà ta hi Apo Hisos ay andomani ana ha siyodad nin Hirosalim ay mihay alimbawà ya hinalità na do ha nipampakalengè nin hatoy hinalità na koni Sakiyo, ta an-ihipen la ya hay pamomo--on nin Diyos ay tampol anan mipatnag.
42019012	Hinalità ni Apo Hisos, "Ma--in," wana, "nin mihay kagalanggalang ya lalaki ya nako ha marayò ya dogal, ta tanggapen nay karapatan na nin mag-ari̇̀ biha ya morong.
42019013	Piro biha ya nog-alih ay iningat na pon ya mapò ya alilà na ta balang miha konla ay binalagan na nin mani-ihay kowaltay gintò, boy hinalità na konla, 'Ikomirsyo moyo bayti,' wana, 'emen lomakè mintras ayin ako bayri.'
42019014	Hapa--eg, hay kaganawan tawo ya angkasakopan na ay nag-inakit kona. Kayà nangihogò hilan tawtawoy mako bayro ta impahalità lay ombayri: 'Agnawen labay bayti ya tawo nin mag-ari̇̀ konnawen.'
42019015	"Ombayro man, nag--in ya simpri nin ari̇̀ boy norong ya. Hapa--eg, impa-ingat na baytoy aw-alilà na ya bibinyan na nin kowalta ta pastangen na no ongnoy napakinabang la.
42019016	Hinalità nin hatoy na-onan nilomateng, 'Kagalanggalang ya ari̇̀,' wana, 'hay kowalta mo ay nakinabang nin mapò.'
42019017	Hinalità kona nin hatoy ari̇̀, 'Maganday ginawà mo,' wana, 'mahampat ya alilà. Banà ta mapahimala--an ka ha mayamò ya bagay ay gaw--en katan mama-alà nin mapò ya siyodad.'
42019018	"Hinalità nin hatoy alilà ya ikalwan nilomateng, 'Kagalanggalang ya ari̇̀,' wana, 'hay kowalta mo ay nakinabang nin lima.'
42019019	Hinalità kona nin ari̇̀, 'Mama-alà ka,' wana, 'nin limay siyodad.'
42019020	"Hapa--eg, nilomateng ana et ya mihay alilà ta hinalità na, 'Kagalanggalang ya ari̇̀,' wana, 'anti bayri baytoy kowalta ya gintò ya imbalag mo kongko. Pinotot kon panyò ta intagò ko.
42019021	Nalimo ko komo ta tandà koy hika ay mahigpit. Ampangwa kan alwa mon ikon boy an-alawahanen moy agmo intanem.'
42019022	"Hinalità kona nin hatoy ari̇̀, ya wana, 'Hika ya mala--et ya alilà, mismon halità mo ya panosga ko komo. Tandà mo awod ya mahigpit ako, ampangwa kon alwa kon ikon, boy ampangalawah ako nin agko intanem.
42019023	Antà man awod agmo indabò ya kowalta ko ha bangko emen pagbira ko ay ma--in akon matanggap ya tobò?'
42019024	Hapa--eg, hinalità na ha tawtawoy anti bayro, 'Kowen moyo,' wana, 'ba--in ya kowalta ta igwà moyo do ha ma--in mapò ya kowaltay gintò.'
42019025	"Hinalità la ha ari̇̀, ya wanla, 'Kagalanggalang ya ari̇̀, da--an yaynan ma--in mapò.'
42019026	"Tinombay baytoy ari̇̀, 'Anhalita--en ko komoyo: hay tawoy ma--in ay pahanan et ya ma--in kona, piro hay ayin, no anyaman ya ma--in kona maski a-amò ay alihen kona.
42019027	Hapa--eg, gitan moyo bayri kongko baytoy kawka-away koy ahè malabay kongko nin mag--in ari̇̀ la, ta patyen moyo hila ha arapan ko.' "
42019028	Hin nayari̇̀ nin hinalità bayti ni Apo Hisos ya alimbawà, hiya ay nako ha onawan la nin ampagpalako ha Hirosalim.
42019029	Hin marani ana hili Apo Hisos ha banowan Bitpahi boy ha banowan Bitanya ha bakilbakil ya an-ingaten Bakil nin Aw-olibo ay pina-ona nay loway alagad na,
42019030	ya wana, "Mako kawo bahen ha banowa ya anti ha bandan onawan tamo. Pami-abot moyo bahen ay ma--in kawon makit ya mihay oybon asno ya nakapotal ya ahè et nahahakyan. Oka--an moyo bayto ta gitan moyo bayri.
42019031	No ma--in mamastang komoyon, 'Antà an-oka--an moyo bayti?' ay halita--en moyo kona ya ombayri: 'Habayti ay ka-ilangan nin Pangino--on.' "
42019032	Hatoy loway alagad ya inhogò ay nakoyna. Nakit lay kaganawan nin hatoy ombayro ha hinalità konla ni Apo Hisos.
42019033	Mintras an-oka--an la baytoy oybon asno ay pinastang hila nin hatoy ma--in aw-ikon, "Antà," wanla, "nin an-oka--an moyo ba--in?"
42019034	Tinombay hila, ya wanla, "Ka-ilangan bayti nin Pangino--on."
42019035	Hapa--eg hatoy oybon asno ay gintan la koni Apo Hisos. Hay aw-alimenmen la ay ginawà lan hapin, biha la tinambayan hi Apo Hisos nin hinomakay.
42019036	Hin nanigè yayna, hay tawtawo ay nangi-aplak nin aw-alimenmen la ha pagdanan ni Apo Hisos.
42019037	Hin marani ana hi Apo Hisos ha dogal ya palohan ha Bakil nin Aw-olibo ay nipagtowà baytoy kalak--an tawoy anhomono kona. An-ipakakhaw lay bosis lan mamori ha Diyos banà ha kawkapapa-ispantay gawà ya nakit la.
42019038	Hay anhalita--en la ay ombayri: "Bindisyonan nin Diyos," wanla, "ya ari̇̀ ya anlomateng ha ngalan nin Pangino--on. Ma--in katinekan ha katatag-ayan ha kama-inan nin Diyos. Poriyen ya Diyos!"
42019039	Hapa--eg, do ha kalak--an tawoy anhomono koni Apo Hisos ay ma--in ongnoy Parisiyo ya naghalità kona, "Mangangaral," wanla, "imanda mo ha aw-alagad mo ya pakatinek hila."
42019040	Tinombay hi Apo Hisos, "No tominek hila," wana, "anhalita--en ko komoyo ya mismon habayti ya bawbato ha daan ay mipambo-angaw nin mamori kongko."
42019041	Hin marani ana hi Apo Hisos ha Hirosalim ay nanangih ya hin natamolawan na baytoy siyodad.
42019042	"Hikawoy tawtawo ya ampa-iri bahen, no tandà moyon bongat dayi," wana, "ya makab--i komoyon katinekan! Piro angga hapa--eg ay agmoyo angka-intindiyan ta agmoyo labay tanggapen!
42019043	Lomateng ya pana--on ya hikawo bahen ha Hirosalim ay kobkoben nin kawka-away moyo boy bontonan lan lotà ya mamalibot moyo emen agkawo maka-alih.
42019044	Hira--en lay siyodad moyo, boy kaganawan tawo kateng aw-anak ya anti ha lo--ob siyodad ay pa-irapan la. Ni mihay bato ay ayin matilà ha pinangipababowan ya kapariho nin bato, ta agmoyo nabalayan ya Diyos hin pana--on nin nako ya bayri nin mangilibri komoyo!"
42019045	Hapa--eg, hi Apo Hisos ay nilomo--ob ha bali nin Diyos. Bayro ha kolob nin habayto ay ma--in ampipaglakò. Hapa--eg, inompisawan hila ni Apo Hisos nin ipataboy,
42019046	biha na hinalità konla, ya wana, "Hay nakaholat ha Halità nin Diyos ay ombayri: 'Hay bali ko ay ingaten bali nin panalanginan.' Piro ginawà moyon kowartil nin tawtolisan!"
42019047	Hi Apo Hisos ay allo-allon ampako ha bali nin Diyos nin manorò. Piro hay pawpo--on nin pawpari̇̀ kateng mawmangitorò nin kawkapanogo--an boy hatoy ampipamo--on ay labay la yan patyen.
42019048	Ombayro man ay agla magawà ta malakè ya tawoy labaylabay manlengè ha an-itorò ni Apo Hisos.
42020001	Mihay allo, mintras anti hi Apo Hisos ha lo--ob bali nin Diyos ta ampanorò yan tawtawo boy an-i-aral nay Mahampat ya Balità ay nako kona ya pawpo--on nin pawpari̇̀, mawmangitorò nin kawkapanogo--an, kateng mawmato--ay mangama--in katongkolan.
42020002	Hinalità la kona, "Ibalità mo," wanla, "konnawen no anyay katongkolan mo nin manggawà nin ombayri ya bawbagay bayri ha bali nin Diyos, boy no hinoy nambi komo nin ombayroy katongkolan."
42020003	Tinombay konla hi Apo Hisos, "Pastangen katawo pon," wana.
42020004	"Ayri nangibat ya katongkolan ni Howan nin maminyag, ha Diyos nayi̇̀ o ha tawo?"
42020005	Hilahila ay ampididiskosyon boy ma--in ampaghalità nin ombayri: "No halita--en tamo ya nangibat ha Diyos ya paminyag ni Howan ay halita--en na kontamo ya, 'Antà awod agmoyo pininto--o hi Howan?'
42020006	Piro no halita--en tamo itaman ya nangibat ha tawo ay batowen tamo nin habayti ya kalak--an tawo, ta ampinto--o hila nin hi Howan ay propita."
42020007	Kayà hay intobay la koni Apo Hisos ay ombayri: "Agnawen," wanla, "tandà no hinoy nambin katongkolan koni Howan."
42020008	Hinalità konla ni Apo Hisos, ya wana, "Hiko man ay ahè itaman maghalità komoyo no hinoy nambi kongkon katongkolan nin manggawà nin ombayroy bawbagay."
42020009	Hapa--eg, mihayna et ya alimbawà ya hinalità ni Apo Hisos do ha tawtawo. "Ma--in," wana, "nin mihay lalaki ya ma--in lotà ya tinanamanan na nin aw-obas ya impaba-alà na ha ongnoy tawo, ta nako ya ha kanayon ya dogal boy bayro ya manatili nin maboyot ya pana--on.
42020010	Hin pana--on anan pangalawah nin habaytoy aw-obas ay nangihogò yan mihay alilà na do ha pinaba-alà ta kowen nay atag na ha ma-alawah. Piro hatoy alilà ya inhogò ay pinagpapatok nin hatoy pinaba-alà biha la ya pina-orong nin ayin gitan.
42020011	Hatoy ma--in tanaman ay nangihogò ana et nin kanayon ya alilà na, piro ombayroyna et ya ginawà nin hatoy pinaba-alà. Pinagpapatok la ya boy pinareng--ey, biha la ya impataboy nin ayin gitan.
42020012	Hapa--eg hatoy ma--in tanaman ay nangihogò nin ikatlon alilà na, piro habaytoy alilà ay hinogathogatan nin hatoy pinaba-alà biha impataboy.
42020013	"Hapa--eg, hinalità nin hatoy ma--in tanaman, 'Anya,' wana, 'ya gaw--en ko? Ah! ihogò koy anak ko ya pinakalabilabi ko; sigoradon igalang la ya!'
42020014	"Piro hin nakit ya nin hatoy pinaba-alà ay ni-i-ilgo hila, ya wanla, 'Hiya bayti ya mamagmana. Patyen tamo ya emen tamo mapag-ikon ya mamanawen na.'
42020015	Kayà hay ginawà la do ha anak ay pinilit lan impalikol ha tanamanan nin obas biha la ya pinati." Hapa--eg, hinalità ni Apo Hisos, ya wana, "Anya ha palagay moyo ya gaw--en nin hatoy ma--in ikon nin tanaman do ha pinaba-alà na?
42020016	Sigoradon mako ya bayro ta patyen na baytoy pinaba-alà na, biha na ipaba-alà baytoy tawtanaman ha kanayon." Hin nalengè bayti nin hatoy tawtawo ay hinalità la, "Ahè dayi," wanla, "mangyari."
42020017	Piro tinegteg hila ni Apo Hisos biha na hila pinastang, "Anyaman, awod," wana, "ya labay totolen nin habayti ya impaholat nin Diyos? 'Hay bato ya ahè tinanggap nin manggagawà bali ay nag--in pinakama-alagà ya bato.'
42020018	Anhalita--en ko komoyo," wani Apo Hisos, "hinoman ya matata bayro ha bato ay mangatatamek boy bilang ya ha tawoy ampagdanas nin kadya-dya--an ta ahè naghehe nin kasalanan; boy hinoman ya mabondagan nin habaytoy bato ay matapong nin bilang gabok boy bilang ya ha tawoy igwà nin Diyos ha kaparosawan."
42020019	Hapa--eg, na-intindiyan nin mawmangitorò nin kawkapanogo--an boy pawpo--on nin pawpari̇̀ ya hilay in-alimbawà ni Apo Hisos do ha tawtawoy pinaba-alà nin tawtanaman ya obas. Kayà habayton oras ay labay lan dakpen hi Apo Hisos, piro angkalimo hila ha tawtawo.
42020020	Ampanganti̇̀ hila nin tamà ya oras nin ma-iparakep la hi Apo Hisos. Hapa--eg, nangihogò hila nin ongnoy tawoy magpanggap nin hila ay tapat. Hila bayto ya magpastang koni Apo Hisos emen la ya mahagep ha pag-i-ilgo na. Ha ombayro ay ma-igwà la ya ha hilong kapangyariyan nin gobirnador.
42020021	Habayti ya nipagpanggap ay nagpastang koni Apo Hisos, "Mangangaral," wanla, "tandà nawen ya hay anhalita--en mo boy an-itorò mo ay tamà. Tandà nawen et ya agka ampamili̇̀ nin tawo, boy hay an-itorò mo ay kaptegan ya tongkol ha kalabayan nin Diyos para ha tawtawo.
42020022	Hapa--eg, tongkol ha pamamayad bo--ih, tamà nayi̇̀ o alwa ya mamayad kayi nin bo--ih ha ampamo--on konnawen ya hi Ari̇̀ Sisar ya taga siyodad nin Roma?"
42020023	Piro tandà ni Apo Hisos ya kala-etan nin intinsyon la; kayà hinalità na konla,
42020024	"Pakitan moyo ko," wana, "nin kowaltay pilak." Hin na-ipakit la kona ay pinastang na hila, "Hino," wana, "ya ma--in lopa nin habayti ya anti bayri, boy hino ya ma--in ngalan nin habayti ya nakaholat bayri?"
42020025	"Hi Ari̇̀ Sisar," wanla. Hapa--eg, hinalità konla ni Apo Hisos, "Hay para koni Ari̇̀ Sisar," wana, "ay igwà moyo kona, ta hay para ha Diyos ay igwà moyo ha Diyos."
42020026	Ha pag-i-ilgo ni Apo Hisos ha arapan nin hatoy tawtawo ay ayin hilan pakahagpan kona; kayà aghilayna nagtelek, boy ampag-ispantawan lay pantotombay na.
42020027	Ma--in mihay gropon Hodiyo ya an-ingaten Sadosiyo ya ahè ampinto--o nin hay nikati ay mabiyay oman. Hapa--eg hay ongno konla ay nakon nagpastang koni Apo Hisos.
42020028	"Mangangaral," wanla, "ombayri ya hinolat ni Moysis ya para kontamo: 'No ma--in mita-ahawa ya hay lalaki ay nati nin aghila nagka-anak, hatoy bawo ay dapat pag-ahawa nin patel nin hatoy nati, ta no magka-anak hila, hatoy anak ay para do ha patel nay nati.'
42020029	Alimbawà," wanlan hatoy Sawsadosiyo koni Apo Hisos, "ma--in pitoy lalaki ya mipapatel. Hay ponganay ay nag-ahawa, piro nati ya nin ahè nagka-anak.
42020030	Hay homono do ha ponganay ay nag-ahawan hatoy bawo, piro nati ya simpri nin ahè nagka-anak.
42020031	Ombayro simpri ya nangyari do ha ikatlo. Kaganawan nin hatoy pitoy mipapatel ay nakapag-ahawa nin hatoy babayi piro kaganawan la ay nati nin ahè nagka-anak.
42020032	Ha kalalampohan ay nati baytoy babayi.
42020033	Hay pastang nawen ay ombayri: no wari̇̀ ta biyayen oman ya nikati, hino konla ya ma--in ahawa nin hatoy babayi ya kaganawan nin hatoy pitoy mipapatel ay nakapag-ahawa kona?"
42020034	Tinombay konla hi Apo Hisos, "Hay pag-a-ahawa," wana, "ay para ha tawtawo mintras bongat nin angkabiyay bayri ha babon lotà.
42020035	Piro hay an-ibilang nin karapatdapat ha biyay ya miha boy ha pangabiyay nin oman ay agana mag-ahawa.
42020036	Hila ay bilang ana ha aw-anghil ya ayin kamatyan boy aw-anak hilayna nin Diyos ta biniyay hilan oman.
42020037	Maski hi Moysis ay namapteg nin hay nikati ay talagan biyayen oman, ta hin hinolat na ya tongkol ha ma-aypà ya kayoy andongket, hay ingat na ha Pangino--on ay 'Diyos ni Abraham, Isak, boy Diyos ni Hakob.'
42020038	Ampangahologan nin hay nikati ana ya nipantompel ha Diyos ay kowinta angkabiyay; ta hay Diyos ay Diyos nin ampikabiyay, alwan Diyos nin nikati. Kaganawan ay an-ibilang nin Diyos nin kowinta angkabiyay."
42020039	Hapa--eg, naghalità ya ongnoy mangitorò nin kawkapanogo--an, "Hay ganda," wanla, "nin hatoy intobay mo konla, Mangangaral."
42020040	Hin nayari̇̀ bayto ay ayin anan nakaregdeg nin magpastang koni Apo Hisos.
42020041	Hapa--eg, pinastang hila ni Apo Hisos, "Pangno," wana, "halita--en nin tawtawo ya hay Kristo ya impangakò nin Diyos ay alalak ni Ari̇̀ Dabid?
42020042	Mismon hi Ari̇̀ Dabid ya naghalità nin ombayri ya nakaholat ha libron Kawkanta: 'Hinalità nin Pangino--on Diyos ha Pangino--on ko: Miknò ka ha bandan wanan ko
42020043	anggan hay kawka-away mo ay talowen ko boy igwà ko hila ha hilong nin kapangyariyan mo.' "
42020044	Hinalità et ni Apo Hisos, ya wana, "No hi Ari̇̀ Dabid ay nangingat, 'Pangino--on' koni Kristo ya impangakò nin Diyos, pangno nin hi Ari̇̀ Dabid ya tawon bongat ay nakapi-alalak ha Pangino--on na?"
42020045	Mintras ampanlengè baytoy tawtawo ay naghalità hi Apo Hisos ha aw-alagad na,
42020046	"Mag-atap kawo," wana, "ha mawmangitorò nin kawkapanogo--an, ta hay labay la ay mipapasyal hilan nakaholot nin makarà ya dolo, boy labay lan ilawen boy igalang nin tawtawo ya anti ha arapan nin tawtindawan. Ha lo--ob himba--an ay labay lan miknò ha arapan ha pamikno--an nin importantin tawo, boy no ma--in okasyon, hay labay lan pamikno--an ay ha dani nin hatoy ma--in pa-okasyon.
42020047	Angkowen lay kamama--in nin bawbawoy babayi, biha hila mamakit nin masyadon karà panalangin. Banà bayri ha anggaw--en la ay lalò bomyat ya iparosa konla."
42021001	Hapa--eg hi Apo Hisos ay namatag ha mamalibot na. Nakit nay mawmangayaman ya ampipagdabò nin kowalta ha pangidabo--an nin aboloy bayro ha lo--ob bali nin Diyos.
42021002	Nakit na et bayro ya mihay ma-irap ya bawoy babayi ya nagdabò nin mayamò ya alagà ta hay indabò na ay loway sintimos ya tangsò.
42021003	Hinalità ni Apo Hisos, ya wana, "Anhalita--en ko komoyoy kaptegan: hay indabò nin haba--in ya ma-irap ya bawoy babayi ay mas ma-alagà kisa ha indabò nin kaganawan;
42021004	ta hay indabò la ay sobra ha kayamanan la ya alwa laynan ka-ilangan, piro haba--in ya ma-irap ya bawoy babayi ay in-oboh nan indabò ya dapat nan ikabiyay."
42021005	Hay ongno ha aw-alagad ni Apo Hisos ay ampi-i-ilgo nin tongkol ha kagandawan bali nin Diyos, ta hay mangalhay ya bawbatoy pinaglingling ay ma--in maganday adorno ya inggawà nin tawtawo nin para ha Diyos. Hinalità ni Apo Hisos,
42021006	"Lomateng," wana, "ya pana--on ya kaganawan haba--in ya angkakit moyoy bawbato ya pinibabanto ay ayin matilà ha babo nin kaparihon bato ta kaganawan ay mihabwag."
42021007	"Mangangaral," wanlan hatoy tawtawo koni Apo Hisos, "makano mangyari baytoy hinalità mo ya tongkol do ha bawbato, boy anyay palatanda--an nin habayto ay maraninan mangyari?"
42021008	Tinombay hi Apo Hisos, "Mag-atap kawo," wana, "emen agkawo maloko, ta malakè ya tawoy lomwah ya manggamit nin ngalan ko ya maghalità nin ombayri: 'Hiko hi Kristo ya impangakò nin Diyos'; boy halita--en la et, 'Hay ka-anggawan nin kaganawan ay nilomateng ana,' piro agkawo minto--o konla.
42021009	Agkawo malimo ha malengè moyoy tongkol ha gawgira boy kawkagolowan. Habayti ya ombayri ya bawbagay ay ka-ilangan mangyari pon, piro alwa et ka-anggawan nin kaganawan."
42021010	Hapa--eg, hinalità ana et ni Apo Hisos konla, "Hay tawtawo ha mihay nasyon ay lomaban ha tawtawo ha kanayon ya nasyon, boy mangapilalaban et ya gawgobirno.
42021011	Magkama--in nin mangakhaw ya layon boy ma--in lomateng ya bitil. Magkama--in et nin mawmasakit ya ikamati ha maski ayrin dogal; boy ha langit ay magkama--in kawkapapalimoy pangyayari boy pawpapag-ispantawan.
42021012	"Piro biha mangyari bayti ya kaganawan bagay ay dakpen kawo pon boy padya-dya--an, boy gitan la kawo ha lo--ob himba--an nin Hawhodiyo ta bistawen biha la kawo ipiriso. Banà kongko ay i-arap kawo ha gawgobirnador boy ha kanayon ya ampipamo--on.
42021013	Ha ombayroy pangyayari, hikawo ay makapapteg nin tongkol kongko.
42021014	Agkawo mahlak no anyay itobay moyo ha pagdipinsa moyo ha sarili moyo,
42021015	ta biyan katawon karonongan nin tombay boy hikoy mangipa-ihip komoyo nin itobay moyo ya ahè ma-ari̇̀ pabongkoken o salongaten nin kawka-away moyo.
42021016	Maski mawmato-antawo moyo, pawpatel moyo, pawpartidos moyo, boy aw-amigo moyo ay mangisapakat komoyo boy mangipapati nin ongno komoyo.
42021017	Kaganawan tawo ay mag-inakit komoyo nin banà kongko.
42021018	Piro ni mihay habot ha olo moyo ay ayin mikatak ta agkatawo pa-olayan.
42021019	Pakatibayen moyoy pantotompel moyo ta ha ombayro ay ma-ilibri moyoy sarili moyo."
42021020	"No makit moyo," wana et ni Apo Hisos, "ya hay siyodad nin Hirosalim ay napalibotan nin hawhondalò ay matanda--an moyo ya maraninay pagkahirà nin habayto.
42021021	Hapa--eg hay tawtawo ha probinsyan Hodiya ay dapat mowayon mako ha bawbakil; hatoy anti ha siyodad nin Hirosalim ay dapat mog-alih, boy hay anti ha likol nin hatoy siyodad ay agana magbira bayro.
42021022	Habayto ya pana--on nin pamamarosa emen magkapeteg ya nangyari ana baytoy impaholat nin Diyos.
42021023	Ha aw-alloy habayto, hay mangaboktot boy nawnanay ya ampipamanonò ay ka-i-ingalo! Bayri ha dogal ya habayti ay magkama--in masyadoy kadya-dya--an, boy hay tawtawo bayri ay latngan nin pahang nin Diyos.
42021024	Hay kanayon konla ay patyen nin kawka-away la, boy hay kanayon ay bihagen ta gitan ikakatak ha kaganawan nasyon. Habayti ya siyodad nin Hirosalim ay pakahira-hira--en nin alwan Hawhodiyo angga ha malabah ya intaning nin Diyos ya pana--on nin mayari̇̀ ya pananakop nin alwan Hawhodiyo."
42021025	Hinalità et ni Apo Hisos, "Makakit," wana, "nin pawpapag-ispantawan ha allo, bowan, boy ha bawbito--en. Hay tawtawo ha kaganawan dogal ha babon lotà ay mikagolo ta malimo hila ha ampan-ogong ya dalleg nin dawoyon.
42021026	Hay tawtawo ay mikalmay banà ha kalimowan la mintras an-anti--en la no anyay mangyari ha babon lotà; ta hay bawbagay ha langit ya bilang ha bawbito--en ay mipampikambya.
42021027	Ha pana--on ya habayto, hiko ya an-ingaten Anak nin Tawo ay lomateng ya anti ha leem. Makit la ko ya ma--in kapangyariyan boy masyadoy kagandawan ya ahè makwan ihipen.
42021028	No mag-ompisaynan mangyari bayti ya ombayri ya bawbagay ay pakakhawen moyoy nakem moyo boy magtowà kawo ta hay mambeh komoyo ay maranina."
42021029	Hinalità ni Apo Hisos bayti ya mihay alimbawà, "Biliwen moyo," wana, "ya po--on kayoy igos boy kaganawan po--on kayo.
42021030	No makit moyoy ampamayoynan bolong ay matanda--an moyoy maraninay abagat.
42021031	Ombayro itaman, pamakakit moyon ampangyari ana baytoy bawbagay ya hinalità ko komoyo ay matanda--an moyo ya hay pamomo--on nin Diyos ay maranina.
42021032	"Anhalita--en ko komoyoy kaptegan: mangyari pon ya kaganawan nin habayti ya bawbagay biha mati ya kaganawan tawoy angkabiyay hapa--eg pana--on.
42021033	Hay langit boy lotà ay ma-anggawan piro hay hawhalità ko ay ahè ma-anggawan."
42021034	Habayti ya bibilin et konla ni Apo Hisos, "Mag-atap kawo," wana, "emen agkawo maliwid ha paninibà, paglalahing, boy magolon mangintindi nin bawbagay ya para ha biyay moyo. No agmoyo pag-atapan baytoy ombayroy bawbagay, ha allon pagbira ko ay malatngan katawoy alwan handà.
42021035	Habayto ay mangyari ha ahè an-asawan nin kaganawan tawo bayri ha babon lotà.
42021036	Pirmi moyon i-atap ya sarili moyo boy pirmi kawon manalangin emen kawo ma--in kakhawan magte--eh, boy emen agkawo mapangno ha kaganawan nin habayti ya bawbagay ya mangyari, boy emen kawo makapaki-arap kongko ya an-ingaten Anak nin Tawo."
42021037	Allo-allo, hi Apo Hisos ay ampako ha bali nin Diyos nin manorò. No yabi ay ampako ya ha bakilbakil ya an-ingaten Bakil nin Aw-olibo ta bayro ya nin ampagmanagayabi.
42021038	Hay hambak et, hay tawtawo ay ampakoyna ha bali nin Diyos ta manlengè koni Apo Hisos.
42022001	Marani ana ya Pistan pamangan tinapay ya ayin pampalbag ya an-ingaten Pistan Pamamanemtem.
42022002	Hay pawpo--on nin pawpari̇̀ kateng mawmangitorò nin kawkapanogo--an ay ampangihip paraan no pangno la ma-ipapati hi Apo Hisos nin ayin makatandà, ta angkalimo hila ha tawtawo.
42022003	Hi Satanas ay pinomahok koni Hodas Iskaryoti ya miha ha labinloway alagad ni Apo Hisos.
42022004	Hapa--eg, nog-alih hi Hodas ta nako ya ha pawpo--on nin pawpari̇̀ boy ha ampipamo--on ha mawmagbantay nin bali nin Diyos, ta impakipapano na konla no pangno na ma-isapakat hi Apo Hisos.
42022005	Nagtowà hila boy nakisondò nin biyan la yan kowalta.
42022006	Pinomayag hi Hodas. Pa-ibat hin habayto ay ampangihip yayna nin paraan para ma-isapakat na hi Apo Hisos nin ahè matanda--an nin tawtawo.
42022007	Hapa--eg, nilomateng ana ya allo nin Pistan pamangan tinapay ya ayin pampalbag. Habayto et nin allo ay magpati hilan aw-oybon topa ya pamanemteman la hin inlibri nin Diyos ya kawka-apo-apowan la.
42022008	Hi Pidro boy hi Howan ay inhogò ni Apo Hisos, ya wana, "Manigè kawo ta ihandà moyoy pamamangan tamo para ha Pistan Pamamanemtem."
42022009	"Ayri ya labay mon paghanda--an nawen nin pamamangan?" wanla.
42022010	Tinombay konla hi Apo Hisos, "Pamakalo--ob moyo," wana, "ha siyodad ay makahakbat kawo nin mihay lalaki ya ma--in gitan ya bangà ya ma--in lanom. Homono kawo kona ha bali ya lo-oben na,
42022011	ta halita--en moyo ha ma--in bali ya ombayri: 'Ampastangen nin mangangaral, Ayri ya kowartoy panganan kon pangaponan kalamoy aw-alagad ko?'
42022012	Hapa--eg, i-oli̇̀ na kawo ha tag--ay ha malhay ya kowarto ya nakahandà ana nin para kontamo. Bayro kawo mangihandà nin pangaponan tamo."
42022013	Hapa--eg, nako hilayna; nakit la baytoy kaganawan bagay ya ombayro ha hinalità konla ni Apo Hisos. Kayà nangihandà hila nin pangaponan la nin para ha Pistan Pamamanemtem.
42022014	Hin oras ana nin pamangan, hi Apo Hisos boy aw-alagad na ay dinomoyong ha lamisawan ta mangan.
42022015	Hinalità ni Apo Hisos konla, "Talaga," wana, "nin masyadoy kalabayan kon mapagkalamo katawo nin mangapon hapa--eg Pistan Pamamanemtem biha ko magdanas nin kadya-dya--an;
42022016	ta anhalita--en ko komoyo: habayti ya pamakilamo ko komoyo nin mangapon hapa--eg Pistan Pamamanemtem ay agkoyna ma-oman anggan ha matopad ya labay totolen nin habayti do ha dogal ya ampag-ari--an nin Diyos."
42022017	Hapa--eg, nangwa hi Apo Hisos nin mihay basoy alak nin obas, biha na pinasalamatan ha Diyos. Hin nayari̇̀ nan pinasalamatan bayto ay hinalità na, ya wana, "Kowen moyo bayti boy pi-a-atagan moyon inomen;
42022018	ta anhalita--en ko komoyo ya pa-ibat hapa--eg ay agkoyna minom nin ombayri ya alak nin obas anggan lomateng ya pamomo--on nin Diyos."
42022019	Hapa--eg, nandampot ya nin mihay tinapay ta pinasalamatan na ha Diyos, biha na binibi--hil nin inggawà konla boy ombayri ya hinalità na: "Habayti ay nawini ko ya igwà ha kamatyan para ikalibri moyo; ombayri ya pamititipon ya gaw--en moyo nin pamanemteman kongko."
42022020	Ombayro itaman, hin nayari̇̀ lan kinan baytoy pangaponan la ay inggawà konla ni Apo Hisos baytoy baso ya ma--in alak nin obas biha na hinalità, "Habayti ay katibayan nin bayoy kasondo--an nin Diyos ya hay dayà ko ay mantolò nin para komoyo.
42022021	Piro tanda--an moyo! Hay miha bayri ha kalamo kon ampangan ay mangisapakat kongko!
42022022	Hiko ya an-ingaten Anak nin Tawo ay talagan mati, ta ombayro ya kalabayan nin Diyos kongko; piro ka-i-ingalo ya tawoy mangisapakat kongko."
42022023	Hapa--eg hay aw-alagad na ay ampipapastang no hino konla ya manggawà nin ombayro.
42022024	Hay aw-alagad ay ampididiskosyon no hino konla ya lalò ampaka-igit.
42022025	Hinalità konla ni Apo Hisos, ya wana, "Hay aw-ari̇̀ bayri ha babon lotà ay ma--in kapangyariyan mamilit nin tawtawoy angkasakopan la, boy hay ampipamo--on ay ampanggawà kahampatan emen hila ingaten mabibi-iyen.
42022026	Piro komoyo ay alwan ombayro. Hinoman komoyo ya labay maka-igit ay mag--in nin bilang ha pinakamalagò, boy hay ampamo--on ay mag--in nin bilang ha ampagsirbi.
42022027	Hinoy lalò ampaka-igit, hatoy ampiknò nin ampangan o hatoy ampagsirbi? Alwa nayi̇̀ nin hatoy ampiknò ya ampangan? Piro hiko ya anti komoyo ay ampagsirbi.
42022028	"Ha pagdanas ko nin pawpanobok ay hikawo ya pirmi kon kalamo ya tapat kongko.
42022029	No pangno inggawà kongko nin Tatay koy Diyos ya karapatan nin mamo--on ay ombayroy gaw--en ko komoyo.
42022030	Lano ay makapakilamo kawo kongko nin mangan boy minom ha lamisawan ya anti ha dogal ya ampag-ari--an ko, boy miknò kawo ha tawtrono ta manosga ha labinloway lipi̇̀ ni Israyil."
42022031	"Simon, Simon," wani Apo Hisos, "hi Satanas ay pinayagan nin manobok komoyo nin bilang ha mamaliyan ya ampangipapawà nin pali ha apah.
42022032	Piro impanalangin kata, Simon, ya ahè dayi ma-alih ya pantotompel mo ha Diyos; paghehe mo boy pagbira mo kongko ay ka-ilangan pakhawen moy pantotompel nin pawpatel mo."
42022033	Tinombay hi Simon Pidro, "Pangino--on," wana, "handà akon makilako komo ha pirisowan boy maski ha kamatyan."
42022034	Piro hinalità ni Apo Hisos kona, "Pidro," wana, "anhalita--en ko komo ya ahè mangkati ya manok anggan agmo ko ma-ipogla--oh nin katatloy bisis nin halita--en ya agmo ko balay."
42022035	Hapa--eg, hinalità ni Apo Hisos ha aw-alagad na, "Hin inhogò katawo," wana, "nin mangi-aral nin Mahampat ya Balità ya ayin kawon bawon ya kowalta, pambiyanan pamamangan, o sapatos, nagkakolang kawo nayi̇̀ nin anyaman ya bagay?" "Ahè," wanlan kaganawan.
42022036	"Piro hapa--eg," wani Apo Hisos, "no ma--in kawon kowalta o pambiyanan pamamangan ay gitan moyo; boy no ayin kawon otak ay ilakò moyoy dolo moyo ta panaliw moyon otak moyo.
42022037	Anhalita--en ko komoyo ya dapat matopad kongko bayti ya nakaholat ha Kaholatan nin Diyos: 'Hiya ay imbilang nin miha ha tawtolisan.' Hay hinolat ya tongkol kongko ay ampagkapeteg ana."
42022038	"Pangino--on," wanlan aw-alagad na, "ma--in kayi bayrin loway otak." Tinombay hi Apo Hisos, "Tamà ana ba--in," wana.
42022039	Hapa--eg, nog-alih hi Apo Hisos ta nako ya ha Bakil nin Aw-olibo ta ombayroy panggaw--en na. Hay aw-alagad na ay nakilako kona.
42022040	Hin ni-abot hila bayro ay hinalità ni Apo Hisos konla, "Ipanalangin moyo," wana, "ya agkawo matoksò."
42022041	Hapa--eg hi Apo Hisos ay nako ha ma--in amò ya distansya konla ta nanalimokod yan nanalangin.
42022042	"Tatay ko," wana, "no kalabayan mo ay alihen mo bayti ya kadya-dya--an ya andanasen ko. Ombayro man ay alwan kalabayan koy mahonol no alwan kalabayan mo."
42022043	Hapa--eg, napakit kona ya anghil ya nangibat ha katatag-ayan ha kama-inan nin Diyos ta pinakhaw na ya.
42022044	Banà ha masyadon mabiyat ya angkatanam ni Apo Hisos ay lalò yan nanalangin; kayà hay haynget na ay bilang dayà ya ampantolò ha lotà.
42022045	Hapa--eg, hin nayari̇̀ yan nanalangin ay nagbira ya ha aw-alagad na. Nalatngan na hila ya ampikatoloy ta napagal hila nin banà ha kalele--an la.
42022046	Hinalità ni Apo Hisos konla, "Antà angkatoloy kawo?" wana. "Mibangon kawo ta manalangin emen agkawo matoksò."
42022047	Mintras ampaghalità et hi Apo Hisos ay ma--in nakalateng ya malakè ya tawo. Hi Hodas ya miha ha labinloway alagad ya ampangona konla ay napakarani koni Apo Hisos ta inalekan na ya.
42022048	Piro hinalità ni Apo Hisos kona, "Hodas," wana, "haba--in nayi̇̀ ya alek mo ya pangisapakat mo ha an-ingaten Anak nin Tawo?"
42022049	Hin nakit bayto nin aw-alagad boy na-intindiyan la ya ma--in mangyari ay hinalità la koni Apo Hisos, "Pangino--on," wanla, "tabtaben nawen hila nayi̇̀?"
42022050	Hapa--eg hay miha ha aw-alilà nin pinakapo--on pari̇̀ ay napongohan nin wanan tolih ta tinabtab nin miha ha aw-alagad.
42022051	Piro hinalità ni Apo Hisos, "Itegen moyoyna ba--in," wana. Hapa--eg, ginap--an nay tolih nin hatoy alilà ta pinakahampat na.
42022052	Hay nipampakon mandakep koni Apo Hisos ay pawpo--on nin pawpari̇̀, pawpo--on magbantay ha bali nin Diyos kateng mawmato--ay mangama--in katongkolan. Hinalità konla ni Apo Hisos, "Wari̇̀ tolisan ako ta nipaghondang kawo boy nipagpapatok ya mandakep kongko?
42022053	Allo-allo ay kalamo moyo ko ha lo--ob bali nin Diyos piro agmoyo ko imparakep. Hapa--eg ay oras ana nin hay kapangyariyan nin karegleman ya anggomi--it."
42022054	Dinakep la hi Apo Hisos biha la ya gintan ha bali nin pinakapo--on nin pawpari̇̀. Hi Pidro ay hinomono nin ma--in karayo--an.
42022055	Do ha kolob nin hatoy bali ay ma--in namagket nin apoy ta panengeyan. Hi Pidro ay niknò bayro ta nakipanengey konla.
42022056	Hapa--eg, miha ha aw-alilà ya babayi ya nakakit bayro koni Pidro ya ampiknò nin ampanengey. Tinegteg na hi Pidro biha na hinalità, "Habayti," wana, "ya tawo ay kalamo ni Hisos."
42022057	Piro nagpogla--oh hi Pidro, "Agko ya balay," wana.
42022058	Amò papa-inghan, ma--in ana et nin mihay nakakit kona ya naghalità nin, "Miha ka," wana, "ha kawkalamowan na ah." "Alwan peteg!" wani Pidro.
42022059	Ma--in mihay oras ya nalabah ay insigoro nin kanayon ya tawo, ya wana, "Talagan habayti ya tawo ay kalamowan ni Hisos, ta hiya ay taga Galiliya simpri."
42022060	Piro tinombay hi Pidro, "Agko," wana, "tandà ba--in ya tongkol bahen ha anhalita--en mo." Mintras anhalita--en na bayti, antimano, nangkati ya manok.
42022061	Inomarap hi Apo Hisos koni Pidro ta tinegteg na ya. Hapa--eg, napanemteman ni Pidro baytoy hinalità kona ni Apo Hisos ya ombayri: "Biha mangkati ya manok ay ipogla--oh mo kon katatloy bisis."
42022062	Hi Pidro ay nog-alih bayro ha kolob boy masyadoy pamitangihtangih na.
42022063	-
42022064	Hi Apo Hisos ay pinagsistiyan nin hatoy hawhondalò ya ampagbantay kona. Pinerengan lay mata na, bayo la ya pinoniti biha la hinalità kona, ya wanla, "Banta--an mo pa no hinoy namoniti komo."
42022065	Malakè et ya bawbagay ya hinalità la ya panginginsolto kona.
42022066	Ika-ibokah, hay mawmato--ay mangama--in katongkolan, kateng mawmangitorò nin kawkapanogo--an, boy pawpo--on nin pawpari̇̀ ay nititipon. Hapa--eg hi Apo Hisos ay gintan nin in-arap konla.
42022067	Hinalità la kona, "Ibalità mo," wanla, "konnawen no hika hi Kristo ya impangakò nin Diyos." Tinombay hi Apo Hisos, "No halita--en ko," wana, "komoyo ay agmoyo pinto-owen;
42022068	boy no pastangen katawo ay agmoyo ko tobayen.
42022069	Piro pa-ibat hapa--eg, hiko ya an-ingaten Anak nin Tawo ay miknò ha bandan wanan nin Diyos ya Pinakamakapangyariyan."
42022070	Hapa--eg, hilay kaganawan ay naghalità kona, "Hika awod," wanla, "ya Anak nin Diyos." Tinombay konla hi Apo Hisos, "Awò," wana, "peteg ba--in ya anhalita--en moyo ya hiko ya Anak nin Diyos."
42022071	Hapa--eg, hinalità la, "Anya et ya pamapteg ya angka-ilanganen tamo? Mismon hitamoynay nakalengè boy mismon ha bebey na nin nangibat ya hawhalità ya nalengè tamo."
42023001	Hapa--eg, nipampireng baytoy kaganawan ampipamo--on ta hi Apo Hisos ay gintan la nin in-arap koni Pilato.
42023002	Inompisawan lay riklamo la nin kontra koni Apo Hisos. "Nakit nawen," wanla, "ya habayti ya tawo ay ampangihogonhogon nin tawtawo laban ha gobirno tamo, boy anhalita--en na ya aghila mamayad bo--ih koni Ari̇̀ Sisar. Anhalita--en na et ya hiya ay ari̇̀ boy hiya hi Kristo ya impangakò nin Diyos."
42023003	Kayà pinastang ni Pilato hi Apo Hisos, ya wana, "Hika nayi̇̀ ya Ari̇̀ nin Hawhodiyo?" Tinombay hi Apo Hisos, "Awò," wana. "Tamà ba--in ya hinalità mo."
42023004	Hapa--eg, hinalità ni Pilato do ha pawpo--on nin pawpari̇̀ boy do ha kalak--an tawo, "Ayin ako," wana, "nin nakit ya bara--nan para sintinsyawan bayti ya tawo."
42023005	Piro lalò lan an-ipilit nin halita--en, ya wanla, "Ha pawpanonorò na ay ampangapigogoloy tawtawo. Nag-ompisa ya ha probinsyan Galiliya, biha ya nako ha kaganawan angkasakopan nin probinsyan Hodiya, boy hapa--eg ay nako ya bayri ha Hirosalim."
42023006	Hin nalengè ni Pilato baytoy hinalità la ay nagpastang ya konla no taga probinsyan Galiliya hi Apo Hisos.
42023007	Hin natanda--an na ya hi Apo Hisos ay taga Galiliya ya angkasakopan ni Ari̇̀ Hirodis ay impagtan na hi Apo Hisos koni Ari̇̀ Hirodis ya anti ha Hirosalim hin habayton pana--on.
42023008	Nagtowà hi Ari̇̀ Hirodis hin nakit na hi Apo Hisos ta naboyot na yaynan labay makit. Banà bayro ha nalengè ni Ari̇̀ Hirodis ya tongkol koni Apo Hisos ay an-omasa yan makit nay papag-ispantawan ya gaw--en ni Apo Hisos.
42023009	Hapa--eg, malakè ya pinastang ni Ari̇̀ Hirodis koni Apo Hisos, piro ni mihay halità ay ahè tinombay hi Apo Hisos.
42023010	Hay pawpo--on nin pawpari̇̀ boy mawmangitorò nin kawkapanogo--an ya anti bayro ay ampangibolyaw nin bawbingga la ya kontra koni Apo Hisos.
42023011	Hi Ari̇̀ Hirodis kateng hawhondalò na ay ampanginsolto koni Apo Hisos boy ampagsistiyan la ya. Pinaholotan la ya nin maganday dolon ari̇̀ biha la ya impabira koni Pilato.
42023012	Hin habayton allo, hi Ari̇̀ Hirodis boy hi Pilato ya da--an mikontraryo ay napi-amigo.
42023013	Hapa--eg, iningat ni Pilato ya pawpo--on nin pawpari̇̀ kateng ampipamo--on ya Hawhodiyo boy kanayon ya tawtawo,
42023014	ta hinalità na konla, "Gintan moyo kongko," wana, "bayti ya tawo ta anhalita--en moyo nin hiya ay ampanorò ha tawtawo nin komontra ha gobirno. Piro ha panlitis ko kona hapa--eg bayri ha arapan moyo ay ayin akon nakit ya bara--nan nin pangidimandawan moyo kona.
42023015	Maski hi Ari̇̀ Hirodis ay ayin nakit ya kasalanan nin habayti ya tawo; kayà impabira na ya bayri kontamo. Habayti ya tawo ay ayin nagawà ya dapat pamatyan kona.
42023016	Ombayro man, ipabarog ko ya pon biha ko ya palwahan."
42023017	Hinalità bayti ni Pilato ta ka-ilangan mamalwah nin mihay piriso no Pistan Pamamanemtem nin Hawhodiyo.
42023018	Hapa--eg, nisasabay nin nambo-angaw ya kaganawan tawo ya hay hinalità la ay ombayri: "Patyen ya ba--in ta hi Barabas ya palwahan mo konnawen."
42023019	Habayti hi Barabas ay napiriso banà ha pangihogonhogon na nin kawkagolowan ha Hirosalim boy banà ha pamati nan tawo.
42023020	Hi Pilato ay naghalità nin oman do ha tawtawo ta labay nan palwahan hi Apo Hisos.
42023021	Piro hatoy tawtawo ay nipambo-angaw, ya wanla, "Ipakò ya ha koroh! Ipakò ya ha koroh!"
42023022	Hin ikatlon bisis nin pamaki-ilgo konla ni Pilato ay hinalità na konla, "Antà?" wana. "Anyay kala-etan ya ginawà na? Ayin akon nakit ya bara--nan ya dapat nin pamatyan kona. Ombayro man, ipabarog ko ya pon biha ko ya palwahan."
42023023	Piro sigisigi ya pangibolyaw nin tawtawo ya hi Apo Hisos ay dapat ipakò ha koroh. Napatalo baytoy kalabayan ni Pilato nin banà ha pamibobolyaw la.
42023024	Kayà sinintinsyawan ni Pilato hi Apo Hisos nin patyen ta habaytoy andawaten la.
42023025	Pinalwahan na hi Barabas ya napiriso nin banà ha pangihogonhogon nin kawkagolowan boy banà ha pamatin tawo, ta hiya ya labay lan palwahan. Piro hi Apo Hisos ay inggawà konla ni Pilato emen la magawà ya labay lan gaw--en kona.
42023026	Hapa--eg, gintan layna hi Apo Hisos. Mintras anti hila ha daan ay nakahakbat hilan mihay lalaki ya taga Sirini ya nagngalan Simon ya na-ibat ha likol nin siyodad. Pinilit la hi Simon nin pinabalatay nin koroh ni Apo Hisos biha la ya pinahono koni Apo Hisos.
42023027	Hay lakè nin tawoy anhomono koni Apo Hisos; ma--in bayron bawbabayi ya ampipanangih boy ampi-a-anito banà ha kalele--an la ha ampangyari koni Apo Hisos.
42023028	Piro nagpeyeh hi Apo Hisos ta inarap na baytoy bawbabayi biha na hinalità konla, ya wana, "Pawpatel ya tawtaga Hirosalim, agmoyo ko tangihan, no alwan hay tangihan moyo ay sarili moyo boy aw-anak moyo;
42023029	ta lomateng ya pana--on ya halita--en nin tawtawo ya makalmà ya bawbabayi ya ba--og ya ahè nakaranas nin namoktot boy ahè nakaranas nin namanonò.
42023030	Ha pana--on ya habayto ay halita--en nin tawtawo ha bawbakil ya, 'Dag-anan moyo kayi,' boy halita--en la ha bawbakilbakil ya, 'Taphonan moyo kayi emen kayi mati.'
42023031	No hay ombayri ya bawbagay ya ginawà la kongko ya ayin kasalanan ya kowinta kayoy hariwà, anyay gaw--en la komoyon mawmakasalanan ya kowinta kayoy nayangoh?"
42023032	Ma--in et loway tolisan ya gintan nin patyen ya kalamo ni Apo Hisos.
42023033	Hin ni-abot hila do ha dogal ya an-ingaten Bongò, bayro ay impakò la ha koroh hi Apo Hisos kateng hatoy loway tolisan. Hay miha ay ha bandan wanan ni Apo Hisos. Hay miha ay ha bandan oki na.
42023034	Hapa--eg, naghalità hi Apo Hisos, ya wana, "Tatay ko, patawaren mo bayti ya tawtawoy nangapisosondò nin mamati kongko ta agla tandà ya anggaw--en la." Hin nayari̇̀ bayto, hay ginawà nin hatoy hawhondalò ay kinwa lay dolo ni Apo Hisos, ta inatag-atag lan pinibobonotan.
42023035	Malakè ya tawoy anti bayro nin ampipamantay. Hay ampipamo--on ya anti bayro ay ampagsistiyan la hi Apo Hisos, ya wanla, "Nangilibri ya nin kanayon. Kayà ilibri nay sarili na no talagan hiya hi Kristo ya impangakò boy pinili̇̀ nin Diyos."
42023036	Kateng hawhondalò ay ampagsisti koni Apo Hisos. Ampakaraniyan la ya ta ambiyan la yan hokà
42023037	biha la hinalità, "No hika," wanla, "ya ari̇̀ nin Hawhodiyo ay ilibri moy sarili mo."
42023038	Ombayri ya nakaholat ha koroh ha bandan tag--ay nin olo ni Apo Hisos: "HABAYTI YA ARÌ NIN HAWHODIYO."
42023039	Hapa--eg, hay miha do ha tolisan ya nakapakò ha koroh ay nanginsolto koni Apo Hisos, ya wana, "No hika hi Kristo ya impangakò nin Diyos ay ilibri moy sarili mo kateng hikayi."
42023040	Piro hina--ad ya nin hatoy mihay tolisan, "Agka nayi̇̀," wana, "angkalimo ha Diyos? Hitamo ay pariparihon kaparosawan.
42023041	Hita ay nararapat patyen banà ha ginawà tay kawkala-etan, piro habayti ya tawo ay ayin ginawà ya mala--et."
42023042	Hapa--eg, hinalità na koni Apo Hisos, "Apo," wana, "panemtemen mo ko no hikayna ya ampamo--on."
42023043	Tinombay kona hi Apo Hisos, ya wana, "Anhalita--en ko komo ya kaptegan, hapa--eg et allo ay kalamo katayna ha pinakamaligay dogal."
42023044	Hin ni-ogtoy-allo ay dinomeglem ya babon lotà anggan alas tris nin mahilem.
42023045	Hay allo ay na-alihan hawang, boy hay makodpaw ya dolo ya pinagkortina ha lo--ob bali nin Diyos ay nawakwak nin napigitnà.
42023046	Hapa--eg, nambolyaw hi Apo Hisos nin pagkahokaw, ya wana, "Tatay ko, hay ispirito ko ay an-ipahimalà ko komo." Hin nayari̇̀ nan hinalità bayti ay naboyto--an ya nin inawawen.
42023047	Hatoy kapitan nin hawhondalò, hin nakit na baytoy pangyayari ay namori ya ha Diyos biha na hinalità ya ombayri: "Talagan habayti ya tawo ay ayin kasalanan."
42023048	Hapa--eg hatoy kalak--an nin tawoy anti bayro nin nititipon ya naka-imaton nin nangyari koni Apo Hisos ay nipamporong nin andogdogen lay nebneb la ya hay labay totolen ay an-ikalelè la ya kawkasalanan la.
42023049	Piro kaganawan nin hatoy magbalay koni Apo Hisos kateng hatoy bawbabayi ya hinomono kona hin na-ibat ya ha probinsyan Galiliya ay ampireng ha ma--in amò ya karayo--an, ta ampangimaton nin bawbagay ya ampangyari.
42023050	-
42023051	Ma--in mihay lalaki ya nagngalan Hosi ya taga Arimatiya ya banowa nin Hawhodiyo. Hiya ay mahampat ya tawo boy kagalanggalang ya ampanganti̇̀ nin pamomo--on nin Diyos. Maski miha ya ha gropon mangatag--ay ya katongkolan ay agya inomayon ha disisyon ya patyen hi Apo Hisos angga hin ginawà la.
42023052	Hapa--eg, nako ya koni Pilato ta pinastang nan kowen ya bangkay ni Apo Hisos.
42023053	Hin na-i-aypà ni Hosi ya bangkay ni Apo Hisos ay pinotot na nin maganday klasin dolo ya mapoti̇̀, biha na impahok ha kowibay bato ya panabonan ya bayro ay ayin et intabon.
42023054	Hin habayto ay allon paghahandà para ha allon pama-inawa, boy habayton mahilem ay ompisayna nin allon pama-inawa la.
42023055	Hatoy bawbabayi ya kahono ni Apo Hisos hin na-ibat ya ha probinsyan Galiliya ay nakilako koni Hosi. Nakit lay pinangitabonan koni Apo Hisos boy no pangno impahok ya bangkay na.
42023056	Hapa--eg hatoy bawbabayi ay nipamporong ana ta ha ka-ogali--an la ay naghandà hila nin pabangoh ya igwà la ha bangkay ni Apo Hisos. Hin habayto ay allon pama-inawa; kayà napa-inawa hila ta hinomonol hila ha kawkapanogo--an la.
42024001	Hay hambak nin allon Dominggo, hatoy bawbabayi ay nipampako do ha pinangitabonan koni Apo Hisos, boy gintan la baytoy pabangoh ya inhandà la.
42024002	Hin ni-abot hila bayro ay nakit lay natolid ana baytoy malhay ya bato ya pinanarà nin hatoy poltan pinangitabonan koni Apo Hisos.
42024003	Kayà nilomo--ob hila piro agla nakit bayro ya bangkay ni Apo Hisos.
42024004	Mintras angkagoloy ihip la nin tongkol bayri, ha dani la ay biglà hilan nakakit nin loway lalaki ya nakadolon ampanginangkinang.
42024005	Hatoy bawbabayi ay nipanlokob ha kalimowan la. Hapa--eg, naghalità konla baytoy loway lalaki, ya wanla, "Antà nin hay angkabiyay ay antikapen moyo bayri ha pangitabonan nin nikati?
42024006	Hi Apo Hisos ay ayin ana bayri ta nabiyay yan oman. Ihipen moyo baytoy hinalità na komoyo hin anti ya ha probinsyan Galiliya ya ombayri:
42024007	'Hay an-ingaten Anak nin Tawo ay ka-ilangan igwà ha gamet nin mawmakasalanan, ta ipakò ha koroh, biha ha ikatlon allo ay mabiyay yan oman.' "
42024008	Hin na-ihipan nin hatoy bawbabayi baytoy hinalità ni Apo Hisos
42024009	ay nog-alih hila bayro ha pinangitabonan ta norong hila. Kaganawan pangyayari ya nakit la ay imbalità la do ha labimmihay alagad boy ha kaganawan nin hatoy kanayon et ya kalamowan la.
42024010	Hatoy bawbabayi ya nako bayro ha pinangitabonan ay hi Mariya ya taga Magdala, hi Howana, hi Mariya ya nanay ni Santiyago, boy ma--in et kanayon ya bawbabayi ya kalamowan la. Hila ya nangibalità ha aw-alagad nin tongkol ha nangyari.
42024011	Piro hatoy aw-alagad ay ahè ninto--o do ha imbalità nin hatoy bawbabayi ta andap la no gawa-gawà bongat.
42024012	Ombayro man, hi Pidro ay nowayon nako bayro ha pinangitabonan. Hin ni-abot ya bayro ay inelewan nay lo--ob nin hatoy pinangitabonan. Nakit na baytoy dolo ya pinamotot koni Apo Hisos ya ayin anan nakapotot. Hapa--eg, norong yan angkagoloy ihip nin tongkol ha nangyari.
42024013	Hin habayto et allo, lowa ha kawkalamowan ni Apo Hisos ay ampowakon palako ha banowan Ima--os ya labimmihay kilomitroy dayò pa-ibat ha siyodad nin Hirosalim.
42024014	Mintras ampowako hila ay ampi-ilgowan la ya tongkol ha kaganawan bagay ya nangyari.
42024015	Ha pami-ilgo la nin tongkol bayro, hi Apo Hisos ay napakarani konla boy nakisabay ha pamowako la.
42024016	Maski angkakit la ya ay agla ya nabalayan.
42024017	Hapa--eg, pinastang hila ni Apo Hisos, "Anyay ampi-ilgowan moyo?" wana. Tinonggen hila nin hay lopa la ay malelè.
42024018	Hay miha konla ya nagngalan Kliyopas ay nagpastang koni Apo Hisos, ya wana, "Hikan bongat nayi̇̀ ha kaganawan nin ampa-iri ha siyodad nin Hirosalim ya ahè magtandà ha bawbagay ya nangyari bayro hin ongnoy allon bongat ya nalabah?"
42024019	"Anyay bawbagay ya nangyari?" pastang ni Apo Hisos. Tinombay hila, ya wanla, "Hay bawbagay ya nangyari koni Apo Hisos ya taga Nasarit. Hiya ay propita ya ha tegteg nin Diyos boy ha tegteg nin tawtawo, hay hawhalità na boy gawgawà na ay ma--in kapangyariyan.
42024020	Piro hay pawpo--on nin pawpari̇̀ boy ampipamo--on konnawen ay nandakep kona, biha la ya inggawà ha tawtaga Roma ya ampipamo--on ya nanintinsya kona nin kamatyan. Kayà hiya ay impakò ha koroh.
42024021	An-asawan nawen pa et nin hiya ya mambeh konnawen nin aw-inalalak ni Israyil; piro ikatloynan allo hapa--eg pa-ibat hin nangyari bayto.
42024022	Ma--in ongno ha bawbabayi ya kalamowan nawen ya nahambak nin nako ha pinangitabonan kona. Hin nagbira hila ay nag-ispanta kayi ha pangyayari ya imbalità la konnawen;
42024023	ta hinalità la ya agla nakit ya bangkay ni Apo Hisos, balè ta nakakit hila nin aw-anghil ya nangibalità konla nin hi Apo Hisos ay nabiyay oman.
42024024	Ma--in kayi et kanayon ya kalamowan ya nako bayro ha pinangitabonan, boy nakit la bayto ya bilang ombayro ha hinalità nin hatoy bawbabayi. Piro agla simpri nakit ya bangkay ni Apo Hisos."
42024025	Hapa--eg, hinalità ni Apo Hisos konla, ya wana, "Hay kapey nin pangingintindi moyo, boy hay irap moyon papinto-owen ha kaganawan hinolat nin pawpropita hin hato.
42024026	Alwa nayi̇̀ nin hi Kristo ya impangakò nin Diyos ay ka-ilangan magdanas nin kadya-dya--an biha ya magkama--in nin karangalan?"
42024027	Impalinaw konla ni Apo Hisos baytoy tongkol kona ya impaholat nin Diyos; inompisawan na ha hinolat ni Moysis angga ha hinolat nin kaganawan propita.
42024028	Hin andomani hilayna ha banowa ya lalakwen la, nagkanwari̇̀ hi Apo Hisos nin magdiritso;
42024029	piro kinatotol la ya, ya wanla, "Bayri kayna pon konnawen ta anyomabi ana." Kayà hi Apo Hisos ay nilomo--ob nin kalamo la ta bayro yayna pon konla.
42024030	Hin niknò hilayna ta mangan, hi Apo Hisos ay nandampot nin tinapay biha na pinasalamatan ha Diyos. Hin nayari̇̀ nan pinasalamatan bayto ay bini--hil na biha na inggawà konla.
42024031	Hapa--eg, hatoy agla pon pamakabalay koni Apo Hisos ay nabalayan la yayna, piro biglà yan na-anam ha tegteg la.
42024032	Ni-ilgo hilay lowa nin ombayri: "Kayà awod," wanla, "nin maligay nakem ta hin ampaki-ilgo ya konta ha daan boy hin an-ipalinaw na konta ya nakaholat ha Kaholatan nin Diyos."
42024033	Hapa--eg habayto et oras ay nanigè hila nin nagbira ha siyodad nin Hirosalim. Bayro ay nalatngan la baytoy labimmihay alagad ya nititipon boy hatoy kanayon et ya kalamowan la,
42024034	ya ampaghalità nin, "Talaga bay awod, nabiyay oman ya Pangino--on boy napakit ya koni Simon Pidro."
42024035	Hapa--eg, imbalità nin hatoy loway na-ibat ha banowan Ima--os baytoy pangyayari konla ha daan ya hi Apo Hisos ya nakisabay konla ay agla nabalayan boy no pangno la ya nabalayan hin bini--hil nay tinapay.
42024036	Mintras ampi-i-ilgowan la baytoy pangyayari, hi Apo Hisos ay biglà napakit konla ta hinalità na, "Magkama--in kawo nin katinekan," wana.
42024037	Piro nabiglà hila boy nalimo ta andap la no molto ya nakit la.
42024038	Hapa--eg, hinalità konla ni Apo Hisos, "Antà," wana, "nin angkagoloy nakem moyo boy ampagdoda kawo?
42024039	Helken moyoy gamet ko boy bitih ko emen moyo matanda--an ya talagan hiko. Gap--an moyo ko emen moyo matanda--an ya hiko ay alwan molto. Hay molto ay ayin laman boy ayin bot--o nin bilang ombayri ha angkakit moyo kongko."
42024040	Hin nayari̇̀ hinalità bayti ni Apo Hisos ay impakit na konla ya gawgamet na boy bawbitih na.
42024041	Halos aghila et minto--o banà ha masyadoy kaligawan la boy pag-ispanta la. Kayà pinastang hila ni Apo Hisos, "Ma--in nayi̇̀ bayri," wana, "nin ma-ekan?"
42024042	Binyan la ya nin poton konà ya iniyaw.
42024043	Kinwa na ta kinnà na bayto nin angkakit la.
42024044	Hapa--eg, hinalità ni Apo Hisos konla, ya wana, "Hin hato et hin ampilalamo tamo ay hinalità koyna komoyo ya ka-ilangan mangyari kongko baytoy hinolat ni Moysis, boy hinolat nin kanayon ya pawpropita, boy hatoy nakaholat ha libron Kawkanta."
42024045	Hapa--eg, binyan na hila nin pangingintindi emen la ma-intindiyan ya Kaholatan nin Diyos.
42024046	Hinalità na konla, "Ombayri ya nakaholat: hi Kristo ya impangakò nin Diyos ay ka-ilangan magdanas nin kadya-dya--an boy mati biha mabiyay oman ha ikatlon allo;
42024047	boy ha ngalan na, hay balità ya tongkol ha paghehehe boy pamatawad nin kasalanan ay ka-ilangan i-aral ha kaganawan dogal pa-ibat ha siyodad nin Hirosalim.
42024048	Hikawoy nakakit ya mamapteg nin habayti.
42024049	Hiko ya mangihogò bayri komoyo nin hatoy impangakò nin Tatay ko. Piro manatili kawo bayri ha siyodad angga ha mag-aypà bayri komoyo ya kapangyariyan ya mangibat ha katatag-ayan."
42024050	Hapa--eg hatoy aw-alagad ay gintan ni Apo Hisos angga ha banowan Bitanya, biha na intag--ay ya gamet na ta binindisyonan na hila.
42024051	Mintras ambindisyonan na hila ay ampitag--ay ya ta gintan ya ha katatag-ayan ha kama-inan nin Diyos.
42024052	Hatoy aw-alagad ay hinomamba kona, biha hila nagbira ha siyodad nin Hirosalim ya ma--in nin masyadoy kaligawan,
42024053	boy hila ay pirmi ha bali nin Diyos nin ampamori ha Diyos.
43001001	Hin ka-ona-onawan, biha pinalsa ya langit boy lotà, hay Halità ay anti ana ha Diyos, boy hay Halità ay Diyos.
43001002	Hiya ay anti ha Diyos pa-ibat hin ka-ona-onawan.
43001003	Hay kaganawan ay pinalsa na ha panggogomawà kona nin Diyos; ayin anyaman ya bagay ya agna ginawà.
43001004	Hiya ya ampambin biyay, boy hiya ya ampambin hawang ha tawtawo.
43001005	Habayti ya hawang ay anhomawang ha karegleman ya kasalanan, boy habayti ya hawang ay ahè mapatalo nin karegleman.
43001006	Hapa--eg hay Diyos ay nangihogò nin mihay tawo ya nagngalan Howan.
43001007	Inhogò ya para mamapteg nin tongkol ha hawang ya habayto. Ha ombayro, hay kaganawan tawo ay magkama--in nin katetpel ha hawang.
43001008	Hi Howan ay alwan hawang. Hiya ay ampamapteg bongat nin tongkol ha hawang.
43001009	Habayti ya peteg ya hawang ya nilomateng bayri ha babon lotà ay hiya ya ampambin hawang ha kaganawan tawo.
43001010	Anti ya bayri ha babon lotà, piro maski hiya ya namalsa nin babon lotà ay agya binalay nin tawtawo.
43001011	Nako ya ha sarili nan dogal, piro agya tinanggap nin sarili nan kawkabanowa.
43001012	Piro kaganawan nin nananggap kona boy tinompel ha ngalan na ay binyan nan karapatan mag--in anak nin Diyos.
43001013	Hay pangi-anak konla ay alwan bilang pangi-anak ya ampangyari nin banà ha kalabayan nin tawo, no alwan nag--in hilan anak nin Diyos nin banà ha kapangyariyan na ya ginomawà ha nakem la.
43001014	Hay Halità ya ampangipatnag nin Diyos ay nag--in tawo boy napa-iri bayri kontamo ha babon lotà. Hiya ay pono-ponò nin kahampatan ingangalo boy pono-ponò ya nin kaptegan. Nakit nawen ya kagandawan kona, kagandawan ya nararapat ha mimihay Anak nin Tatay na.
43001015	Hiya ay pinaptegan ni Howan, ya wana, "Hiya bayti ya anhalita--en ko komoyo hin hinalità ko ya ma--in anlomateng ya mas makapangyariyan kisan hiko, ta hin hato et, biha ko in-anak, hiya ay hiyayna."
43001016	Banà ta ahè mangaka-anggawan ya kahampatan pangingangalo ni Pangino--on Hisos ay ayin tegen ya pananggap tamo nin ingangalo na.
43001017	Hay kawkapanogo--an nin Diyos ay inggawà kontamo ni Moysis, piro hay kahampatan ingangalo boy kaptegan ay nangibat koni Pangino--on Hisokristo.
43001018	Ayin et tawoy nakakit nin Diyos, piro hay mimihay Anak nin Diyos ya nangipatnag kontamo nin Diyos, ta kalamo na ya boy mismon mimihay nakem la.
43001019	Hapa--eg hay Hawhodiyoy ampipamo--on ha siyodad nin Hirosalim ay nangihogò nin pawpari̇̀ boy Lawlibita ya ampipanambay ha pawpari̇̀ nin makon mamastang koni Howan no hino ya, ta an-ihipen la nin hi Howan ay maka hiya baytoy Kristo ya impangakò nin Diyos.
43001020	Hi Howan ay ahè nagpolinged nin tinombay konla, ya wana, "Alwan hiko baytoy Kristo ya impangakò nin Diyos."
43001021	"No ombayro awod," wanla, "ay hino ka? Hika nayi̇̀ hi propita Ilyas?" "Alwa," wani Howan. "Hika nayi̇̀," wanla, "ya Propita ya lomateng?" "Alwa," wana simpri ni Howan.
43001022	"Halita--en mo awod," wanla, "no hino ka emen nawen ma-ibalità do ha nangihogò konnawen. Anyay mahalità mo ya tongkol ha sarili mo?"
43001023	Tinombay hi Howan, ya wana, "Hiko baytoy anti ha powiray dogal ta an-ibolyaw bayti ya ombayri ya holà ni propita Isayas hin hato: 'Mangihandà kan daan ya kowinta pagdanan nin Pangino--on emen ayin maka-abalà kona.' "
43001024	Hapa--eg hatoy pawpari̇̀ ya inhogò nin Pawparisiyo
43001025	ay nagpastang ana et koni Howan, ya wanla, "No alwan hika baytoy Kristo ya impangakò nin Diyos, o hi propita Ilyas, o hatoy Propita ya ampalatngen ay antà ampaminyag ka?"
43001026	Tinombay hi Howan, "Ampaminyag ako," wana, "ha lanom, piro ma--in bayrin ampireng nin kalamo moyo ya agmoyo balay.
43001027	Hiya ay nahoyot kongko, piro maski pag-alilà na kon mangokà nin sintas sapatos na ay alwa kon karapatdapat."
43001028	Kaganawan nin habayti ay nangyari ha banowan Bitanya ha kagmang balah nin Hordan ya ampaminyagan ni Howan.
43001029	Ika-ibokah, nakit ni Howan hi Apo Hisos ya ampakarani kona. Hapa--eg, hinalità ni Howan ha tawtawo, ya wana, "Biliwen moyo bayti ya papatyen ya kowinta Oybon Topa nin Diyos! Hiya ya mangalih nin kasalanan nin kaganawan tawo!
43001030	Hiya ya antokoyen ko hin hinalità ko ya ma--in lomateng ya angkahoyot kongko ya mas makapangyariyan kisan hiko, ta biha ko in-anak, hiya ay hiyayna.
43001031	Hiko man ay agko ya pon balay hin hato. Piro hay bara--nan nin pamako ko bayrin maminyag ha lanom ay emen ko ya ma-ipabalay ha aw-inalalak ni Israyil."
43001032	Hapa--eg, hay pamapteg ni Howan ay ombayri: "Nakit koy emen kalapati ya Ispirito nin Diyos ya nag-aypà koni Apo Hisos. Habayti ya Ispirito nin Diyos ay nanatili kona.
43001033	Hin agko et tandà no hinoy impangakò nin Diyos ay hinalità kongko nin Diyos ya nangihogò kongko nin maminyag ha lanom, ya wana, 'Hay tawoy makit moy aypa--an nin Ispirito nin Diyos ta manatili kona ay hiya baytoy mangibinyag nin Ispirito nin Diyos.'
43001034	Nakit ko," wani Howan, "ya nangyari bayri ha tawo; kayà ampaptegan ko ya hiya bayti ya Anak nin Diyos."
43001035	Hin homonoy allo, antina et bayro hi Howan kalamoy loway alagad na.
43001036	Hin nakit ni Howan hi Apo Hisos ya angkahagoy ay hinalita na, "Biliwen moyo," wana, "ya papatyen ya kowinta Oybon Topa nin Diyos!"
43001037	Hin nalengè bayto nin hatoy loway alagad ni Howan ay hinomono hila koni Apo Hisos.
43001038	Hapa--eg, nagpeyeh hi Apo Hisos boy hin nakit na hilay anhomono kona ay pinastang na hila, "Anya," wana, "ya labay moyo?" Tinombay hila, "Apo," wanla, "labay nawen dayin matanda--an no ayri ka ampa-iri."
43001039	"Kilako kawo kongko emen moyo makit ya ampa-iriyan ko," wani Apo Hisos. Hapa--eg, nakilako hila koni Apo Hisos anggan ni-abot hila ha ampa-iriyan na. Pa-ibat alas kowatro nin habayton mahilem ay bayro hila kona anggan yabi.
43001040	Hi Andris ya patel ni Simon Pidro ay miha bayro ha loway lalaki ya nakalengè ha hinalità ni Howan ya tongkol koni Apo Hisos biha ya nakilako kona.
43001041	Tampol tinikap ni Andris hi Simon ya patel na. Hin nakit na ya ay hinalità na, "Nakit nawen," wana, "hi Kristo ya impangakò nin Diyos."
43001042	Hapa--eg hi Simon ay gintan ni Andris koni Apo Hisos. Tinegteg ni Apo Hisos hi Simon, biha na hinalità kona ya ombayri: "Hika," wana, "ay hi Simon ya anak ni Howan. Hay pagngalan mo ay Pidro ya hay labay totolen ay bato."
43001043	Ika-ibokah, hi Apo Hisos ay nagdisisyon nin mako ha probinsyan Galiliya. Bayro na nakit hi Pilipi boy hinalità na kona, "Makilamo ka," wana, "kongko."
43001044	Hi Pilipi ay taga banowan Bitsayda ya banoway ampa-iriyan ni Andris boy Pidro.
43001045	Hin nakit ni Pilipi hi Natanyil ay hinalità na kona, "Nakit nawen," wana, "baytoy binanggit hin hato ha holat ni Moysis boy ha holat nin kanayon ya pawpropita. Hiya ay hi Hisos ya anak ni Hosi ya taga Nasarit."
43001046	Pinastang ni Natanyil hi Pilipi, "Wari̇̀ ma--in," wana, "nin mahampat ya bagay ya ampangibat ha banowan Nasarit?" "Kilako ka kongko ta biliwen mo," wani Pilipi.
43001047	Hapa--eg, hin nakit ni Apo Hisos hi Natanyil ya ampakarani kona ay ombayri ya hinalità na ya tongkol koni Natanyil, "Habayti," wana "ya peteg nin Israylita. Hiya ay ahè ampanggawà nin alwan tamà."
43001048	Pinastang ni Natanyil hi Apo Hisos, ya wana, "Pangno mo ko nabalayan?" Tinombay kona hi Apo Hisos, ya wana, "Biha ka iningat ni Pilipi ay nakit katayna pon ha hilong nin kayoy igos."
43001049	Hapa--eg, hinalità ni Natanyil, "Apo," wana, "hika ya Anak nin Diyos. Hika ya Ari̇̀ nin aw-inalalak ni Israyil."
43001050	Hinalità ni Apo Hisos koni Natanyil, "Ampinto--o ka nayi̇̀ banà ta hinalità ko komo ya nakit kata ha hilong kayoy igos? Ma--in et igit bayro ya kapapa-ispantay makit mo ya gaw--en ko.
43001051	Anhalita--en ko komo ya makit moy langit ya maglo--at boy hay aw-anghil nin Diyos ay moli̇̀ mona--oy nin mako kongko ya an-ingaten Anak nin Tawo."
43002001	Hin nalabah ya loway allo, ma--in banhal ha banowan Kana ha probinsyan Galiliya. Hay nanay ni Apo Hisos ay anti bayro
43002002	kateng hi Apo Hisos boy aw-alagad na, ta nakombida hila bayro ha banhal.
43002003	Hapa--eg, hin na-oboyna ya alak bayro ha banhal ay naghalità koni Apo Hisos ya nanay na, ya wana, "Na-obohan hilayna nin alak."
43002004	Hinalità ni Apo Hisos ha nanay na, "Tandà ko," wana; "kayà ipa-olay mo kongkoy kaganawan, ta alwa et oras nin ipatnag ko no hino ko."
43002005	Hapa--eg, hinalità nin nanay na ha mawmagsisirbi, "Honolen moyo," wana, "ya maski anyay ipagawà na komoyo."
43002006	Ma--in bayron anem ya pahig ya anggamiten nin Hawhodiyo ha ka-ogali--an paglilinis la. Balang pahig ay ampagkalaman nin lowampò o tatlompò ya galon nin lanom.
43002007	Hinalità ni Apo Hisos do ha mawmagsisirbi, "Pon--en moyo," wana, "nin lanom bayti ya pawpahig." Kayà pinonò lan lanom baytoy pawpahig angga ha labi̇̀.
43002008	Hapa--eg, hinalità konla ni Apo Hisos, "Manabò kawo," wana, "nin ongnoy tabò ya lanom ya impalaman moyo bahen, ta igwà moyo do ha ampama-alà nin habayti ya okasyon." Hapa--eg, hay ginawà nin hatoy mawmagsisirbi ay gintan la baytoy lanom do ha ampama-alà nin okasyon.
43002009	Ahè tandà nin hatoy ampama-alà no ayri na-ibat baytoy alak, piro tandà nin hatoy mawmagsisirbi ya nanabò nin habaytoy lanom. Hin natawayan nin hatoy ampama-alà baytoy lanom ya nag--in alak ay iningat nay lalaki ya an-ikahal
43002010	ta hinalità na, "Balang miha," wana, "ay ampama-inom pon nin pinakamalahap ya alak, piro no malakè anay na-inom nin sawsang-ili ay ipa-inom naynay alwan ma-alagà ya alak. Balè ta hika ay nangitilà nin pinakamalahap ya alak angga hapa--eg."
43002011	Habayti ya primiron papag-ispantawan ya ginawà ni Apo Hisos ay nangyari ha banowan Kana ha probinsyan Galiliya; bayro nipatnag ya kapangyariyan na, boy hay aw-alagad na ay tinompel kona.
43002012	Hin nayari̇̀ baytoy banhal, hi Apo Hisos kateng nanay na, pawpatel na, boy aw-alagad na ay nako ha banowan Kapirnawom. Nanatili hila bayro nin ongnoy allo.
43002013	Hin maranina ya Pista nin Hawhodiyo, hatoy Pistan Pamamanemtem la hin inlibri nin Diyos hin hato ya kawka-apo-apowan la, hi Apo Hisos ay nako ha siyodad nin Hirosalim.
43002014	Do ha kolob bali nin Diyos ay nakit ni Apo Hisos ya ma--in tawtawoy ampipaglakò nin bawbakà, tawtopa, boy kawkalapati; boy nakit na et ya hay kanayon ay ampipampiknò nin an-omarap ha lawlamisita ta ampipamahili nin kowalta.
43002015	Hay ginawà ni Apo Hisos ay nangwa ya nin yobil ta habaytoy ginawà nan babarog nin pinangipataboy nin hatoy kaganawan ampipaglakò bayro ha kolob bali nin Diyos kateng hatoy tawtopa boy bawbakà. Hay kawkowalta nin habaytoy ampipamahili ay inhahabwag na boy impapatalin-orong na ya lawlamisawan la.
43002016	Hapa--eg, hinalità na do ha tawtawoy ampipaglakò nin kawkalapati, "Habayti", wana, "ay alihen moyo bayri. Agmoyo gaw--en palingki ya bali nin Tatay koy Diyos."
43002017	Napanemteman nin aw-alagad ni Apo Hisos baytoy nakaholat ha Halità nin Diyos ya ombayri: "Kaganawan kakayawan ko ay gaw--en ko ha pangimalasakit ko nin bali mo, Diyos."
43002018	Hapa--eg hay Hawhodiyo ay nagpastang koni Apo Hisos, "Anya," wanla, "ya papag-ispantawan ya magawà mo emen mo ma-ipakit ya hika ay ma--in karapatan manggawà nin habayti ya ombayri ya bagay?"
43002019	Tinombay hi Apo Hisos, ya wana, "Hira--en moyo bayti ya bali nin Diyos, ta pangalabah nin tatloy allo ay ibangon kon oman."
43002020	"Anya?" wanla. "Apatapò boy anem ya ta--on nin ginawà bayti ya bali nin Diyos. Ma-ipa-ireng mo wari̇̀ ha lo--ob nin tatloy allon bongat?"
43002021	Piro agla na-intindiyan ya hay antokoyen ni Apo Hisos nin bali nin Diyos ay nawini na.
43002022	Hapa--eg, hin nabiyay oman hi Apo Hisos, habaytoy hinalità na ay napanemteman nin aw-alagad na. Kayà ninto--o hila ha Kaholatan nin Diyos boy do ha hinalità ni Apo Hisos.
43002023	Mintras anti hi Apo Hisos ha siyodad nin Hirosalim hin habayton Pistan Pamamanemtem ay malakè ya tawo bayro ya ninto--o nin hiya ay impangakò nin Diyos banà ha ginawà nay kawkapapa-ispanta.
43002024	Ombayro man, hi Apo Hisos ay ahè ampahimalà konla ta tandà nay kaganawan tawo boy tongkol konla.
43002025	Hay tongkol ha tawtawo ay alwan ka-ilangan halita--en kona nin kanayon, ta tandà nay kaganawan anti ha nakem la.
43003001	Ma--in mihay tawo ya nagngalan Nikodimo. Hiya ay miha ha ampipamo--on ha Hawhodiyo boy miha ya ha Pawparisiyo.
43003002	Mihay yabi, hiya ay nako koni Apo Hisos ta hinalità na kona, "Apo," wana, "tandà nawen ya hika ay mangangaral ya inhogò nin Diyos nin manorò konnawen. Ayin makagawà nin pawpapag-ispantawan ya ombahen ha anggaw--en mo no ayin konay Diyos."
43003003	Hi Apo Hisos ay tinombay koni Nikodimo, ya wana, "Kaptegan bayti ya anhalita--en ko komo: hay tawoy ahè in-anak oman ay ahè makalako ha dogal ya ampag-ari--an nin Diyos, boy agna maranasan ya pamomo--on nin Diyos."
43003004	"Pangno," wani Nikodimo, "ma-i-anak oman ya tawo no mato--a yayna? Wari̇̀ makapahok ya et ha tiyan nin nanay na biha ya i-anak anan oman nin ikalwan bisis?"
43003005	Tinombay hi Apo Hisos, "Kaptegan," wana, "ya anhalita--en ko komo: hay tawoy ahè in-anak oman ha panggogomawà nin lanom boy Ispirito nin Diyos ay ahè makalako ha dogal ya ampag-ari--an nin Diyos.
43003006	Hay an-i-anak nin tawo ay tawo itaman; piro hay in-anak oman, hatoy panggogomawà nin Ispirito nin Diyos ay anti kona ya Ispirito nin Diyos.
43003007	Agmo pag-ispantawan baytoy hinalità ko komo ya hika ay ka-ilangan i-anak oman.
43003008	Hay Ispirito nin Diyos ay emen nin angin ya ahè angkakit. Hay tonoy nin angin ay angkalengè tamo, piro agtamo tandà no ayri ampangibat boy no ayri ampagpalako. Ombayro itaman ya Ispirito nin Diyos; ha panggogomawà na ha nakem nin tawo emen ma-i-anak oman ay ahè angkakit no pangno ampangyari."
43003009	"Pangno mangyari bayti ya ombayri?" wani Nikodimo.
43003010	Tinombay hi Apo Hisos, "Hika," wana, "ay miha ha anggalanggalangen ya manonorò ha aw-inalalak ni Israyil biha agmo angka-intindiyan bayti ya ombayri ya bagay?
43003011	Kaptegan ya anhalita--en nawen komo: anhalita--en nawen ya tandà nawen boy ampaptegan nawen ya nakit nawen, piro agmoyo labay tanggapen ya pamapteg nawen.
43003012	Agmoyo ko ampinto-owen ha anhalita--en ko komoyo ya tongkol ha bawbagay ya ampangyari bayri ha babon lotà. Pangno moyo ko pinto-owen no hay halita--en ko komoyo ay tongkol ha bawbagay ya ampangyari ha katatag-ayan ha kama-inan nin Diyos?
43003013	Ayin et tawo ya nakalako ha katatag-ayan ha kama-inan nin Diyos, no alwan hikon bongat ya an-ingaten Anak nin Tawo ya nag-aypà bayri nin nangibat ha katatag-ayan ha kama-inan nin Diyos.
43003014	Hin hato, hin anti hili Moysis ha powiray dogal ay nanggawà yan emen otan ya tangsò ta inggawà na ha posti biha na interek. Ginawà na bayto emen hinoman ya tinokà nin otan ay ahè mati no manegteg bayro ha otan ya tangsò. Ombayro itaman kongko:
43003015	hiko ay ipakò ha koroh biha iterek emen hinoman ya tompel kongko ay magkama--in nin biyay ya ayin anggawan ya bilang biyay nin Diyos.
43003016	"Masyadoy panlalabi nin Diyos ha kaganawan tawo; kayà inggawà na hi Apo Hisos ya mimihay Anak na emen hinoman ya tompel kona ay ahè mipalako ha impirno, no alwan magkama--in yan biyay ya ayin anggawan ya bilang biyay nin Diyos.
43003017	Ahè inhogò nin Diyos ya Anak na bayri ha babon lotà nin manosga nin tawtawo para parosawan, no alwan inhogò na ya para mangilibri nin tawtawo.
43003018	"Hinoman ya antompel koni Apo Hisos ya Anak nin Diyos ay ahè hosgawan para parosawan; hinoman ya ahè antompel koni Apo Hisos ya Anak nin Diyos ay hinosgawan anan parosawan, ta agya tinompel ha mimihay Anak nin Diyos.
43003019	Hay bara--nan no antà hinosgawan ya tawtawo nin mipalako ha impirno ya kaparosawan ay ombayri: hay hawang ay nakoyna bayri ha babon lotà, piro banà ha kala-etan gawgawà nin tawtawo ay labaylabay lay karegleman kisa hawang.
43003020	Hinoman ya ampanggawà nin kala-etan ay ma-inakit ha hawang, boy agna labay pakarani ha hawang ta agna labay nin mipatnag ya gawgawà nay mangala--et.
43003021	Piro hinoman ya ampanggawà nin kahampatan ay ampakarani ha hawang emen mipatnag ya gawgawà nay kahampatan ha tambay kona nin Diyos."
43003022	Hapa--eg hi Apo Hisos kateng aw-alagad na ay nako ha probinsyan Hodiya. Bayro hila nanatili nin amò ya pana--on ta naminyag.
43003023	-
43003024	Habayton pana--on, hin ahè et impiriso hi Howan ay anti ya ha dogal ya an-ingaten Inon ya marani ha dogal ya an-ingaten Salim. Hiya ay ampaminyag itaman ta malakè ya lanom bayro. Hay tawtawo ya ampako bayro kona ay ambinyagan na.
43003025	Minghan, hay aw-alagad ni Howan ay nandiskosyon nin mihay Hodiyo nin tongkol ha ka-ogali--an paglilinis nin Hawhodiyo.
43003026	Kayà hi Howan ay nilako nin aw-alagad na ta hinalità la kona, "Hato," wanla, "ya lalaki ya kalamo mo hin anti ka ha kagmang balah nin Hordan, hatoy anhalita--en mo ya Kristo ya impangakò nin Diyos ay ampaminyag itaman, boy malakè ya tawo ya ampako bayro kona."
43003027	Tinombay hi Howan, "Diyos ha katatag-ayan," wana, "ya ampambi nin trabaho ha balang miha.
43003028	Mismon hikawo ya makapapteg ha hinalità ko ya alwan hiko hi Kristo ya impangakò nin Diyos, no alwan hiko ay inhogò nin Diyos nin ma-ona ha impangakò na.
43003029	Hay kakahal ya babayi ay para ha kakahal ya lalaki. Hay amigo nin kakahal ya lalaki ay anti bayron ampanlengè, boy maliga ya no angkalengè nay bosis nin kakahal ya lalaki. Hi Apo Hisos ay bilang kakahal ya lalaki; hiko ay bilang amigo na. Kayà masyado kon maliga banà ta nalengè koy bosis ni Apo Hisos.
43003030	Ka-ilangan hiya ay mag--in lalò importanti ta hiko ay mag--in alwan importanti."
43003031	"Hay nangibat ha katatag-ayan ay ahè mapantayan nin kaganawan. Hay pangingintindi nin tawtawo bayri ha babon lotà ay anggan bongat ha bawbagay bayri ha babon lotà. Hay nangibat ha katatag-ayan ha kama-inan nin Diyos ay talagan ahè mapantayan nin kaganawan.
43003032	Hay anhalita--en na ay hatoy nakit na boy nalengè na, piro ayin ampananggap nin pamapteg na.
43003033	Hinoman ya ampananggap ha anhalita--en na ay ampamapteg nin hay Diyos ay peteg.
43003034	Hay inhogò nin Diyos ay ampaghalità nin hawhalità nin Diyos, ta hay Ispirito nin Diyos ya inggawà kona nin Diyos ay anti kona nin lobosan.
43003035	Anlabiyen nin Diyos ya Anak na, boy inggawà na konay kaganawan bagay.
43003036	Hinoman ya antompel ha Anak nin Diyos ay ma--in biyay ya ayin anggawan ya bilang biyay nin Diyos. Piro hinoman ya ahè anhomonol ha Anak nin Diyos ay ahè magkama--in nin ombayroy biyay, no alwan hay pahang nin Diyos ay manatili kona anggan makakanoman."
43004001	Nabalita--an nin Pawparisiyo ya hi Apo Hisos ay lalò ampakapapinto--o nin malakè ya tawo kisa hi Howan, boy nabalita-an la et ya hiya ay ampaminyag konla.
43004002	Piro ayin bininyagan hi Apo Hisos, no alwan aw-alagad na ya ampaminyag.
43004003	Hin natanda--an ni Apo Hisos ya nabalita--an nin Pawparisiyo baytoy tongkol ha tawtawoy ampako kona ay nog-alih ya ha probinsyan Hodiya ta magbira ya ha probinsyan Galiliya.
43004004	Ha pamako na bayro ay ka-ilangan magdaan ya ha probinsyan Samarya.
43004005	-
43004006	Hapa--eg, hin magayna mi-ogtoy allo, hi Apo Hisos ay ni-abot ha Sikar ya miha ha bawbanowa nin probinsyan Samarya. Hay banowan Sikar ay marani ha dogal ya inggawà hin hato ni Hakob ha anak na ya hi Hosi. Anti bayro ya libon ya an-ingaten libon ni Hakob. Hi Apo Hisos ya napakil ha pamomowako ay niknò ha dani nin habaytoy libon.
43004007	-
43004008	Mimiha na bayro ta hay aw-alagad na ay nako ha banowa ta manaliw nin pamamangan. Hapa--eg, ma--in mihay babayi ya Samaritana ya nakalateng ta mangahoy. Hinalità ni Apo Hisos kona, "Ma-ari̇̀ ako nayi̇̀ maki-inom?"
43004009	Tinombay baytoy babayi, ya wana, "Antà maki-inom ka kongko ya hika ay Hodiyo? Hiko itaman ay Samaritana." Ombayroy hinalità nin hatoy babayi ta hay Hawhodiyo ay ahè ampakilamo ha Sawsamaritano.
43004010	Hinalità kona ni Apo Hisos, "No tandà mo dayi," wana, "ya igwà komo nin Diyos boy no hino ko ya ampaki-ilgo komon maki-inom ay nagpastang ka dayi kongko ta binyan katan lanom ya angkabiyay."
43004011	Habayti ya babayi ya ahè naka-intindi nin labay totolen nin hinalità ni Apo Hisos ay tinombay, "Piro ayin ka," wana, "Apo, nin panambiraw nin lanom, boy hay libon ay masyadon lalè. Ayri ka mangwan lanom ya angkabiyay?
43004012	Hin hato, hay ma--in ikon nin habayti ya libon ay hi Hakob ya ka-apo-apowan nawen. Hiya kateng aw-anak na boy bawbakà na ay ninom bayri ha libon. Ampaka-igit ka wari̇̀ koni Hakob?"
43004013	Tinombay hi Apo Hisos, "Hinoman," wana, "ya minom nin habayti ya lanom ay ma-angan oman;
43004014	piro hinoman ya minom nin lanom ya igwà ko ay agana ma-angan. Hay lanom ya igwà ko ay bilang anhombol ha nakem na boy makab--in biyay ya ayin anggawan."
43004015	Hapa--eg, hinalità nin hatoy babayi koni Apo Hisos, "An-ipaki-ilgo ko komo," wana, "ya biyan mo ko awod nin ombayroy lanom emen agko ma-angan boy emen agkoyna mako bayri nin mangahoy."
43004016	"Lakwen moy ahawa mo," wani Apo Hisos, "biha ka magbira bayri."
43004017	"Ayin akon ahawa," wanan hatoy babayi. Tinombay hi Apo Hisos, ya wana, "Peteg ba--in ya hinalità mo ya ayin kan ahawa,
43004018	ta lima ya napag-ahawa mo, boy hay lalaki ya ampakilamowan mo hapa--eg ay alwa mon peteg ahawa. Kaptegan ya hinalità mo kongko."
43004019	Hinalità nin hatoy babayi, "Angkatinoran ko," wana, "Apo, ya hika ay propita.
43004020	Hay kawka-apo-apowan nawen ay ampako bahen ha bakil nin homamba ha Diyos, piro hikawoy Hawhodiyo ay ampaghalità nin do ha siyodad nin Hirosalim ya dapat lakwen paghambawan ha Diyos."
43004021	Hinalità kona ni Apo Hisos, "Minto--o ka," wana, "kongko. Lomateng ya pana--on ya hay tawtawo ay agana mako bahen ha bakil o ha Hirosalim nin homamba ha Tatay ya Diyos.
43004022	Hikawo ya tawtaga Samarya ay agmoyo tandà no hinoy anhambawan moyo; piro hikayi ya Hawhodiyo ay tandà nawen no hinoy anhambawan nawen, ta hay ikalibri ha kasalanan ay mangibat ha Hawhodiyo.
43004023	Pana--on ana nin hay peteg anhomamba ha Diyos ay homamba nin matibolos ya nakem boy ma--in kaptegan, ta ombayroy panhohomamba ya labay nin Tatay ya Diyos.
43004024	Hay Diyos ay ahè angkakit ta Ispirito. Kayà hay panhomamba kona ay ka-ilangan matibolos ya nakem boy ma--in kaptegan."
43004025	Hinalità nin hatoy babayi koni Apo Hisos, "Tandà ko," wana, "ya lomateng ya an-ingaten Kristo ya impangakò nin Diyos. Panlomateng na ay halita--en na konnawen ya kaganawan bagay."
43004026	Hinalità kona ni Apo Hisos, "Hay anhalita--en mo," wana, "nin lomateng ay ayin kanayon no alwan hiko ya ka-ilgo mo."
43004027	Hapa--eg, nilomateng ya aw-alagad ni Apo Hisos. Nag-ispanta hila hin nakit la hi Apo Hisos ya ampaki-ilgo ha mihay babayi. Piro maski miha konla ay ayin nakapastang do ha babayi no anyay labay na, o nakapastang koni Apo Hisos no antà ampaki-ilgo ya bayro ha babayi.
43004028	Hapa--eg, imbalag nin hatoy babayi ya bangà na ta nagbira ya ha banowa. Hinalità na ha tawtawo bayro,
43004029	"Kilako kawo kongko," wana, "ta biliwen moyo ya tawoy naghalità nin kaganawan ginawà ko. Maka hiyayna hi Kristo ya impangakò nin Diyos."
43004030	Kayà hay tawtawoy pinangibalita--an nin hatoy babayi ay nakilako kona nin mamiliw koni Apo Hisos.
43004031	Mintras ahè et nagbira baytoy babayi, hay aw-alagad ni Apo Hisos ay ampambin pamamangan kona, "Mangan ka," wanla.
43004032	Piro tinombay hi Apo Hisos, "Ma--in ako," wana, "nin pamamangan ya agmoyo tandà."
43004033	Kayà hay aw-alagad ay nipapastang, "Ma--in wari̇̀," wanla, "nin nantan kona nin pamamangan?"
43004034	Hinalità konla ni Apo Hisos "Bilang pamamangan ko," wana, "ya panhohomonol ko ha kalabayan nin Diyos ya nangihogò kongko boy ha panyari̇̀ ko nin trabaho ya inggawà na kongko.
43004035	Alwa nayi̇̀," wana et ni Apo Hisos, "nin kahalita--an tamo ya ahè mag-ompisay pangalawah anggan ahè malabah ya apat ya bowan pa-ibat hin intanem? Piro anhalita--en ko komoyo ya mamatag kawo ha mamalibot moyo, ta ma--in malakè ya tawo. Hila ay kowinta pali ha paliyan ya ma-ari̇̀ anan alawahanen.
43004036	Hay ampangalawah ya ayin kanayon no alwan hatoy ampangitorò nin tompel kongko, Diyos ya mambin kahampatan kona. Hatoy tawtawoy kowinta an-alawahanen na ay magkama--in biyay ya ayin anggawan. Hay ampangitanem ya ayin kanayon no alwan hatoy ampangitorò nin Halità nin Diyos, boy hatoy na-alawah ya ayin kanayon no alwan hatoy natoro--an Halità nin Diyos ay mipagtowà.
43004037	Peteg ya kahalita--an ya ombayri ya pagkahalità; 'Kanayon ya ampananem; kanayon ya ampangalawah.'
43004038	An-ihogò katawon mangalawah ha agmoyo pinagpagalan; kanayon ya nagtrabaho bayro, piro hikawo ya makinabang ha pinagpagalan la."
43004039	Do ha banowan Sikar ay malakè ya Samaritano ya tinompel koni Apo Hisos banà ha hinalità nin hatoy babayi ya ombayri: "Hinalità na kongko ya kaganawan nin ginawà ko."
43004040	Hatoy Sawsamaritano, hin nakalateng hila do koni Apo Hisos ay pinaki-ilgowan la ya nin manatili ya dayi bayro konla. Kayà hi Apo Hisos ay nanatili bayro nin loway allo.
43004041	Banà ha an-i-aral ni Apo Hisos ay malakè et ya nipantompel kona.
43004042	Hinalità la do ha babayi, "Hapa--eg," wanla, "ay antompel kayi; alwan banà bongat do ha hinalità mo, no alwan mismon hikayi ya nakalengè kona, boy tandà nawen ya hiya ay talagan Mapangilibri nin kaganawan tawo."
43004043	Nalabah ya loway allo, hi Apo Hisos ya anti bayro ha banowan Sikar ay nanigè nin mako ha probinsyan Galiliya.
43004044	Mismon hi Apo Hisos ya naghalità hin hato nin hay propita ay ahè an-igalang ha sarili nan dogal.
43004045	Piro hin ni-abot ya ha probinsyan Galiliya ay mahampat ya panananggap kona nin tawtawo bayro banà do ha kaganawan nakit lay ginawà na hin anti ya ha siyodad nin Hirosalim hin Pistan Pamamanemtem, ta hila man ay na-ibat simpri bayro.
43004046	Hapa--eg hi Apo Hisos ay nagbiran oman ha banowan Kana ha probinsyan Galiliya ya pinanggawa--an na hin hato nin alak ya lanom. Ma--in bayron mihay opisyal nin gobirno ya hay anak na ya anti ha banowan Kapirnawom ay ampagmasakit.
43004047	Nalengè nin hatoy opisyal ya hi Apo Hisos ya na-ibat ha Hodiya ay nakalateng bayro ha Galiliya. Kayà nilako na hi Apo Hisos nin pinaki-ilgowan nin makilako kona ha Kapirnawom ta pakahampaten na baytoy anak ya malagayna mati.
43004048	Hinalità kona ni Apo Hisos, "No agkawo," wana, "makakit nin pawpalatanda--an boy pawpapag-ispantawan ay agkawo minto--o."
43004049	Naki-ilgo baytoy opisyal, "Apo," wana, "bilang moynan ingangalo. Mintras angkabiyay et ya anak ko ay kilako ka kongko emen agya mati."
43004050	Hinalità kona ni Apo Hisos, "Morong kayna," wana, "ta hay anak mo ay ahè mati no alwan homampat ya." Hatoy opisyal ay ninto--o; kayà norong yayna.
43004051	Peleg nan anti ha daan ay hinakbat ya nin aw-alilà na ta imbalità la kona ya hay anak na ay mahampat ana.
43004052	Pinastang na baytoy aw-alilà no anyay oras nin hinomampat baytoy anak na. Tinombay baytoy aw-alilà, "Na-apon," wanla, "hin midyo nalabah ya ogtoy allo ay natbahan yayna."
43004053	Napanemteman nin hatoy tatay ya ombayroy oras hin hinalità ni Apo Hisos ya ahè mati ya anak na. Kayà hatoy tatay kateng pamilya na ay tinompel koni Apo Hisos.
43004054	Habayti ya ikalwan papag-ispantawan ya ginawà ni Apo Hisos ha probinsyan Galiliya. Ginawà na bayti hin na-ibat ya ha probinsyan Hodiya.
43005001	Hin nalabah ya amò ya pana--on, na-abot anaman ya miha ha pagpipista nin Hawhodiyo; kayà hi Apo Hisos ay nako ha siyodad nin Hirosalim.
43005002	Do ha Hirosalim ha polta ya an-ingaten Polta nin Topa ay ma--in ginawà ya pamaliyo--an ya ha mamalibot nin pangpang ay ma--in limay bobong. Ha halità nin Hawhodiyo, hatoy pamaliyo--an ay an-ingaten Bitisda.
43005003	Ha hilong nin hatoy bawbobong ay malakè ya tawoy mangama--in dipirinsya ya ampipampirà bayro. Kateng bawbowag, pawpilay, boy pawpolonen ay anti bayro ta an-anti--en lay magalaw baytoy lanom;
43005004	ta no minghan hay anghil nin Pangino--on ay ampako bayron manweywey nin habaytoy lanom. Hinoman ya tawoy ma--in dipirinsya ya ma-ona nin mako bayro ha lanom no kapiyari̇̀ wineywey ay homampat maski anyay klasin dipirinsya na.
43005005	Bayro ay ma--in mihay lalaki ya naka-i-irà ya ma--in dipirinsya nin lo--ob anan tatlompò boy waloy ta--on.
43005006	Hatoy tawo ay nakit ni Apo Hisos boy natanda--an na ya hay boyot anan pana--on nin hiya ay ma--in dipirinsya. Kayà pinastang ya ni Apo Hisos, "Labay mo nayi̇̀," wana, "nin homampat ka?"
43005007	Tinombay baytoy ma--in dipirinsya, ya wana, "Apo, ayin mangi-aypà kongko bayri ha pamaliyo--an mintras kapiyari̇̀ wineywey ya lanom. Peleg kon ampagsikap nin mag-aypà bayri ha lanom ay ma--in ana pon angka-ona kongko."
43005008	Hinalità kona ni Apo Hisos, "Mibangon ka," wana. "Lolonen moy amak mo ta mowako kayna."
43005009	Hin habayto et ay hinomampat baytoy tawo. Hinapwat nay amak na biha ya nowako. Habayti ay nangyari nin allon pama-inawa.
43005010	Kayà hinalità nin Hawhodiyo do ha tawoy hinomampat, "Hapa--eg," wanla, "ay allon pama-inawa; kayà kontra ha kawkapanogo--an tamo ya pamowat mon amak mo."
43005011	Tinombay ya konla, "Hato," wana, "ya tawo ya namakahampat kongko ya naghalità kongko nin hapwaten koy amak ko ta mowako koyna."
43005012	Pinastang la ya, ya wanla, "Hino baytoy tawoy naghalità komo nin manapwat kan amak mo ta mowako kayna?"
43005013	Piro ahè tandà nin hatoy tawo ya hinomampat no hino baytoy namakahampat kona, ta hi Apo Hisos ay napa-alilih banà ha kalak--an tawo ya anti bayro ha dogal ya habayto.
43005014	Ahè naboyot, hatoy tawoy hinomampat ay nakit ni Apo Hisos ha bali nin Diyos, boy hinalità na kona, "Mahampat kayna," wana. "Kayà agmoyna omanen nin magkasalanan ta maka mas loma--et ya mangyari komo."
43005015	Hapa--eg, nog-alih baytoy tawo ta nako yan nagbalità ha Hawhodiyoy ampipamo--on nin hi Apo Hisos ya namakahampat kona.
43005016	Pa-ibat hin habayto, hay Hawhodiyo ay angkomontrayna koni Apo Hisos banà do ha ginawà na ya ha allon pama-inawa ay namakahampat ya.
43005017	Piro hinalità konla ni Apo Hisos, ya wana, "Hay Tatay koy Diyos ay pirmin ampagtrabaho; kayà hiko man ay pirmin ombayroy anggaw--en."
43005018	Banà bayri ha hinalità ni Apo Hisos ay lalò ampagsikapan nin Hawhodiyo nin patyen ya; alwan bongat banà ha agna panhomonol ha panogò la ya tongkol ha allon pama-inawa, no alwan banà et ha pamakipantay na ha Diyos, ta hay Diyos ay an-ingaten na nin Tatay na.
43005019	Hapa--eg, hay intobay ni Apo Hisos do ha Hawhodiyo ay ombayri: "Anhalita--en ko komoyo," wana, "ya kaptegan: hay Anak nin Diyos ay ahè makagawà ha sarili nan kalabayan. Hay magawà nan bongat ay hatoy angkakit nay anggaw--en nin Tatay na, ta hay angkakit na ya anggaw--en nin Tatay na ay habaytoy anggaw--en na itaman.
43005020	Hay Tatay ay ampanlabi ha Anak; kayà an-ipakit na kona ya kaganawan anggaw--en na. Ipakit nin Diyos ha Anak na ya mas papag-ispantawan kisa bayri ha panhomampat nin habayti ya tawo, boy pag-ispantawan moyon kaganawan.
43005021	No pangno ya anggaw--en nin Tatay ya ambiyan nan oman nin biyay ya nikati ay ombayro itaman ya gaw--en nin Anak. Biyayen nan oman ya hinoman ya labay nan biyayen.
43005022	Hay Tatay ay ahè ampanosga ha hinoman, no alwan inggawà na ha Anak ya kaganawan karapatan manosga
43005023	emen hay Anak ay galangen nin kaganawan bilang panggalang la ha Tatay. Hay ahè ampanggalang ha Anak ay ahè simpri ampanggalang ha Tatay ya nangihogò ha Anak.
43005024	"Anhalita--en ko komoyo ya kaptegan: hinoman ya ampanlengè ha anhalita--en ko boy antompel ha nangihogò kongko ay ma--in anan biyay ya ayin anggawan. Agya sintinsyawan nin mipalako ha impirno, ta tinanggap naynay biyay ya ayin anggawan ya bilang biyay nin Diyos. Agyayna makaranas nin ayin anggawan ya kadya-dya--an.
43005025	Anhalita--en ko komoyoy kaptegan: lomateng ya oras boy hapa--eg ana ya oras nin hay tawtawoy ayin et biyay ya ayin anggawan ay makalengè nin bosis nin Anak nin Diyos. Hay manlengè ay magkama--in nin biyay ya ayin anggawan.
43005026	Hay Tatay ay ma--in kapangyariyan nin mambin biyay. Ombayro itaman, hay Anak ay ma--in simprin kapangyariyan nin mambin biyay, ta hay Tatay ya Diyos ay nambi kona nin ombayroy kapangyariyan.
43005027	Hay Tatay ay nambi ha anak nin karapatan manosga nin tawtawo, ta hiko ya an-ingaten Anak nin Tawo ay Anak na.
43005028	"Agmoyo pag-ispantawan bayti ya halita--en ko komoyo ya lomateng ya oras ya hay kaganawan nikati ya anti ha pinangitabonan konla ay makalengè nin bosis ko.
43005029	Mabiyay hilan oman boy mipanlomwah. Hay nanggawà mahampat ay mabiyay nin ayin anggawan. Hay nanggawà mala--et ay sintinsyawan nin mipalako ha impirno."
43005030	Naghalità et hi Apo Hisos, ya wana, "Hiko ay ayin magawà no ha sarili kon bongat. Ampanosga ko kompormi ha anhalita--en kongko nin Tatay ko; kayà hay an-ihosga ko ay tamà, ta hay anggaw--en ko ay ahè nangibat ha sarili kon kalabayan, no alwan nangibat ha kalabayan nin Tatay ko ya nangihogò kongko.
43005031	"No hikon bongat ya ampamapteg nin sarili ko, hay anhalita--en ko ay ayin alagà.
43005032	Ma--in kanayon ya ampamapteg nin tongkol kongko, boy tandà ko ya hay anhalita--en nay tongkol kongko ay peteg.
43005033	"Nangihogò kawon tawtawo nin mako koni Howan nin magpastang tongkol kongko, boy hay hinalità na ya tongkol kongko ay peteg.
43005034	Ombayro man ay agko angka-ilanganen ya ma--in tawo ya mamapteg nin tongkol kongko; anhalita--en kon bongat bayti emen kawo minto--o boy malibri.
43005035	"Hi Howan Mamiminyag ay kowinta kingki ya ampambin hawang. Habaytoy hawang ay nakab--i komoyon kaligawan nin amò ya pana--on.
43005036	Piro makapangyariyan ya pamapteg ko kisa pamapteg ni Howan; ta hay gawgawà ya anggaw--en ko ay gawgawà nin Tatay ko ya an-ipagawà na kongko. Habayti ay an-ipagawà na kongko emen mapaptegan ya hiko ay inhogò na.
43005037	Hay Tatay ko ya nangihogò kongko ay hiyan mismo ya namapteg nin tongkol kongko. Agmoyo et nalengè ya bosis na boy agmoyo et nakit no pangno ya;
43005038	boy ayin komoyo ya halità na ta agmoyo labay tompel ha inhogò na.
43005039	Ampagsikapan moyon pag-aralan ya nakaholat ha Kaholatan nin Diyos, ta ha asa moyo, ha ombayro ay magkama--in kawo nin biyay ya ayin anggawan. Habayti ya Kaholatan ya ampamapteg nin tongkol kongko.
43005040	Piro agmoyo labay pakarani kongko emen kawo magkama--in nin biyay ya ayin anggawan.
43005041	"Agko angka-ilanganen ya poriyen ako nin tawtawo.
43005042	Piro balay katawo boy tandà ko ya ayin ha nakem moyo ya panlalabi ha Diyos.
43005043	Nako ko bayri ha ngalan nin Tatay ko, piro agmoyo ko tinanggap; balè ta no ma--in kanayon ya mako bayri nin ha sarili nan ngalan ay antanggapen moyo.
43005044	Labay moyon poriyen ya miha ta miha komoyo, piro agmoyo labay ya kaporiyan ya ampangibat ha mimihay Diyos; pangno kawo awod minto--o?
43005045	"Agkawo mangihip nin hiko ya mangiriklamo komoyo ha Tatay ko. Hay mangiriklamo komoyo ay ayin kanayon no alwan hi Moysis ya nanolat nin kawkapanogo--an ya kanwari̇̀ ampinto-owen moyo.
43005046	No talagan ampinto-owen moyo ya hinolat ni Moysis ay tompel kawo kongko, ta hiya ya nanolat nin tongkol kongko.
43005047	Piro banà ta agmoyo ampinto-owen ya hinolat na ay pangno kawo minto--o ha anhalita--en ko?"
43006001	Hin nayari̇̀ bayto, hi Apo Hisos ay nako ha kagmang Dagat nin Galiliya ya an-ingaten et nin Dagat Tibiryas.
43006002	Kinomamat konay malakè ya tawo ta nakit lay kapapa-ispantay gawgawà na ha pamakahampat na nin ampipagmasakit.
43006003	Hi Apo Hisos kateng aw-alagad na ay nilomakat ha bakil biha hila niknò bayro.
43006004	Hin habayto ay mandegdeg ana nin pagpipista nin Hawhodiyo ya Pistan Pamamanemtem.
43006005	Hin nanamolaw hi Apo Hisos ay nakit nay malakè ya tawo ya ampakarani kona. Kayà hinalità na koni Pilipi, ya wana, "Ayri tamo manaliw nin pamamangan ya magkasyan pamakan nin habayti ya tawtawo?"
43006006	Hinalità na bayti ta anhoboken na hi Pilipi, piro da--an anan tandà ni Apo Hisos no anyay gaw--en na.
43006007	Tinombay hi Pilipi, ya wana, "Maski alagà waloy bowan ya sowildo nin miha katawo ay ahè maharag nin panaliw tinapay ya ipakan konla maski mani-amò ya igwà ha balang miha."
43006008	Mihayna et ha aw-alagad ni Apo Hisos ya nagngalan Andris ya patel ni Simon Pidro ay naghalità,
43006009	"Ma--in bayri," wana, "nin mihay anak ya lalaki ya ma--in nin limay tinapay boy loway ikan, piro pangno magkasya bayti ha kalak--an nin habayti ya tawtawo?"
43006010	Hinalità konla ni Apo Hisos, "Pa-ikno--en moyoy tawtawo," wana. Kayà hay tawtawo ay nipampiknò ha dikot ta habaytoy dogal ay marikot. Hay lawlalaki ya anti bayro ay mangaliman libo.
43006011	Hapa--eg, hay ginawà ni Apo Hisos ay kinwa na baytoy limay tinapay biha na pinasalamatan ha Diyos. Hin nayari̇̀ nan pinasalamatan ay impapatpel na ha tawtawoy ampipampiknò. Ombayro et ya ginawà na do ha loway ikan, boy binyan na hila angga ha labay la.
43006012	Hin nabhoy hilayna ay hinalità ni Apo Hisos ha aw-alagad na, "Tiponen moyo," wana, "ya sawsobra emen ahè masayang."
43006013	Hapa--eg, hin natipon la baytoy sawsobra do ha limay tinapay ya tilà nin habaytoy tawtawoy nipampangan ay nakapnò et nin labinloway bakol.
43006014	Hin nakit nin tawtawo bayti ya papag-ispantawan ya ginawà ni Apo Hisos ay hinalità la, "Talagan hiya bayti," wanla, "ya Propita ya lomateng bayri ha babon lotà."
43006015	Tandà ni Apo Hisos ya hay bara--nan nin pamakarani kona nin tawtawo ay piliten la ya nin gaw--en ari̇̀. Kayà hiya ay nagsolon nilomakat ha bakil.
43006016	Hin mahilem ana, hay aw-alagad ni Apo Hisos ay nako ha ambay dagat.
43006017	Hin yabi ana ya ayin et hi Apo Hisos ay hinomakay hila ha bangkà, ta na-ona hilaynan lomipay nin mako ha banowan Kapirnawom.
43006018	Totongna, hinomkaw ya angin; kayà hay dawoyon ay hinomlay.
43006019	Hatoy aw-alagad, hin nakapagsagwan hila nin inomabot ha dayò ya manga-anem ya kilomitro ay natamolawan la hi Apo Hisos ya ampowako ha babon lanom ya ampakarani ha bangkà la. Nalimo hila ta agla tandà no hino bayto.
43006020	Piro hinalità konla ni Apo Hisos, "Agkawo malimo," wana, "ta hiko bayti."
43006021	Hapa--eg, maliga hilay namahakay kona ha bangkà. Totongna, hay bangkà la ay ni-abot ha lalakwen la.
43006022	Ika-ibokah, hatoy malakè ya tawo ay anti et bayro ha lipay nin dagat. Tandà lay mimihay bangkà bongat ya anti pon bayro boy hin nog-alih baytoy aw-alagad ay alwan kalamo hi Apo Hisos nin hinomakay ha bangkà.
43006023	Hapa--eg, ma--in nilomateng ya kanayon ya bawbangkà ya na-ibat ha Tibiryas. Habaytoy bawbangkà ay tinonggen ha dani nin habaytoy dogal ya pinanganan nin tawtawo nin tinapay ya pinasalamatan ni Pangino--on Hisos.
43006024	Hin natanda--an nin hatoy kalak--an tawo ya hi Apo Hisos kateng aw-alagad na ay ayin bayro ay hinomakay hila ha bawbangkà, ta lomipay hilan palako ha banowan Kapirnawom nin manikap koni Apo Hisos.
43006025	Hapa--eg, hin ni-abot baytoy tawtawo do ha kagmang dagat ay nakit la bayro hi Apo Hisos boy pinastang la ya, "Apo, nakano ka nakalateng bayri?" wanla.
43006026	Hay intobay konla ni Apo Hisos ay ombayri: "Anhalita--en ko komoyo ya kaptegan ya hay bara--nan no antà antikapen moyo ko ay alwan banà ta nakit moyoy pawpapag-ispantawan ya ginawà ko, no alwan banà ha pamangan moyon tinapay angga ha labay moyo.
43006027	Alwan bongat para ha pamamangan ya angkahirà ya pagpagalan moyo, no alwan hay pagsikapan moyon pagpagalan ay hatoy pamamangan ya makab--i nin biyay ya ayin anggawan. Hiko ya an-ingaten Anak nin Tawo ya mambi komoyo nin ombayroy pamamangan, ta hay Tatay ya Diyos ya nambi kongko nin karapatan nin mangigwà komoyo."
43006028	Hapa--eg, pinastang la hi Apo Hisos, ya wanla, "Anya awod ya dapat nawen gaw--en emen nawen magawà ya kalabayan nin Diyos?"
43006029	Tinombay konla hi Apo Hisos, ya wana, "Hay labay nin Diyos nin gaw--en moyo ay tompel kawo ha inhogò na."
43006030	Kayà nagpastang hila koni Apo Hisos, "Anyay papag-ispantawan ya gaw--en mo ya ma-ipakit mo konnawen emen kayi tompel komo? Anyay gaw--en mo?
43006031	Hay kawka-apo-apowan nawen, hin anti hila ha powiray dogal ay nangan hila nin pamamangan ya an-ingaten Mana ya nangibat ha katatag-ayan ha kama-inan nin Diyos ta ha Halità nin Diyos ay ombayri ya nakaholat: 'Hiya ay nambi konla nin pamamangan ya nangibat ha katatag-ayan ha kama-inan nin Diyos.' "
43006032	Hinalità konla ni Apo Hisos, ya wana, "Anhalita--en ko komoyo ya kaptegan: alwan hi Moysis ya nambi komoyo nin habaytoy pamamangan ya nangibat ha katatag-ayan ha kama-inan nin Diyos, no alwan Tatay koy Diyos ya ampambi komoyo nin peteg ya pamamangan ya ampangibat ha katatag-ayan ha kama-inan na.
43006033	Hay pamamangan ya inggawà nin Diyos ya nangibat ha katatag-ayan ha kama-inan na ay habayto ya pamamangan ya ampambin biyay ha kaganawan tawo."
43006034	Hinalità la koni Apo Hisos, "Apo," wanla, "pirmi mo kayin biyan nin habaytoy ombayro ya pamamangan."
43006035	"Hiko," wani Apo Hisos, "ya pamamangan ya ampambin biyay. Hay ampakarani kongko ay ahè mabitlan, boy hay antompel kongko ay ahè ma-angan.
43006036	"Piro bilang ombayro ha hinalità koyna ay agkawo antompel kongko maski nakit moyo koyna.
43006037	Balang tawoy an-igwà kongko nin Tatay koy Diyos ay pakarani kongko, boy hinoman ya ampakarani kongko ay tanggapen ko.
43006038	Hiko ya nangibat ha katatag-ayan ha kama-inan nin Diyos ay ahè nako bayri nin gomawà nin sarili kon kalabayan, no alwan hay gaw--en ko ay kalabayan nin hatoy nangihogò kongko.
43006039	Hay labay ipagawà kongko nin nangihogò kongko ay ombayri: kaganawan inggawà na kongko ay agko pa-olayan, no alwan asiwa--en ko ta biyayen ko hila ha hoyot ya allo.
43006040	Hay labay nin Tatay koy Diyos ay ombayri: kaganawan ambomalay boy antompel kongko ya Anak nin Diyos ay magkama--in biyay ya ayin anggawan ya bilang biyay nin Diyos, boy hikoy mamiyay konla ha hoyot ya allo."
43006041	Hay Hawhodiyo ay ampipagdalamorom nin ampamintas koni Apo Hisos, ta agla labay baytoy hinalità na ya hiya ya pamamangan ya nangibat ha katatag-ayan ha kama-inan nin Diyos.
43006042	Kayà hinalità la, ya wanla, "Wari̇̀ alwan hiya bayti hi Hisos ya anak ni Hosi? Balay nawen ya tatay na boy nanay na. Antà anhalita--en na ya nangibat ya ha katatag-ayan ha kama-inan nin Diyos?"
43006043	Tinombay konla hi Apo Hisos, "Itegen moyoyna," wana "ya pagdalamorom moyo.
43006044	Ayin tawoy makapakarani kongko no ahè ipakarani kongko nin Tatay koy Diyos ya nangihogò kongko; hay tawoy impakarani kongko nin Tatay ko ay biyayen ko ha hoyot ya allo.
43006045	Hay hinolat nin pawpropita ay ombayri: 'Kaganawan tawo ay toro--an nin Diyos.' Kayà," wani Apo Hisos, "hinoman ya ampanlengè ha Tatay boy angkatoto kona ay ampakarani kongko.
43006046	Ayin nakakit ha Tatay ya Diyos, no alwan haton bongat ya nangibat ha Diyos; hiyan bongat ya nakakit ha Tatay ya Diyos.
43006047	Anhalita--en ko komoyoy kaptegan: hay antompel ay ma--in biyay ya ayin anggawan ya bilang biyay nin Diyos.
43006048	Hiko ya pamamangan ya ampambin biyay.
43006049	Hay kawka-apo-apowan moyo, hin anti hila ha powiray dogal ay nangan hila nin pamamangan ya an-ingaten Mana. Ombayro man ay nati hila simpri.
43006050	Piro hay pamamangan ya anhalita--en ko ay hatoy nangibat ha katatag-ayan ha kama-inan nin Diyos. Hay mangan nin habayti ya pamamangan ay ahè mati.
43006051	Hiko ya pamamangan ya nangibat ha katatag-ayan ha kama-inan nin Diyos. Hiko simpri ya ampambin biyay ya bilang biyay nin Diyos. Hinoman ya mangan nin habayti ya pamamangan ay mabiyay anggan makakanoman. Habayti ya pamamangan ya igwà ko ay laman ko. Ihokò koy sarili ko ha kamatyan emen kaganawan tawo ay magkama--in biyay ya ayin anggawan."
43006052	Banà bayri ha hinalità ni Apo Hisos, hay Hawhodiyo ay nangapididiskosyon nin ombayri: "Pangno na," wanla, "ma-igwà ya sarili na nin ipakan kontamo?"
43006053	Hapa--eg hi Apo Hisos ay naghalità, ya wana, "Anhalita--en ko komoyoy kaptegan: no agmoyo kanen ya laman nin hatoy an-ingaten Anak nin Tawo, boy no agmoyo inomen ya dayà na ay ayin kawon biyay ya ayin anggawan.
43006054	Hinoman ya mangan nin laman ko boy minom nin dayà ko ay ma--in biyay ya ayin anggawan ya bilang biyay nin Diyos, boy biyayen ko ya ha hoyot ya allo.
43006055	Hay laman ko ay peteg ya pamamangan, boy hay dayà ko ay peteg ya inomen.
43006056	Hinoman ya ampangan nin laman ko boy ampinom nin dayà ko ay ampanatili kongko boy hiko ay ampanatili itaman kona.
43006057	Hay nangihogò kongko ay Tatay koy angkabiyay, boy banà kona ay angkabiyay ako. Ombayro itaman, hinoman ya ampakilamo kongko nin ampangan laman ko ay mabiyay nin banà kongko.
43006058	Hiko ya pamamangan ya nangibat ha katatag-ayan ha kama-inan nin Diyos; alwan bilang nin hatoy pamamangan ya kinan nin kawka-apo-apowan moyo ya maski nangan hila nin habayto ay nati hila simpri. Hay mangan nin habayti ya pamamangan ya igwà ko ay mabiyay anggan makakanoman."
43006059	Hinalità bayti ni Apo Hisos hin ampanorò ya ha lo--ob himba--an nin Hawhodiyo do ha banowan Kapirnawom.
43006060	Malakè ya tawo ya ampakilamo koni Apo Hisos ya nakalengè nin habaytoy intorò na. Kateng kanayon ya aw-alagad na ay kalamo bayro. Hapa--eg, ombayri ya hinalità la: "Habaytoy intorò na ay ma-irap tanggapen. Ma--in wari̇̀ mananggap nin habayto?"
43006061	Tandà ni Apo Hisos ya ampagdalamorom baytoy aw-alagad na; kayà hinalità na konla, "Habayto nayi̇̀ ya hinalità ko ya bara--nan para nin halibokotan moyo koyna?
43006062	Anyaman awod ya halita--en moyo no makit moyo ya an-ingaten Anak nin Tawo ya ayin kanayon no alwan hiko ay pa-itag--ay nin magbira ha da--an kon kama-inan?
43006063	Hay ampambi nin biyay ay Ispirito nin Diyos; maski hinoy tawo ay ayin magawà no ha sarili nan bongat. Hay hawhalità ya hinalità ko komoyo ay ampangibat ha Ispirito nin Diyos boy ampambin biyay ya bilang biyay nin Diyos.
43006064	Piro ma--in ongno komoyo ya ahè tompel," wana et ni Apo Hisos, ta pa-ibat et hin hato ay tandà nayna no hino konla ya ahè tompel kona boy no hinoy mangisapakat kona.
43006065	Hinalità et ni Apo Hisos, "Habayti," wana, "ya bara--nan nin hinalità ko komoyo ya ayin tawoy makapakarani kongko no ahè ipakarani kongko nin Tatay ko."
43006066	Pa-ibat hin habayto, kalak--an do ha ampakilako koni Apo Hisos ay agana nakilako kona.
43006067	Hapa--eg, hinalità ni Apo Hisos do ha labinloway alagad na, "Hapa hikawo," wana, "labay moyo nayi̇̀ itaman mog-alih kongko?"
43006068	Tinombay kona hi Simon Pidro, "Pangino--on," wana, "hinoy lakwen nawen pakilamowan ya hikan bongat ya ampangibatan nin hawhalità ya ampambin biyay ya ayin anggawan ya bilang biyay nin Diyos?
43006069	Kayà hapa--eg ay ampinto--o kayi boy tandà nawen ya hika ay nangibat ha Diyos boy ayin kan kapintasan."
43006070	Hapa--eg, hinalità konla ni Apo Hisos, "Hiko ya namili̇̀ komoyon labinlowa, piro hay miha komoyo ay dimonyo."
43006071	Hay antokoyen na ay hi Hodas ya anak ni Simon Iskaryoti, ta hi Hodas, maski miha ya ha labinloway alagad ay hiya ya mangisapakat koni Apo Hisos.
43007001	Ahè naboyot, hi Apo Hisos ay tinomalà nin nanorò ha probinsyan Galiliya; sinadyà nan ahè mako ha probinsyan Hodiya ta hay Hawhodiyo bayro ay labay mamati kona.
43007002	Hapa--eg, maraninay pagpipista nin Hawhodiyo, hatoy pista ya pamasalamat la ha Diyos banà ha na-alawah la.
43007003	Kayà hinalità nin pawpatel ni Apo Hisos kona: "Mog-alih ka," wanla, "ha dogal ya habayti ta mako ka ha probinsyan Hodiya emen hay gawgawà moy pawpapag-ispantawan ay makit nin tawtawoy ampipantompel komo.
43007004	Ayin tawoy ampangitagò nin gawgawà na no labay nan mibantog. Kayà habayti ya bawbagay ya anggaw--en mo ay ipakit mo ha kaganawan tawo."
43007005	Ombayri ya hinalità nin pawpatel ni Apo Hisos ta kateng hila ay ahè antompel kona.
43007006	Hapa--eg, hinalità konla ni Apo Hisos, "Alwa et," wana, "nin tamà ya pana--on nin panigè ko. Piro hikawo, maski anyay oras ay ma-ari̇̀ kawon mako bayro.
43007007	Hikawo ay ahè ampag-inakitan nin tawtawoy ahè antompel kongko, piro hiko ay ampag-inakitan la ta ampaptegan ko ya hay gawgawà la ay mangala--et.
43007008	Mako kawoyna ha pista; hiko ay ahè pon mako ta alwa et tamà ya pana--on nin para kongko."
43007009	Ha ombayroy hinalità ni Apo Hisos ay nanatili ya et bayro ha probinsyan Galiliya.
43007010	Hin nakatigè ana baytoy pawpatel ni Apo Hisos nin nakipista, hiya ay kinomamat ana simpri, piro ayin nakatandà nin pamako na bayro boy agya napa-ipatnag ha tawtawo.
43007011	Bayro ha pista, hi Apo Hisos ay antikapen nin Hawhodiyoy ampipamo--on. "Ayri ya?" wanla.
43007012	Malakè ya tawoy ampi-a-ananah nin tongkol kona. Anhalita--en nin kanayon ya hiya ay mahampat ya tawo. Hay kanayon ay ampaghalità nin ampanloko yan tawtawo.
43007013	Piro ayin tawoy ampangibolgar nin maghalità tongkol kona ta angkalimo hila ha Hawhodiyoy ampipamo--on.
43007014	Hin mamigitnà ana ya pista, hi Apo Hisos ay nako ha bali nin Diyos ta nag-ompisan manorò.
43007015	Hay Hawhodiyo ay masyadon nag-ispanta, ya wanla, "Pangno ya nagkama--in masyadoy karonongan ya agya itaman nag-aral?"
43007016	Hinalità konla ni Apo Hisos, "Hay an-itorò ko," wana, "ay ahè ampangibat ha sarili ko, no alwan ampangibat ha Diyos ya nangihogò kongko.
43007017	Hinoman ya labay gomawà nin kalabayan nin Diyos ay matanda--an na no hay an-itorò ko ay nangibat ha Diyos, o no ampaghalità akon nangibat ha sarili kon bongat ka-ihipan.
43007018	Hay tawoy ampaghalità nin angka-ibat ha sarili na ay ampanikap kaporiyan ha sarili na. Piro hinoman ya ampanikap kaporiyan para ha nangihogò kona ay tapat boy ayin kabongkokan.
43007019	Wari̇̀ ahè inggawà ni Moysis komoyo ya kawkapanogo--an? Piro ayin komoyo nin anhomonol ha kawkapanogo--an. Antà labay moyo ko nin patyen?"
43007020	Tinombay baytoy kalak--an tawo, ya wanla, "Ma--in ka laweh nin dimonyo. Hinoy labay mamati komo?"
43007021	Ombayri ya intobay konla ni Apo Hisos: "Hay mihay bagay ya ginawà ko ha allon pama-inawa ay pinag-ispantawan moyon kaganawan.
43007022	Banà ha kapanogo--an komoyo ni Moysis ya panoli̇̀ ay antoli--en moyoy aw-anak maski allon pama-inawa. Piro habayti ya ka-ogali--an panoli̇̀ ay alwan koni Moysis nag-ompisa no alwan do ha kawka-apo-apowan moyoy na-ona koni Moysis. No na-abot ana ya allon dapat toli--en ya anak ay antoli--en moyo maski ampitag--on nin allon pama-inawa.
43007023	No antoli--en moyoy aw-anak moyo maski allon pama-inawa emen ahè malabag ya panogò ni Moysis, antà ampamahangan moyo ko nin banà ha pamakahampat ko nin tawo no allon pama-inawa?
43007024	Agkawo magpabastabasta nin manosga nin tawo no agmoyo pon sori--en. Pakasori--en moyo pon emen moyo matanda--an ya kaptegan."
43007025	Hay ongno ha tawtawo ha siyodad nin Hirosalim ay naghalità nin ombayri: "Wari̇̀ alwan hiya ba--in ya tawo ya ampagsikapan lan patyen?
43007026	Piro helken moyo, anti ya ha kalak--an tawo nin ampanorò, piro ayin ampaghalità nin kontra kona. An-ihipen wari̇̀ nin ampipamo--on ya hiya bayti hi Kristo ya impangakò nin Diyos?
43007027	No lomateng hi Kristo ya impangakò nin Diyos ay ayin makatandà no ayri mangibat. Piro habayti ya tawo ay tandà tamo no ayri na-ibat."
43007028	Hapa--eg, ha panonorò ni Apo Hisos bayro ha lo--ob bali nin Diyos ay impakakhaw na nin hinalità ya ombayri: "Balay moyo ko," wana, "boy tandà moyo no ayri ko nangibat. Hay pamako ko bayri ay alwa kon sarilin kalabayan, no alwan ma--in nangihogò kongko. Hiya ay peteg. Agmoyo ya balay
43007029	piro balay ko ya, ta hiko ay nangibat kona boy hiyay nangihogò kongko."
43007030	Hapa--eg, ampagsikapan lan dakpen hi Apo Hisos, piro ayin tawoy nangoligtan konan mandakep ta alwa et ka-orasan pandakep kona.
43007031	Piro kalak--an bayro ha tawtawo ay tinompel koni Apo Hisos, ta na-intindiyan la ya hiya ay hi Kristo ya impangakò nin Diyos. Kayà hinalità la ya ombayri: "Ma--in et wari̇̀ kanayon ya lomateng ya makagawà nin mas et ha pawpapag-ispantawan ya ginawà nin habayti ya tawo?"
43007032	Hay ampi-a-ananahan nin kalak--an tawo ya tongkol koni Apo Hisos ay nalengè nin Pawparisiyo. Hapa--eg hatoy Pawparisiyo kateng pawpo--on nin pawpari̇̀ ay nangihogò nin bawbantay nin bali nin Diyos nin makon mandakep koni Apo Hisos.
43007033	Hinalità konla ni Apo Hisos, "Amò tana," wana, "ya pana--on nin manatili ko komoyo, biha ko magbira do ha nangihogò kongko.
43007034	Tikapen moyo ko piro agmoyo ko makit, ta agkawo makalako ha lakwen ko."
43007035	Hatoy pawpo--on nin Hawhodiyo ay ampi-i-ilgo nin ombayri: "Ayri ya kali̇̀ mako ta agtamo ya makit? Mako ya wari̇̀ ha dogal nin Gawgrigo ya ampa-iriyan nin kanayon ya Hawhodiyo ta toro--an nay Gawgrigo?
43007036	Anhalita--en na ya tikapen tamo ya piro agtamo ya makit, boy anhalita--en na et ya agtamo makalako ha lakwen na. Anya raw ya labay nan totolen?"
43007037	Hay kalampohan allo nin pista ay pinaka-importanti. Kayà hin na-abot baytoy allo, hi Apo Hisos ay nireng biha na impakakhaw ya bosis na nin naghalità: "Hinoman," wana, "ya angka-angan ay mako kongko ta pa-inomen ko,
43007038	ta ombayri ya nakaholat ha Kaholatan nin Diyos: 'Hinoman ya tompel kongko ay magkama--in nin ayin anggawan ya biyay ya bilang lanom ya anhombol ha nakem na.' "
43007039	Hay labay totolen ni Apo Hisos do ha lanom ya ampambin biyay ya ayin anggawan ay Ispirito nin Diyos. Hin habayto ay ahè et inggawà ya Ispirito nin Diyos, ta hi Apo Hisos ay ahè et nakabira ha katatag-ayan ha kama-inan nin Diyos.
43007040	Ha kalak--an tawo ya anti bayro ya ampanlengè, hay kanayon ay naghalità, ya wanla, "Talagan hiya bayti ya Propita ya ampalatngen!"
43007041	Hay kanayon itaman ay naghalità nin, "Hiya," wanla, "hi Kristo ya impangakò nin Diyos!" Piro hay kanayon ay naghalità nin, "Hi Kristo," wanla, "ya impangakò nin Diyos ay ahè ma-ibat ha probinsyan Galiliya!
43007042	Nakaholat ha Kaholatan nin Diyos ya hi Kristo ya impangakò nin Diyos ay i-alalak ni Dabid, boy i-anak ya ha Bitlihim ha banowa ya pina-iriyan ni Ari̇̀ Dabid."
43007043	Kayà ahè nangapisosondò baytoy kalak--an tawo nin tongkol koni Apo Hisos.
43007044	Ma--in ongno bayro ya malabay mandakep koni Apo Hisos, piro ayin nakapaghokaw nakem nin mandakep kona.
43007045	Hapa--eg hatoy bawbantay ay nipagbirayna do ha pawpo--on nin pawpari̇̀ boy do ha Pawparisiyo ya nangihogò konla nin mandakep koni Apo Hisos. "Antà nin agmoyo ya gintan bayri?" pastang nin hatoy nangihogò.
43007046	Tinombay baytoy bawbantay, "Maski nakakanoman," wanla, "ay ayin et tawo ya nakapaghalità nin bilang ombayro ha hinalità nin habaytoy tawo."
43007047	Hinalità nin hatoy Pawparisiyo, "Kateng nayi̇̀ hikawo ay naloko na?
43007048	Ma--in kawoyna nayi̇̀ tandà ya miha ha ampipamo--on o miha ha Pawparisiyo ya ninto--o kona?
43007049	Kalak--an bayri ha tawtawo ay agla angka-intindiyan ya kawkapanogo--an ya inggawà ni Moysis; kayà parosawan hila nin Diyos."
43007050	Hapa--eg hi Nikodimo ya miha ha Pawparisiyo ay anti bayro. Hiya ay hatoy tawo ya nako hin hato nin naki-ilgo koni Apo Hisos. Hapa--eg, hinalità na konla,
43007051	"Ha kawkapanogo--an tamo," wana, "ay agtamo makasintinsya ha tawo no ahè binista emen matanda--an no anyay ginawà na."
43007052	Tinombay hila, "Hika nayi̇̀," wanla, "ay taga Galiliya simpri? Pag-aralan moy Halità nin Diyos emen mo matanda--an ya ayin propita ya ma-ibat ha probinsyan Galiliya."
43007053	Hapa--eg hila ay nihihiyay ta balang miha konla ay norong ha sarili nan bali.
43008001	Piro hi Apo Hisos ay nako ha Bakil nin Aw-olibo.
43008002	Ika-ibokah, hay hambak et, hi Apo Hisos ay nagbira do ha bali nin Diyos. Bayro ha kolob nin habayto, kaganawan tawo ay ni-o-opong ha mamalibot na. Hapa--eg, niknò hi Apo Hisos ta tinoro--an na hila.
43008003	Mintras ampanorò ya, ma--in mawmangitorò nin kawkapanogo--an boy Pawparisiyo ya nilomateng bayro ya ma--in gitan ya mihay babayi ya nahagep ha pamakilalaki. Habaytoy babayi ay pina-ireng la ha arapan nin kaganawan.
43008004	"Apo," wanla koni Apo Hisos, "habayti ya babayi ay nahagep nawen ha akto ya ampakilalaki.
43008005	Ha kawkapanogo--an nawen ya inggawà ni Moysis, haba--in ya ombahen ya babayi ay dapat batowen anggan mati. Hapa--eg, anyay mahalità mo ya tongkol kona?"
43008006	Ombayroy hinalità la emen la mahagep hi Apo Hisos ha pag-i-ilgo na. Ha ombayro ay magkama--in hilan bara--nan nin mangidimanda kona. Piro hi Apo Hisos ay niyomokò ta nanolat ha lotà nin hay ginamit na nin pinanolat ay tamorò na.
43008007	Hin sigisigi ya pagpastang la kona, hi Apo Hisos ay nireng biha ya naghalità konla, ya wana, "Hinoman komoyo ya ahè nakagawà nin kasalanan ay hiya ya ma-ona nin mamato bayri ha babayi."
43008008	Hapa--eg, hi Apo Hisos ay niyomokò ana et nin nanolat ha lotà.
43008009	Hin nalengè la baytoy hinalità ni Apo Hisos ay mihamiha hilan nog-alih nin nag-ompisa ha pinakamato--a anggan hay nabalag tana ay hi Apo Hisos boy hatoy babayi ya anti bayron naka-i-ireng.
43008010	Hapa--eg, nireng hi Apo Hisos ta pinastang na baytoy babayi, "Ayri hilayna?" wana. "Ayin nayi̇̀ nagkabalag para mamato komo?"
43008011	Tinombay baytoy babayi, "Ayin, Apo," wana. Hapa--eg, hinalità kona ni Apo Hisos, "Hiko man," wana, "ay ahè mamarosa komo. Morong kayna, piro pa-ibat hapa--eg ay agkayna mangoman magkasalanan."
43008012	Ahè naboyot, hi Apo Hisos ay naghalità ana et do ha tawtawo, ya wana, "Hiko ya hawang nin babon lotà. Hinoman ya ampakilamo kongko ay ahè mamiyay ha karegleman, no alwan hay biyay na ay magkama--in nin hawang ya makab--i nin biyay ya ayin anggawan."
43008013	Hapa--eg, hinalità kona nin hatoy Pawparisiyo, "Ayin kowinta ba--in ya pamapteg mo ta tongkol ha sarili mo ya ampaptegan mo."
43008014	Tinombay konla hi Apo Hisos, ya wana, "Maski hiko ya ampamapteg nin sarili ko ay peteg ya anhalita--en ko, ta tandà ko no ayri ko nangibat boy no ayri ko mako. Piro hikawo, agmoyo tandà no ayri ko nangibat boy no ayri ko mako.
43008015	Ampanosga kawo ha ka-ogali--an nin panosgan tawtawo. Hiko ay ahè ampanosga ha maskin hino.
43008016	Piro no manosga ko, hay panosga ko ay tamà, ta alwa kon mimiha ya ampanosga, no alwan hay kalamo ko nin ampanosga ay Tatay koy Diyos ya nangihogò kongko.
43008017	Nakaholat ha kawkapanogo--an moyo ya no mapi-ogmà ya anhalita--en nin loway tawo ay peteg ya pamapteg la.
43008018	Ampaptegan koy tongkol ha sarili ko, boy Tatay koy Diyos ya nangihogò kongko ya ampamapteg et nin tongkol kongko."
43008019	Hapa--eg, pinastang la hi Apo Hisos, "Ayri," wanla, "ya Tatay mo?" Tinombay konla hi Apo Hisos, "Agmoyo," wana, "tandà no hino ya Tatay ko boy no hino ko. No balay moyo ko ay balay moyo simpri ya Tatay ko."
43008020	Hinalità bayti ni Apo Hisos mintras anti ya ha danin kahon ya pangidabo--an nin kowalta ha lo--ob bali nin Diyos, ta bayro ya ampanorò nin tawtawo. Ayin nandakep kona ta alwa et tamà ya oras nin pandakep kona.
43008021	Hinalità ana et ni Apo Hisos do ha tawtawo, "Mog-alih ako," wana. "No ayin akoyna ay tikapen moyo ko, piro mati kawo nin anti et komoyoy kasalanan moyo. Kayà agkawo makalako ha lakwen ko."
43008022	Hapa--eg, hinalità nin hatoy Hawhodiyo, "Magpakamati ya wari̇̀," wanla, "ta hinalità na ya agtamo makalako ha lakwen na?"
43008023	Tinombay konla hi Apo Hisos, "Hikawo," wana, "ay na-ibat bayri ha aypà, piro hiko ay nangibat ha tag--ay. Na-ibat kawo bayri ha babon lotà; hiko balè ay ahè nangibat bayri ha babon lotà.
43008024	Kayà hinalità ko komoyo ya mati kawo nin anti et komoyoy kasalanan moyo. Mati kawon ombayro no agmoyo pinto-owen ya hiko ya Mapangilibri ya inhogò nin Diyos."
43008025	"Hino kan talaga?" wanla kona. Tinombay konla hi Apo Hisos, "Hiko," wana, "baytoy hinalità ko komoyo pa-ibat et hin primiro.
43008026	Malakè ya dapat kon halita--en boy ihosga komoyo. Piro hay nangihogò kongko ay peteg, boy anhalita--en kon bongat ha kaganawan tawo ya bawbagay ya nalengè ko kona."
43008027	Ahè na-intindiyan nin hatoy tawtawo ya hay anhalita--en ni Apo Hisos konla ay tongkol ha Tatay nay Diyos.
43008028	Kayà hinalità konla ni Apo Hisos, "Hiko," wana, "ya an-ingaten Anak nin Tawo. No na-ipakò moyo koyna ha koroh biha moyo ko itag--ay ay matanda--an moyo ya ayin akon sarilin anggaw--en, no alwan anhalita--en kon bongat ya intorò kongko nin Tatay koy Diyos.
43008029	Hay nangihogò kongko ay pirmi kon kalamo. Agna ko an-alihan ta pirmi kon anggaw--en ya bawbagay ya ampakapakonsowilo kona."
43008030	Banà bayro ha hinalità ni Apo Hisos ay malakè ya tinompel kona.
43008031	Hapa--eg, hinalità ni Apo Hisos do ha Hawhodiyo ya ampipantompel kona, "No anhonolen moyo," wana, "ya an-itorò ko ay talagan aw-alagad katawo;
43008032	boy matanda--an moyoy kaptegan, ta hay kaptegan ya mamalayà komoyo."
43008033	Tinombay hila koni Apo Hisos, "Hikayi," wanla, "ay aw-inalalak ni Abraham, boy maski nakakanoman ay alwa kayin alilà nin hinoman. Anyay labay mon totolen ha paghalità mo nin hikayi ay mag--in malayà?"
43008034	Hinalità konla ni Apo Hisos, ya wana, "Anhalita--en ko komoyo ya kaptegan: hinoman ya ampagkasalanan ay anti ha kapangyariyan nin kasalanan.
43008035	Hay alilà ay alwan kabilang ha pamilya; hay anak balè ay ampanatili nin miha ha pamilya anggan makakanoman.
43008036	No hay Anak nin Diyos ya mambi komoyo nin kalaya--an ay talagan peteg kawon malayà.
43008037	Tandà ko ya hikawo ay aw-inalalak ni Abraham, piro ampagsikapan moyo ko nin patyen ta agmoyo antanggapen ya tawtorò ko.
43008038	Anhalita--en ko ya tongkol ha impakit kongko nin Tatay koy Diyos, piro hikawo, hay anggaw--en moyo ay hatoy natotowan moyo ha tatay moyo."
43008039	Tinombay hila koni Apo Hisos, "Hikayi," wanla, "ay aw-inalalak ni Abraham." "No hikawo," wani Apo Hisos, "ay aw-inalalak ni Abraham ay gaw--en moyoy bilang ha ginawà na.
43008040	Hiko ay ampaghalità nin kaptegan ya nalengè ko ha Diyos, piro ampagsikapan moyo kon patyen. Alwan ombayro ya ginawà ni Abraham.
43008041	Hay anggaw--en moyo ay hatoy anggaw--en nin tatay moyo." Tinombay hila koni Apo Hisos, ya wanla, "Hikayi ay alwan anak ha ligaw. Hay tatay nawen ay mimiha ya ayin kanayon no alwan mismon Diyos."
43008042	Hinalità konla ni Apo Hisos, "No Diyos ya Tatay moyo ay labiyen moyo ko, ta ha Diyos ako nangibat. Hay pamako ko bayri ay alwan ha sarili kon kalabayan, no alwan hiko ay inhogò nin Tatay koy Diyos.
43008043	Antà agmoyo angka-intindiyan ya anhalita--en ko? Banà ta hay anhalita--en ko ay agmoyo labay leng--en.
43008044	Hay tatay moyo ay hi Satanas. Hay kalabayan na ay habaytoy anhonolen moyo. Pa-ibat hin ibat, hi Satanas ay mapamati nin tawo. Agna labay ya kaptegan; kayà ni amò ya kaptegan ay ayin kona. Ampagtotol yan kabongkokan ta talagan mabongkok ya, boy kona ampangibat ya kaganawan kabongkokan.
43008045	Hiko balè, hay anhalita--en ko komoyo ay kaptegan; kayà agmoyo ko ampinto-owen.
43008046	Hino komoyo ya makapapteg nin hiko ay nakagawà nin kasalanan? Antà agmoyo ko ampinto-owen ya hay anhalita--en ko komoyo ay kaptegan?
43008047	Hay tawoy anak nin Diyos ay ampanlengè ha anhalita--en nin Diyos. Agmoyo labay manlengè Halità nin Diyos ta hikawo ay alwan anak nin Diyos."
43008048	Hapa--eg hay Hawhodiyo ay tinombay koni Apo Hisos, ya wanla, "Alwa kayi nayi̇̀ tamà ha paghalità nawen nin hika ay Samaritano boy ma--in kan dimonyo?"
43008049	Tinombay konla hi Apo Hisos, "Hiko," wana, "ay ayin dimonyo. Kaporiyan ya an-igwà ko ha Tatay koy Diyos, piro an-insoltowen moyo ko.
43008050	Agko ampanikap kaporiyan para ha sarili ko, piro ma--in ampanikap kaporiyan para kongko boy hiya ya manosga.
43008051	Anhalita--en ko komoyoy kaptegan: hinoman ya homonol ha anhalita--en ko ay ahè mati ta ma--in biyay ya ayin anggawan."
43008052	Hinalità nin Hawhodiyo koni Apo Hisos, "Hapa--eg," wanla, "ay napaptegan nawen ya hika ay ma--in nin dimonyo. Hi Abraham boy pawpropita ay nikati, piro anhalita--en mo ya hinoman ya homonol ha an-itorò mo ay ahè mati.
43008053	Hay ka-apo-apowan nawen ya hi Abraham ay nati kateng pawpropita. Wari̇̀ ampaka-igit ka et konla? Anyay palagay mo ha sarili mo?"
43008054	Tinombay hi Apo Hisos, "No amporiyen ko," wana, "ya sarili ko ay ayin kowinta ya kaporiyan ko. Hay ampambin kaporiyan kongko ay Tatay koy Diyos ya anhalita--en moyo nin Diyos moyo.
43008055	Agmoyo ya balay piro balay ko ya. Mag--in akon mabongkok nin bilang komoyo no halita--en ko ya agko ya balay. Balay ko ya boy anhonolen koy Halità na.
43008056	Hi Abraham ya ka-apo-apowan moyo ay nagtowà ta an-asawan na ya makit nay panlomateng ko bayri ha babon lotà. Hay panlomateng ko ay nakit na; kayà nagtowà ya nin masyado."
43008057	Hinalità ana et nin Hawhodiyo koni Apo Hisos, "Ayin ka et," wanla, "nin limampò ya ta--on; antà anhalita--en mo nin nakit moyna hi Abraham?"
43008058	Tinombay hi Apo Hisos, ya wana, "Anhalita--en ko komoyoy kaptegan: biha in-anak hi Abraham, hiko ay hikoyna."
43008059	Banà bayro ha hinalità ni Apo Hisos, hatoy Hawhodiyo ay nandampot nin bawbato ya pamato la kona, piro agla ya natanda--an ya nilomikol nin nog-alih bayro ha lo--ob bali nin Diyos.
43009001	Hapa--eg, mintras ampowako hi Apo Hisos ay nakakit ya nin mihay lalaki ya bowag pa-ibat et hin in-anak.
43009002	Hi Apo Hisos ay pinastang nin aw-alagad na, ya wanla, "Apo, antà bowag ba--in ya tawo nin in-anak? Hinoy ma--in kasalanan nin pagkabowag na? Hiya nayi̇̀ o mawmato-antawo na?"
43009003	Tinombay konla hi Apo Hisos, ya wana, "Hay pagkabowag nin haba--in ya tawo ay alwan banà ha pagkasalanan na, o banà ha pagkasalanan nin mawmato-antawo na, no alwan nabowag ya emen hay kapangyariyan nin Diyos ya gomawà kona ay mipatnag.
43009004	No allo, hay tawtawo ay ampipagtrabaho, piro no yabi ay ahè ampagtrabaho. Kayà hay dapat kontamo, mintras ma--in et pana--on ay isigi tamon gaw--en ya gawgawà nin Diyos ya nangihogò kongko, ta ma--in pana--on ya lomateng ya agtamoyna makagawà nin para kona.
43009005	Mintras anti ko bayri, hiko ay hawang bayri ha babon lotà."
43009006	Hin nayari̇̀ nan hinalità baytoy ombayro, hi Apo Hisos ay nandolà ha lotà, ta habaytoy lotà ya dinol--an na ay ginawà nan pità. Hapa--eg habaytoy pità ay imponah na ha mata nin hatoy bowag,
43009007	biha na hinalità kona, "Mako ka," wana, "nin mag-olameh ha lanom ya pamaliyo--an ya an-ingaten Silowam." Hay labay totolen nin Silowam ay inhogò. Hapa--eg, nanigè ana baytoy tawoy bowag ta nag-olameh ya. Hin norong ya ay ampakakit yayna.
43009008	Hapa--eg, hay kawkaranin bali nin hatoy bowag pon kateng hatoy kanayon ya tawtawoy nakakit kona hin bowag ya et ya ampikilimoh ay nipapastang, ya wanla, "Wari̇̀ alwan hiya ba--in ya tawoy pirmin ampiknò ta ampakilimoh?"
43009009	Ma--in ongnoy naghalità nin, "Hiya," wanla. Hay kanayon ay naghalità nin "Alwan hiya," wanla, "ta kalopa nan bongat." Kayà hinalità nin hatoy tawo, "Hiko," wana, "baytoy tawoy bowag ya anhalita--en moyo ya mamakilimoh."
43009010	"Pangno ka," wanla, "nakakit?"
43009011	Tinombay baytoy tawo, "Hatoy lalaki," wana, "ya nagngalan Hisos ay nanggawà pità ta imponah na ha mata ko, biha na hinalità kongko, ya wana, 'Mako ka ha Silowam ta mag-olameh ka.' Kayà nako ko. Hin nakapag-olameh ko ay nakakit akoyna."
43009012	"Ayri ya man ba--in?" wanla. "Aytawan," wana.
43009013	Hatoy bowag pon ay gintan la ha Pawparisiyo,
43009014	ta allon pama-inawa hin nanggawà hi Apo Hisos nin pità boy hin pinakahampat nay mata nin hatoy bowag.
43009015	Hapa--eg, pinastang ya nin hatoy Pawparisiyo no pangno ya nakakit. Tinombay ya konla, ya wana, "Binyan nan pità ya mata ko biha ko nag-olameh. Hapa--eg ay ampakakit akoyna."
43009016	Hinalità nin ongnoy Parisiyo, "Habaytoy lalaki," wanla, "ay ahè nangibat ha Diyos ta agna an-ingilin ya allon pama-inawa." Piro hinalità nin kanayon, "No hiya ay tawoy makasalanan," wanla, "pangno ya makagawà nin ombahen ya pawpapag-ispantawan ya gawgawà?" Banà bayro ha alwan paripariho ya palagay la ya tongkol koni Apo Hisos ay aghila nangapisosondò.
43009017	Hapa--eg hatoy lalaki ya bowag pon ay pinastang ana et nin hatoy Pawparisiyo, "Hinalità mo," wanla, "ya pinakahampat nay mata mo; kayà nakakit ka. Anyay mahalità mo ya tongkol kona?" Tinombay ya konla, "Hiya," wana, "ay propita."
43009018	Hapa--eg hatoy Hawhodiyoy ampipamo--on ay ahè ampinto--o nin bowag ya pon biha ya nakakit; kayà impa-ingat lay mawmato-antawo nin hatoy bowag pon
43009019	ta pinastang la, "Habayti nayi̇̀," wanla, "ya anak moyo? Talaga nayi̇̀ bowag ya pa-ibat hin in-anak ya? Pangno ya nakakit hapa--eg?"
43009020	Tinombay baytoy mawmato-antawo, "Tandà nawen," wanla, "ya hiya ay anak nawen boy hiya ay bowag pa-ibat hin in-anak.
43009021	Piro agnawen tandà no pangno ya nakakit boy no hinoy namakahampat nin mata na. Hiya ya pastangen moyo. Ma--in yaynan sapat ya idad nin makatbay para ha sarili na."
43009022	Hinalità bayti nin mawmato-antawo na banà ha kalimowan la ha Hawhodiyoy ampipamo--on, ta hatoy ampipamo--on ay nangapisosondò nin agana palo-oben ha himba--an ya hinoman ya tawoy mamapteg nin hi Apo Hisos ay Kristo ya impangakò nin Diyos.
43009023	Kayà hinalità nin hatoy mawmato-antawo na, "Hiya ay ma--in anan sapat ya idad; kayà hiya ya pastangen moyo."
43009024	Hapa--eg, impa-ingat layna et nin ikalwan bisis baytoy lalaki ya bowag pon, ta hinalità la kona, "Ipangakò mo," wanla, "ha arapan nin Diyos ya magtotol ka nin kaptegan. Tandà nawen ya habaytoy lalaki ay makasalanan."
43009025	Tinombay ya konla, "Agko," wana, "tandà no hiya ay makasalanan o alwa. Mihay bagay ya tandà ko: bowag ako pon piro hapa--eg ay ampakakit akoyna."
43009026	"Anya," wanla, "ya ginawà na komo? Pangno na pinakahampat ya mata mo?"
43009027	Tinombay ya konla, "Hinalità koyna," wana, "komoyo piro agmoyo nilengè. Antà labay moyoyna et malengè? Wari̇̀ labay moyo itaman mag--in alagad na?"
43009028	Hapa--eg, pinaghalita--an la yan mala--et. "Hika," wanla, "ya alagad na; hikayi balè ay anhomonol ha tawtorò ni Moysis.
43009029	Tandà nawen ya hay Diyos ay naghalità koni Moysis, piro tongkol ha tawoy habayti ay agnawen tandà no ayri ya nangibat."
43009030	Tinombay baytoy lalaki ya hinomampat, "Habayti," wana, "ay kapapa-ispanta. Agmoyo tandà no ayri ya nangibat, piro pinakahampat nay mata ko.
43009031	Tandà nawen ya hay mawmakasalanan ay ahè anleng--en nin Diyos. Piro hay tawoy anggomalang kona boy ampanggawà nin kalabayan na ay anleng--en na.
43009032	Maski nakakano ay ayin et nalengè ya ma--in namakahampat mata nin lalaki ya bowag pa-ibat hin in-anak.
43009033	No habayti ya lalaki ay ahè nangibat ha Diyos ay agya makagawà nin anyaman ya bagay."
43009034	Tinobay la ya, "Pa-ibat," wanla, "hin in-anak ka ay makasalanan kayna. Labay mo kayi nayi̇̀ toro--an?" Hapa--eg, hiya ay impataboy la.
43009035	Hapa--eg, nabalita--an ni Apo Hisos ya hatoy lalaki ya pinakahampat nay mata ay impataboy nin Pawparisiyo. Kayà hin nakit ya ni Apo Hisos ay hinalità na kona, "Antompel ka nayi̇̀ ha an-ingaten Anak nin Tawo?"
43009036	Tinombay baytoy lalaki, ya wana, "Itorò mo dayi kongko, Apo, no ayri ya emen ako tompel kona."
43009037	Hinalità kona ni Apo Hisos, "Nakit mo yayna," wana, "ta hiya ay ka-ilgo mo hapa--eg ya ayin kanayon no alwan hiko."
43009038	"Antompel ako, Pangino--on," wanan hatoy lalaki. Hapa--eg, nanalimokod ya nin hinomamba koni Apo Hisos.
43009039	Hinalità ni Apo Hisos, "Nako ko bayri," wana, "ha babon lotà nin manosga nin tawtawo emen hay bawbowag ay makakit, boy emen hay tawtawoy ampakakit ay mag--in bowag."
43009040	Hatoy anti bayroy ongnoy Parisiyo ya nakalengè ha alimbawà ni Apo Hisos ay nagpastang, "Hay labay mo nayi̇̀ totolen ay bowag kayi itaman?"
43009041	Tinombay konla hi Apo Hisos, ya wana, "Alwa kawon bowag, ta no aminen moyo nin hikawo ay bowag ay alihen koy kasalanan moyo. Piro banà ta ampagkakanwari̇̀ kawo nin ampakakit ay manatili et komoyoy kasalanan moyo."
43010001	Insigi ni Apo Hisos ya paghalità na, "Anhalita--en ko," wana, "komoyoy kaptegan: mananakaw ya tawoy moli̇̀ ha alal nin lomo--ob ha koral nin tawtopa no agya magdaan ha polta,
43010002	balè hay pastol nin tawtopa ay ha polta ampagdaan.
43010003	Hay ampanlo--at nin polta ya pagdanan nin pastol ay hatoy ampagbantay nin koral. No an-ingaten nin pastol ya ngalan nin balang miha ha tawtopa na ay anhomono hila kona nin lomikol ta balay lay bosis na boy hiyay ampangona konla.
43010004	No na-ipalikol nayna ya kaganawan topa na ha koral ay anhomono hila kona ta balay lay bosis nin pastol la ya angka-ona konla.
43010005	Piro no kanayon ya tawo ay aghila homono, no alwan mowayo hila nin pakarayò ta agla balay ya bosis nin habaytoy tawo."
43010006	Habayti ya alimbawà ni Apo Hisos ay ahè na-intindiyan nin Hawhodiyoy ampipamo--on no anyay labay totolen.
43010007	Kayà hinalità ana et ni Apo Hisos, ya wana, "Anhalita--en ko komoyo ya kaptegan: hiko ay bilang polta nin koral ya para ha tawtopa.
43010008	Kaganawan hatoy alwan peteg ya mawmanonorò ya nika-ona kongko ay bilang mananakaw ya ahè nilengè nin tawtopa.
43010009	Hay ka-alimbawa--an ko ay polta. Hinoman ya lomo--ob ya magdaan kongko ay ahè mapangno ta ma--in kalibriyan. Hiya ay bilang ha tawtopa ya lomikol lomo--ob emen makatompak nin maganday pastolan.
43010010	Hay sadyà nin mananakaw no antà ampako ha koral nin tawtopa ay para manakaw, mamati, boy manirà. Hiko balè, hay bara--nan nin pamako ko bayri ha babon lotà ay emen kawo magkama--in nin biyay, hatoy biyay ya ayin kakolangan ya bilang biyay nin Diyos.
43010011	"Hay ka-alimbawa--an ko ay pastol ya mahampat. Hay pastol ya mahampat ay handà nin mati para ha tawtopa na.
43010012	Hay tawoy an-opa--an nin magpastol ay alwan hiya ya ma--in ikon nin hatoy tawtopa ya ampastolan na. Kayà no angkakit nay anlomateng ya tigri ay ampowayo yan mog-alih. Banà bayri, hay kanayon ya tawtopa ay angkakwa nin hatoy tigri boy hay kanayon ay ampangapikakatak.
43010013	Ampowayowan nan alihan ya tawtopa ya ampastolan na, ta an-opa--an yan bongat boy ayin yan malasakit ha tawtopa.
43010014	"Hay ka-alimbawa--an ko ay pastol ya mahampat. Balay koy tawtopa ko, boy hay tawtopa ko itaman ay balay la ko.
43010015	No pangno ko balay nin tawtopa ko boy no pangno ko hila balay ay ombayroy pagkabalay kongko nin Tatay ko boy pagkabalay ko ha Tatay ko. Handà ako nin mati para ha tawtopa ko.
43010016	Ma--in ako et nin kanayon ya tawtopa ya ayin et ha lo--ob nin hatoy an-ingaten koral. Ka-ilangan ko hilan ilo--ob ha koral ya habayto. Leng--en lay anhalita--en ko boy mag--in hila nin mimihay gropo ya kalamoy mimihay pastol.
43010017	"Anlabiyen ako nin Tatay koy Diyos, ta handà akon mati alang-alang ha ikahampat nin ampastolan ko biha ko mabiyay oman.
43010018	Ayin ma-ari̇̀ mamati kongko no agko payagan. Ma--in akon karapatan nin ipayag ya sarili ko nin patyen, boy ma--in akon karapatan nin biyayen ya sarili ko, ta Tatay koy Diyos ya nambi kongko nin ombayroy karapatan."
43010019	Banà bayri ha hawhalità ni Apo Hisos ay nangapikokolpyayna et baytoy Hawhodiyo ya ampipamo--on; kayà aghila nangapisosondò.
43010020	Malakè konlay ampaghalità nin ombayri: "Ma--in yan dimonyo," wanla, "boy lokoloko ya. Antà ampanlengè kawo kona?"
43010021	Piro hay kanayon ay ampaghalità nin, "Hay tawoy ma--in dimonyo ay ahè makapaghalità nin ombahen. Hay bawbowag wari̇̀ ay mapakahampat nin dimonyo?"
43010022	Ha siyodad nin Hirosalim ay na-abot anaman ya pista ya an-ingaten Didikasyon, hatoy pistan pamamanemtem ya tongkol ha bali nin Diyos. Hin habayton pana--on ay malay--ep.
43010023	Hi Apo Hisos ay ampi-o-owako ha balkon ha bali nin Diyos, hatoy balkon ya an-ingaten balkon ni Solomon.
43010024	Hapa--eg, pini-o-opongan ya nin Hawhodiyo ya ampipamo--on ta pinastang la ya, ya wanla, "Anggan makano mo kayi pa-a-anti--en nin halita--en konnawen no hino ka? Halita--en mo konnawen ya kaptegan no hika hi Kristo ya impangakò nin Diyos."
43010025	Tinombay konla hi Apo Hisos, "Hinalità koyna komoyo," wana, "piro agkawo ninto--o. Hay pawpapag-ispantawan ya an-ipagawà kongko nin Tatay koy Diyos ay habaytoy makapapteg no hino ko.
43010026	Piro agmoyo labay minto--o ta alwa katawon tawtopa.
43010027	Hay tawtopa ko ay ampanlengè ha anhalita--en ko; tandà ko no hino hila boy anhomonol hila kongko.
43010028	Ambiyan ko hila nin biyay ya ayin anggawan ya bilang biyay nin Diyos. Hila ay ahè mipalako ha impirno, boy hila ay ahè ma-ayo kongko nin hinoman.
43010029	Hila ay inggawà kongko nin Tatay koy Diyos ya ahè mapantayan nin hinoman. Kayà ayin maka-ayo konla ha Tatay koy Diyos ya ampangasiwà konla.
43010030	Hiko boy Tatay koy Diyos ay mimiha."
43010031	Hapa--eg hatoy Hawhodiyo ya ampipamo--on ay nandampot ana et nin bawbato ta pamato la koni Apo Hisos.
43010032	Piro naghalità konla hi Apo Hisos, ya wana, "Impakit koyna komoyoy malakè ya papag-ispantawan ya impagawà kongko nin Tatay koy Diyos. Ayri bayro ha ginawà ko ya labay moyon pamatowan kongko?"
43010033	Tinombay baytoy Hawhodiyo ya ampipamo--on, "Alwan banà ha kahampatan nin gawgawà mo ya pamatowan nawen komo, no alwan banà ha panla--et mo ha Diyos. Hika ay tawon bongat, piro anggaw--en mon Diyos ya sarili mo."
43010034	Tinombay hi Apo Hisos, "Ha kawkapanogo--an moyo," wana, "ay ma--in nakaholat ya hinalità nin Diyos ya ombayri: 'Anhalita--en ko ya hikawo ay dawdiyos.' "
43010035	Hinalità et ni Apo Hisos, "Tandà tamo ya hay Kaholatan nin Diyos ay peteg maski makakano, boy iningat nin Diyos ya kawka-apo-apowan tamo nin hila ay dawdiyos. Hila et ya binyan nin Diyos nin halità na.
43010036	Hiko ay pinili̇̀ nin Diyos nin mako bayri ha babon lotà. Pangno moyo halita--en nin hiko ay ampanla--et ha Diyos hin hinalità ko ya hiko ay Anak nin Diyos?
43010037	No agko anggaw--en ya an-ipagawà kongko nin Tatay koy Diyos ay agmoyo ko pinto-owen.
43010038	Piro anggaw--en ko ya an-ipagawà kongko nin Tatay koy Diyos. Maski agmoyo ampinto-owen ya anhalita--en ko ay dapat moyon pinto-owen ya anggaw--en ko emen moyo matanda--an ya hay Tatay koy Diyos ay anti kongko, boy hiko ay anti kona."
43010039	Hatoy Hawhodiyo ya ampipamo--on ay dakpen la dayi hi Apo Hisos, piro naka-alih ya bayro konla.
43010040	Hapa--eg hi Apo Hisos ay nakon oman ha kagmang balah nin Hordan do ha dogal ya pinaminyagan hin hato ni Howan, boy bayro nanatili hi Apo Hisos.
43010041	Hiya ay nilako nin malakè ya tawo. Hinalità nin habaytoy tawtawo, "Hi Howan Mamiminyag," wanla, "ay ahè nanggawà nin pawpapag-ispantawan, piro peteg ya kaganawan hinalità na ya tongkol ha tawoy habayti."
43010042	Kalak--an ha tawtawo bayro ay tinompel koni Apo Hisos.
43011001	-
43011002	Hi Mariya, Marta, boy hi Lasaro ya mipapatel ay ampa-iri ha banowan Bitanya. (Habayti ya nagngalan Mariya bayri ay hiya bayti ya Mariyay namollog pabangoh ha bitih ni Apo Hisos boy namona ya hay pinamona na ay habot na.) Hapa--eg hi Lasaro ay nagmasakit.
43011003	Kayà hay pawpatel na ay namagtan balità koni Apo Hisos ya ombayri ya pagkahalità: "Pangino--on, hay anlabiyen mo ay ampagmasakit."
43011004	Hin natanggap ni Apo Hisos baytoy balità ay ombayri ya hinalità na: "Habayti ya pagmasakit ni Lasaro ay agna ikamati, no alwan hay bara--nan nin pagmasakit na ay emen mapori ya Diyos boy kateng Anak nin Diyos ay poriyen nin banà bayri."
43011005	Hi Marta, Mariya, boy hi Lasaro ay anlabiyen ni Apo Hisos.
43011006	Piro maski anlabiyen na hila boy nabalita--an nayna ya ampagmasakit hi Lasaro ay nanatili ya et nin loway allo do ha dogal ya nilako na.
43011007	Hapa--eg, hinalità ni Apo Hisos ha aw-alagad na, "Magbira tamoyna," wana, "ha probinsyan Hodiya."
43011008	"Apo," wanla, "ahè et naboyot ay ampagsikapan kan batowen nin Hawhodiyo ya ampipamo--on. Magbira ka et nayi̇̀ bayro?"
43011009	Ombayri ya alimbawà ya intobay konla ni Apo Hisos: "Ha lo--ob mikaka-allo ay ma--in labinloway oras. Kayà hay tawoy mowako no allo ay ahè mibatol, ta angkakit nay andanan na ta mahawang ya babon lotà.
43011010	Balè ta no yabi ya pamowako na ay mibatol ya ta ayin ampakahawang kona."
43011011	Hin nayari̇̀ ni Apo Hisos nin hinalità bayto ay ombayri et ya impahan nan hinalità ha aw-alagad na: "Hi Lasaro," wana, "ya amigo tamo ay angkatoloy, piro mako ko bayro ta pokawen ko ya."
43011012	Tinombay ya aw-alagad na, "Pangino--on," wanla, "no angkatoloy ya ay homampat ya."
43011013	Hay labay totolen ni Apo Hisos do ha hinalità na, hi Lasaro ay natina. Piro ha ihip nin aw-alagad na, hi Lasaro ay angkatoloy bongat.
43011014	Banà bayro ay diniritson hinalità konla ni Apo Hisos, "Hi Lasaro," wana, "ay nati ana.
43011015	Piro alang-alang komoyo ay an-ikaliga ko ya ayin ako bayro hin nati ya emen homkaw ya katetpel moyo kongko. Manigè tamoyna nin mako bayro kona."
43011016	Hi Tomas ya an-ingaten Lambaw ay naghalità ha kapara nan aw-alagad, ya wana, "Kilako tamo koni Apo Hisos emen tamo mati nin kalamo na."
43011017	Hapa--eg, hin andomani ana hi Apo Hisos ha banowan Bitanya ay natanda--an na ya hi Lasaro ay apat anay allo nin nakatabon.
43011018	Hay banowan Bitanya ay tatloy kilomitroy dayò ha siyodad nin Hirosalim.
43011019	Malakè ya Hodiyo ya na-ibat ha Hirosalim ya nako koni Marta boy koni Mariya ta anhahaliwawen la hila nin tongkol ha pagkamati nin patel la.
43011020	Hapa--eg, hin nabalita--an ni Marta ya anlomateng hi Apo Hisos ay nilako na yan hinakbat; hi Mariya balè ay nabalag ha bali la.
43011021	Hinalità ni Marta koni Apo Hisos, "Pangino--on," wana, "hay patel ko ay ahè dayi nati no anti ka bayri.
43011022	Piro tandà ko ya maski hapa--eg ay igwà komo nin Diyos ya anyaman ya dawaten mo kona."
43011023	Hinalità kona ni Apo Hisos, "Hay patel mo," wana, "ay mabiyay oman."
43011024	Tinombay hi Marta, "Tandà ko," wana, "ya hiya ay mabiyay oman ha hoyot ya allo."
43011025	Hinalità ana et ni Apo Hisos kona, "Hiko," wana, "ya mamiyay oman nin nikati boy hiko ya ampambin biyay. Hinoman ya tawoy antompel kongko ay mabiyay maskin hiya ay mati;
43011026	boy hinoman ya angkabiyay ya antompel kongko ay ahè mati, ta ma--in yaynan biyay ya ayin anggawan ya bilang biyay nin Diyos. Ampinto--o ka nayi̇̀ bayri?"
43011027	Tinombay hi Marta, "Awò," wana, "Pangino--on. Ampinto--o ko nin hika hi Kristo ya impangakò nin Diyos nin mako bayri ha babon lotà, boy hika ya Anak nin Diyos."
43011028	Hin nayari̇̀ bayton hinalità ni Marta ay nilako na hi Mariya ya patel na, ta impa-alilih na ya biha na imbalità kona, ya wana, "Hay Pangino--on ay anti bayri boy an-ipa-ingat na ka."
43011029	Hay ginawà ni Mariya hin nalengè na bayto ay nanandali̇̀ yan nanigè nin nako koni Apo Hisos.
43011030	Hin habayto, hi Apo Hisos ay ahè et ni-abot ha banowa ta anti ya et ha dogal ya pinakahakbatan kona ni Marta.
43011031	Hatoy panandali̇̀ ni Mariya nin nog-alih ay nakit nin hatoy Hawhodiyo ya anti bayro ha bali nili Mariya nin ampanahaliwa konla. Kayà hinomono hila koni Mariya ta andap la no mako ya nin mi-a-anito do ha tinabon ni Lasaro.
43011032	Hapa--eg, ni-abot hi Mariya do ha kama-inan ni Apo Hisos. Hin nakit na ya ay nanalimokod ya ha danin bitih na, ya wana, "Pangino--on, no anti ka dayi bayri ay ahè nati ya patel ko."
43011033	Nakit ni Apo Hisos ya ampanangih hi Mariya kateng hatoy Hawhodiyo ya hinomono kona; kayà nanginanawa yan malawig nin banà ha kalele--an na.
43011034	Pinastang hila ni Apo Hisos, "Ayri moyo ya intabon?" wana. "Pangino--on," wanla, "kilako ka emen mo makit."
43011035	Nanangih hi Apo Hisos.
43011036	Hapa--eg, hinalità nin hatoy Hawhodiyo, "Talagan masyadoy panlalabi na koni Lasaro."
43011037	Piro hay ongno konla ay naghalità nin ombayri: "Namakahampat ya," wanla, "nin tawoy bowag. Antà agna pinakahampat hi Lasaro emen agya dayi nati?"
43011038	Hi Apo Hisos ay nanginanawayna et nin malawig banà ha kalele--an na, biha ya nako ha pinangitabonan ya kowibay hinar--an bato.
43011039	Hinalità ni Apo Hisos, "Alihen moyo," wana, "ya bato." "Piro Pangino--on," wani Marta ya patel nin hatoy nati, "nabatà ana ta apat anay allo ya nalabah pa-ibat hin intabon ya."
43011040	Hinalità kona ni Apo Hisos, "Alwa nayi̇̀," wana, "nin hinalità ko komo ya no minto--o ka ay makit moy kapangyariyan nin Diyos?"
43011041	Hapa--eg, inalih lay bato ya pinanarà nin hatoy kowiba. Hi Apo Hisos ay naninglà biha naghalità, ya wana, "Tatay ko, ampasalamat ako komo ta nilengè mo ko.
43011042	Tandà ko ya pirmi mon anleng--en ya anhalita--en ko. Ombayro man, hinalità ko bayti emen habayti ya tawtawo ay minto--o nin hiko ay inhogò mo."
43011043	Hin nayari̇̀ nan hinalità bayto ay nambolyaw ya, ya wana, "Lasaro, lomikol ka."
43011044	Hapa--eg hi Lasaro ay nilomikol. Hay gamet na boy bitih na ay napotot et nin doloy imbelebel kona ta ombayroy ka-ogali--an lan gaw--en ha nati. Kateng lopa na ay ma--in et nakatagpen ya panyò. "Alihen moyo," wani Apo Hisos, "ya doloy imbelebel kona emen yayna maka-orong."
43011045	Malakè ha Hawhodiyo ya nako koni Mariya ta anhahaliwawen la ya. Peleg lan anti bayro ay nakit lay ginawà ni Apo Hisos. Kayà tinompel hila kona.
43011046	Piro ongno konla ya nako ha Pawparisiyo ta imbalità lay ginawà ni Apo Hisos.
43011047	Kayà hay Pawparisiyo boy pawpo--on nin pawpari̇̀ ay tinipon lay kawkapariho lan ampipamo--on ha Hawhodiyo. Ampipapastang hila, ya wanla, "Anyay gaw--en tamo? Habaytoy tawo ay ampanggawà nin malakè ya papag-ispantawan.
43011048	No pa-olayan tamo ya ay tompel kona ya kaganawan. No ombayroy mangyari, hay Rawromano ya ampipamo--on kontamo ay mako bayri ta hira--en lay bali nin Diyos boy nasyon tamo."
43011049	Miha konla, hi Kaypas ya pinakapo--on nin pawpari̇̀ hin habayton pana--on ay tinombay, "Talaga," wana, "nin ayin kawon ihip!
43011050	Agmoyo na-ihip ya mas mahampat para kontamo ya mati ya mihay tawo para ha kaganawan kisa ma-anggawan ya nasyon."
43011051	Habaytoy hinalità ni Kaypas ay ahè nangibat ha sarili nan ihip. Banà ta hiya ya pinakapo--on nin pawpari̇̀ hin habayton pana--on ay hinola--an na ya hi Apo Hisos ay mati nin para ha Hawhodiyo.
43011052	Mati ya et para ha kaganawan anak nin Diyos ya nangapihihiyay emen na hila pimimihawen.
43011053	Pa-ibat hin habayton allo, hi Apo Hisos ay amplanowen patyen nin Hawhodiyo ya ampipamo--on.
43011054	Kayà hi Apo Hisos ay agana napa-ipatnag ha probinsyan Hodiya, no alwan nog-alih ya ta nako ya ha banowan Iprayim ya marani ha powiray dogal, ta bayro ya nanatili kalamo nay aw-alagad.
43011055	Hapa--eg, hin marani ana ya pista nin Hawhodiyo, hatoy Pistan Pamamanemtem la hin inlibri nin Diyos ya kawka-apo-apowan la ay malakè ya tawoy nako ha siyodad nin Hirosalim. Habaytoy tawtawo ya nika-ibat ha kanayon ya dawdogal ay nako bayro, ta biha pista ay gaw--en la baytoy ka-ogali--an lan paglilinis kompormi ha kawkapanogo--an la.
43011056	Hi Apo Hisos ay antikapen nin habaytoy tawtawo, boy mintras anti hila bayro ha lo--ob bali nin Diyos ay ampi-i-ilgo hila, ya wanla, "Anya ha palagay moyo? Mako ya wari̇̀ bayri ha pista?"
43011057	Pini-i-ilgowan la bayti ta hay pawpo--on nin pawpari̇̀ kateng Pawparisiyo ay nambin panogò ya hinoman ya nakatandà no ayri hi Apo Hisos ay ibalità konla emen la ya marakep.
43012001	Anem ya allo biha Pistan Pamamanemtem, hi Apo Hisos ay nako ha banowan Bitanya ya ampa-iriyan ni Lasaro ya biniyay oman ni Apo Hisos.
43012002	Hi Apo Hisos ay pinaghandà la bayro nin pamamangan. Hi Marta ay ampanambay magsirbi, piro hi Lasaro ay kalamo ni Apo Hisos nin an-omarap ha lamisawan ta ampangan.
43012003	Hapa--eg hi Mariya ay ma--in pinakamablin pabangoh ya kagitnà litroy kalak--an. Hay ginawà na ay imbollog na ha bitih ni Apo Hisos, biha na pinonahan nin habot na. Hay lo--ob bali ay binomangoh, gawà nin habaytoy pabangoh.
43012004	Hi Hodas Iskaryoti ya miha ha aw-alagad ni Apo Hisos ya mangisapakat kona ay naghalità, ya wana,
43012005	"Antà nin haba--in ya pabangoh ay ahè inlakò ha alagà nin sowildon mihay ta--on ya pinagtrabahowan nin miha katawo, ta hay napaglako--an ay na-igwà dayi ha manga-irap?"
43012006	Habayti ya hinalità ni Hodas ay alwan banà ha pangingangalo na ha mawmanga-irap no alwan banà ha katakawan na, ta hay sawsintimos ya anti ha pambiyanan la ya an-oligtanan na ay antakawen na.
43012007	Hinalità ni Apo Hisos koni Hodas, ya wana, "Pa-olayan mo hi Mariya ha anggaw--en na. Haba--in ya anggaw--en na ay paghahandà para ha allo nin pananabon kongko.
43012008	Hay mawmanga-irap ay pirmi komoyo, piro hiko ay ahè magpirmi komoyo."
43012009	Malakè ha Hawhodiyo ya nakabalità nin hi Apo Hisos ay anti ha banowan Bitanya; kayà nilako la ya. Hay pamako la bayro ay alwan hi Apo Hisos bongat ya labay lan makit, no alwan kateng hi Lasaro ya biniyay oman ni Apo Hisos.
43012010	Banà bayro, hay pawpo--on nin pawpari̇̀ ay nagplano nin kateng et hi Lasaro ya patyen la,
43012011	ta banà ha pangyayari koni Lasaro ay malakè ya Hodiyo ya ampipantompel koni Apo Hisos.
43012012	Ika-ibokah, hatoy kalak--an tawoy nako bayro ha Pistan Pamamanemtem ay nabalita--an la ya hi Apo Hisos ay anlomateng bayro ha Hirosalim.
43012013	Hapa--eg, hay ginawà la ay nangwa hila nin bawbolong ya bilang bolong ongot, biha la hinakbat hi Apo Hisos boy ampibobolyaw hila nin ombayri: "Poriyen ya Diyos! Bindisyonan nin Diyos ya anlomateng ha ngalan nin Pangino--on! Bindisyonan ya Ari̇̀ nin nasyon Israyil!"
43012014	Hin habayto, hi Apo Hisos ay anlomateng ya nakahakay ha oybon asno nin bilang ombayro ha pagkahalità ya nakaholat ha Kaholatan nin Diyos:
43012015	"Hikawoy tawtawo bayri ha siyodad nin Siyon, agkawo malimo ta anlomateng ya ari̇̀ moyo ya nakahakay ha oybon asno."
43012016	Tongkol bayri ha panlomateng ni Apo Hisos ha siyodad nin Hirosalim ay ahè na-intindiyan nin aw-alagad na ya habayti ya katoparan nin hatoy holà hin hato ya nakaholat ha Halità nin Diyos. Piro hin nabiyay oman hi Apo Hisos ay napanemteman la baytoy ginawà na boy na-intindiyan la ya habaytoy holà ya tongkol kona ay nangyari ana.
43012017	Hato itaman ya malakè ya tawoy kalamo ni Apo Hisos hin iningat na hi Lasaro nin lomikol ha pinangitabonan kona ta biniyay na ya ay nangibalità nin habaytoy pangyayari ya tongkol ha pamiyay oman koni Lasaro.
43012018	Hay bara--nan no antà malakè ya tawoy hinomakbat koni Apo Hisos hin habayto ay banà ta nabalita--an la baytoy kapapa-ispantay ginawà na.
43012019	Kayà ni-i-ilgo ya Pawparisiyo, ya wanla, "Ayin tamoynan magawà. Biliwen moyo, anhomonoyna kona ya kaganawan tawo."
43012020	Do ha siyodad nin Hirosalim ay ma--in ongnoy Grigo ya nakon nakipista.
43012021	Hapa--eg, nako hila koni Pilipi ya taga Bitsayda ha probinsyan Galiliya, ta nakitotol hila kona, ya wanla, "Labay nawen dayi nin maki-ilgo koni Hisos."
43012022	Hapa--eg, hinalità bayto ni Pilipi koni Andris biha hilay lowa ay nakon nangibalità koni Apo Hisos.
43012023	Hinalità konla ni Apo Hisos, ya wana, "Oras ana nin hiko ya an-ingaten Anak nin Tawo ay parangalan ta maranina ya kamatyan ko.
43012024	Anhalita--en ko komoyoy kaptegan: hay mihay pahi̇̀, no ahè mataphonan nin lotà boy mati ay ahè lomakè. Piro no nataphonan boy nati ta tinomobò ay mamongan malakè.
43012025	Hinoman ya tawoy ampamabli nin sarili na nin mas et ha Diyos ay ahè magkama--in biyay ya ayin anggawan; piro hinoman ya tawoy ampamabli ha Diyos kisa ha sarili na bayri ha babon lotà ay ma--in biyay ya ayin anggawan ya bilang biyay nin Diyos.
43012026	Hinoman ya labay magsirbi kongko ay dapat homono kongko boy no ayri ko, hiya ay anti bayro itaman nin magsirbi kongko. Hay ampagsirbi kongko ay parangalan nin Tatay koy Diyos."
43012027	Hinalità ana et ni Apo Hisos, "Hapa--eg," wana, "ay angkagoloy nakem ko. Ipanalangin ko wari̇̀ ha Tatay ko ya agna ko pa-olayan ha kadya-dya--an ya danasen ko? Piro agko, ta hay bara--nan nin pamako ko bayri ha babon lotà ay magdanas nin kadya-dya--an."
43012028	Kayà hay hinalità na ay ombayri, "Tatay," wana, "ipatnag mo ya pamoriyan komo." Hapa--eg, ma--in bosis ya ampangibat ha katatag-ayan ha kama-inan nin Diyos ya ombayri ya pagkahalità: "Impatnag koyna ya pamoriyan kongko boy ipatnag ko et nin oman."
43012029	Hatoy malakè ya tawoy anti bayro ya nakalengè nin hatoy bosis ay ma--in naghalità nin, "Nangorol," wanla. Hinalità itaman nin kanayon, ya wanla, "Ma--in anghil ya naghalità kona."
43012030	Hapa--eg, hinalità konla ni Apo Hisos ya ombayri: "Hatoy bosis ya nalengè moyo ay para ikahampat moyo, alwan para ikahampat ko.
43012031	Pana--on ana nin panosga ha tawtawoy ahè anhomonol kongko, boy pana--on ana simpri nin hi Satanas ya ampamo--on konla ay ipataboy.
43012032	No na-ipakò akoyna ha koroh, kaganawan tawo ay ipakarani ko kongko."
43012033	Hinalità na bayti emen na ma-ipatandà konla no pangno ya mati.
43012034	Hapa--eg, hay intobay koni Apo Hisos nin hatoy kalak--an tawo ay ombayri: "Ha kawkapanogo--an nin Diyos ya na-intindiyan nawen, hi Kristo ya impangakò nin Diyos ay angkabiyay anggan makakanoman. Antà anhalita--en mo nin hay an-ingaten Anak nin Tawo ay ka-ilangan ipakò ha koroh? Hino bayti ya antotolen mo ya an-ingaten Anak nin Tawo?"
43012035	Hinalità ni Apo Hisos, ya wana, "Hay ka-alimbawa--an ko ay hawang. Habayti ya hawang ay anti komoyo nin amò tanay pana--on. Mamiyay kawo ha kahawangan, ta no ahè ay abotan kawon karegleman. Hay tawoy ampowako ha karegleman ay agna tandà no ayri ya lakwen na.
43012036	Tompel kawo ha hawang mintras anti et komoyo emen hay nakem moyo ay magkama--in kahawangan." Hin nayari̇̀ bayton hinalità ni Apo Hisos ay nog-alih ya ta tinago--an na baytoy tawtawo.
43012037	Maski nakit nin habaytoy tawtawo ya kaganawan papag-ispantawan ya ginawà ni Apo Hisos ay aghila simpri tinompel kona.
43012038	Hay agla pantompel ay katoparan nin hatoy holà hin hato ni propita Isayas ya ombayri ya pagkahalità: "Pangino--on, ayin ampinto--o ha an-i-aral nawen. Hino ya pinangipatnagan mo nin kapangyariyan mo?"
43012039	Talagan aghila minto--o, ta hay inholat et ni propita Isayas ya hinalità nin Diyos ay ombayri:
43012040	"Binowag ko hila emen aghila makakit, boy pinatyà ko et ya nakem la emen aghila maka-intindi. Ha ombayro ay agla omanen ya nakem la nin tompel kongko; kayà agko hila pakahampaten."
43012041	Habayti ya tongkol koni Apo Hisos ay hinalità ni propita Isayas ta nakit nay kagandawan ni Apo Hisos.
43012042	Ombayro man ay ma--in malakè ya Hodiyoy ampipamo--on ya ampipantompel koni Apo Hisos. Aglan bongat ma-ipatnag ya pantotompel la ta angkalimo hila ha Pawparisiyo, ta maka aghilayna payagan lomo--ob ha himba--an lan Hawhodiyo.
43012043	Mas labay lan poriyen hila nin tawtawo kisa poriyen hila nin Diyos.
43012044	Hapa--eg hi Apo Hisos ay naghalità nin makhaw, ya wana, "Hinoman ya antompel kongko ay alwan bongat kongko ya nin antompel, no alwan antompel ya et ha nangihogò kongko.
43012045	Hay nakakit kongko ay emen nan nakit ya nangihogò kongko.
43012046	Hiko ay hawang ya nako bayri ha babon lotà emen hinoman ya tompel kongko ay ahè manatili ha karegleman.
43012047	"Hinoman ya ahè anhomonol ya nakalengè nin habayti ya anhalita--en ko ay agko hosgawan, ta hiko ay ahè nako bayri nin manosgan tawtawo, no alwan nako ko bayri nin mangilibri konla.
43012048	Hinoman ya ahè mananggap kongko boy ahè minto--o ha hawhalità ko ay hosgawan lano ha hoyot ya allo. Hay manosga kona ay habayti ya hawhalità ko.
43012049	Habayti ya anhalita--en ko ay ahè nangibat ha sarili ko, no alwan nangibat ha Tatay koy Diyos ya nangihogò kongko. Hay anhalita--en ko ay an-imanda kongko nin Tatay ko. An-ibalità na kongko no pangno boy no anyay halita--en ko.
43012050	Talagan tandà ko ya hay panogò na ay makab--i nin biyay ya ayin anggawan. Kayà hay anhalita--en ko ay hatoy an-ipahalità kongko nin Tatay ko."
43013001	Hapa--eg, hay dispiras nin Pistan Pamamanemtem ay nilomateng ana. Tandà ni Apo Hisos ya oras ana nin mog-alih ya bayri ha babon lotà ta magbira ya ha kama-inan nin Tatay nay Diyos. Anlabiyen ni Apo Hisos ya tawtawoy ampakilamo kona; kayà ipakit na konla ya panlalabi na ya ayin angga.
43013002	Hapa--eg, ampangapon hi Apo Hisos kalamoy aw-alagad na. Aghila et mag-ompisan mangan, na-ipa-ihip ana ni Satanas koni Hodas ya anak ni Simon Iskaryoti nin isapakat hi Apo Hisos.
43013003	Tandà ni Apo Hisos ya impahimalà kona nin Tatay nay Diyos ya kapangyariyan mamo--on ha kaganawan, boy tandà na ya nangibat ya ha Tatay nay Diyos boy magbira yayna kona.
43013004	Kayà hin ampangapon hila ay napa-alilih hi Apo Hisos do ha lamisawan ta inalih nay baro na biha na intagkeh ya towalya ha awak na.
43013005	Hapa--eg, binyan nan lanom ya palanggana, ta inompisawan nan oyahan ya bawbitih nin aw-alagad na. Hay anggamiten nan pamaklang nin bawbitih la ay hatoy towalya ya intagkeh na ha awak na.
43013006	Hin napakarani hi Apo Hisos koni Simon Pidro ay pinastang ya ni Pidro, "Pangino--on," wana, "wari̇̀ hika ya mangoyah nin bitih ko?"
43013007	Tinombay kona hi Apo Hisos, "Agmo," wana, "tandà no anyay anggaw--en ko hapa--eg, piro lano ay matanda--an mo."
43013008	"Ahè," wana ni Pidro, "maski makakano ay agka mangoyah nin bitih ko!" Tinombay kona hi Apo Hisos, ya wana, "No agmo ipa-oyahan ya bitih mo kongko ay alwa katan alagad."
43013009	"No ombayro awod, Pangino--on," wani Simon Pidro, "ay alwan bongat bitih ko ya oyahan mo, no alwan kateng gamet ko boy olo ko."
43013010	Hinalità ni Apo Hisos, "Hay tawo," wana, "ya naliyò ana ay malinis ana. Bitih na tana ya ka-ilangan oyahan. Hikawo ay malinis ana, balè ma--in miha komoyo ya alwan malinis."
43013011	Tandà anan da--an ni Apo Hisos no hinoy mangisapakat kona; kayà hinalità na ya ma--in miha konla ya alwan malinis.
43013012	Hin nayari̇̀ ni Apo Hisos nin inoyahan ya bawbitih nin aw-alagad na ay nagbaro ya biha ya nagbiran niknò nin inomarap ha lamisawan. Pinastang hila ni Apo Hisos, "Na-intindiyan moyo nayi̇̀," wana, "baytoy kapiyari̇̀ kon ginawà komoyo?
43013013	Tamà ya ingat moyo kongko ya 'Mangangaral' boy 'Pangino--on' ta talagan hiko.
43013014	Hapa--eg ta hiko ya mangangaral boy Pangino--on moyo ya nagmaka-aypà nin mangoyan bawbitih moyo, hikawo man ay dapat itaman magmaka-aypà nin mangoyan bitih nin miha ta miha.
43013015	Ginawà ko komoyo bayti ya alimbawà emen moyo gaw--en ya bilang ginawà ko komoyo.
43013016	Anhalita--en ko komoyoy kaptegan: ayin alilà ya ampaka-igit ha amo na; hay inhogò ay ahè ampaka-igit ha nangihogò kona.
43013017	Hapa--eg, no angka-intindiyan moyoyna bayti ya anhalita--en ko komoyo ay gaw--en moyo emen kawo lomiga.
43013018	"Habayti ya hinalità ko komoyo ay alwan kaganawan moyo ya antokoyen ko. Tandà ko no hinoy pinili̇̀ ko. Piro ka-ilangan magkapeteg baytoy nakaholat ha Kaholatan nin Diyos ya, 'Miha ha nakipangan kongko ay ampagtraydor kongko.'
43013019	"Anhalita--en ko bayti komoyo biha mangyari, ta no mangyari ana ay minto--o kawo nin hiko hi Kristo ya impangakò nin Diyos.
43013020	Anhalita--en ko komoyoy kaptegan: hinoman ya ampananggap ha inhogò ko ay ampananggap kongko; boy hinoman ya ampananggap kongko ay antanggapen na et ya nangihogò kongko."
43013021	Hin nayari̇̀ bayto nin hinalità ni Apo Hisos ay nilomelè ya, biha na hinalità konla nin tapatan, ya wana, "Anhalita--en ko komoyoy kaptegan: miha komoyo ya mangisapakat kongko."
43013022	Hapa--eg hikayi ya aw-alagad na ay nitetegteg ta agnawen tandà no hino konnawen ya antokoyen na.
43013023	Hiko hi Howan ya nanolat nin habayti boy anlabiyen ni Apo Hisos ay ampiknò ha dani na.
43013024	Kayà minostrawan ako ni Simon Pidro nin pastangen ko hi Apo Hisos no hinoy antokoyen na nin mangisapakat kona.
43013025	Hapa--eg, lalò akon napakarani koni Apo Hisos ta pinastang ko ya, ya wangko, "Pangino--on, hinoy mangisapakat komo?"
43013026	Tinombay hi Apo Hisos, ya wana, "Hay tawoy biyan kon tinapay ya insawsaw ko ay hiya bayto." Hapa--eg, hin nayari̇̀ nan insawsaw baytoy tinapay ay inggawà na koni Hodas ya anak ni Simon Iskaryoti.
43013027	Hin natanggap ni Hodas baytoy tinapay ay pinomahok kona hi Satanas. Hapa--eg, hinalità kona ni Apo Hisos, "Hay gagaw--en mo ay tampol moynan gaw--en."
43013028	Hatoy hinalità ni Apo Hisos ay ahè na-intindiyan nin hatoy aw-alagad ya anti bayro ha lamisawan.
43013029	Banà ta hi Hodas ya ampangoligtan nin pambiyanan kowalta, ha ihip nin kanayon ya aw-alagad ay minandawan ni Apo Hisos hi Hodas nin makon manaliw kawka-ilangan para ha pista, o mambin kowalta ha mawmanga-irap.
43013030	Hin natanggap ni Hodas baytoy tinapay, antimano ay nilomikol ya ta nog-alih. Hin habayto ay yabi.
43013031	Hin naka-alih ana hi Hodas, hi Apo Hisos ay naghalità ana et, ya wana, "Hiko ya an-ingaten Anak nin Tawo ay mipatnag ana hapa--eg ya pamoriyan kongko, boy Diyos ya poriyen banà ha mangyari kongko.
43013032	No mipatnag anay pamoriyan ha Diyos nin banà kongko, hay Diyos itaman ya mangipatnag nin pamoriyan ha an-ingaten Anak nin Tawo boy hapa--eg nayna gaw--en.
43013033	"Aw-anak ko, agkoyna maboyot komoyo. Tandà ko ya no ayin akoyna ay tikapen moyo ko; kayà anhalita--en ko komoyo baytoy hinalità ko ha Hawhodiyoy ampipamo--on ya agkawo makalako ha lakwen ko.
43013034	Hapa--eg, mihay bayoy panogò ya an-igwà ko komoyo: milalabi kawo. No pangno katawo anlabiyen, ombayro itaman, ka-ilangan milalabi kawo.
43013035	No ma--in kawon pamilalabi ay matanda--an nin kaganawan tawo ya hikawo ay aw-alagad ko."
43013036	Hi Apo Hisos ay pinastang ni Simon Pidro, ya wana, "Pangino--on, ayri ka mako?" Tinombay hi Apo Hisos, "Agka," wana, "makapakilako hapa--eg ha lakwen ko, piro lano ay makalako ka bayro."
43013037	Nagpastang ana et hi Pidro, "Pangino--on," wana, "antà agko makapakilako komo hapa--eg? Handà akon mati nin para komo."
43013038	Tinombay hi Apo Hisos, "Talaga nayi̇̀," wana, "nin handà kan mati nin para kongko? Anhalita--en ko komoy kaptegan: biha mangkati ya manok ay katatloy bisis mo kon ipogla--oh nin halita--en ya agmo ko balay."
43014001	Hinalità et ni Apo Hisos ha aw-alagad na, ya wana, "Agmoyo golowen ya nakem moyo. Pahimalà kawo ha Diyos boy pahimalà kawo kongko.
43014002	Ha kama-inan nin Tatay koy Diyos ay ma--in malakè ya pa-iriyan. Mako ko bayron mangihandà nin dogal ya para komoyo. Habayti ay agko halita--en komoyo no alwan peteg.
43014003	No na-ihandà koynay pa-iriyan moyo ay magbira ko bayri ta kowen katawo nin gitan bayro ha kama-inan ko emen no ayri ko ay anti kawo itaman bayro.
43014004	Tandà moyoy daan ya mako do ha dogal ya lakwen ko."
43014005	Hapa--eg hi Tomas ay naghalità, ya wana, "Pangino--on, agnawen tandà no ayri ka mako; pangno nawen matanda--an ya daan nin magpalako ha lakwen mo?"
43014006	Tinombay hi Apo Hisos, "Hiko," wana, "ya daan ya makapipalako ha kama-inan nin Tatay koy Diyos, boy hiko ya kaptegan, boy hiko et ya biyay ya ayin anggawan. Ayin makalako ha kama-inan nin Tatay koy Diyos no agya magdaan kongko.
43014007	No talagan balay moyo ko ay balay moyo simpri ya Tatay ko. Pa-ibat hapa--eg ay tandà moyo ya boy nakit moyo yayna."
43014008	Hinalità ni Pilipi koni Apo Hisos, "Pangino--on," wana, "ipakit mon bongat konnawen ya Tatay moy Diyos ay ayin kayinan kanayon ya tikapen."
43014009	Tinombay hi Apo Hisos, "Naboyot moyo koyna," wana, "nin kalamo, piro agmo ko et awod balay, Pilipi. Hinoman ya nakakit kongko ay nakakit ana ha Tatay ya Diyos. Antà hinalità moy ipakit ko komo ya Tatay ya Diyos?
43014010	Wari̇̀ agka ampinto--o nin hiko ay anti ha Tatay ya Diyos boy hay Tatay ya Diyos ay anti kongko? Hay halità ya anhalita--en ko ay ahè nangibat kongko no alwan nangibat ha Tatay ko. Tatay ko ya anti kongko ya anggomawà ha anggaw--en ko.
43014011	Pinto-owen moyo ya hinalità ko ya hiko ay anti ha Tatay koy Diyos boy hay Tatay koy Diyos ay anti kongko. No agmoyo man awod pinto-owen bayti, hay gawgawà ko ya kapapa-ispanta ay pinto-owen moyo.
43014012	Anhalita--en ko komoyoy kaptegan: hinoman ya antompel kongko ay makagawà nin bawbagay ya bilang ha anggaw--en ko, boy igit et ha anggaw--en ko ya magawà na, ta hiko ay makoyna ha Tatay koy Diyos.
43014013	Anyaman ya awoken moyo ha ngalan ko nin banà ha pantotompel moyo kongko ay igwà ko komoyo emen mapori ya Tatay koy Diyos nin banà kongko ya Anak na.
43014014	Anyaman ya awoken moyo ha ngalan ko ay igwà ko komoyo."
43014015	"No anlabiyen moyo ko," wana et ni Apo Hisos, "ay honolen moyoy an-ipanogò ko.
43014016	Makirawat ako ha Tatay ko emen na kawo biyan nin kanayon ya tomambay komoyo boy mapagkalamo moyo anggan makakanoman.
43014017	Habayti ya igwà na komoyo ay kaptegan ya ayin kanayon no alwan Ispirito nin Diyos. Hiya ay ahè tanggapen nin tawtawoy ahè antompel ha Diyos ta agla ya angkakit boy agla ya balay. Piro hikawo, balay moyo ya ta anti ya komoyo boy pa-iri ya ha nakem moyo.
43014018	"Agkatawo ibalag nin bilang olila, ta hiko ay magbira komoyo.
43014019	Amò tanay pana--on, hay tawtawoy ahè antompel ha Diyos ay agana makakit kongko piro hikawo ay makit moyo ko. Banà ta mabiyay akon oman ay mabiyay kawo itaman.
43014020	Panlomateng nin allo ya hay Ispirito nin Diyos ay mako komoyo ay matanda--an moyo ya hiko ay anti ha Tatay koy Diyos. Matanda--an moyo et ya hikawo ay anti kongko boy hiko itaman ay anti komoyo.
43014021	Hinoman ya ampananggap boy anhomonol ha an-ipanogò ko ay hiyay ampanlabi kongko. Hinoman ya ampanlabi kongko ay anlabiyen itaman nin Tatay koy Diyos. Hiko man ay manlabi do ha tawoy ampanlabi kongko boy ipatnag ko konay sarili ko."
43014022	Hapa--eg, miha ha aw-alagad ya nagngalan Hodas (alwan hi Hodas Iskaryoti) ay nagpastang, "Pangino--on," wana, "antà konnawen mon bongat ipatnag ya sarili mo, ta alwan ha tawtawoy ahè antompel ha Diyos?"
43014023	Tinombay hi Apo Hisos, "Hinoman," wana, "ya ampanlabi kongko ay homonol ha halità ko. Labiyen ya nin Tatay koy Diyos, boy hikayi nin Tatay ko ay mako konan pa-iri.
43014024	Hay tawtawoy ahè ampanlabi kongko ay ahè anhomonol ha halità ko. Hay halità koy angkalengè moyo ay ahè ampangibat ha sarili ko, no alwan ampangibat ha Tatay koy Diyos ya nangihogò kongko.
43014025	"Habayti ya bawbagay ay hinalità ko komoyo mintras anti ko et bayri komoyo.
43014026	Piro hay tomambay komoyo ya Ispirito nin Diyos ya ihogò nin Tatay ko ha ngalan ko ay hiya ya mangitorò komoyo nin kaganawan bagay. Hiya et ya mangipapanemtem komoyo nin kaganawan hinalità ko komoyo.
43014027	Biyan katawon katinekan ya bilang katinekan ya anti kongko. Habayti ya igwà ko komoyo ay ahè ma-igwà nin tawtawoy ahè antompel ha Diyos. Kayà ahè magoloy nakem moyo boy agkawo malimo.
43014028	"Hay hinalità ko ya nalengè moyo ay ombayri: 'Mog-alih ako piro magbira ko et komoyo.' Hapa--eg, no nilabi moyo ko ay ikaliga moyo ya hiko ay mako ha Tatay ta hiya ya ampaka-igit kongko.
43014029	Hinalità ko komoyo bayti hapa--eg biha mangyari emen kawo minto--o no mangyari ana.
43014030	Agkoyna maboyot mag-ilgo komoyo, ta hi Satanas ya ampamo--on ha tawtawoy ahè antompel ha Diyos ay anlomateng ana. Ayin yan kapangyariyan kongko,
43014031	ta anhonolen koy kaganawan an-ipanogò kongko nin Tatay koy Diyos emen hay panlalabi ko ha Tatay koy Diyos ay matanda--an nin tawtawoy ahè antompel ha Diyos." Hapa--eg, hinalità ana et ni Apo Hisos, "Mog-alih tamo bayri ha dogal ya habayti. Manigè tamoyna," wana.
43015001	"Hay ka-alimbawa--an ko ay peteg ya tanaman ya hay ampangasiwà ay Tatay koy Diyos.
43015002	Balang kowinta hanga ko ya ahè ampamonga ay ampotohen na. Balè ta hay hanga ya ampamonga ay antablongan na emen lominis boy lalò lomakè ya ibonga.
43015003	Hikawo ay nilominis ana nin banà ha halità ya hinalità ko komoyo.
43015004	Manatili kawo kongko ta manatili ako itaman komoyo. Ahè mamonga ya hanga no ahè nakakabit ha po--on. Ombayro itaman komoyo; hikawo ay ahè mamonga no agkawo manatili kongko.
43015005	"Hiko ya po--on nin tanaman; hikawo ya hawhanga. Hinoman ya manatili kongko ya anti itaman kona ay lalò yan bomonga, ta ayin kawon magawà no makihiyay kawo kongko.
43015006	Hinoman ya ahè manatili kongko, hiya ay bilang hanga ya intapon boy nayangoh. Hatoy ombayro ya hawhanga ay tiponen ta itapon ha apoy emen mapo-olan.
43015007	Piro no manatili kawo kongko, boy no manatili komoyo ya hawhalità ko, dawaten moyo ya anyaman ya malabayan moyo ta igwà komoyo.
43015008	Angkapori ya Tatay koy Diyos no hay an-ibonga moyo ay malakè. Ha ombayro ay an-ipatnag moyo ya hikawo ay aw-alagad ko.
43015009	"No pangnoy panlalabi kongko nin Tatay koy Diyos ay ombayro itaman ya panlalabi ko komoyo; kayà manatili kawo ha panlalabi ko komoyo.
43015010	Ampanatili ko ha panlalabi nin Tatay koy Diyos ta anhonolen koy pawpanogò na. Ombayro itaman komoyo; no honolen moyoy pawpanogò ko ay manatili kawo ha panlalabi ko komoyo.
43015011	"Hinalità ko bayti komoyo emen kawo lomiga boy emen kawo mapnò nin kaligawan ya bilang kaligawan ko.
43015012	Habayti ya an-ipanogò ko komoyo: milalabi kawo nin bilang panlalabi ko komoyo.
43015013	Hay tawoy mati nin banà ha panlalabi na ha amigo na ay an-ipakit nay kaptegan ya hay amigo na ay talagan anlabiyen na.
43015014	Hikawo ay aw-amigo ko no anhonolen moyo ya an-ipanogò ko.
43015015	Agkatawoyna an-ingaten alilà ta ahè tandà nin alilà no anyay anggaw--en nin amo na. Piro an-ingaten katawon amigo ta hinalità koyna komoyo ya kaganawan bagay ya nalengè ko ha Tatay koy Diyos.
43015016	Agmoyo ko pinili̇̀, no alwan hiko ya namili̇̀ komoyo ta ihogò katawon mangaral emen hay antompel kongko ay mapahanan boy emen aghila makihiyay kongko. Ha ombayro, igwà komoyo nin Tatay koy Diyos ya anyaman ya awoken moyo kona ha ngalan ko.
43015017	Habayti ya an-ipanogò ko komoyo: milalabi kawo."
43015018	Hinalità et ni Apo Hisos, "Ampag-inakitan ako," wana, "nin tawtawoy ahè antompel ha Diyos; kayà no pag-inakitan la kawo ay agmoyo liwawan ya hiko pon ya pinag-inakitan la.
43015019	No kabilang kawo ha tawtawoy ahè antompel ha Diyos ay labiyen la kawo nin bilang ha sarili la. Piro hikawo ay pinili̇̀ ko emen agkawo mapabilang ha tawtawoy ahè antompel ha Diyos. Kayà ampag-inakitan la kawo.
43015020	Ihipen moyo baytoy hinalità ko komoyo ya ayin alilà ya ampaka-igit ha amo na. No hiko ya nangihogò komoyo ay padya-dya--an nin tawtawoy ahè antompel ha Diyos, hikawo man ay padya-dya--an la. No honolen lay halità ko ay honolen la itaman ya halità moyo.
43015021	Piro hay gaw--en la komoyo ay ombayri: pag-inakitan la kawo boy padya-dya--an nin banà kongko, boy banà ta agla tandà ya nangihogò kongko.
43015022	No agko nako bayri nin nangaral ay ahè nipatnag ya kasalanan nin tawtawoy ahè antompel kongko. Piro hapa--eg ay ayin hilayna nin mapagbara--nan ha kasalanan la.
43015023	Hay ampag-inakit kongko ay ampag-inakitan na et ya Tatay koy Diyos.
43015024	Nanggawà akon pawpapag-ispantawan ya ahè magawà nin kanayon. No agko ginawà baytoy pawpapag-ispantawan konla ay ahè nipatnag ya kasalanan la. Piro hapa--eg, hiko boy Tatay koy Diyos ay pinag-inakitan la maski nakit la baytoy pawpapag-ispantawan.
43015025	Ombayroy nangyari emen matopad bayti ya nakaholat ha kawkapanogo--an ya inggawà konla nin Diyos ya ombayri ya pagkahalità: 'Ayin bara--nan ya pag-inakit la kongko.'
43015026	"Ihogò ko komoyo ya Ispirito ya mangibat ha Tatay ya Diyos nin tomambay komoyo. Hiya ya kaptegan ya lomateng boy mamapteg komoyo nin tongkol kongko.
43015027	Hikawoy kalamo ko pa-ibat hin nag-ompisa kon nanorò ay mamapteg et ha tawtawo nin tongkol kongko.
43016001	"Hinalità ko komoyoy kaganawan nin habayti emen ahè ma-alih ya katetpel moyo maski anyaman ya kadya-dya--an ya lomateng komoyo.
43016002	Hay Hawhodiyo ay agana mamalo--ob komoyo ha hawhimba--an la. Ma--in lomateng ya pana--on ya hinoman ya mamati komoyo, hay anti ha ihip la ay ampakapagsirbi hila ha Diyos.
43016003	Gaw--en la bayti komoyo ya ombayri ya bagay ta hikayi nin Tatay koy Diyos ay agla balay.
43016004	Hinalità ko bayti komoyo emen no lomateng ya pana--on nin gaw--en la bayti ya ombayri ya bagay ay mapanemteman moyo bayti ya hinalità ko. Agko hinalità bayti komoyo hin primiro ta anti ko komoyo.
43016005	Hinalità et ni Apo Hisos ha aw-alagad na, ya wana, "Hapa--eg ay mako koyna do ha nangihogò kongko, piro ayin komoyon ampamastang no ayri ko mako.
43016006	Hapa--eg ha imbalità ko komoyo bayti ya ombayri ya bagay ay napnò kawon kalele--an.
43016007	Piro anhalita--en ko komoyoy kaptegan: hay pamog-alih ko ay para ha ikahampat moyo, ta no agko mog-alih ay ahè mako komoyo ya Ispirito nin Diyos ya tomambay komoyo. Piro banà ta mog-alih akoyna ay ihogò koy Ispirito nin Diyos komoyo.
43016008	Panlomateng na ay paptegan na ha tawtawoy ahè antompel ha Diyos ya hila ay makasalanan, paptegan na et ya hay kahampatan ay anti kongko, boy paptegan na simpri ya hila ay hosgawan nin Diyos.
43016009	Paptegan nay makasalanan hila ta aghila antompel kongko.
43016010	Paptegan na simpri ya hay kahampatan ay anti kongko ta mako ko ha Tatay koy Diyos; kayà agmoyo koyna makit.
43016011	Paptegan na et ya hosgawan ya tawtawoy ahè antompel ha Diyos, ta hi Satanas ya ampamo--on konla ay hinosgawan ana.
43016012	"Malakè et ya labay kon ibalità komoyo, piro agmoyo et ma-intindiyan hapa--eg.
43016013	Piro panlomateng nin Ispirito nin Diyos ya ampangibatan nin kaptegan ay hiya ya mangitoto komoyo ha kaganawan kaptegan. Agya maghalità nin mangibat ha sarili na, no alwan hay halita--en na ay hatoy nalengè na, boy ibalità na et komoyoy bawbagay ya mangyari.
43016014	Ispirito nin Diyos ya mangipatnag nin pamoriyan kongko, boy ipalinaw na komoyoy kaptegan ya mangibat kongko.
43016015	Kaganawan ikon nin Tatay ko ay ikon ko; kayà hinalità ko komoyo ya hay tongkol kongko ay ipalinaw komoyo nin Ispirito nin Diyos."
43016016	"Amò tanay pana--on," wani Apo Hisos, "hiko ay agmoyoyna makit, piro ahè maboyot ay makit moyo kon oman."
43016017	Hay kanayon ya aw-alagad na ay ni-i-ilgo, ya wanla, "Anyay labay totolen nin habayti ya hinalità na kontamo ya amò tanay pana--on ay agtamo yayna makit, piro ahè maboyot ay makit tamo yan oman? Hinalità na et ya mangyari bayti banà ta mako ya ha Tatay na.
43016018	Anyay labay nan totolen ha hinalità nay 'amò tanay pana--on'? Agtamo tandà no anyay labay nan totolen."
43016019	Tandà ni Apo Hisos ya labay la yan pastangen; kayà hinalità na konla, "Ampipapastang kawo nayi̇̀," wana, "no anyay labay totolen nin hatoy hinalità koy 'Amò tanay pana--on ay agmoyo koyna makit,' boy 'Ahè maboyot ay makit moyo kon oman'?
43016020	Anhalita--en ko komoyoy kaptegan: manangih kawo boy mi-a-anito, piro hay tawtawoy ahè antompel ha Diyos ay mipagtowà. Lomelè kawo, piro hay kalele--an moyo ay mapahiliyan nin kaligawan.
43016021	Bilang ha babayi ya maraninan manganak ay malelè ya ta nilomateng anay oras nin mananam yan ilab, piro panlomwah nin anak na ay maliwawan nay angkatanam na banà ha kaligawan na, ta hay anak na ay na-i-anak ana.
43016022	Ombayro itaman komoyo: ma--in kawon kalele--an hapa--eg, piro lomiga kawo lano pamakakit moyo kongko. Maskin hino ay ayin maka-alih komoyo nin habaytoy kaligawan."
43016023	Hapa-eg, insigi et ni Apo Hisos ya paghalità na, ya wana, "Panlomateng nin habaytoy pana--on ay agmoyo koyna pamakikwawan nin anyaman ya bagay. Anhalita--en ko komoyoy kaptegan: Tatay koy Diyos ya pamakikwawan moyo, ta igwà na komoyo ya anyaman ya bagay ya dawaten moyo kona ha ngalan ko.
43016024	Angga hapa--eg ay agkawo et nakikwa nin anyaman ya bagay ha ngalan ko. Makikwa kawo ta hay pakikwawen moyo ay igwà komoyo. Ha ombayro ay mapnò kawon kaligawan."
43016025	Hinalità et ni Apo Hisos, "Habayti," wana, "ya bawbagay ay in-alimbawà ko komoyo. Ma--in lomateng ya pana--on ya agkoyna i-alimbawà, no alwan halita--en koyna komoyo nin diritsawan ya tongkol ha Tatay koy Diyos.
43016026	Agko anhalita--en ya hiko ya makikwa ha Tatay ko nin para komoyo, no alwan ha pana--on ya anlomateng ay hikawoyna ya makikwa kona ha ngalan ko,
43016027	ta mismon hi Tatay ko ya ampanlabi komoyo. Anlabiyen na kawo banà ha panlalabi moyo kongko boy banà ha pamiminto--o moyo nin hiko ay nangibat ha Tatay koy Diyos.
43016028	Hiko ay nangibat ha Tatay koy Diyos boy nako ko bayri ha babon lotà. Hapa--eg ay mog-alih ako bayri ha babon lotà ta morong akoyna ha Tatay koy Diyos."
43016029	Hinalità kona nin aw-alagad na, ya wanla, "Hapa--eg ay agmoyna an-i-alimbawà, no alwan anhalita--en moynan diritsawan.
43016030	Angka-intindiyan nawen ana hapa--eg ya tandà moy kaganawan bagay, boy alwa moynan ka-ilangan ya ma--in et mamastang komo. Banà bayri ay ampinto--o kayi nin hika ay nangibat ha Diyos."
43016031	Tinombay konla hi Apo Hisos, ya wana, "Talaga nayi̇̀ nin ampinto--o kawoyna hapa--eg?
43016032	Lomateng ya oras boy hapa--eg ana ya hikawo ay mangapihahabwag. Ibalag moyo ko ta morong kawo ha sarili moyon bali, piro alwa kon mimiha ya ibalag moyo ta kalamo ko ya Tatay koy Diyos.
43016033	Anhalita--en ko bayti komoyo emen kawo magkama--in katinekan ha pamakilamo moyo kongko. Padya-dya--an kawo nin tawtawoy ahè antompel ha Diyos. Piro hokawen moyoy nakem moyo ta tinalo koynay po--on nin mawmangala--et ya tawtawoy ahè antompel ha Diyos."
43017001	Hin nayari̇̀ baytin hinalità ni Apo Hisos ha aw-alagad na ay naninglà ya ha langit ta nanalangin. "Tatay ko," wana, "nilomateng anay oras. Ipatnag mo dayi ya pamoriyan ha Anak mo emen hiko ya Anak mo ay makapipatnag nin pamoriyan komo.
43017002	Binyan mo kon kapangyariyan ha kaganawan tawo. Kayà hay tawtawoy inggawà mo kongko ay biyan kon biyay ya ayin anggawan.
43017003	Hay kaparanan para magkama--in hilan biyay ya ayin anggawan ay ombayri: hika ay mabalayan la ya ayin kanayon ya peteg ya Diyos boy mabalayan la ya hiko ay hi Hisokristo ya inhogò mo.
43017004	Impatnag koy pamoriyan komo bayri ha babon lotà, ta niyari̇̀ koy gawà ya impagawà mo kongko.
43017005	Hapa--eg, Tatay, oras ana nin ipatnag moy pamoriyan kongko nin bilang ombayro hin anti ko komo hin ahè et pinalsa ya babon lotà.
43017006	"Impatnag kata ha tawtawoy inggawà mo kongko ya pinili̇̀ mo bayri ha babon lotà. Ikon mo hila ya inggawà mo kongko boy hinonol la ya Halità mo.
43017007	Hapa--eg, tandà la ya hay kaganawan bagay ya inggawà mo kongko ay nangibat komo.
43017008	Hay Halità mo ya inggawà mo kongko ay inggawà ko itaman konla, boy tinanggap la. Tandà lan peteg ya hiko ay nangibat komo, boy ampinto--o hila nin hika ya nangihogò kongko.
43017009	"An-ipanalangin ko hila. Agko an-ipanalangin ya tawtawoy ahè antompel komo, no alwan an-ipanalangin ko bayti ya tawtawoy inggawà mo kongko, ta hila ay ikon mo.
43017010	Nangipatnag hilan pamoriyan kongko. Kaganawan ikon ko ay ikon mo, boy kaganawan ikon mo ay ikon ko.
43017011	Agkoyna maboyot bayri ha babon lotà ta hapa--eg ay mako koyna komo, piro hila ay mabalag bayri. Tatay ya ayin kapintasan, ha kapangyariyan nin ngalan mo ya ngalan ya inggawà mo kongko, i-atap mo ya tawtawoy inggawà mo kongko emen hila ay mangapimimihay nakem nin bilang konta.
43017012	Mintras anti ko konla ay in-atap ko hila ha kapangyariyan nin ngalan ya inggawà mo kongko. Kayà ayin mipalako ha kaparosawan no alwan haton bongat ya mala--et ya tawoy talagan mako ha impirno emen magkapeteg ya nakaholat ha Kaholatan mo.
43017013	"Hapa-eg, mako koyna bahen komo. Habayti ya bawbagay ay hinalità ko mintras anti ko et bayri ha babon lotà emen hila ya inggawà mo kongko ay mapnò kaligawan nin bilang ha kaligawan ko.
43017014	Inggawà ko konla ya Halità mo boy hila ay pinag-inakitan nin tawtawoy ahè antompel komo, ta aghila mapabilang ha tawtawoy ahè antompel komo nin bilang kongko ya alwan kabilang ha ahè antompel komo.
43017015	Agko an-ipanalangin ya alihen mo hila bayri ha babon lotà, no alwan hay an-ipanalangin ko ay i-atap mo hila koni Satanas ya po-on nin kala-etan.
43017016	Hay ogali̇̀ la ay bilang ogali̇̀ ko ya ahè ampanowad ha tawtawoy ahè antompel komo.
43017017	Gaw--en mo hila nin ayin kapintasan banà ha kaptegan, ta hay Halità mo ay kaptegan.
43017018	No pangno mo ko inhogò bayri ha babon lotà ay inhogò ko hila itaman ha maski ayrin dogal bayri ha babon lotà nin mangaral ha tawtawoy ahè antompel komo.
43017019	Banà konla ay an-igwà koy sarili ko nin mati emen hila man, hay sarili la ay talagan igwà la komo.
43017020	"Alwan bongat nin hila bayti ya aw-alagad ko ya an-ipanalangin ko, no alwan kateng hatoy mipantompel kongko lano banà ha pamapteg nin aw-alagad ko.
43017021	An-ipanalangin koy mangapimimiha dayi ya nakem lan kaganawan. Tatay, hila ay makimiha dayi konta, bilang komo ya anti kongko boy bilang kongko ya anti komo. Mangapimimiha hila dayi emen hay tawtawoy ahè antompel komo ay minto--o nin hiko ay inhogò mo.
43017022	Inggawà ko konla baytoy kaporiyan ya inggawà mo kongko emen hila mag--in mimiha nin bilang konta.
43017023	Bilang kongko ya anti konla boy hika ya anti kongko ay ombayro dayi ya malobos ya pamimimiha la emen hay tawtawoy ahè antompel komo ay makatandà nin hiko ay inhogò mo boy hila ya anlabiyen mo nin bilang ha panlalabi mo kongko.
43017024	"Tatay, inggawà mo hila kongko; labay ko ya no ayri ko ay anti hila itaman bayro nin kalamo ko emen la makit ya kagandawan ko. Inggawà mo kongko baytoy kagandawan ko banà ha panlalabi mo kongko pa-ibat hin ahè et pinalsa bayti ya babon lotà.
43017025	Tatay koy ma--in kahampatan, agka balay nin tawtawoy ahè antompel komo; piro balay kata boy balay nin habayti ya aw-alagad ko ya hiko ay inhogò mo.
43017026	Hika ay impatnag ko konla boy isigi kon gaw--en bayti emen no pangnoy panlalabi mo kongko ay ombayro itaman nin hila ay milalabi. Ha ombayro, hiko itaman ay magpirmi konla."
43018001	Hin nayari̇̀ nanalangin hi Apo Hisos ay nog-alih ya kateng aw-alagad na ta nilomipay hila ha hapà nin Sidron nin mako ha dogal ya tinanamanan aw-olibo.
43018002	Hi Hodas ya ampagtraydor koni Apo Hisos ay tandà na baytoy dogal ya habayto, ta hi Apo Hisos ay mabetbet bayro nin kalamo nay aw-alagad na.
43018003	Hapa--eg hi Hodas ay nako bayro ha tinanamanan nin aw-olibo nin inggiya nay mihay gropon hondalò boy ongnoy magbantay ha bali nin Diyos ya inhogò nin Pawparisiyo boy pawpo--on nin pawpari̇̀. Hila ay nipaghilag boy nipag-armas.
43018004	Tandà ni Apo Hisos ya kaganawan mangyari kona; kayà napakarani ya konla ta pinastang na hila, "Hino," wana, "ya antikapen moyo?"
43018005	"Hi Hisos," wanla, "ya taga banowan Nasarit." Hinalità konla ni Apo Hisos, "Hiko," wana, "bayto." Hi Hodas kateng kawkalamo na ya anti bayro ay naka-ireng.
43018006	Hin hinalità ni Apo Hisos ya hiya bayto ya antikapen la ay nipa-orong-orong hila biha natomba.
43018007	Pinastang hilayna et ni Apo Hisos, "Hino," wana, "ya antikapen moyo?" Tinombay hila, "Hi Hisos," wanla, "ya taga Nasarit."
43018008	Hinalità ana et konla ni Apo Hisos, "Hinalità koyna," wana, "komoyo ya hiko bayto. Kayà no hiko ya antikapen moyo ay pa-olayan moyon mog-alih bayti ya kawkalamo ko."
43018009	Hinalità na bayti emen magkapeteg baytoy panalangin na ya ombayri: "Hay inggawà mo kongko, ni miha ay ayin mipalako ha kaparosawan."
43018010	Hapa--eg, inanoh ni Simon Pidro ya otak na ta tinabtab na hi Malko ya alilà nin hatoy pinakapo--on nin pawpari̇̀. Kayà hatoy alilà ay napongohan nin wanan tolih.
43018011	Hinalità ni Apo Hisos koni Pidro, "Igomà mo," wana, "ya hondang mo, ta tanggapen koy kadya-dya--an ya iparanas kongko nin Tatay koy Diyos."
43018012	Hapa--eg hatoy gropo nin hondalò ya kalamoy kapitan la boy Hawhodiyoy ampipagbantay ha bali nin Diyos ay dinakep la hi Apo Hisos biha la ya binalol.
43018013	Gintan la ya pon koni Anas ya ampò ni Kaypas ya pinakapo--on nin pawpari̇̀ hin habayton pana--on.
43018014	Hi Kaypas ya nagwawali ha Hawhodiyoy ampipamo--on nin mas mahampat ya mihay tawo ya mati nin para ha kaganawan.
43018015	Hi Simon Pidro boy miha et ha aw-alagad ay hinomono koni Apo Hisos. Hatoy alagad ya kalamo ni Pidro ay balaybalay nin pinakapo--on nin pawpari̇̀; kaya nakilako ya koni Apo Hisos nin nilomo--ob ha kolob nin hatoy pinakapo--on pari̇̀.
43018016	Piro hi Pidro ay nagkabalag ha likol nin poltan kolob. Hatoy alagad ya balaybalay nin hatoy pinakapo--on nin pawpari̇̀ ay nagbiran nakitotol do ha babayi ya bantay bayro ha poltan kolob nin palo-oben na hi Pidro; kayà hi Pidro ay pinalo--ob.
43018017	Hapa--eg hatoy babayi ay nagpastang koni Pidro, "Kateng hika nayi̇̀," wana, "ya alagad ni Hisos?" Tinombay hi Pidro, "Alwa!" wana.
43018018	Hin habayto ay malay--ep; kayà hay aw-alilà kateng hatoy bawbantay ay namaketket nin apoy ta ampanengey hila. Hi Pidro ay anti bayron ampireng ya kalamo la nin ampanengey.
43018019	Hapa--eg hi Apo Hisos ay pinastang nin hatoy pinakapo--on nin pawpari̇̀ nin tongkol ha aw-alagad na boy tongkol ha panonorò na.
43018020	Tinombay hi Apo Hisos, "Ha panonorò ko," wana, "ay angkakit ako nin tawtawo. Pirmi kon ampanorò ha lo--ob nin hawhimba--an o ha bali nin Diyos ya pamititiponan nin kaganawan Hodiyo. Ayin anyaman ya bagay ya an-itorò ko nin sikrito.
43018021	Antà hikoy ampastangen moyo? Pastangen moyo baytoy tawtawoy nakalengè kongko no anyay intorò ko konla. Tandà la no anyay hinalità ko."
43018022	Hin nayari̇̀ hinalità bayti ni Apo Hisos, hay miha ha bawbantay ay nanampal kona. "Antà," wana nin hatoy bantay, "nin ombahen ya pantombay mo ha pinakapo--on nin pawpari̇̀?"
43018023	Tinombay kona hi Apo Hisos, "No nakapaghalità ako nin alwan tamà," wana, "ay paptegan mo no anyay alwan tamà ha hinalità ko. Piro no tamà ya hinalità ko, antà tinampal mo ko?"
43018024	Hapa--eg hi Apo Hisos ya nakabalol et ay impagtan ni Anas do koni Kaypas ya pinakapo--on nin pawpari̇̀.
43018025	Hi Pidro ay anti et bayro nin ampanengey. Hapa--eg hay kanayon ya tawtawo ay nagpastang ana et kona, "Kateng hika nayi̇̀," wanla, "ya alagad ni Hisos?" Hi Pidro ay nagpogla--oh, "Alwa!" wana.
43018026	Hapa--eg, miha ha aw-alilà nin pinakapo--on nin pawpari̇̀ boy partidos et nin hatoy pinongohan ni Pidro nin tolih ay nagpastang, "Alwa nayi̇̀," wana, "nin hika baytoy nakit ko do ha tinanamanan aw-olibo ya kalamo ni Hisos?"
43018027	Nagpogla--oh ana et hi Pidro. Antimano, nangkati ya manok.
43018028	Palbangon et, hi Apo Hisos ya anti do ha bali ni Kaypas ay kinwa nin hatoy Hawhodiyoy ampipamo--on ta gintan la ya ha palasyo ni Gobirnador Pilato. Aghila nilomo--ob do ha palasyo, ta ha ka-ogali--an la ay labay lan ayin hilan kapintasan emen ayin mag--in bara--nan nin hila ay ahè makipangan ha Pistan Pamamanemtem.
43018029	Kayà hi Pilato ay nilomikol bayro konla ta pinastang na hila, "Anya," wana, "ya riklamo moyo nin kontra bayri ha tawo?"
43018030	Tinombay hila koni Pilato, "No agya nanggawà mala--et ay agnawen ya dayi gintan bayri komo."
43018031	Hinalità konla ni Pilato, "Kowen moyo ya," wana, "ta hosgawan moyo ya nin kompormi ha kawkapanogo--an moyo." Hinalità nin hatoy Hawhodiyoy ampipamo--on, "Ayin kayin karapatan manintinsya nin mihay tawo para mati."
43018032	Nangyari bayti emen magkapeteg baytoy hinalità ni Apo Hisos hin impatandà nay tongkol ha klasin kamatyan na.
43018033	Hi Pilato ay nagbira ha lo--ob nin palasyo, ta iningat na hi Apo Hisos biha na ya pinastang, "Hika nayi̇̀," wana, "ya ari̇̀ nin Hawhodiyo?"
43018034	Tinombay hi Apo Hisos, "Haba--in nayi̇̀," wana, "ya pastang mo ay nangibat ha sarili mo, o hinalità komo nin kanayon ya tongkol kongko?"
43018035	Tinombay hi Pilato, "An-ihipen mo nayi̇̀," wana, "nin hiko ay Hodiyo? Hay Kawkahodiyo mo boy pawpo--on nin pawpari̇̀ ya ampamo--on ya nantan komo bayri kongko. Wari̇̀ anyay ginawà mo?"
43018036	Hinalità ni Apo Hisos, ya wana, "Peteg nin hiko ay ari̇̀, piro alwa kon ari̇̀ bayri ha babon lotà. No hiko ay ari̇̀ bayri ha babon lotà ay agla ko dayi gintan komo, ta hay kawkalamowan ko ay nangidipinsa dayi kongko emen agko narakep nin Hawhodiyo. Ha ombayro, matanda--an ya alwan bayri ha babon lotà ya ampag-ari--an ko."
43018037	Hapa--eg, hinalità ni Pilato koni Apo Hisos, "Ari̇̀ ka awod!" wana. Tinombay hi Apo Hisos, "Tamà," wana, "ya hinalità mo ya ari̇̀ ako. Hay bara--nan nin pangi-anak kongko boy pamako ko bayri ha babon lotà ay emen ko halita--en ya tongkol ha kaptegan. Hinoman ya ampinto--o ha kaptegan ay ampanlengè kongko."
43018038	"Ah! Anyan kaptegan?" wani Pilato. Hapa--eg hi Pilato ay nilomikol ana et ta nako ya do ha Hawhodiyoy ampipamo--on biha na hinalità konla, "Ayin ako," wana, "nin nakit ya bara--nan nin panintinsyawan konan patyen.
43018039	Piro ha ka-ogali--an moyo, no Pistan Pamamanemtem ay ampamalayà ako nin mihay piriso. Labay moyo nayi̇̀ nin hay Ari̇̀ nin Hawhodiyo ya palaya--en ko?"
43018040	Nambo-angaw hilay tinombay, "Alwa," wanla, "nin hiya. Hay labay nawen nin palaya--en mo ay hi Barabas." (Hi Barabas ay tolisan.)
43019001	Hapa--eg hi Apo Hisos ay impabarog ni Pilato.
43019002	Hatoy hawhondalò ay nanggawà nin koronay dowih biha la inggawà ha olo ni Apo Hisos. Pinaholotan la ya nin doloy kolor obi ya emen dolon ari̇̀,
43019003	biha hila napakarani kona ta pinag-i-insolto la ya. "Lomawig ya biyay mo," wanla, "Ari̇̀ nin Hawhodiyo!" Hapa--eg, pinagtatampal la hi Apo Hisos.
43019004	Hi Pilato ay nilomikol ana et ta hinalità na do ha Hawhodiyo, "Hapa--eg," wana, "ay ilikol ko ya bayri komoyo emen moyo matanda--an ya ayin akon nakit ya bara--nan nin panintinsyawan konan patyen."
43019005	Hapa--eg, nilomikol hi Apo Hisos ya nakakorona nin dowih boy nakaholot nin doloy kolor obi. Hinalità konla ni Pilato, "Helken moyo bayti ya tawoy anti bayri," wana.
43019006	Hin nakit hi Apo Hisos nin hatoy pawpo--on nin pawpari̇̀ boy hatoy mawmagbantay bali nin Diyos ay nipambo-angaw hila, "Ipakò ya," wanla, "ha koroh! Ipakò ya ha koroh!" Hapa--eg, hinalità konla ni Pilato, "Kowen moyo ya awod," wana, "ta ipakò moyo ya ha koroh, piro ayin akon nakit ya bara--nan nin panintinsyawan konan patyen."
43019007	Tinombay baytoy Hawhodiyo, "Ma--in kayin kawkapanogo--an boy kompormi ha kawkapanogo--an nawen nin Hawhodiyo ay dapat yan mati ta anhalita--en na nin hiya ay Anak nin Diyos."
43019008	Hin nalengè bayti ni Pilato ay lalò yan nalimo.
43019009	Kayà hiya ay nilomo--ob ha palasyo ta pinastang na hi Apo Hisos, "Ayri ka ket talaga," wana, "nin nangibat?" Piro agya tinobay ni Apo Hisos.
43019010	Pinastang yayna et ni Pilato, "Antà," wana, "nin agka tombay kongko? Ma--in akon kapangyariyan mamalayà komo, boy ma--in ako et kapangyariyan nin mangipapakò komo ha koroh."
43019011	Hapa--eg, tinombay hi Apo Hisos, "Ayin ka," wana, "nin kapangyariyan kongko no agka binyan nin Diyos nin kapangyariyan. Kayà hatoy nantan bayri kongko ay mas makasalanan kisa komo."
43019012	Hin nalengè bayti ni Pilato ay ampagsikapan nan palaya--en hi Apo Hisos. Piro hay Hawhodiyoy ampipamo--on ay nipambo-angaw, "No palaya--en mo ya," wanla, "ay alwa kan amigo ni Ari̇̀ Sisar. Hinoman ya ampaghalità nin hiya ay ari̇̀ ay angkomontra koni Ari̇̀ Sisar."
43019013	Hin nalengè bayti ni Pilato ay inlikol nayna et hi Apo Hisos, biha ya niknò ha panosgawan ya an-ingaten Intabladoy Bato ya ha halità nin Hawhodiyo ay Gabata.
43019014	Hapa--eg, hin maraninan mi-ogtoy allo nin dispiras Pistan Pamamanemtem ay hinalità ni Pilato do ha Hawhodiyo. "Anti bayri," wana, "ya ari̇̀ moyo."
43019015	Kayà lalò hilan nambo-angaw, "Patyen ya!" wanla. "Patyen ya! Ipakò ya ha koroh!" Hapa--eg, pinastang hila ni Pilato, "Labay moyo nayi̇̀," wana, "nin ipakò ha koroh ya ari̇̀ moyo?" Tinombay baytoy pawpo--on nin pawpari̇̀, "Ayin kayi," wanla, "nin kanayon ya ari̇̀ no alwan hi Ari̇̀ Sisar."
43019016	Hapa--eg, inggawà konla ni Pilato hi Apo Hisos ta ipakò la ha koroh. Hi Apo Hisos ay anti ana ha pamama-alà nin pawpo--on nin pawpari̇̀.
43019017	Hapa--eg, hiya ay ampamalatay nin koroh mintras anggitan la ya ha dogal ya an-ingaten Dogal nin Bongò ta bilang kortin bongò olon tawo. Ha halità nin Hawhodiyo, habaytoy dogal, hay ingat la ay Golgota.
43019018	Bayro la impakò hi Apo Hisos ha koroh. Ma--in et bayro nin loway lalaki ya impakò simpri ha koroh ha mitaligmang ni Apo Hisos, ta hi Apo Hisos ya inggawà la ha piha-etan nin hatoy lowa.
43019019	Habayti ya hinolat ya impapa-igwà ni Pilato ha koroh ha bandan tag--ay nin olo ni Apo Hisos: "HISOS YA TAGA NASARIT, ARÌ NIN HAWHODIYO."
43019020	Habayti ay inholat ha halità nin Hawhodiyo, Rawromano, boy Gawgrigo. Malakè ya Hodiyo ya nakabaha nin habayti ya inholat, ta hay dogal ya pinantanan lan pinangipako--an koni Apo Hisos ay marani ha siyodad.
43019021	Hapa--eg, hinalità nin pawpo--on nin pawpari̇̀ koni Pilato, "Alwa dayi," wanla, "nin 'Ari̇̀ nin Hawhodiyo' ya inholat mo, no alwan hay inholat mo dayi ay ombayri: 'Hinalità nin habayti ya tawo, hiko ay Ari̇̀ nin Hawhodiyo.' "
43019022	Tinombay hi Pilato, "Hay na-iholat koyna," wana, "ay na-iholat koyna."
43019023	Hay hawhondalò, hin nayari̇̀ lan impakò ha koroh hi Apo Hisos ay kinwa lay dolo na ta inatag lan pinikapat, mihay parti ha balang mihay hondalò. Hato balè ya dolo nay makarà ya ayin tayi̇̀ ta inabel ay agla inatag.
43019024	Ni-i-ilgo baytoy hawhondalò, ya wanla, -"Agtamo giniten bayti no alwan pibobonotan tamo, ta biliwen tamo no hinoy makapag-ikon." Nangyari bayti emen magkapeteg baytoy nakaholat ha Kaholatan nin Diyos ya ombayri: "Pini-a-atagan lay dolo ko boy pinibobonotan la bayto ya mihay dolo koy makarà." Kayà ombayri ya ginawà nin hatoy hawhondalò.
43019025	Ha dani nin koroh ya pinangipako--an koni Apo Hisos ay bayro ampireng ya nanay ni Apo Hisos, patel nin nanay na ya babayi, hi Mariya ya ahawa ni Kliyopas, boy hi Mariya ya taga Magdala.
43019026	Hin nakit ni Apo Hisos ya nanay na, kateng hiko ya alagad nay anlabiyen na ya ampireng ha dani na ay hinalità na ha nanay na, "Nanay," wana, "haba--in ya anti ha dani mo ya pag-anak mo hapa--eg."
43019027	Hinalità et ni Apo Hisos kongko, "Haba--in," wana, "ya pagnanay mo." Habayto et oras, hay nanay ni Apo Hisos ay gintan koyna nin pa-iri ha bali ko.
43019028	Tandà ni Apo Hisos ya kaganawan holà ya tongkol ha kadya-dya--an ya ka-ilangan nan maranasan ay nangyari ana. Emen magkapeteg baytoy nakaholat ha Kaholatan nin Diyos ay hinalità ni Apo Hisos, "Angka-angan ako," wana.
43019029	Bayro ay ma--in pahig ya ponò nin hokà; kayà nangwa hilan bilang ispongha ya insawsaw la do ha hokà, biha la inggawà ha tampoh nin hangan kayo ya an-ingaten isopo ta inggawà la ha labi̇̀ ni Apo Hisos.
43019030	Hin natawayan na baytoy hokà ay hinalita na, "Nayari̇̀ ana," wana. Hapa--eg, inyongoh ni Apo Hisos ya olo na ta pina-olayan nay sarili na nin mati.
43019031	Banà ta nangyari bayto nin allon paghahandà para ha allon pama-inawa, hay Hawhodiyoy ampipamo--on ay nako koni Pilato, ta impaki-ilgo la kona ya ipabali̇̀ naynay bawbitih nin hatoy tawtawoy impakò la boy ipa-alih nayna ha koroh. Ginawà la bayti ta agla labay panatiliyen baytoy bawbangkay ha koroh, ta habayti ya allon pama-inawa ay pinakama-alagà para konla ta nitag--on Pistan Pamamanemtem.
43019032	Kayà binali̇̀ nin hawhondalò ya bawbitih nin hatoy lowa ya kalamo ni Apo Hisos nin impakò ha koroh.
43019033	Piro hin nilako la hi Apo Hisos ay nakit lay nati yayna. Kayà aglayna binali̇̀ ya bitih na,
43019034	no alwan hay miha do ha hawhondalò ay namikà nin tagyang ni Apo Hisos. Antimano, namolarit ya dayà boy lanom.
43019035	Hiko hi Howan ya nakakit nin habayti ya pangyayari. Kayà ampaptegan ko ya tongkol ha nakit ko emen kateng hikawo ay minto--o, ta habayti ya kaptegan.
43019036	Nangyari bayti emen magkapeteg baytoy nakaholat ha Kaholatan nin Diyos ya ombayri: "Ni miha ha bawbot--o na ay ayin nabali̇̀."
43019037	Ma--in et kanayon ya nakaholat ha Kaholatan nin Diyos ya ombayri: "Hay tawtawoy namikà kona ay manegteg kona."
43019038	Hi Hosi ya taga banowan Arimatiya ay antompel koni Apo Hisos, piro agna ma-ipatnag ta angkalimo ya ha Hawhodiyoy ampipamo--on. Hapa--eg, nako ya koni Pilato ta pinastang nan kowen ya bangkay ni Apo Hisos. Pinayagan itaman ni Pilato.
43019039	-
43019040	Hi Nikodimo ya nako koni Apo Hisos nin mihay yabi hin hato ay nakilako koni Hosi, boy nantan yan pinila--ok ya loway klasin pabangoh ya limampò ya kiloy kalak--an. Hapa--eg, pinotot ni Hosi boy Nikodimo ya bangkay ni Apo Hisos nin maganday klasin doloy mapoti̇̀ ya binyan lan pabangoh, ta ombayro ya ka-ogali--an nin Hawhodiyo para ha nati ya itatabon.
43019041	Do ha dogal ya pinangipako--an koni Apo Hisos ha koroh ay ma--in tanaman ya kawkayo, boy ma--in bayro nin bayoy pangitabonan ya ayin et intabon.
43019042	Banà ta habayton allo ay allon paghahandà nin Hawhodiyo para ha allon pama-inawa boy banà ta marani baytoy pangitabonan ay intabon layna bayro hi Apo Hisos.
43020001	Marereglem et nin bayombokan Dominggo, hi Mariya ya taga Magdala ay nako ha pinangitabonan koni Apo Hisos. Nakit nay natolid ana baytoy bato ya pinanarà nin poltan pinangitabonan koni Apo Hisos.
43020002	Hapa--eg, nowayo hi Mariya nin nako koni Simon Pidro boy kongko ya alagad ya anlabiyen ni Apo Hisos, ta hinalità na konnawen, "Hay Pangino--on," wana, "ay kinwa do ha pinangitabonan kona, boy agnawen tandà no ayri la ya inggawà."
43020003	Hapa--eg hikayi ni Pidro ay nanandali̇̀ nako bayro ha pinangitabonan.
43020004	Ampowayo kayi ya lowa, piro mas makhaw akon mowayo kisa hi Pidro; kayà hikoy na-onan ni-abot bayro ha pinangitabonan.
43020005	Hin nanlonglong akon namiliw do ha lalè nin pinangitabonan ay nakit ko baytoy doloy mapoti̇̀ ya pinamotot koni Apo Hisos, piro agko nagdiritson nilomo--ob.
43020006	Hapa--eg hi Pidro ya anhomono kongko ay nakalateng boy nagdiritson nilomo--ob bayro ha pinangitabonan. Nakit na baytoy doloy mapoti̇̀
43020007	boy hatoy doloy pinamotot nin olo ni Apo Hisos ya ahè na-oman ya ayos nin na-alih ha olo na, piro habayto ay ahè ni-agem do ha doloy mapoti.
43020008	Hapa--eg hiko ya na-onan ni-abot bayro ha pinangitabonan ay nilomo--ob; ha ombayroy nakit ko ay ninto--o ko nin hi Apo Hisos ay nabiyay oman.
43020009	Angga hin habayto ay agnawen na-intindiyan baytoy nakaholat ha Kaholatan nin Diyos ya hi Apo Hisos ay ka-ilangan mabiyay oman.
43020010	Hapa--eg hikayi ya aw-alagad ni Apo Hisos ay nipamporong ana ha bawbali nawen.
43020011	Piro hi Mariya ya taga Magdala ya anti bayron naka-ireng ha likol nin pinangitabonan koni Apo Hisos ay ampanangih. Mintras ampanangih ya ay nanlonglong yan namiliw ha lalè nin pinangitabonan.
43020012	Bayro ay nakakit ya nin loway anghil ya nakadolon mapoti̇̀ ya ampiknò ha pinangigwa--an nin bangkay ni Apo Hisos. Hay miha ay ha bandan pinangipa-olowan; hay miha itaman ha bandan pinangipa-aphayan koni Apo Hisos.
43020013	Pinastang ya nin hatoy loway anghil, "Antà ampanangih ka?" wanla. Tinombay hi Mariya, "Kinwa la," wana, "ya Pangino--on ko, boy agko tandà no ayri la ya inggawà."
43020014	Hin nayari̇̀ nan hinalità bayti ay nagpeyeh ya boy nakit na hi Apo Hisos ya ampireng bayro. Piro agna pon tandà ya hi Apo Hisos bayto.
43020015	Pinastang ya ni Apo Hisos, ya wana, "Antà ampanangih ka? Hinoy antikapen mo?" Andap ni Mariya no mangasiwà tawtanaman baytoy tawoy nakit na. Kayà hinalità na kona, "No hika," wana, "ya nangwa kona ay halita--en mo no ayri mo ya inggawà ta kowen ko ya."
43020016	Piro, "Mariya," wani Apo Hisos. Hapa--eg, inomarap kona hi Mariya, biha ya nag-ilgo ha halità nin Hawhodiyo, ya wana, "Raboni," ya hay labay totolen ay Mangangaral.
43020017	Hinalità ana et kona ni Apo Hisos, "Agmo ko," wana, "gap--an, ta agko et nakabira ha Tatay ya Diyos. Piro mako ka ha pinagkapawpatel ko ta ibalità mo konla ya morong ako ha Tatay ko ya Tatay moyo simpri, ha Diyos ko ya Diyos moyo simpri."
43020018	Kayà hi Mariya ya taga Magdala ay nako do ha aw-alagad ta hinalità na konla ya nakit nay Pangino--on, boy hinalità na et konla baytoy hinalità kona nin Pangino--on.
43020019	Habayton mahilem nin Dominggo, hay aw-alagad ay nititipon. Nakatarangkay polta nin bali ya pinititiponan la ta angkalimo hila ha Hawhodiyoy ampipamo--on. Hapa--eg, biglà nin anti bayro konla hi Apo Hisos nin naka-ireng ya naghalità, "Magkama--in kawo," wana, "nin katinekan".
43020020	Hin nayari̇̀ nan hinalità bayto ay impakit na konlay gamet na boy tagyang na. Masyadoy kaligawan nin aw-alagad hin nabalayan lay Pangino--on.
43020021	Hapa--eg, hinalità ana et konla ni Apo Hisos, "Magkama--in kawon katinekan," wana. "No pangnoy pinanogo--an kongko nin Tatay koy Diyos ay ombayro itaman ya ampanogo--an ko komoyo."
43020022	Hin nayari̇̀ nan hinalità bayti ay ineyepan na hila, biha na hinalità konla, "Tanggapen moyo," wana, "ya Ispirito nin Diyos.
43020023	Hinoman ya tawoy patawaren moyo ha kasalanan ay ma--in kapatawaran; piro no agmoyo hila patawaren ay ayin hilan kapatawaran."
43020024	Hi Tomas ya miha ha labinloway alagad boy an-ingaten Lambaw ay ayin bayro ha aw-alagad ya nititipon hin napakit konla hi Apo Hisos.
43020025	Kayà hinalità kona nin kanayon ya aw-alagad, "Nakit nawen," wanla, "ya Pangino--on." Tinombay hi Tomas, "No agko," wana, "makit ya lobot nin pinamako--an ha dawokap gamet na, biha ko ipolhot ya tamorò ko bayro ha nalobtan nin pakò boy ha tagyang nay pinikà ay agko minto--o nin nabiyay yan oman."
43020026	Hin nalabah ya waloy allo, hay aw-alagad ay nititipon ana et kateng ana hi Tomas. Hatoy bali ya pinititiponan la ay sarado boy nakatarangkay polta. Hi Apo Hisos ay biglà anti bayro konla nin naka-ireng ya naghalità, "Magkama--in kawon katinekan," wana.
43020027	Hapa--eg, hinalità na koni Tomas, "Helken mo," wana, "ya gawgamet ko ta ipolhot moy tamorò mo ha dawokap gamet ko, boy ipaktang moy gamet mo ta igwà mo ha tagyang ko. Agka magdoda no alwan minto--o ka."
43020028	Tinombay kona hi Tomas, "Pangino--on ko," wana, "boy Diyos ko!"
43020029	Hinalità kona ni Apo Hisos, "Ampinto--o kayna nayi̇̀," wana, "banà ta nakit mo ko? Makalmà ya tawtawoy ampinto--o maski ahè nakakit kongko."
43020030	Malakè et ya kapapa-ispantay ginawà ni Apo Hisos ya nakit nin aw-alagad na ya ahè na-iholat bayri ha libro.
43020031	Habayti ay hinolat emen moyo pinto-owen ya hi Apo Hisos ay hi Kristo ya impangakò nin Diyos boy hiyay Anak nin Diyos; hinolat et bayti emen ha pantotompel moyo kona ay magkama--in kawon biyay ya ayin anggawan ya bilang biyay nin Diyos.
43021001	Ahè naboyot, hi Apo Hisos ay napakit ha aw-alagad na ha ambay Dagat nin Tibiryas. Ombayri ya nangyari:
43021002	hi Simon Pidro, hi Tomas ya an-ingaten Lambaw, hi Natanyil ya taga banowan Kana ha probinsyan Galiliya, boy hikayi ni Santiyago ya aw-anak ni Sibidiyo, kateng loway alagad et ni Apo Hisos ay nangapilalamo.
43021003	Hinalità konnawen ni Simon Pidro, "Mako ko, " wana, "nin manlapet." "Kilako kayi komo," wannawen. Hapa--eg, hinomakay kayi ha bangkà ta nanigè kayina. Piro habayton managayabi ay ayin kayin nakwa.
43021004	Hin anhomilà anay allo, hi Apo Hisos ay ampireng ha ambay, piro agnawen tandà ya hi Apo Hisos bayto.
43021005	Pinastang na kayi, "Aw-anak ko," wana, "ayin kawo nayi̇̀ nakwa?" "Ayin," wannawen.
43021006	Hapa--eg, hinalità konnawen ni Apo Hisos, "Idabò moyo," wana, "ya sinsoro moyo ha bandan wanan nin bangkà emen kawo makakwa." Kayà hin indabò nawen ya sinsoro ay agnawen magoloy banà ha kalak--an ikan ya nakwa nawen.
43021007	Hapa--eg hikoy alagad ya anlabiyen ni Apo Hisos ay naghalità koni Pidro, "Hi Pangino--on!" wangko. Hin nalengè ni Simon Pidro ya hi Pangino--on Hisos bayto ay nagdolo ya banà ta nakalo-hok ya, biha ya nagtaboy ha lanom.
43021008	Piro hikayi ya kanayon ya aw-alagad ay nanatili ha bangkà ta anggoloyen nawen baytoy sinsoroy pono-ponò nin ikan. Alwa kayin marayò ha ambay ta siyamapò ya mitron bongat ya karayo--an nawen.
43021009	Hin anti kayina ha lakatan ay nakakit kayi bayro nin apoy ya mabaya ya ma--in ikan ya an-i-iyaw boy ma--in et tinapay.
43021010	Hapa--eg, hinalità konnawen ni Apo Hisos, "Mantan kawo bayri," wana, "nin ikan ya kapikwa moyo."
43021011	Hi Simon Pidro ay hinomapat ha bangkà, biha na ginoloy nin inlakat baytoy sinsoroy ponò nin mangalhay ya ikan. Hay kalak--an nin habaytoy ikan ay magato boy limampò boy tatlo; piro maski malakè baytoy ikan ay ahè naginit baytoy sinsoro.
43021012	Hinalità ana et konnawen ni Apo Hisos, "Mako kawo bayri," wana, "ta mag-almohal." Hinoman konnawen aw-alagad ay ayin nakapaghokaw nakem nin namastang koni Apo Hisos no hino ya, ta tandà nawen ya hiya hi Pangino--on.
43021013	Hapa--eg, kinwa ni Apo Hisos baytoy tinapay kateng konà biha na inggawà konnawen.
43021014	Habayti ya ikatlon bisis nin napakit hi Apo Hisos konnawen aw-alagad na pa-ibat hin nabiyay yan oman.
43021015	Hin nayari̇̀ kayin nangan, hi Simon Pidro ay pinastang ni Apo Hisos, ya wana, "Simon ya anak ni Howan, anlabiyen mo ko nayi̇̀ nin igit et bayri?" "Awò, Pangino--on," wani Pidro. "Tandà mo ya anlabiyen kata." Hinalità kona ni Apo Hisos, "Asiwa--en mo," wana, "nin toro--an ya bawbayon tinompel kongko nin bilang pangasiwà ha tawtopa ya ampastolan."
43021016	Pinastang ana et ni Apo Hisos hi Simon Pidro nin ikalwan bisis, ya wana, "Simon ya anak ni Howan, anlabiyen mo ko nayi̇̀?" "Awò, Pangino--on," wana. "Tandà mo ya anlabiyen kata." Hinalità kona ni Apo Hisos, "Asiwa--en mo," wana, "nin pakhawen ya pantotompel nin ampipantompel kongko nin bilang pangasiwà ha tawtopa ya ampastolan."
43021017	Hapa--eg, pinastang yayna et ni Apo Hisos nin ikatlon bisis, ya wana, "Simon ya anak ni Howan, anlabiyen mo ko nayi̇̀?" Nilomelè hi Pidro ta ikatlon bisis yaynan pinastang ni Apo Hisos no anlabiyen na ya. Hapa--eg, hinalità ni Pidro koni Apo Hisos, "Pangino--on," wana, "tandà moy kaganawan bagay; tandà mo ya anlabiyen kata." Hinalità kona ni Apo Hisos, "Asiwa--en mo," wana, "nin pakhawen ya pantotompel nin ampipantompel kongko nin bilang ha pangasiwà ha tawtopa ya ampastolan.
43021018	Anhalita--en koy kaptegan: hin malagò ka et ay ampagbihis kan sarili mo boy ampako ka ha maski ayri ya labay mon lakwen. Piro pantomo--a mo ay ipaktang moy gamet mo ta hay kanayon ay mamalol komo ta gitan la ka ha dogal ya agmo labay lakwen."
43021019	Hinalità bayti ni Apo Hisos emen na ma-ipatandà ya klasin pagkamati ni Pidro ya makab--in kaporiyan ha Diyos. Hapa--eg, hinalità et ni Apo Hisos koni Pidro, "Homono ka," wana, "kongko."
43021020	Hapa--eg, nagpeyeh hi Pidro boy nakit na baytoy alagad ya anlabiyen ni Apo Hisos, hatoy napakarani koni Apo Hisos hin ampangapon kayi boy nagpastang koni Apo Hisos no hinoy mangisapakat kona.
43021021	Hin nakit ni Pidro baytoy alagad ay hinalità na koni Apo Hisos, "Pangino--on," wana, "Hapa bayti ya tawo? Anyay mangyari kona?"
43021022	Tinombay kona hi Apo Hisos, "No labay ko," wana, "nin mabiyay ya angga ha magbira ko ay ayin kaynan pamaki-emen bayro basta makilamo ka kongko."
43021023	Kayà hay balità ya nibahwag do ha ampipantompel ha Pangino--on ay ahè mati baytoy alagad. Piro ahè naghalità hi Apo Hisos nin ahè mati baytoy alagad, no alwan hay hinalità na ay ombayri: "No labay kon manatili yan angkabiyay anggan ha magbira ko bayri ay ayin kaynan pamaki-emen bayro."
43021024	Hay an-ilgowen la ay hiko. Hiko et ya alagad ya namapteg nin habayti ya bawbagay boy nanolat et nin habayti, boy tandà nawen ya hay hinalità ko ay peteg.
43021025	Malakè et ya kanayon ya bagay ya ginawà ni Apo Hisos ya no iholat ya kaganawan ay maka ahè miharag bayri ha babon lotà ya lawlibroy pinangiholatan.
44001001	Anlabiyen kon Tiyopilo, Ha primiron libroy ginawà ko ay inholat koy tongkol ha kaganawan bagay ya ginawà boy intorò ni Apo Hisos, pa-ibat hin babayo ya nag-ompisan nanorò
44001002	angga hin gintan ya ha katatag-ayan ha kama-inan nin Diyos. Biha gintan hi Apo Hisos bayro, ha panggogomawà nin Ispirito nin Diyos ay nagbibilin ya ha lawlalaki ya pinili̇̀ na nin mag--in hawhogò na.
44001003	Hi Apo Hisos ya nagdanas kadya-dya--an hin pinatin impakò ha koroh ay nabiyay oman, biha ha lo--ob nin apatapò ya allo ay malakè ya bisis yan napakit ha hawhogò na. Pinaptegan na konla ya hiya ay talagan nabiyay oman, boy imbalità na konla ya tongkol ha pamomo--on nin Diyos ha tawtawo.
44001004	Minghan, kalamo et ni Apo Hisos ya aw-alagad na ay hinalità na konla ya ombayri: "Agkawo pon mog-alih bayri ha siyodad nin Hirosalim, ta anti--en moyo baytoy impangakò komoyo nin Tatay ya Diyos. Hay tongkol bayri ay nalengè moyoyna ta hinalità koyna komoyo ya
44001005	hi Howan Mamiminyag ay naminyag ha lanom piro ahè maboyot, Ispirito nin Diyos ya anti--en moyo ya ibinyag komoyo."
44001006	Hin nangapititipon oman ya aw-alagad ay pinastang la hi Apo Hisos, "Pangino--on," wanla, "hapa--eg ana nayi̇̀ ya pangilibri mo konnawen emen hitamoynay mamo--on bayri ha nasyon Israyil bilang nin ombayro ha pamomo--on hin hato nin kawka-apo-apowan tamo?"
44001007	Tinombay konla hi Apo Hisos, ya wana, "Tatay koy Diyos ya ma--in kapangyariyan magdisisyon no makano. Habayto ay alwa moyoynan ka-ilangan matanda--an.
44001008	Piro pan-omaypà nin Ispirito nin Diyos komoyo ay biyan kawon kapangyariyan emen kawo mamapteg ha tawtawo nin tongkol kongko bayri ha siyodad nin Hirosalim, ha kaganawan dogal bayri ha probinsyan Hodiya, kateng ha probinsyan Samarya, boy ha kaganawan dogal bayri ha babon lotà."
44001009	Hin nayari̇̀ nin hinalità bayto ni Apo Hisos ay nakit la yay angkagtan patag--ay anggan nahalimbengan ya nin leem.
44001010	Mintras ambiliwen la hi Apo Hisos ya ampagpatag--ay, ma--in loway lalaki ya nakadolo nin mapoti̇̀ ya biglà nilomwah nin ampireng ha dani nin hatoy aw-alagad ni Apo Hisos.
44001011	Naghalità konla baytoy loway lalaki, ya wanla, "Hikawoy tawtaga Galiliya, antà ampireng kawo bayri nin ampaninglà ha langit? No pangno nin gintan hi Apo Hisos ha katatag-ayan ha kama-inan nin Diyos ay magbira ya nin ombayro ha nakit moyoy pamako na ha katatag-ayan ha kama-inan nin Diyos."
44001012	Hapa--eg hay aw-alagad ya na-ibat ha Bakil nin Aw-olibo ay nagbira ha siyodad nin Hirosalim ya mangamihay kilomitroy dayò.
44001013	Hin ni-abot hila bayro ay noli̇̀ hila ha tag--ay ha kowarto ya anhanda--an la. Hila ay hi Pidro, Howan, Santiyago, Andris, Pilipi, Tomas, Bartolomi, Matiyo, Santiyago ya anak ni Alpiyo, hi Simon ya mapagmalasakit ha nasyon nin Israyil, boy hi Hodas ya anak ni Santiyago.
44001014	Hila ay nilalamo boy pirmi hilan ampanalangin. Ma--in et bayro nin bawbabayi kalamo hi Mariya ya nanay ni Apo Hisos kateng pawpatel ni Apo Hisos ya lawlalaki.
44001015	Nalabah ya ongnoy allo, hatoy gropon mangama--in katetpel ha Pangino--on ya mangamagato boy lowampò katawo ay anti et bayron ampititipon. Hapa--eg, nireng hi Pidro ta naghalità, ya wana,
44001016	"Pawpatel ko, ka-ilangan magkapeteg baytoy nakaholat ha Kaholatan nin Diyos ya impahalità nin Ispirito nin Diyos koni Ari̇̀ Dabid ya tongkol koni Hodas Iskariyoti ya nangigiya do ha nipandakep koni Apo Hisos.
44001017	Hi Hodas Iskariyoti ay kalamo tamo pon ta hiya ay kapariho tamon pinili̇̀ para magsirbi."
44001018	(Piro ha kala-etan nin ginawà ni Hodas, hay napaglako--an na koni Apo Hisos ay pinanaliw nin lotà. Bayro ya nagdabò nin patalin-orong. Banà bayro ay nilomtoh ya tiyan na boy hay bitoka na ay nilomwah.
44001019	Kaganawan tawo bayro ha siyodad nin Hirosalim ay nakatandà nin tongkol ha pagkamati na. Kayà hatoy paliyan ya kinamatyan na ay iningat la nin Akildama ya hay labay totolen ay Dogal Dayà.)
44001020	Hapa--eg hi Pidro ay naghalità, ya wana, "Hay nakaholat ha libron Kawkanta ay ombayri: 'Hay bali na ay pa-olayan ana, boy agana pa-iriyan nin hinoman.' Nakaholat et ya ombayri: 'Ma--in dayi nin pomahili ha nag--in katongkolan na.'
44001021	-
44001022	"Kayà hapa--eg," wani Pidro, "dapat tamoynan mamili̇̀ nin kahagiliyan ni Hodas Iskariyoti nin makilamo kontamon mamapteg nin tongkol ha pangabiyay oman ni Apo Hisos. Hay pili--en tamo ay miha ha kalamowan tamo ya naboyot anan nakilamo koni Apo Hisos pa-ibat hin bininyagan ni Howan hi Apo Hisos angga hin gintan ya ha katatag-ayan ha kama-inan nin Diyos."
44001023	Kayà namili̇̀ hila nin loway lalaki. Hay miha ay hi Hosi Barsabas ya an-ingaten et nin Hosto; hay miha ay hi Matiyas.
44001024	Hapa--eg, nanalangin hila nin ombayri: "Pangino--on, tandà moy pagnanakem nin kaganawan tawo. Kayà, Pangino--on, ipatandà mo dayi konnawen no hino bayri konlan lowa ya pinili̇̀ mon
44001025	mag--in alagad ya homagili ha katongkolan ni Hodas Iskariyoti ya nipalako ha ayin anggay kaparosawan ya nararapat kona."
44001026	Hin nayari̇̀ hilan nanalangin ay nanggawà hila nin palabonotan. Hi Matiyas ya nabonot la; kayà hiya ya napabilang do ha labimmihay alagad.
44002001	Hin nalabah ya pitoy dominggo pa-ibat hin nabiyay oman hi Apo Hisos ay Pistan Pintikostis. Habayton allo ay nititipon ya kaganawan nin ampipantompel koni Apo Hisos.
44002002	Ha pamititipon la ay biglà hilan nakalengè nin tonoy ya nangibat ha tag--ay langit ya bilang howeng nin makhaw ya angin. Kayà nahwengan ya kaganawan nin hatoy nititipon ya ampipampiknò bayro ha lo--ob bali.
44002003	Hapa--eg, nakakit hila nin bilang dawdeket apoy ya ampandilot biha nangapihihiyay nin nagpalako ha balang miha konla.
44002004	Hilay kaganawan ay napnò nin Ispirito nin Diyos, biha hila nipaghalità nin hari-hari̇̀ ya hawhalità ya agla angka-intindiyan ya impahalità konla nin Ispirito nin Diyos.
44002005	Hin habayto, bayro ha siyodad nin Hirosalim ay ma--in ampa-iri ya Hawhodiyoy rawrilihyoso ya nika-ibat ha hari-hari̇̀ ya nasyon bayri ha babon lotà. Kayà alwa hila nin pariparihon halità.
44002006	Hin nalengè nin hatoy rawrilihyosoy Hawhodiyo baytoy telek do ha bali ya ampititiponan nin hatoy ampipantompel ha Pangino--on ay nowayo hilan nako nin nakitipon bayro. Hila ay nipag-ispanta ta balang miha konla ay ampakalengè nin sarili lan halità ya anhalita--en nin hatoy ampipantompel ha Pangino--on.
44002007	Banà ha pag-ispanta la ay nahalità lay ombayri: "Wari̇̀ alwan tawtaga Galiliya bayti?
44002008	Pangno hila ampakapaghalità nin hawhalità nin balang miha kontamo?
44002009	Bayri kontamo ay ma--in taga Partiya, ma--in taga Midya, ma--in taga Ilam, ma--in taga Misopotamya, ma--in taga bayri ha Hodiya, ma--in taga Kapadosya, ma--in taga Ponto, ma--in taga Asya,
44002010	-
44002011	ma--in taga Prigya, ma--in taga Pampilya, ma--in taga Ihipto, ma--in taga Sirini ha dogal nin Libya, ma--in taga Krita, ma--in taga Arabya, boy ma--in et ampakipa-iri ha siyodad nin Roma. Hay kanayon kontamo ay lipi̇̀ Hodiyo boy hay kanayon ay nag--in Hodiyo nin banà ha panhohomonol la ha kawkapanogo--an nin Hawhodiyo. Piro hila bayti ya tawtaga Galiliya ay ampipaghalità nin hawhalità tamo ya tongkol ha kapapa-ispantay gawgawà nin Diyos."
44002012	Masyadoy pag-ispanta la; kayà hilahila ay ampipapastang. "Anya," wanla, "ya labay totolen nin habayti ya ampangyari?"
44002013	Hay kanayon ay naghalità nin ma--in lamoy panginginsolto do ha tawtawoy ampipantompel, ya wanla, "Lawlahing ba--in."
44002014	Hapa--eg, nireng hi Pidro kateng hatoy labimmihay alagad biha na impakakhaw ya bosis na nin naghalità, ya wana, "Hikawoy Kawkahodiyo ko boy hikawoy kaganawan ampa-iri bayri ha siyodad nin Hirosalim, pakaleng--en moyo boy paka-intindiyen moyon mahampat bayti ya halita--en ko.
44002015	Alwan lahing bayti ya tawtawo nin bilang ombahen ha ola-lem moyo, ta alas nowibin bongat nin bayombokah.
44002016	Habayti ya nangyari hapa--eg ay nagkapeteg baytoy holà hin hato ni propita Dyowil ya ombayri ya pagkahalità:
44002017	'Ombayri ya gaw--en ko ha hoyot ya allo, wanan Diyos: Igwà koy Ispirito ko ha kaganawan tawo. Hay Halità ko ay ipahalità ko ha aw-anak moyoy lawlalaki boy ha aw-anak moyoy bawbabayi. Hay mangalagò ya lawlalaki ay makakit nin bawbagay ya ahè makit nin kanayon. Hay mangato--ay lawlalaki ay mipanaynep nin ipataynep ko konla.
44002018	Ha allon habayto, hay Ispirito ko ay igwà ko ha lawlalaki boy bawbabayi ya ampagsirbi kongko, biha ko hila pahalita--en.
44002019	Ipakit koy kapangyariyan ko ha panggawà kon pawpapag-ispantawan ha langit boy ha babon lotà, ta magkama--in dayà, apoy, boy makodpaw ya ahok.
44002020	Hay allo ay domeglem boy hay bowan ay omorit nin bilang dayà, biha lomateng ya allon panonosga ko. Habayton allo, hiko ya Pangino--on ay ipakit koy kapangayariyan ko.
44002021	Piro hinoman ya tawoy makirawat ha ngalan nin Pangino--on ay malibri.' " Habayti ya holà ni propita Dyowil hin hato.
44002022	"Kayà hikawoy kawkapara kon Hodiyo," wana et ni Pidro, "leng--en moyo bayti! Hi Apo Hisos ya taga Nasarit ay inhogò nin Diyos. Napaptegan bayti ha panggawà ni Apo Hisos nin pawpapag-ispantawan boy pawpalatanda--an ya impagawà kona nin Diyos. Tandà moyo bayti ta nangyari bayri komoyo.
44002023	Habayti ya tawo ya hi Apo Hisos ay pinayagan nin Diyos nin inggawà ha kapangyariyan moyo, ta talagan ombayroy plano na pa-ibat hin hato. Hikawoy nangigwà boy nangipapati koni Apo Hisos ha mangala--et ya tawtawo ya nangipakò kona ha koroh.
44002024	Piro hi Apo Hisos ay biniyay oman nin Diyos boy pinalayà na ya ha kapangyariyan nin kamatyan, ta hay kamatyan ay ahè makapangyayari kona.
44002025	Ombayri ya impahalità nin Diyos koni Ari̇̀ Dabid ya hinalità ni Apo Hisos: 'Pirmi kon angkakit ya Pangino--on ha dani ko. Hiya ay pirmin anti ha wanan ko; kayà ahè magoloy nakem ko.
44002026	Maligay nakem ko boy angkatowà, ta maski nati anay nawini ko ay ma--in akon pag-asa.
44002027	Hay kalolowa ko ay agmo pa-olayan manatili ha dogal nin nikati, boy agmo payagan mabolok ya nawini nin magsisirbi mo ya ayin kapintasan.
44002028	Impakit mo kongko ya daan nin palako ha biyay ya ayin anggawan, boy banà ta hika ya kalamo ko ay masyadoy kaligawan ko.'
44002029	"Pawpatel ko," wani Pidro, ' 'dapat kon ipalinaw komoyon mahampat ya tongkol koni Ari̇̀ Dabid ya ka-apo-apowan tamo. Nati ya biha intabon boy anggan hapa--eg ay angkakit tamoy tinabon na.
44002030	Hi Ari̇̀ Dabid ay propita hin angkabiyay ya et. Tandà na ya impangakò kona nin Diyos ya miha ha i-alalak na ay mag--in ari̇̀ nin bilang kona.
44002031	Na-intindiyan ni Ari̇̀ Dabid ya tongkol ha pangabiyay oman ni Kristo ya impangakò nin Diyos. Kayà hinalità na ya hi Kristo ay ahè manatilin nati, boy ahè mabolok ya nawini.
44002032	Habayti hi Apo Hisos ay biniyay oman nin Diyos, boy hikayi ya kaganawan ay ampamapteg nin tongkol bayri.
44002033	Hiya ay gintan ha tag--ay ha bandan wanan nin Diyos, boy tinanggap na ya Ispirito nin Diyos ya impangakò kona nin Tatay nay Diyos. Habayti ya angkakit moyo boy angkalengè moyo hapa--eg ay gawà nin Ispirito nin Diyos ya inggawà konnawen ni Apo Hisos.
44002034	Hi Ari̇̀ Dabid ay ahè nako ha katatag-ayan ha kama-inan nin Diyos, piro hiya ya naghalità nin ombayri: 'Hinalità nin Pangino--on Diyos ha Pangino--on ko: Miknò ka ha bandan wanan ko
44002035	anggan hay kawka-away mo ay talowen ko boy igwà ko hila ha hilong nin kapangyariyan mo.'
44002036	"Kayà an-ipalinaw kon mahampat komoyon kaganawan Kahodiyo ko ya hi Apo Hisos ya impakò moyo ha koroh ay hiya ya ginawà nin Diyos nin Pangino--on boy hiya hi Kristo ya impangakò nin Diyos."
44002037	Hin nalengè bayti nin tawtawo ay masyadon nagoloy nakem la. Kayà hinalità la koni Pidro boy ha kanayon ya aw-alagad, "Pawpatel, anya," wanla, "ya gaw--en nawen?"
44002038	Tinombay konla hi Pidro, ya wana, "Balang miha komoyo ay maghehe boy pabinyag ha ngalan ni Pangino--on Hisokristo emen hay kawkasalanan moyo ay patawaren nin Diyos. Ha ombayro ay igwà komoyo nin Diyos ya Ispirito na.
44002039	Hay impangakò nin Diyos ya Ispirito na ay para komoyo boy para ha aw-inalalak moyo kateng ha kaganawan tawoy anti ha mangarayò ya dawdogal. Talagan igwà nay Ispirito na ha hinoman ya tawoy tompel kona."
44002040	Malakè ya hinalità ni Pidro ha panwawali na do ha tawtawo. Ha pamaki-ilgo na konla ay hinalità na ya ombayri: "Mag-atap kawo ha iparosa nin Diyos ha mangala--et ya tawtawo."
44002041	Hapa--eg, malakè ya tawoy ninto--o ha hinalità ni Pidro; kayà napabinyag hila. Habayton allo ay mangatatlon libo katawo ya nipahan ha gropo nin ampipantompel ha Pangino--on.
44002042	Habayti ya tawtawoy babayo tinompel ha Pangino--on ay pirmin ampakon manlengè nin an-itorò nin aw-alagad ni Apo Hisos. Mahampat ya pamakilamo la konla boy ampakitipon hila konla nin mangan tinapay ya ampamanemteman la nin pagkamati ni Apo Hisos. Ampakilamo hila et ha aw-alagad nin manalangin ha Diyos.
44002043	Ha kapangyariyan nin Diyos ay malakè ya papag-ispantawan ya nangyari ya impagawà ha aw-alagad. Kayà kaganawan tawoy anti bayro ay masyadon nipag-ispanta.
44002044	Lalò hinomene ya pamilalamo nin hatoy ampipantompel ha Pangino--on, boy nangapimimihay nakem lan pi-a-agemen ya kamama--in la ta gamiten nin balang miha konla ya manga-ilangan.
44002045	An-ilakò lay kanayon ya kamama--in la, ta hay napaglako--an ay an-igwà la ha ampipanga-ilangan.
44002046	Allo-allo, hay ampipantompel ha Pangino--on ay ampititipon ha bali nin Diyos. Maliga hilay ampangapimimiha nin makon mangan ha bawbinali.
44002047	Pirmi lan amporiyen ya Diyos, boy an-igalang hila nin kaganawan tawo. Allo-allo ay ma--in ampipahan ha gropo la ya antompel ya an-ilibri nin Pangino--on.
44003001	Mihay allo, manga-alas tris nin mahilem, hi Pidro boy hi Howan ay nako ha bali nin Diyos nin manalangin, ta ombayroy oras ya panalangin nin Hawhodiyo.
44003002	Bayro ha bali nin Diyos ay ma--in an-ingaten Maganday Polta. Ha poltay habayto ay ma--in mihay lalaki ya ahè maka-owako pa-ibat hin in-anak. Allo-allo, hiya ay anggitan bayro ta makilimoh ha tawtawo ya anlomo--ob do ha bali nin Diyos.
44003003	Hin nakit na hi Pidro boy hi Howan ya anlomo--ob bayro ay nakilimoh ya konla.
44003004	Tinegteg ya ni Pidro boy Howan biha hinalità ni Pidro kona, "Manegteg ka konnawen," wana.
44003005	Kayà nanegteg ya konla, ta hay pag-asa na ay ma--in hilan igwà kona.
44003006	Hinalità ni Pidro kona, ya wana, "Ayin akon kowalta ya ma-igwà komo, piro ma--in akon igwà komo. Ha ngalan ni Pangino--on Hisokristo ya taga Nasarit ay mireng ka ta mowako ka."
44003007	Hapa--eg, inoligtanan ni Pidro ya wanan gamet nin hatoy lalaki ya ahè maka-owako, ta tinambayan na ya nin nireng. Antimano, pinoma-hey ya bitih na boy pawpilpo--an na.
44003008	Kayà ni-o-owako ya. Hapa--eg, nakilako ya koni Pidro boy koni Howan nin lomo--ob do ha bali nin Diyos. Ha panlomo--ob la ay ampitatakompaw yay ampowako boy ampamori ha Diyos.
44003009	Kaganawan tawo bayro ay nakakit kona ya ampowako boy ampamori ha Diyos.
44003010	Nabalayan la ya hiya baytoy mamakilimoh ya ampiknò bayro ha Maganday Polta. Masyado hilan nipag-ispanta ha nangyari kona.
44003011	Bayro ha bali nin Diyos ay ma--in an-ingaten balkon ni Solomon. Hi Pidro boy hi Howan ay anti bayron kalamo nin hatoy lalaki ya hinomampat ya ha kaligawan na ay ampangoligtan ya konla. Hapa--eg kaganawan nin hatoy tawtawo ya anti bayro ay nipampowayon nagpalako koli Pidro ta ampipag-ispanta hila ha nangyari do ha tawoy mamakilimoh pon.
44003012	Hin nakit ni Pidro baytoy tawtawo ay hinalità na konla, "Kawkapara kon inalalak ni Israyil, antà ampag-ispantawan moyo bayti ya pangyayari, boy antà ampakategtegen moyo kayi? An-ihipen moyo nayi̇̀ nin banà ha kapangyariyan boy kahampatan nawen ay naka-owako bayti ya lalaki?
44003013	Alwa! Hinomampat bayti ya tawo banà ha kapangyariyan nin Diyos. Hay Diyos ya pinahimala--an ni Abraham, Isak, boy Hakob kateng kanayon ya kawka-apo-apowan tamo ay hiya ya nambin karangalan koni Apo Hisos ya magsisirbi na. Habayti hi Apo Hisos ya inggawà moyon patyen maski agya sinintinsyawan ni Pilato nin para mati ay agkawo kinomompormi.
44003014	Piro hi Apo Hisos ya ayin kapintasan boy pinakamahampat ay agmoyo labay, ta hay dinawat moyo koni Pilato nin palwahan ay hatoy mapamatin tawo.
44003015	Pinati moyo hi Apo Hisos ya ampangibatan nin biyay ya ayin anggawan, piro biniyay yan oman nin Diyos. Mismon hikayi ya ampamapteg nin habayti, ta nakit nawen hi Apo Hisos hin nayari̇̀ yan biniyay oman nin Diyos.
44003016	Hay namakahampat nin habayti ya tawo ya ahè pon ampaka-owako ay kapangyariyan nin ngalan ni Apo Hisos. Banà ha pantotompel nawen koni Apo Hisos, habayti ya tawo ya balay moyo boy angkakit moyo hapa--eg ay hinomampat ta ma--in kayin katetpel koni Apo Hisos.
44003017	"Hapa--eg, pawpatel ko, tandà ko ya hikawo kateng ampipamo--on komoyo ay ahè naka-intindi no hino hi Apo Hisos; kayà pinati moyo ya.
44003018	Piro nangyari bayti emen magkama--in katoparan baytoy impaholà nin Diyos ha pawpropita na ya hi Kristo ya impangakò na ay magdanas nin kadya-dya--an.
44003019	Kayà maghehe kawo boy pakarani ha Diyos emen na alihen ya kawkasalanan moyo,
44003020	boy emen kawo magkama--in ka-inawawan ya mangibat ha Pangino--on, boy emen na ihogò nin oman hi Apo Hisos ya Kristoy impangakò na ya da--an naynan pinili̇̀ nin para komoyo.
44003021	Hi Apo Hisos ay dapat manatili ha katatag-ayan ha kama-inan nin Diyos angga ha lomateng ya oras ya mabayoy kaganawan bagay ya impabalità nin Diyos ha pawpropita na hin hato.
44003022	Ombayri ya hinalità ni Moysis hin hato ha kawka-apo-apowan tamo: 'Hay Pangino--on ya Diyos moyo ay mangihogò nin propita ya mangibat komoyo nin bilang ha pangihogò na kongko. Kaganawan bagay ya halita--en na komoyo ay dapat moyon honolen.
44003023	Hinoman ya ahè homonol ha halita--en nin habayti ya propita ay ihiyay ha tawtawo nin Diyos ta apo--en.' "
44003024	Hinalità et ni Pidro, ya wana, "Hay pawpropita pa-ibat koni Samwil angga ha nipanhomono kona, Diyos ya nangipaholà konla nin tongkol ha ampangyari hapa--eg pana--on.
44003025	Hitamo ay aw-inalalak nin habaytoy pawpropita. Kayà kalamo tamo ha pawpangakò ya impangakò nin Diyos do ha kawka-apo-apowan tamo. Ombayri ya hinalità nin Diyos koni Abraham: 'Kaganawan tawo bayri ha babon lotà ay magkama--in nin maganday kakalma--an ya mangibat ha alalak mo.' "
44003026	Ombayri et ya hinalità ni Pidro: "Banà bayro ha hinalità nin Diyos koni Abraham ay pinili̇̀ nin Diyos hi Apo Hisos ya magsisirbi na nin inhogò pon kontamon Hawhodiyo emen na tamo matambayan nin halibokotan ya panggogomawà nin kawkala-etan."
44004001	Ampaghalità et hi Pidro boy hi Howan hin napakarani konla ya pawpari̇̀ kalamoy kapitan ya ampamo--on ha ampipagbantay nin bali nin Diyos, boy ma--in ongno ha gropon Sadosiyoy rilihyoso ya ahè ampinto--o nin mabiyay oman ya nikati.
44004002	Hay pahang la koni Pidro boy koni Howan ta anhalita--en nili Pidro ya hi Apo Hisos ay nabiyay oman. Ha ombayro ay angkapaptegan ya hay nikati ay mabiyay oman.
44004003	Hapa--eg, dinakep la hi Pidro boy hi Howan. Banà ta anyomabi ana ay impahok hila ha pirisowan anggan na-abot ya ika-ibokah.
44004004	Piro kalak--an do ha tawtawoy nanlengè koni Pidro ay tinompel koni Apo Hisos. Kayà inomabot nin liman libo ya kalak--an nin lawlalaki.
44004005	Ika-ibokah, hay Hawhodiyoy ampipamo--on, mawmato--ay mangama--in katongkolan, boy mawmangitorò nin kawkapanogo--an ay nititipon ha siyodad nin Hirosalim.
44004006	Kalamo la bayro hi Anas ya pinakapo--on nin pawpari̇̀, hi Kaypas, hi Howan, hi Alihandro, boy kalamo et bayro ya kaganawan lalaki ha pamilya ni Anas.
44004007	Hi Pidro boy hi Howan ay gintan nin in-arap konla ta pinastang la, "Hino," wanla, "ya nambi komoyo nin kapangyariyan, boy hinoy ma--in ngalan ya ginamit moyo nin namakahampat do ha tawoy ahè pon maka-owako?"
44004008	Hapa--eg hi Pidro ya napnò nin Ispirito nin Diyos ay naghalità konla, "Anggalangen kon ampipamo--on boy mawmato--ay mangama--in katongkolan, leng--en moyo bayti ya halita--en ko.
44004009	Pinastang moyo kayi nin tongkol ha mahampat ya nangyari bayri ha tawoy ahè pon maka-owako. Pinastang moyo kayi simpri no pangno ya hinomampat.
44004010	Hikawo boy kaganawan inalalak ni Israyil, paka-intindiyen moyo bayti ya halita--en ko. Habayti ya lalaki ya hinomampat ya anti bayrin ampireng ha arapan moyo ay napakahampat nin kapangyariyan nin ngalan ni Pangino--on Hisokristo ya taga Nasarit. Hi Pangino--on Hisokristo ya impakò moyo ha koroh, piro biniyay yan oman nin Diyos.
44004011	Hiya simpri bayti ya binanggit ha Halità nin Diyos ya ombayri ya pagkahalità: 'Hay bato ya ahè tinanggap nin manggagawà bali ay nag--in pinakama-alagà ya bato.'
44004012	Ayin kanayon ya makapilibri kontamo ha kasalanan no alwan hi Pangino--on Hisos bongat, ta ayin kanayon ya ngalan ya inggawà ha tawtawo bayri ha babon lotà ya ma-ari̇̀ mangilibri."
44004013	Nag-ispanta baytoy tawtawoy ampipamo--on hin nakit lay katapangan ni Pidro boy Howan nin mag-ilgo, ta tandà la ya hila ay pangkaraniwan bongat tawo boy ayin pinag-aralan. Hapa--eg, napanemteman la ya hi Pidro boy hi Howan ay nakilamo koni Apo Hisos hin angkabiyay ya et.
44004014	Piro ayin hilan mahalità ta hatoy lalaki ya hinomampat ay anti bayro nin ampireng ha arapan la ha dani ni Pidro boy Howan.
44004015	Kayà pinalikol la hili Pidro do ha kowartoy ampititiponan la biha hila nididiskosyon.
44004016	"Anya," wanla, "ya gaw--en tamo bayri ha loway tawoy habayti? Agtamo ma-ipogla--oh ya nakagawà hilan papag-ispantawan, ta kaganawan tawo ha siyodad nin Hirosalim ay nakatandà ana nin tongkol ha ginawà la.
44004017	Piro emen agana mibahwag bayti ay ha-aren tamo hilan maghalità ha hinoman ya tawo nin tongkol ha ngalan ya habayti."
44004018	Hapa--eg, impa-ingat la hi Pidro boy hi Howan ta inhigpit lan hinalità konla ya aghila maghalità o mangi-aral nin tongkol koni Hisos.
44004019	Piro tinombay hi Pidro boy hi Howan, ya wanla, "Ihipen moyo no anyay tamà gaw--en ha tegteg nin Diyos; homonol kayi komoyo o Diyos ya honolen nawen?
44004020	Agnawen ma-ari̇̀ itegen ya pangibalità nin habayti ya tongkol ha nakit nawen ya ginawà ni Apo Hisos boy hawhalità nay nalengè nawen."
44004021	-
44004022	Hapa--eg hili Pidro ay lalò binawalan nin hatoy ampipamo--on. Pinalayà la hila ta ayin hilan makit ya bara--nan nin pamarosawan la koni Pidro boy koni Howan, ta kaganawan tawo ay ampipamori ha Diyos banà ha pangyayari ha pamakahampat nin hatoy lalaki ya ma-igit anan apatapò ya idad.
44004023	Hin napalayà hi Pidro boy hi Howan ay nagbira hila do ha kawkalamo lay ampipantompel ha Pangino--on, ta imbalità la baytoy hinalità nin hatoy pawpo--on nin pawpari̇̀ boy hatoy mawmato--ay mangama--in katongkolan.
44004024	Hin nalengè la bayto ay nilalamo hilan nanalangin ha Diyos, ya wanla, "Pinakamakapangyariyan ya Pangino--on, hika ya namalsa nin langit, lotà, dagat, boy kaganawan bagay ya anti bayro.
44004025	Hi Ari̇̀ Dabid ya ka-apo-apowan nawen ay magsisirbi mo. Impahalità kona nin Ispirito mo ya ombayri: 'Antà masyadon ampamahang ya tawtawoy alwan Hodiyo, boy antà ampangihip hila nin ayin kawkakokowintan bagay?
44004026	Hay aw-ari̇̀ ha babon lotà boy kaganawan ampipamo--on ay nakahandà ana boy nititipon nin lomaban ha Pangino--on Diyos boy koni Kristo ya impangakò na.'
44004027	Habayti ay talagan nangyari ana bayri ha siyodad nin Hirosalim ta hi Hirodis ya ari̇̀, hi Ponsyo Pilato ya gobirnador, tawtawoy alwan Hodiyo, boy kawkapariho nawen Hodiyo ay nangapimimiha nin nilomaban koni Apo Hisos ya magsisirbi mo ya ayin kapintasan ya hi Kristo ya impangakò mo.
44004028	Hay ginawà la koni Apo Hisos ay talagan kalabayan mon mangyari ta habayti ay plano mo hin hato et.
44004029	Hapa--eg, Pangino--on, tandà moy ampalimowen la kayi. Kayà hikayi ya mawmagsisirbi mo ay tambayan mo emen kayi magkama--in nin katapangan mangi-aral nin Halità mo ha tawtawo.
44004030	Ipakit moy kapangyariyan mon mamakahampat nin tawtawo, boy manggawà ka nin pawpapag-ispantawan ha ngalan ni Apo Hisos ya magsisirbi mo ya ayin kapintasan."
44004031	Hin nayari̇̀ hilan nanalangin, do ha ampititiponan la ay nayegyè. Hilay kaganawan ay napnò nin Ispirito nin Diyos boy nag--in hilan matapang ha pangi-aral nin Halità nin Diyos.
44004032	Kaganawan antompel ha Pangino--on ay nangapimimihan pagnanakem boy pangingihip. Ayin konlan nangibilang nin hay anti konla ay sarili lan ikon, no alwan hay anti konla ay para ha kaganawan.
44004033	Hay aw-alagad ay ma--in kapangyariyan mamapteg nin tongkol ha pangabiyay oman ni Apo Hisos, boy inggawà nin Diyos ha kaganawan antompel kona ya kahampatan ingangalo na.
44004034	Ayin ampagkakolang konla ha panganga-ilangan, ta hay kawkalamowan la ya ma--in lotà o bali ay an-ilakò la, ta hay napaglako--an
44004035	ay an-igwà la ha aw-alagad, biha itaman an-igwà nin aw-alagad ha balang miha ya ampanga-ilangan kompormi ha panganga-ilangan na.
44004036	Ombayro itaman ya ginawà ni Hosi ya taga islan Sipri. Hiya ay lipi̇̀ ni Libi ya hay impangalan kona nin aw-alagad ay Birnabi ya hay labay totolen ay ampakapakhaw nakem.
44004037	Inlakò ni Birnabi ya paliyan na ta hay napaglako--an ay inggawà na ha aw-alagad.
44005001	Ma--in mita-ahawa ya naglakò nin lotà. Hay ngalan nin lalaki ay Ananyas; hay ngalan itaman nin babayi ay Sapira.
44005002	Napisondo--an lan mita-ahawa ya hay napaglako--an la ay baw-ahan la. Hapa--eg hay tilà ay gintan ni Ananyas nin inggawà ha aw-alagad.
44005003	Piro hinalità kona ni Pidro, "Ananyas," wana, "binongkok moy Ispirito nin Diyos ta hi Satanas ya ampamo--on ha nakem mo. Hay kanayon ya sintimos ya napaglako--an moyo nin lotà ay impapawà moyo nin para ha sarili moyo.
44005004	Hin ahè et inlakò ya lotà, alwa nayi̇̀ nin hikawo ya ma--in ikon nin habayto? Hin na-ilakò ana, alwa nayi̇̀ nin hikawo simpri ya ma--in ikon nin napaglako--an? Antà na-ihipan moyon gaw--en ya ombayroy bagay? Agka nagbongkok ha tawo no alwan nagbongkok ka ha Diyos."
44005005	Hin nalengè bayto ni Ananyas ay natomba yan biglà ta nati ya. Kaganawan tawoy nakalengè nin hatoy nangyari koni Ananyas ay nikalimo.
44005006	Hapa--eg, pinakaraniyan ya nin ongnoy mangalagò ya lalaki. Pinotot la ya biha la ya gintan nin intabon.
44005007	Mangatatloy oras ya nalabah ay nakalateng hi Sapira ya ahè nakatandà nin nangyari ha ahawa na.
44005008	Hinalità kona ni Pidro, "Ombayri nayi̇̀," wana, "ya kantidad ya tinanggap moyoy kabayaran nin lotà moyo?" "Awò," wani Sapira, "haba--in ya kaganawan kantidad."
44005009	"Antà," wani Pidro, "nin napisondo--an moyon mita-ahawa nin hoboken ya Ispirito nin Diyos no parosawan na kawo ha pamongkok moyo kona? Hay tawtawoy nangitabon ha ahawa mo ay anti ana ha polta ta hika ya kowen la nin ihono."
44005010	Antimano, natomba hi Sapira ta nati ya. Hatoy tawtawoy nangitabon ha ahawa na ay nilomo--ob. Nakit la yay nati; kayà kinwa la ya ta gintan la yan intabon do ha danin pinangitabonan nin ahawa na.
44005011	Kaganawan tawoy antompel koni Apo Hisos ay masyadon nalimo kateng kaganawan nin hatoy nakalengè nin tongkol bayro ha nangyari.
44005012	Hay aw-alagad ni Apo Hisos ay ampakagawà nin malakè ya papag-ispantawan nin tawtawo. Do ha an-ingaten balkon ni Solomon ha bali nin Diyos ay pirmin ampititipon ya ampipantompel ha Pangino--on.
44005013	Maski an-igalang baytoy tawtawo ya ampititipon bayro ay ahè makaregdeg nin makitipon konla ya tawtawoy ahè antompel ha Pangino--on.
44005014	Ombayro man ay anlomakè hila ta ma--in lawlalaki boy bawbabayi ya antompel ha Pangino--on ya ampomahan konla.
44005015	Banà ha pawpapag-ispantawan ya anggaw--en nin aw-alagad, hay mangama--in masakit ay gintan ha pingit daan nin impa-irà ha amak emen pagdaan ni Pidro ay madanan hila nin maski anino nan bongat.
44005016	Hapa--eg, nakalateng bayro ha siyodad nin Hirosalim ya malakè ya tawoy na-ibat ha mangarani ya bawbanowa, ta gintan lay mangama--in masakit kateng tawtawoy pinahokan nin mangala--et ya aw-ispirito. Hilay kaganawan ay hinomampat.
44005017	Hapa--eg hay po--on nin pawpari̇̀ kateng Sawsadosiyo ya kawkalamowan na ay masyadon angka-inggit ha aw-alagad.
44005018	Kayà imparakep la baytoy aw-alagad ta impiriso.
44005019	Piro habayton yabi, hay polta nin pirisowan ay nilo-atan nin anghil nin Pangino--on ta pinalikol na hila, boy naghalità konla,
44005020	"Mako kawo," wana, "ha bali nin Diyos ta bayro moyo halita--en ha tawtawo ya tongkol ha biyay ya ayin anggawan ya igwà konla nin Diyos."
44005021	Kayà hinonol la baytoy hinalità nin hatoy anghil. Hay hambak et ay nilomo--ob hilayna ha bali nin Diyos ta nag-ompisan manorò ha tawtawo. Hatoy po--on nin pawpari̇̀ kateng kawkalamowan na ay impa-ingat lan mititipon ya kaganawan Hodiyo ya mato--ay mangama--in katongkolan. Hapa--eg, nangihogò hilan mangwa nin hatoy aw-alagad bayro ha pirisowan.
44005022	Piro hin ni-abot do ha pirisowan baytoy inhogò ay ayin hilan nakit ya aw-alagad bayro; kayà nagbira hila do ha nangihogò konla ta imbalità la, ya wanla,
44005023	"Hin ni-abot kayi ha pirisowan ay nakit nawen ya hay polta ay nakakandado. Hay gawgowardya ay anti bayro ha polta nin ampagbantay; piro hin nilo-atan nawen ay ayin kayin nakit ya tawo bayro."
44005024	Hin nalengè bayti nin hatoy kapitan ya ampamo--on ha ampipagbantay ha bali nin Diyos boy hatoy pawpo--on nin pawpari̇̀ ay agla makwan ihipen no anyay nangyari do ha aw-alagad boy no anyay homono nin mangyari.
44005025	Hapa--eg, ma--in mihay lalaki ya nakalateng ya naghalità konla, ya wana, "Leng--en moyo bayti! Hatoy lawlalaki ya impiriso moyo ay anti bayri ha bali nin Diyos ta ampanorò nin tawtawo."
44005026	Kayà nanigè baytoy kapitan kateng tawtawowan na, ta dinakep lan oman baytoy aw-alagad. Piro aghila nanggamit nin powirsa ha pandakep la konla, ta angkalimo hilan mabato nin tawtawo.
44005027	Hatoy aw-alagad ay gintan lan in-arap ha ampipamo--on. Hapa--eg, naghalità baytoy pinakapo--on nin pawpari̇̀,
44005028	"Mahigpit nawen anan imbawal komoyo ya agkawo mangaral ha ngalan nin haba--in ya tawoy anhonolen moyo. Piro biliwen moyoy ginawà moyo! Nibahwag ana ha siyodad nin Hirosalim ya in-aral moyo, boy ampapalwahen moyo et nin hikayi ya ma--in kasalanan ha pagkamati nin haba--in ya tawo."
44005029	Tinombay konla hi Pidro kateng hatoy kanayon ya aw-alagad, "Ka-ilangan honolen nawen ya Diyos kisan homonol kayi ha tawtawo.
44005030	Hay Diyos ya ampahimala--an nin kawka-apo-apowan tamo ay namiyay oman koni Apo Hisos hin pinati moyo yan impakò ha koroh.
44005031	Hapa--eg hi Apo Hisos ya Mapangilibri ay gintan nin Diyos nin miknò ha bandan wanan na nin mamo--on. Ginawà bayti nin Diyos emen hitamo ya aw-inalalak ni Israyil ay makapaghehe, boy emen tamo patawaren ha kawkasalanan tamo.
44005032	Hikayi boy Ispirito nin Diyos ya ampakapapteg ha bawbagay ya habayti. Inggawà nin Diyos ya Ispirito na nin mamo--on ha nakem nin tawtawoy anhomonol kona."
44005033	Hin nalengè bayto nin hatoy ampipamo--on ya hinalità nili Pidro ay masyado hilan namahang; kayà labay lan patyen ya aw-alagad.
44005034	Piro miha konla ya nagngalan Gamalil ya mihay Parisiyoy mangitorò nin kawkapanogo--an boy anggalangen nin kaganawan tawo ay nireng ha arapan nin ampipamo--on ta immanda nay ilikol baytoy aw-alagad.
44005035	Hapa--eg, hinalità na do ha kawkalamowan na, "Hikawo ya kapara kon aw-inalalak ni Israyil, pag-aralan moyon mahampat ya dapat moyon gaw--en bayri ha lawlalaki ya habayti.
44005036	Panemtemen moyo baytoy nangyari koni Tiyodas ya ongnoy pana--on anay nakaraan. Ha pagkakanwari̇̀ na nin hiya ay makapangyariyan ay apat gato katawoy nakilamo kona. Hin pinati ya ay nangapihihiyay baytoy nipampakilamo kona; kayà ayin anan nangyari hin ayin yayna.
44005037	Nalabah bayto, hin pana--on nin pagsinsos ay ombayro simpri ya ginawà ni Hodas ya taga probinsyan Galiliya. Nanagyat yan ongnoy tawoy paglamo na, piro pinati ya simpri nin kanayon ya tawtawo, biha nangapihihiyay ya kaganawan kalamowan na.
44005038	Kayà hay mahalità ko komoyo hapa--eg ay pa-olayan moyo bayti ya lawlalaki, ta no habayti ya tawtorò la boy gawgawà la ay na-ibat konla ay ayin et bongat mangyari.
44005039	Piro no nangibat ha Diyos ay agmoyo hila mapatgen no alwan lomwah et nin hikawo ay anlomaban ha Diyos."
44005040	Hinomonol baytoy ampipamo--on do ha wawali ni Gamalil. Impakwa la baytoy aw-alagad ta binarog, biha la binawalan nin manorò oman ha ngalan ni Apo Hisos. Hin nayari̇̀ ay pinalwahan la hilayna.
44005041	Hapa--eg, nog-alih baytoy aw-alagad bayro ha pinititiponan nin hatoy ampipamo--on. Maliga hila ta imbilang nin Diyos nin hila ay nararapat magdanas nin kareng-eyan alang-alang ha ngalan ni Apo Hisos.
44005042	Allo-allo ay ampako hila ha bali nin Diyos boy ha bawbinali, ta ampanorò boy an-i-aral lay Mahampat ya Balità ya tongkol koni Kristo ya impangakò nin Diyos.
44006001	Hapa--eg, mintras anlomakè ya ampipantompel ha Pangino--on, hay Hawhodiyoy ampanggamit nin halità Grigo ay ampagriklamo ha Hawhodiyo ya talagan taga bayro, ta anhalita--en la ya hay bawbawoy babayi ha gropo la ay ahè angkabiyan nin pamamangan ha allo-alloy pangipatpel nin ikabiyay.
44006002	Banà bayro, kaganawan hatoy ampipantompel ha Pangino--on ay impa-ingat nin hatoy labinloway alagad nin mititipon ta ombayri ya hinalità la konla: "Alwan tamà nin para konnawen ya pa-olayan ya pangi-aral nin Halità nin Diyos emen nawen mapama-ala--an ya pangipatpel nin inggawà ya ikabiyay.
44006003	Kayà, pawpatel, mamili̇̀ kawo ha lawlamo moyo nin pitoy lalaki ya balaybalay ha kahampatan, ma--in karonongan, boy pono-ponò nin Ispirito nin Diyos. Igwà nawen konla ya pamama-alà nin habayti,
44006004	ta hikayi itaman ay gamiten nawen ya kaganawan oras ha pananalangin boy ha pangi-aral nin Halità nin Diyos."
44006005	Nalabayan nin hatoy ampititipon baytoy hinalità nin aw-alagad; kayà pinili̇̀ la hi Istiban ya makhaw ya pantotompel boy pono-ponò Ispirito nin Diyos, kateng hi Pilipi, Prokoro, Nikanor, Timon, Parminas, boy hi Nikolas. Hi Nikolas ya taga Antiyokiya ay alwan Hodiyo piro anhomonol ha ka-ogali--an nin Hawhodiyo.
44006006	Habayti ya pitoy lalaki ay in-arap do ha aw-alagad. Impanalangin hila nin aw-alagad boy impababo lay gamet la konla ta kaptegan nin hila ay binyan katongkolan nin mama-alà.
44006007	Banà ha pamapteg nin aw-alagad boy hatoy tawtawoy kapariho lan katetpel ay nibahwag ya Halità nin Diyos. Ha siyodad nin Hirosalim ay kapampopomahan nin tawtawoy ampipantompel ha Pangino--on, kateng pawpari̇̀ nin Hawhodiyo ay malakè ya tinompel.
44006008	Hi Istiban ya ponò nin kahampatan boy kapangyariyan nin Diyos ay ampakagawà nin pawpapag-ispantawan ha tawtawo.
44006009	Hiya ay ma--in kawka-away ya ampipangalaban kona. Hila bayti ay Hawhodiyoy ampipanhomamba ha an-ingaten Himba--an Nin Tawtawoy Libri. Hay kanayon konla ay taga Sirini; hay kanayon itaman ay taga Alihandriya; ma--in taga Silisya boy ma--in et nin taga Asya.
44006010	Ha pandiskosyon la koni Istiban ay agla ya angkapatalo, ta Ispirito nin Diyos ya ampambi konan karonongan nin maghalità.
44006011	Banà bayro, hay ginawà la ay nangopà hila nin ongnoy tawoy pinahalità lan kawkabongkokan ya ombayri: "Nalengè nawen yay naghalità nin kontra koni Moysis boy ha Diyos."
44006012	Ha ombayroy hinalità la, hay tawtawo, mawmato--ay mangama--in katongkolan, boy mawmangitorò nin kawkapanogo--an ay namahang koni Istiban. Antimano, dinakep la ya ta gintan la yan in-arap ha Hawhodiyoy ampipamo--on.
44006013	Hapa--eg, nangwa hilayna et nin ongnoy tawo ya pinahalità la nin kabongkokan ya tongkol koni Istiban, ya wanla, "Habayti ya tawo ay pirmin ampaghalità nin kontra ha masagradoy bali nin Diyos boy kontra ha kawkapanogo--an nin Diyos ya inggawà kontamo ni Moysis;
44006014	ta nalengè nawen yay naghalità nin habayti ya bali nin Diyos ay hira--en ni Hisos ya taga Nasarit boy hagiliyan nay kawka-ogali--an ya na-iknawan tamoy inggawà ni Moysis."
44006015	Kaganawan nin hatoy ampipampiknò ya ampipamo--on ay nanegteg koni Istiban. Nakit lay kahawangan lopa na ya bilang kahawang lopa nin mihay anghil nin Diyos.
44007001	Hapa--eg hi Istiban ay pinastang nin pinakapo--on nin pawpari̇̀, "Peteg nayi̇̀," wana, "bayti ya an-ibingga la komo?"
44007002	Tinombay hi Istiban, ya wana, "Mawmato-antawo ko boy pawpatel, leng--en moyoy halita--en ko. Hay Diyos ya ma--in kagandawan ya ahè makwan ihipen ay napakit koni Abraham ya ka-apo-apowan tamo hin anti ya et ha dogal nin Misopotamya hin agya et nako ha banowan Haran.
44007003	Hinalità nin Diyos koni Abraham, 'Alihan mo bayti ya sarili mon dogal kateng pawpartidos mo, ta mako ka ha dogal ya itorò kon lakwen mo.'
44007004	"Kayà hi Abraham ay nog-alih ha Misopotamya ya dogal nin Kawkaldiyo, ta nako yan napa-iri ha banowan Haran. Hin nati ana ya tatay na ay pinalako ya nin Diyos bayri ha dogal ya habayti ya ampa-iriyan tamo hapa--eg.
44007005	Hin habayton pana--on, ni mayamò ya lotà bayri ay ayin inggawà ya Diyos koni Abraham nin pagsarili na. Ombayro man ay impangakò nin Diyos koni Abraham ya igwà na kona bayti ya lotà nin pag-ikon na boy mapag-ikon et nin i-alalak na. Hin impangakò bayto nin Diyos, hi Abraham ay ayin et anak.
44007006	Ombayri ya hinalità nin Diyos koni Abraham: 'Hay i-alalak mo,' wana, 'ay pa-iri ha kanayon ya dogal ya alwa lan ikon. Bayro, hila ay gaw--en nin alilà ya ayin sowildo boy ha lo--ob nin apat gatoy ta--on, hila ay masyadon pa-irapan nin tawtawo bayro.
44007007	Piro parosawan koy tawtawoy mangitoring konla nin alilà, biha ko hila alihen bayro ha dogal ya habayto, ta bayri la ko pagsirbiyan ha dogal ya habayti.' "
44007008	Ombayri et ya hinalità ni Istiban: "Impanogò nin Diyos koni Abraham ya hay lawlalaki ay dapat toli--en ta ombayro ya pananda--an nin hay Diyos ay nakisondò konla. Kayà hi Isak ya anak ni Abraham ay tinoli̇̀ hin na-abot ya ikawalon allo na ha kahawangan. Ombayro itaman ya ginawà ni Isak koni Hakob ya anak na. Ombayro simpri ya ginawà ni Hakob ha labinloway lalaki ya aw-anak na ya kawka-apo-apowan tamo.
44007009	"Hapa--eg hi Hosi ya miha do ha labinloway lalaki ya aw-anak ni Hakob ay pinag-inggitan nin kawkakà na. Kayà inlakò la ya ha tawtawoy mawmagninigosyo emen ya mag--in alilà ha nasyon Ihipto. Piro hi Hosi ay ahè pina-olayan nin Diyos,
44007010	ta ha kaganawan nin angkaranasan nay kadya-dya--an ay an-ilibri ya nin Diyos. Hiya ay binyan nin Diyos nin karonongan. Kayà nagkama--in konsowilo kona hi Para--on ya ari̇̀ ha nasyon Ihipto. Banà bayro, hi Hosi ay ginawà ni Ari̇̀ Para--on nin gobirnador, boy hiya ya nama-alà ha kaganawan angkasakopan nin ari̇̀.
44007011	"Hapa--eg, nagkama--in nin pana--on bitil boy masyadoy ka-irapan ha nasyon Ihipto boy ha nasyon Kana--an. Kayà hay kawka-apo-apowan tamo ay ayin anan mapangwanan nin pamamangan.
44007012	Hin nabalita--an ni Hakob ya ma--in malakè ya pamamangan ha nasyon Ihipto ay inhogò na bayro ya aw-anak nay kawka-apo-apowan tamo. Habayto ya primiro lan pamako bayro.
44007013	Hin ikalwan bisis lan pamako nin magdilihinsya bayro ha Ihipto ay napabalay ana hi Hosi ha pawpatel na; kayà natanda--an ni Ari̇̀ Para--on ya tongkol ha pamilya ni Hosi.
44007014	Hapa--eg, impakwa ni Hosi hi Hakob ya tatay na kateng pawpamilya nin pawpatel na, ta hinagyat na hila nin pa-iri ha Ihipto. Hilay kaganawan ay pitompò boy lima.
44007015	Hapa--eg hi Hakob ay nakon napa-iri ha nasyon Ihipto. Bayro ya nati kateng aw-anak na ya kawka-apo-apowan tamo.
44007016	Hay bangkay la ay gintan nin intabon ha banowan Sikim ha panabonan ya hinaliw ni Abraham ha aw-anak ni Hamor."
44007017	Hinalità et ni Istiban, ya wana, "Hin marani anay pana--on nin toparen nin Diyos ya pangakò na koni Abraham, hay kawka-apo-apowan tamo bayro ha nasyon Ihipto ay masyadon nilomakè ha kaboyotan la bayro.
44007018	Hapa--eg hay ari̇̀ ya ampamo--on bayro ha Ihipto ay agna tandà ya tongkol koni Hosi.
44007019	Habayti ya ari̇̀ ay ampanloko ha kawka-apo-apowan tamo boy masyadoy pamadya--dyà na konla, ta ampiliten nay mawmato-antawo nin hay aw-anak lay mangayamò ay itapon emen mati.
44007020	"Hin habayton pana--on ay in-anak hi Moysis ya maganday lalaki. Hiya ay inasiwà nin mawmato-antawo na ha bali la nin lo--ob tatloy bowan.
44007021	Piro hin agla yayna ma-itagò ay impalwah la ya. Hapa--eg, nakit ya nin dalagay anak ni Ari̇̀ Para--on. Kinwa na ya ta inasiwà nin bilang sarilin anak.
44007022	Natotowan ni Moysis ya kaganawan karonongan nin tawtaga Ihipto. Hiya ay nag--in magaling maghalità boy nag--in magaling gomawà.
44007023	"Hin na-abot nin apatapò ya idad ni Moysis ay nagdisisyon ya nin tibawen ya Kawka-israylita na.
44007024	Hin anti yayna bayro ay nakit nay mihay Ka-israylita na ya an-apiyen nin mihay taga Ihipto. Kayà nilako nan tinambayan. Ha pangidipinsa na nin hatoy Ka-israylita na ay pinati na baytoy taga Ihipto.
44007025	Andap ni Moysis no ma-intindiyan nin Kawka-israylita na ya hiya ay gamiten nin Diyos nin mangilibri konla, piro agla na-intindiyan.
44007026	Ika-ibokah, nakakit ana et hi Moysis nin ampi-away ya parihon Israylita. Hay ginawà na ay ampisondo--en na hila, boy hinalità na konla, ya wana, 'Pawpatel, antà ampi-away kawo ya pariho kawon Israylita?'
44007027	"Piro intolak hi Moysis nin hatoy ma--in kasalanan biha na hinalità, 'Hino,' wana, 'ya nangihogò komo nin mamo--on boy manosga konnawen?
44007028	Labay mo ko nayi̇̀ patyen nin bilang ombayro ha ginawà mo do ha taga Ihipto ya pinati mo na-apon?'
44007029	Hin nalengè bayto ni Moysis ay naglayas ya nin nakon napa-iri ha dogal ya an-ingaten Madyan. Bayro ya nag-ahawa boy nagka-anak nin loway lalaki.
44007030	"Hin nalabah ya apatapò ya ta--on, hi Moysis ay anti ha powiray dogal ya marani ha bakil nin Sinay. Bayro, napakit kona ya Anghil nin Diyos ya nagmalin apoy ya andongket ya anti ha ma-aypà ya po--on kayo.
44007031	Hin nakit ni Moysis baytoy po--on kayoy andongket ay nag-ispanta ya; kayà napakarani ya ta pinakalilili--o na. Hapa--eg, nalengè nay bosis nin Diyos ya nag-ilgo kona, ya wana,
44007032	'Hiko ya Diyos ya pinahimala--an ni Abraham, Isak, boy Hakob ya kawka-apo-apowan mo.' Namegpeg hi Moysis nin banà ha kalimowan na boy agya makategteg bayro ha po--on kayo.
44007033	Hapa--eg, hinalità et kona nin Diyos, 'Alihen mo,' wana, 'ya sapatos mo bilang panggalang mo kongko ta hapa--eg ay anti ko bayri ha dogal ya kama-inan mo.
44007034	Angkakit koy masyadoy ka-irapan ya an-iparanas nin tawtaga Ihipto ha tawtawoy pinili̇̀ ko. Nalengè koy pamaki-i-ingalo la kongko. Kayà nako ko bayri ta ilibri ko hila. Homandà ka ta hika ya ihogò kon mako ha nasyon Ihipto nin mangilibri konla.' "
44007035	Ombayri et ya hinalità ni Istiban, "Habayti hi Moysis ay hiya baytoy ahè binalay nin hatoy Kawka-israylita na hin hinalità la kona ya, 'Hinoy nangihogò komo nin mamo--on boy manosga konnawen?' Hiya simpri ya inhogò nin Diyos nin mamo--on boy mangilibri ha Kawka-israylita na. Inhogò ya nin Diyos ha tambay nin hatoy Anghil ya napakit kona do ha po--on kayoy andongket.
44007036	Hi Moysis ya nangona ha Kawka-israylita na hin nog-alih hila ha nasyon Ihipto. Malakè ya papag-ispantawan ya ginawà na hin anti hila et ha Ihipto boy hin nilomipay hila ha Dagat ya an-ingaten Ma-orit. Ha lo--ob nin apatapò ya ta--on hin ampowako hila ha powiray dogal ay malakè simpri ya pawpapag-ispantawan ya ginawà ni Moysis.
44007037	Hi Moysis et ya naghalità ha Kawka-israylita na nin ombayri: 'Hay Diyos ay mangihogò komoyo nin mihay propita nin bilang ha pangihogò na kongko. Habaytoy propita ya ihogò na ay mangibat ha inalalak moyo.'
44007038	Hi Moysis ay kalamo nin kawka-apo-apowan tamo hin nititipon hila ha powiray dogal. Hin anti hi Moysis ha bakil nin Sinay ay hiya simpri ya binyan nin anghil nin hawhalità ya ampangibatan nin biyay. Habaytoy hawhalità ay para et kontamo.
44007039	"Piro hay kawka-apo-apowan tamo ay ahè labay homonol koni Moysis, ta hay labay la ay magbira ha nasyon Ihipto.
44007040	Kayà hin anti hi Moysis ha tag--ay bakil nin Sinay ay hinalità la koni Aron, 'Panggawà mo kayi,' wanla, 'nin dawdiyos ya mangona kontamo. Agnawen tandà no anyaynay nangyari konan habayto hi Moysis ya nangi-alih kontamo ha nasyon Ihipto.'
44007041	Hapa--eg, nanggawà hilan riboltoy kortin oybon bakà biha hila nagpati nin aw-ayop, ta inggawà la ha arapan nin hatoy ribolto. Nagligaliga hila nin banà bayro ha ribolto ya ginawà la.
44007042	Piro hinalibokotan hila nin Diyos ta pina-olayan na hila nin homamba ha allo, bowan, boy bawbito--en. Habayti ya ginawà la ay kompormi ha nakaholat ha libro nin pawpropita ya ombayri: 'Hikawoy aw-inalalak ni Israyil, ha lo--ob nin apatapò ya ta--on nin anti kawo ha powiray dogal ay alwan hikoy pinagpati moyon aw-ayop.
44007043	Hay gintan moyon hambawan ay tolda ni Molok ya alwan peteg diyos, boy bito--en ya ribolto ni Rimpan ya andiyosen moyo ya ginawà moyon hambawan moyo. Banà bayri ay ipalako katawo ha kagmang nasyon nin Babilonya.' "
44007044	Hinalità et ni Istiban, "Hin hay kawka-apo-apowan tamo ay anti et ha powiray dogal ay ma--in hilan tabirnakolo ya kaptegan nin anti konlay Diyos. Habayto ay ginawà la ta impanogò nin Diyos koni Moysis boy ginawà la nin bilang ombayro ha panalingan ya impakit nin Diyos koni Moysis.
44007045	Hin natina hi Moysis, hi Hoswi ya hinomagili kona. Kayà hin hi Hoswi kateng kawka-apo-apowan tamo ya nako bayri ha dogal ya habayti ay gintan la baytoy tabirnakolo. Pina-alih nin Diyos ya tawtawoy ampa-iri bayri hin hato ta habayti ya dogal ay pinag-ikon nili Hoswi, boy hatoy tabirnakolo ay nanatili bayri angga hin nag-ompisa hi Dabid nin mamo--on.
44007046	Hi Ari̇̀ Dabid ay nilabi nin Diyos. Hapa--eg, dinawat ni Ari̇̀ Dabid ha Diyos ya payagan ya dayin manggawà bali ya para ha Diyos ya pinahimala--an ni Hakob ya ka-apo-apowan tamo.
44007047	Piro hi Ari̇̀ Dabid ay ahè pinayagan nin Diyos nin manggawà bali ya para ha Diyos, ta hay nanggawà ay hi Solomon ya anak ni Ari̇̀ Dabid.
44007048	"Piro hay Pinakamakapangyariyan ya Diyos ay ahè ampa-iri ha bali ya ginawà nin tawo, ta hay impaholat nin Diyos ha mihay propita ay ombayri:
44007049	'Hay kama-inan ko ay ha katatag-ayan ya trono ko, wana nin Pangino--on, boy hay babon lotà ay pagtorakan nin bitih ko. Anyay klasin bali ya gaw--en moyo nin para kongko o dogal ya pama-inawawan ko?
44007050	Wari̇̀ alwan hikoy nanggawà nin habayti ya kaganawan bagay?' "
44007051	Hinalità et ni Istiban, ya wana, "Talagan matyà ya nakem moyo, boy bilang kawo ha tawtawo ya ahè antompel ha Diyos. Ampagteekteekan moyoy Halità nin Diyos. Paripariho kawo nin kawka-apo-apowan tamo ta hikawo ay anlomaban ha Ispirito nin Diyos.
44007052	Wari̇̀ ma--in propita ya ahè pinadya-dya--an nin kawka-apo-apowan tamo? Pinati lay hawhogò nin Diyos ya nipanolà nin tongkol ha panlomateng nin Mahampat ya Magsisirbi nin Diyos. Hapa--eg itaman, hatoy Mahampat ya Magsisirbi ay insapakat moyo boy impapati.
44007053	Tinanggap moyoy kawkapanogo--an nin Diyos ya inggawà komoyo nin aw-anghil, piro agmoyo hinonol."
44007054	Hatoy ampipamo--on ya ampipanlengè nin anhalita--en ni Istiban ay masyadon namahang. Ha kapahangan la ay nangayeget hilan ngipen la.
44007055	Hi Istiban balè ya pono-ponò Ispirito nin Diyos ay naninglà ha tag--ay. Nakit nay kagandawan nin Diyos boy nakit na hi Apo Hisos ya ampireng ha bandan wanan nin Diyos.
44007056	Hinalità na konla, "Helken moyo," wana, "angkakit koy langit ya naglo--at, boy hi Apo Hisos ya an-ingaten Anak nin Tawo ay angkakit koy ampireng ha bandan wanan nin Diyos."
44007057	Hapa--eg, ha kapahangan nin hatoy ampipamo--on ay hinerengan lay tolih la biha hila nambo-angaw, boy kaganawan la ay nandawohong koni Istiban.
44007058	Pinaggoloygoloy la ya nin inlikol ha siyodad biha la ya pinagbabato. Habaytoy nipamato koni Istiban ya tawtistigos. Nag-alih hilan aw-alimenmen la ta habayto ay impabantayan la ha malagò ya lalaki ya nagngalan Sawlo.
44007059	Mintras ampibabatowan la hi Istiban ay nanalangin ya, ya wana, "Pangino--on Hisos, tanggapen moy kalolowa ko."
44007060	Hapa--eg, nanalimokod ya biha na impakakhaw ya bosis nan naghalità, ya wana, "Pangino--on, agmo ipakasalanan konla bayti ya ginawà la kongko." Hin nayari̇̀ yan naghalità ay nati ya.
44008001	-
44008002	Hi Sawlo ay miha ha tawtawoy nakikampi ha pamati koni Istiban. Piro ma--in ongnoy tawoy mangahampat ya masyadon nilomelè nin banà ha pagkamati ni Istiban. Hila baytoy nangitabon kona. Pa-ibat hin habayton allo nin pinati la hi Istiban, hay ampipantompel ha Pangino--on bayro ha siyodad nin Hirosalim ay nagdanas nin masyadoy kadya-dya--an. Kayà nangapikakatak hila ha kaganawan dogal ya angkasakopan nin probinsyan Hodiya anggan probinsyan Samarya. Hay aw-alagad balè ay nagkabalag ha siyodad nin Hirosalim.
44008003	Hay ampipantompel ha Pangino--on ay ampadya-dya--an ni Sawlo. Ampako ya ha bawbinali ta hay makit nay lawlalaki boy bawbabayi ay anggoloygoloyen nan gitan ha pirisowan.
44008004	Hatoy ampipantompel ha Pangino--on ya nangapikakatak, maski ayri hila mako ay an-i-aral lay Mahampat ya Balità ya tongkol koni Apo Hisos.
44008005	Hapa--eg hi Pilipi ya miha ha pitoy lalaki ya pinili̇̀ nin mama-alà ay nako ha siyodad nin Samarya ta in-aral na ha tawtawo bayro ya tongkol koni Kristo ya impangakò nin Diyos.
44008006	Labaylabay leng--en nin tawtawo ya an-itorò ni Pilipi banà ha pawpapag-ispantawan ya angkakit lay anggaw--en na,
44008007	ta hay mangala--et ya aw-ispirito ya pinomahok ha tawtawo ay ampipan-angaw ya ampa-alihen ni Pilipi. Malakè ya tawoy polonen boy pawpilay ya angkapakahampat na.
44008008	Kayà hay tawtawoy ampa-iri bayro ha siyodad ay masyadon nilomiga.
44008009	Hapa--eg, ma--in lalaki ya nagngalan Simon ya ampa-iri bayro ha siyodad nin Samarya. Hay boyot pana--on nin hay tawtawo ay ampipag-ispanta kona banà ha salimangkay anggaw--en na, boy anhalita--en nay makapangyariyan ya.
44008010	Banà bayri, kaganawan tawo bayro ha siyodad, mag--in matag--ay o ma-aypà ya pagkatawo ay ampanlengè ha anhalita--en na. "Habayti ya tawo," wanla, "ay main kapangyariyan nin Diyos, hatoy kapangyariyan ya an-ingaten nawen nin masyadoy kapangyariyan."
44008011	Hay boyot pana--on nin hay tawtawo ay ampipag-ispanta kona banà ha pagsalimangka na; kayà anhonolen la ya.
44008012	Piro hin in-aral ni Pilipi ya Mahampat ya Balità ya tongkol ha pamomo--on nin Diyos boy tongkol ha ngalan ni Pangino--on Hisokristo, habaytoy tawtawo ay nipantompel. Hay lawlalaki boy bawbabayi ay nipampabinyag.
44008013	Mismon hi Simon ay ninto--o biha napabinyag. Pirmi yan anhomono koni Pilipi boy ampag-ispanta ha kawkapapa-ispantay anggaw--en ni Pilipi.
44008014	Hapa--eg, nabalita--an nin hatoy aw-alagad ya anti ha siyodad nin Hirosalim ya hay tawtawo ha probinsyan Samarya ay nananggap nin Halità nin Diyos. Kayà inhogò lan mako bayro hi Pidro boy hi Howan.
44008015	Hin ni-abot bayro hi Pidro boy hi Howan ay impanalangin la ya hatoy ampipantompel ha Pangino--on ay mananggap nin Ispirito nin Diyos,
44008016	ta hay Ispirito nin Diyos ay ayin et ha maski hino konla nin ampipantompel ha Pangino--on. Hila ay nabinyagan bongat ha ngalan ni Pangino--on Hisos.
44008017	Hapa--eg, impababo ni Pidro boy ni Howan ya gamet la do ha ampipantompel ha Pangino--on; kayà hay Ispirito nin Diyos ay tinanggap la.
44008018	Nakit ni Simon ya hay tawtawoy ampababowan nin aw-alagad nin gamet la ay ambiyan nin Diyos nin Ispirito na. Kayà ambiyan nan kowalta hi Pidro boy hi Howan,
44008019	biha na hinalità, "Biyan moyo ko itaman," wana, "nin kapangyariyan emen kaganawan tawoy mapababowan kon gamet ko ay biyan nin Diyos nin Ispirito na."
44008020	Piro hinalità kona ni Pidro, ya wana, "Hika boy kowalta mo ay milamo nin mako ha kaparosawan ya ayin anggawan, ta an-ihipen mo nin hay kapangyariyan nin Diyos ay mabayaran mo nin kowalta.
44008021	Agka makapaki-atag ha bagay ya habayti, ta hay nakem mo ay alwan mahampat ha tegteg nin Diyos.
44008022	Paghehean mo bayti ya kasalanan mo, boy makirawat ka ha Diyos emen na ka patawaren ha kala-etan nin pagnanakem mo,
44008023	ta na-intindiyan ko ya hika ay ponò nin inggit boy nakahe--el ka ha kasalanan."
44008024	Hinalità ni Simon koni Pidro boy koni Howan ya ombayri: "Ipanalangin moyo ko awod emen hay bawbagay ya hinalità moyo ay ahè mangyari kongko."
44008025	Hin nayari̇̀ namapteg boy nangaral bayro hi Pidro boy hi Howan ay nagbira hila ha siyodad nin Hirosalim. Mintras amporong hila ay an-i-aral lay Mahampat ya Balità ha malakè ya banoway angkaranan la bayro ha probinsyan Samarya.
44008026	Hapa--eg hay mihay anghil nin Pangino--on ay naghalità koni Pilipi, ya wana, "Magpahabagatan ka ta mako ka ha daan ya ampangibat ha siyodad nin Hirosalim ya magpalako ha banowan Gasa." Habayti ya daan ay anti ha powiray dogal.
44008027	-
44008028	Nanigè ana hi Pilipi. Hapa--eg, ma--in ampagdaan ya mihay lalaki ya nakahakay ha karwahi. Habayti ya lalaki ay mihay opisyal ya taga nasyon Itopya boy hiya ya ampama-alà nin kayamanan ni Kandasi ya rayna bayro ha Itopya. Amporong bayti ya opisyal ya na-ibat ha siyodad nin Hirosalim nin namori ha Diyos. Mintras nakahakay ya ha karwahi ay ambahawen nay Halità nin Diyos ya hinolat ni propita Isayas.
44008029	Hapa--eg, hinalità nin Ispirito nin Diyos koni Pilipi, "Pakarani ka," wana, "ha karwahi."
44008030	Hi Pilipi ay nowayon napakarani do ha karwahi. Nalengè na baytoy opisyal ya ampamaha nin Halità nin Diyos ya hinolat ni propita Isayas. Pinastang ya ni Pilipi, "Angka-intindiyan mo nayi̇̀," wana, "ba--in ya ambahawen mo?"
44008031	Tinombay baytoy opisyal, ya wana, "Pangno ko ma-intindiyan bayti no ayin mangipalinaw kongko?" Hapa--eg, hinagyat na hi Pilipi nin homakay boy pina-iknò na ya ha dani na.
44008032	Hay nakaholat ha Kaholatan nin Diyos ya ambahawen nin hatoy opisyal ay ombayri: "Hiya ay bilang ha topa ya gitan patyen, boy bilang ya nin oybon topa ya maski an-orogan ay ahè ampambiyi̇̀; hiya man ay ahè nagtelek.
44008033	Hiya ay pinareng--ey boy maski ayin yan kasalanan ay hinosgawan yan patyen. Ayin ni miha ya makapaghalità nin tongkol ha aw-inalalak na, ta pina-anggawan lay biyay na bayri ha babon lotà."
44008034	Hatoy opisyal ya taga Itopya ay naghalità koni Pilipi, ya wana, "Ibalità mo pa kongko no hinoy antokoyen nin habayti ya propita. Sarili na nayi̇̀ o kanayon ya tawo?"
44008035	Hapa--eg, impalinaw kona ni Pilipi baytoy binaha na ha Kaholatan nin Diyos. Ha pangipalinaw ni Pilipi ay imbalità na do ha taga Itopya ya Mahampat ya Balità ya tongkol koni Apo Hisos.
44008036	Ha paninigè la ay ni-abot hila ha ma--in lanom. Hapa--eg, hinalità nin hatoy lalaki ya taga Itopya, "Biliwen mo," wana, "ma--in lanom. Ma-ari̇̀ mo koyna nayi̇̀ nin binyagan?"
44008037	"Binyagan kata," wani Pilipi, "no leseb ha nakem mo ya pamiminto--o mo." Tinombay baytoy opisyal, ya wana, "Ampinto--o ko nin hi Pangino--on Hisokristo ay Anak nin Diyos."
44008038	Hapa--eg, integen nin hatoy opisyal baytoy anhakyan lay karwahi ta nako hila ha lanom, biha ya bininyagan ni Pilipi.
44008039	Hin nakalakat hila do ha lanom ay biglà na-anam hi Pilipi ta kinwa ya nin Ispirito nin Diyos. Agyayna nakit oman nin hatoy opisyal, piro maliga yay nagpatoloy nin norong ha nasyon Itopya.
44008040	Hi Pilipi balè ay ni-abot ha banowan Asoto. Pa-ibat bayro, hay Mahampat ya Balità nin Diyos ay an-i-aral na ha kaganawan banowa ya angkaranan na anggan ni-abot ya ha siyodad nin Sisarya.
44009001	Hapa--eg, ahè angka-alih ya inakit ni Sawlo ha tawtawoy ampipantompel koni Pangino--on Hisos anggan agna hila mapati; kayà nako ya ha pinakapo--on nin pawpari̇̀ ya anti ha siyodad nin Hirosalim,
44009002	ta ampangwa yan kawkaholatan ya mamapteg nin ma--in yan katongkolan nin lomo--ob ha hawhimba--an nin Hawhodiyo ha siyodad nin Damasko, ta no makakit ya bayro nin ampipanhomonol ha Pangino--on ay dakpen na, mag--in lalaki o babayi, ta ibira na ha siyodad nin Hirosalim nin ipiriso.
44009003	Hapa--eg, hin maraninan mi-abot hi Sawlo bayro ha siyodad nin Damasko ay biglà ma--in hinomawang ya nangibat ha tag--ay ya nakahawang kona.
44009004	Natomba ya ha lotà boy nakalengè ya nin bosis ya naghalità kona nin ombayri: "Sawlo, Sawlo, antà ampadya-dya--an mo ko?"
44009005	"Hino ka, Pangino--on?" wani Sawlo. "Hiko," wana, "hi Pangino--on Hisos ya ampadya-dya--an mo.
44009006	Mireng ka ta mako ka ha siyodad, ta bayro ipatandà komo ya dapat mon gaw--en."
44009007	Hay tawtawoy kalamo ni Sawlo ay natetegnan boy nipag-ispanta ta ma--in hilan nalengè ya bosis, piro ayin hilan makit ya tawo.
44009008	Hapa--eg, nibangon hi Sawlo piro hin immokat nay mata na ay agyayna makakit; kayà inakay la yayna nin gintan ha siyodad nin Damasko.
44009009	Ha lo--ob nin tatloy allo ay agya makakit boy agya ampangan ni ampinom.
44009010	Bayro ha siyodad nin Damasko ay ma--in lalaki ya nagngalan Ananyas ya antompel ha Pangino--on. Hapa--eg, emen nan nakit ya Pangino--on ya ampangingat kona nin ombayri: "Ananyas," wana. "Anya bayto, Pangino--on?" wani Ananyas.
44009011	Hinalità nin Pangino--on, "Mako ka," wana, "ha bali ni Hodas ya anti ha an-ingaten Matoynong ya Daan. Tikapen mo bayro ya tawoy nagngalan Sawlo ya taga Tarso. Hiya ay ampanalangin,
44009012	boy pinakitan ya nin Diyos nin mihay lalaki ya nagngalan Ananyas ya nakon nangipababo nin gamet na kona emen ya makakit oman."
44009013	"Piro, Pangino--on," wani Ananyas, "malakè anay tawo ya naghombong kongko nin tongkol bayri ha tawo, boy tongkol ha mangala--et ya ginawà na ha nag--in tawtawo mo ha siyodad nin Hirosalim;
44009014	boy hay pamako na bayri ha siyodad nin Damasko ay ma--in yan katongkolan ya na-ibat ha pawpo--on nin pawpari̇̀ nin mandakep nin hinoman ya antompel komo boy ampakirawat ha ngalan mo."
44009015	Hinalità nin Pangino--on koni Ananyas, "Manigè ka," wana, "ta habayti ya tawo ay pinili̇̀ ko nin magsirbi kongko. Hiyay mangi-aral nin tongkol ha kalibriyan ha ngalan ko ha alwan Hawhodiyo boy ha aw-ari̇̀ la kateng komoyon aw-inalalak ni Israyil.
44009016	Mismon hiko ya mangipatandà kona no pangno kalakè ya kadya-dya--an ya ka-ilangan nan danasen alang-alang ha ngalan ko."
44009017	Hapa--eg, nakoyna hi Ananyas. Nilomo--ob ya do ha bali biha na pinababowan nin gamet na hi Sawlo, boy hinalità na, "Patel kon Sawlo," wana, "hi Pangino--on Hisos ya napakit komo hin anti ka ha daan ya palako bayri ay nangihogò kongko nin mako komo emen ka makakit oman boy emen ka mapnò nin Ispirito nin Diyos."
44009018	Antimano nakakit oman hi Sawlo ta ma--in bilang hikhik konà ya na-alih ha mata na. Hapa--eg, nireng ya ta napabinyag.
44009019	Nangan ya boy hinomkaw ya nawini na. Hi Sawlo ay nanatilin ongnoy allo ha siyodad nin Damasko nin kalamo nay ampipantompel ha Pangino--on.
44009020	Peleg nan anti bayro ay ampako ya ha hawhimba--an nin Hawhodiyo ta an-i-aral na ya hi Apo Hisos ay talagan Anak nin Diyos.
44009021	Ampipag-ispantay kaganawan tawoy ampakalengè ha an-i-aral na. "Alwa nayi̇̀," wanla, "nin hiya bayti ya tawoy ampamadya--dyà nin ampipantompel ha ngalan ni Hisos do ha siyodad nin Hirosalim? Alwa nayi̇̀ hay bara--nan nin pamako na bayri ay dakpen na hila nin bilang pawpiriso ta gitan na hila ha pawpo--on nin pawpari̇̀?"
44009022	Piro lalò hinomkaw ya nakem ni Sawlo ha pangangaral, boy pinaptegan na ya hi Apo Hisos ay talagan Kristo ya impangakò nin Diyos. Kayà hay Hawhodiyoy ampa-iri bayro ha siyodad nin Damasko ay ayin ma-itobay kona.
44009023	Malakè ya alloy nalabah, hay Hawhodiyo ay nititipon ta pini-i-ilgowan la no pangno la patyen hi Sawlo.
44009024	Piro natanda--an ni Sawlo ya tongkol bayri. Allo yabi hay Hawhodiyo ay ampagbantay ha pawpolta nin siyodad ta an-abangan la hi Sawlo nin patyen.
44009025	Piro mihay yabi, hay kawkalamo ni Sawlo ya ampipantompel koni Apo Hisos ay kinwa la hi Sawlo, ta ingkarga ha tiklis nin imparaan ha abirtoy lingling ya padir nin intohtoh ha kagmang.
44009026	Hi Sawlo ay nako ha siyodad nin Hirosalim ta labay nan makilamo ha ampipantompel ha Pangino--on. Piro angkalimo hila kona ta aghila ampinto--o nin hiya ay antompel koni Apo Hisos.
44009027	Hapa--eg hi Sawlo ay kinwa ni Birnabi ta gintan ha aw-alagad. Imbalità na konla ya ha daan ya magpalako ha siyodad nin Damasko, hi Apo Hisos ay napakit boy naki-ilgo koni Sawlo. Hinalità et ni Birnabi konla ya tongkol ha katapangan ni Sawlo nin nangaral ha tawtawo ha ngalan ni Apo Hisos do ha siyodad nin Damasko.
44009028	Hapa--eg, hi Sawlo ay tinanggap nin aw-alagad; kayà kalamolamo la yayna nin makon mangaral ha kaganawan dogal ya angkasakopan siyodad nin Hirosalim. Hay tapang nan mangaral ha ngalan nin Pangino--on.
44009029	Piro hi Sawlo ay amplanowen patyen nin hatoy angkapagkadiskosyon nay Hawhodiyoy ampaghalità nin halità Grigo.
44009030	Hin natanda--an nin ampipantompel ha Pangino--on ya labay patyen hi Sawlo nin hatoy Hawhodiyo ay gintan la ya ha siyodad nin Sisarya, biha la ya pina-orong ha siyodad nin Tarso ya sarili nan dogal.
44009031	Hapa--eg, nagkama--in katinekan ya ampipantompel ha Pangino--on ha angkasakopan nin probinsyan Hodiya, probinsyan Galiliya, boy probinsyan Samarya. Antomibay ya pantotompel la koni Apo Hisos ta antambayan hila nin Ispirito nin Diyos. Angkatoto hilan gomalang ha Pangino--on boy lalò hilan anlomakè.
44009032	Ha pantomalà ni Pidro nin mangaral ay nako ya ha banowan Lida nin manibaw ha nag--in tawtawo nin Diyos.
44009033	Bayro ay nakit nay mihay lalaki ya nagngalan Inyas. Ha lo--ob waloy ta--on, hi Inyas ay pirmin ampirà ta polonen.
44009034	"Inyas," wani Pidro kona, "ampakahampaten ka ni Pangino--on Hisoskristo. Mibangon ka ta lolonen moy amak mo." Antimano, hinomampat hi Inyas.
44009035	Kaganawan tawo ya ampa-iri ha banowan Lida boy ha Patal Saron ay tinompel ha Pangino--on hin nakit lay naka-owako hi Inyas.
44009036	Hapa--eg do ha banowan Hopi ay ma--in mihay babayi ya antompel koni Apo Hisos ya nagngalan Tabita ya ha halità Grigo ay Dorkas ya hay labay totolen ay oyha. Mahampat ya gawgawà na boy ampanambay ya ha manga-irap.
44009037	Hin habayton pana--on, hi Dorkas ay nagmasakit boy nati. Hay bangkay na ay pinaliyò boy in-oli̇̀ la ha tag--ay bali nin inggawà ha mihay kowarto.
44009038	Hay banowan Hopi ay alwan marayò ha banowan Lida. Hin nabalita--an nin hatoy ampipantompel ha Pangino--on ya hi Pidro ay anti ha banowan Lida ay nangihogò hila nin loway lalaki ya maki-ilgo kona nin ombayri: "Manandali̇̀ ka ta makilako ka konnawen ha banowan Hopi."
44009039	Kayà nakilako konla hi Pidro. Hin ni-abot hila ha banowan Hopi ay in-oli̇̀ la hi Pidro ha tag--ay bali ha kowartoy pinangigwa--an nin bangkay ni Dorkas. Bayro, hi Pidro ay pini-o-opongan nin bawbawoy babayi ya ampipanangih koni Dorkas. An-ipakit la koni Pidro ya bawbaro boy sawsambray ginawà ni Dorkas hin angkabiyay ya et.
44009040	Hapa--eg, pina-alih ni Pidro baytoy tawtawoy anti do ha lo--ob kowarto biha ya nanalimokod ta nanalangin. Hin nayari̇̀ yan nanalangin ay inomarap ya do ha bangkay biha na hinalità, ya wana, "Tabita, mibangon ka." Hapa--eg, immokat ni Dorkas ya mata na boy hin nakit na hi Pidro ay nibangon ya ta niknò.
44009041	Inoligtanan ni Pidro ya gamet ni Dorkas ta tinambayan na yan nireng, biha na pinititipon nin oman baytoy tawtawoy ampipantompel ha Pangino--on kateng hatoy bawbawoy babayi ta in-arap na konla hi Dorkas ya angkabiyay.
44009042	Habayti ya pangyayari ay nibahwag ha kaganawan tawo ha banowan Hopi; kayà malakè ya tawoy tinompel ha Pangino--on.
44009043	Hi Pidro ay naboyot bayro ha banowan Hopi, boy nakihandà ya koni Simon ya mananarabahon kawkatat nin ayop.
44010001	Ha siyodad nin Sisarya ay ma--in lalaki ya nagngalan Kornilyo. Hiya ay kapitan nin hawhondalò ya taga Roma ya hay ingat konla ay gropon Italyano.
44010002	Hi Kornilyo ya mahampat ya tawo ay alwan Hodiyo. Hiya kateng pamilya na ay anhomamba ha Diyos. Malhay et ya angka-itambay na ha manga-irap ya tawtawoy Hodiyo, boy pirmi yan ampanalangin ha Diyos.
44010003	Mihay allo, manga-alas tris nin mahilem, nakit nay mihay anghil nin Pangino--on ya nako konan naghalità, "Kornilyo!" wana.
44010004	Angkalimo yay ampanegteg do ha anghil, biha ya tinombay, "Anya," wana, "ya labay mo, Pangino--on?" Tinombay baytoy anghil, "Nalengè," wana, "nin Diyos ya panalangin mo. Tandà na et ya ampanambay ka ha manga-irap ya tawtawo; kayà agka anliwawan nin Diyos.
44010005	Hapa--eg, mangihogò kan lawlalaki ya mako ha banowan Hopi, ta lakwen lay mihay lalaki ya nagngalan Simon ya an-ingaten et Pidro.
44010006	Anti ya ha ambay dagat nin ampakihandà ha bali ni Simon ya mananarabahon kawkatat nin ayop."
44010007	Hapa--eg, nog-alih baytoy anghil ya naghalità koni Kornilyo. Iningat ni Kornilyo ya loway alilà na kateng mihay hondalò ya bantay nay kapariho nan anhomamba ha Diyos.
44010008	Imbalità na konla ya hinalità nin hatoy anghil, biha na hila inhogò ha banowan Hopi.
44010009	Maga mi-ogtoy-allo nin ika-ibokah, hi Pidro ay noli̇̀ ha tag--ay bali ta nako ya ha balkon nin manalangin. Hato itaman ya inhogò ni Kornilyo ay maraninan mi-abot bayro ha banowan Hopi.
44010010	Hapa--eg, binomitil hi Pidro; kayà labay nan mangan. Mintras an-ihandà ya pamamangan, hay Diyos ay ma--in impakit koni Pidro.
44010011	Nakit nay bilang ampaglo--at ya langit, boy nakit nay bilang malhay ya oweh ya tinakel ya mitataligmang doyo ya an-itohtoh nin pa-aypà ha lotà.
44010012	Bayro ha oweh ay ma--in kaganawan klasin ayop, kateng ampipandakap ha lotà boy ampipanlompad.
44010013	Hapa--eg, ma--in yan nalengè ya bosis ya naghalità kona nin ombayri: "Pidro, mangwa ka," wana, "nin patyen mo ta kona--en mo."
44010014	Piro tinombay hi Pidro, "Agko," wana, "Pangino--on. Nakakanoman ay agko et nangan nin anyaman ya bagay ya alwan malinis boy alwan nararapat kanen."
44010015	Hapa--eg hatoy bosis ay naghalità oman kona, "Agmo ibilang nin alwan malinis ya hinalità nin Diyos nin malinis."
44010016	Habayti ay katatloy bisis nin nangyari biha nipabira baytoy oweh ha langit.
44010017	Mintras an-ihipen ni Pidro no anyay labay totolen nin hatoy nakit na, hatoy lawlalaki ya inhogò ni Kornilyo ay natanda--an lay bali ni Simon boy anti hilayna bayron ampireng ha arapan nin polta.
44010018	Ampambolyaw hilan ampagpastang no bayro nayi̇̀ ampakihandà hi Simon ya an-ingaten et Pidro.
44010019	Mintras an-ihipen et ni Pidro baytoy nakit na ay naghalità kona ya Ispirito nin Diyos, ya wana, "Ma-in," wana, "nin tatloy lalaki ya ampanikap komo.
44010020	Mona--oy ka boy agka mag-alangan nin makilako konla, ta mismon hikoy nangihogò konla."
44010021	Hapa--eg, nona--oy hi Pidro ta hinakbat na hila, biha na hinalità konla, "Hiko," wana, "ya antikapen moyo. Anyay labay moyo kongko?"
44010022	"Inhogò kayi," wanla, "ni Kapitan Kornilyo. Mahampat yay tawo boy anggomalang ya ha Diyos. An-igalang ya et nin kaganawan Hodiyo. Hinalità kona nin mihay anghil nin Diyos ya hagyaten na kan mako ha bali na emen na malengè ya halita--en mo."
44010023	Hapa--eg, pinalo--ob hila ni Pidro ta pinakitotolan na hilan matoloy bayro nin habayton yabi. Ika-ibokah ay nakilako hi Pidro konla kalamo ya ongnoy tawtaga Hopi ya kapariho nan antompel ha Pangino--on.
44010024	Homonoy allo ay ni-abot hila ha siyodad nin Sisarya. Anti bayron ampanganti̇̀ hi Kornilyo, kateng pawpartidos na boy aw-amigo nay hinagyat na.
44010025	Hin anlomo--ob ana hi Pidro do ha bali ay hinakbat ya ni Kornilyo. Nanlokob hi Kornilyo ha danin bitih ni Pidro ta homamba ya dayi kona.
44010026	Piro hinalità kona ni Pidro, "Mireng ka," wana. "Agka homamba kongko ta hiko ay tawon bongat nin bilang komo."
44010027	Hapa--eg hi Pidro boy hi Kornilyo ay ampi-ilgo mintras anlomo--ob. Bayro, nakit ni Pidro ya malakè ya tawoy nititipon.
44010028	Kayà hinalità konla ni Pidro, "Tandà moyo," wana, "ya ha kawkapanogo--an nawen Hawhodiyo ay agkayi ma-ari̇̀ makilamo o manibaw ha alwan Hodiyo. Piro impatandà kongko nin Diyos ya agko dapat ibilang nin alwan malinis ya hinoman ya tawo.
44010029	Kayà hin impalako moyo ko ay agko nag-alangan nin nakilako bayri. Hapa--eg, pastangen katawo no anyay bara--nan nin pamalako moyo bayri kongko."
44010030	Tinombay hi Kornilyo, "Nakatlo," wana, "hin ombayri ya oras, alas tris nin mahilem ay anti ko bayri ha bali ko nin ampanalangin. Hapa--eg, biglà akon nakakit nin mihay lalaki ya naka-ireng ha arapan ko ya hay dolo na ay ampangislap.
44010031	Hinalità na kongko, 'Kornilyo,' wana, 'hay panalangin mo ay nilengè nin Diyos, boy agna angkaliwawan ya panambay mo ha manga-irap ya tawtawo.
44010032	Hapa--eg, mangihogò ka nin mako ha banowan Hopi ta lakwen hi Simon Pidro. Hiya ay ampakihandà ha bali ni Simon ya mananarabahon kawkatat nin ayop. Hay bali ni Simon ay anti ha ambay dagat.'
44010033	Kayà impalako katan antimano; maganda ta nakilako ka. Hapa--eg ay anti kayi bayrin nititipon ta ampanganti̇̀ kayi para manlengè nin Halità nin Diyos ya ipahalità na komo."
44010034	Hi Pidro ay nag-ompisan nangaral, ya wana, "Hapa--eg ko natanda--an ya hay tegteg nin Diyos ha tawtawo ay pantaypantay.
44010035	Antanggapen nin Diyos ya hinoman ya tawoy ampanggalang kona boy ampanggawà mahampat, mag--in Hodiyo o alwa.
44010036	Tandà moyoyna ya Mahampat ya Balità ya impatandà nin Diyos konnawen aw-inalalak ni Israyil ya hay tawtawo ay magkama--in pamakisondò ha Diyos nin banà ha ginawà ni Pangino--on Hisokristo, piro hiya ya Pangino--on nin kaganawan tawo.
44010037	Tandà moyo simpri ya kaganawan nangyari ha probinsyan Hodiya ya nag-ompisa ha probinsyan Galiliya hin nayari̇̀ nin in-aral ni Howan ya tongkol ha pagbinyag.
44010038	Tandà moyo et ya kaganawan ginawà ni Apo Hisos ya taga banowan Nasarit. Inggawà nin Diyos ya Ispirito na boy kapangyariyan na koni Apo Hisos. Kayà ha pamako na ha maski ayrin dogal ay ampanggawà yan mahampat boy ampamakahampat yan kaganawan tawoy anti ha hilong kapangyariyan ni Satanas. Angkagawà na bayto ta Diyos ya ampanambay kona.
44010039	"Hikayi ya aw-alagad ni Apo Hisos ay ampamapteg nin kaganawan ginawà na ha dogal nawen nin Hawhodiyo angga ha siyodad nin Hirosalim. Hiya ay pinatin impakò ha koroh.
44010040	Piro hin nalabah ya tatloy allo pa-ibat hin nati ya ay biniyay yan oman nin Diyos ta impatnag na ya konnawen.
44010041	Alwan kaganawan tawo ya nakakit kona no alwan hikayin bongat ya pinili̇̀ nin Diyos ya nakakit kona. Ampaptegan nawen ya komoyo ta nakipangan boy naki-inom kayi kona hin nayari̇̀ yan biniyay oman nin Diyos.
44010042	Inhogò kayi ni Apo Hisos nin mangi-aral nin Mahampat ya Balità ha tawtawo, boy paptegan nawen ya hiya ay binyan nin Diyos nin karapatan nin manosga ha kaganawan tawoy angkabiyay kateng ha nikati pangabiyay lan oman.
44010043	Pa-ibat hin hato, impahalità nin Diyos ha pawpropita na ya tongkol koni Apo Hisos. Hinalità la ya hinoman ya tawoy tompel kona ay patawaren ha kawkasalanan na ha kapangyariyan nin ngalan ni Apo Hisos."
44010044	Mintras ampaghalità hi Pidro, hay Ispirito nin Diyos ay pinomahok do ha tawtawoy ampipanlengè.
44010045	Hay Hawhodiyoy ampipantompel ha Pangino--on ya kalamo ni Pidro nin na-ibat ha banowan Hopi ay nipag-ispanta, ta hay tawtawoy alwan Hodiyo ay binyan nin Diyos nin Ispirito na.
44010046	Nalengè la hili Kornilyo ya ampakapaghalità nin kahalakoy halità boy ampamori hila ha Diyos. Hapa--eg, hinalità ni Pidro ha kawkalamowan na,
44010047	"Natanggap la," wana, "ya Ispirito nin Diyos nin bilang kontamo. Ma--in et wari̇̀ nin makapibawal konla nin binyagan ha lanom?"
44010048	Hapa--eg, immanda ni Pidro ya binyagan hili Kornilyo ha ngalan ni Pangino--on Hisokristo. Hin nayari̇̀ hilan bininyagan ay pinaki-ilgowan nili Kornilyo hi Pidro nin manatili bayron ongnoy allo.
44011001	Hay pangyayari do ha alwan Hawhodiyo ya nananggap nin Halità nin Diyos ay tampol nabalita--an nin aw-alagad boy kanayon ya pawpatel ha Pangino--on ya ampa-iri ha probinsyan Hodiya.
44011002	Hin nagbira hi Pidro ha siyodad nin Hirosalim ay pinintasan ya nin hatoy Hawhodiyoy nipantompel ha Pangino--on, ta an-ihipen la et ya maski hinoy tawoy tinompel ha Pangino--on ay dapat et homonol ha kaganawan an-ipanogò ha Hawhodiyo.
44011003	Ampintasan la hi Pidro, ya wanla kona, "Nakihandà ka ha alwan Hawhodiyo boy nakipangan ka konla."
44011004	Kayà impalinaw ni Pidro do ha ampamintas kona ya kaganawan pangyayari pa-ibat ha ompisa.
44011005	"Minghan nin ampanalangin ako," wana, "hin anti ko ha banowan Hopi ay ma--in impakit kongko ya Diyos. Nakakit akon malhay ya oweh ya tinakel ha mitataligmang doyo. Nag-aypà ha dani ko baytoy oweh ya nangibat ha katatag-ayan ha kama-inan nin Diyos.
44011006	Pinakalilili--o ko bayto. Bayro ay nakakit ako nin hari-hari̇̀ ya klasin ayop ya agtamo angkona--en, mag--in balang o alwa, ampipandakap ha lotà boy ampipanlompad.
44011007	Hapa--eg, nakalengè ako nin bosis ya naghalità, ya wana, 'Pidro, mireng ka. Mangwa kan patyen mo ta kona--en mo.'
44011008	Tinombay ako, 'Agko,' wangko, 'Pangino--on! Nakakanoman ay agko et nangan nin anyaman ya bagay ya alwan malinis boy alwan nararapat kanen.'
44011009	Piro nalengè kon oman ya bosis ya naghalità ya nangibat ha langit, ya wana, 'Agmo ibilang nin alwan malinis ya hinalità nin Diyos nin malinis.'
44011010	Habayti ay katatloy bisis nin nangyari biha kaganawan nin habayto ay nipabira ha langit.
44011011	"Hin habayto et, do ha bali ya ampakihanda--an ko ay ma--in nilomateng ya tatloy lalaki ya na-ibat ha siyodad nin Sisarya ya inhogò nin manikap kongko.
44011012	Hapa--eg, impanakem kongko nin Ispirito nin Diyos ya agko mag-alangan nin makilako konla maski alwa hilan Hodiyo. Kayà nakilako ko konla kateng habayti ya anem ya patel ha Pangino--on ya taga banowan Hopi. Hikayi ya kaganawan ay nako ha bali ni Kornilyo ha banowan Sisarya.
44011013	Hinalità ni Kornilyo konnawen ya do ha lo--ob bali na ay napakit kona ya mihay anghil. Hinalità kona nin hatoy anghil, ya wana, 'Mangihogò ka nin mako ha banowan Hopi ta kowen hi Simon ya an-ingaten et Pidro.
44011014	Halita--en na komo no pangno ka malibri ha kasalanan kateng pamilya mo.'
44011015	"Hapa--eg, ampag-ompisa kon bongat nin maghalità, hay Ispirito nin Diyos ay pinomahok konla nin bilang ombayro ha nangyari kontamo hin ona.
44011016	Napanemteman ko baytoy hinalità ni Pangino--on Hisos, ya wana, 'Hi Howan Mamiminyag ay naminyag ha lanom, piro hay ibinyag komoyo nin Diyos ay Ispirito na.'
44011017	Malinaw ya hay tawtawoy alwan Hodiyo ay binyan nin Diyos nin Ispirito na nin bilang ha inggawà na kontamon Hawhodiyo ya tinompel koni Pangino--on Hisokristo. Ma-ari̇̀ ako wari̇̀ nin mana--ad ha Diyos?"
44011018	Hin nalengè la baytoy hinalità ni Pidro ay tinonggen hila ha pamintas la kona ta pinori lay Diyos. "Tamà," wanla, "nin hay alwan Hawhodiyo ay binyan itaman nin Diyos nin oportonidad nin maghehe ha kawkasalanan emen hila magkama--in nin biyay ya ayin anggawan."
44011019	Hapa--eg, pa-ibat hin pinati hi Istiban, hay ampipantompel ha Pangino--on ay ampadya-dya--an. Kayà nangapihahabwag hila. Ma--in nipalako ha probinsyan Pinisya, ma--in nipalako ha islan Sipri, boy ma--in et nipalako ha siyodad nin Antiyokiya. Hay Mahampat ya Balità ya tongkol koni Apo Hisos ay ha kapariho lan bongat nin Hodiyo ya ampangibalita--an la.
44011020	Do ha islan Sipri boy ha siyodad nin Sirini ay ma--in et kanayon ya ampipantompel ha Pangino--on. Hila ay ampako ha siyodad nin Antiyokiya, ta hay tawtawo bayro ya alwan Hodiyo ay an-aralan la. Hay an-i-aral la ay Mahampat ya Balità ya tongkol koni Apo Hisos.
44011021	Ha pangangaral la ay antambayan hila nin Pangino--on. Kayà malakè ya tawoy tinompel boy hinomonol koni Pangino--on Hisos.
44011022	Hapa--eg, hin nalengè bayti nin hatoy ampipantompel ha Pangino--on ha siyodad nin Hirosalim ay inhogò la hi Birnabi nin mako ha siyodad nin Antiyokiya.
44011023	Hin ni-abot hi Birnabi ha Antiyokiya ay nakit nay kahampatan ingangalo nin Diyos ha tawtawoy ampipantompel koni Apo Hisos. Masyadon liga ni Birnabi, boy lalò nan ampakhawen ya nakem nin hatoy ampipanhomonol ha Pangino--on emen ahè ma-alih ya pantotompel la.
44011024	Mahampat ya tawo hi Birnabi. Makhaw ya pantotompel na boy pono-ponò ya nin Ispirito nin Diyos. Banà koni Birnabi ay malakè et ya tawoy tinompel koni Pangino--on Hisos.
44011025	Hapa--eg hi Birnabi ay nako ha siyodad nin Tarso ta tinikap na hi Sawlo.
44011026	Hin nakit na hi Sawlo ay gintan na ya ha siyodad nin Antiyokiya. Ha lo--ob nin mihay ta--on ay anti hila bayro nin ampakilamo ha tawtawoy ampipantompel ha Pangino--on, boy malakè et ya tawoy antoro--an la. Bayro ha Antiyokiya nin ka-ona-onawan iningat 'Kristyano' ya ampipantompel ha Pangino--on.
44011027	Hapa--eg, mintras anti et bayron ampa-iri hi Birnabi boy hi Sawlo ha siyodad nin Antiyokiya ay ma--in nilomateng ya ongnoy propita ya na-ibat ha siyodad nin Hirosalim.
44011028	Miha bayro konla ha pawpropita ya nagngalan Agabo ay nireng, ta ha kapangyariyan nin Ispirito nin Diyos ay hinola--an nay ma--in lomateng ya masyadoy ka-irapan ta magkakolang ya pamamangan ha kaganawan dogal bayri ha babon lotà. (Habayti ay nangyari hin ampag-ari̇̀ hi Klawdyo.)
44011029	Hay ampipantompel ha Pangino--on ay nagdisisyon nin mamagtan nin tambay ha abot kaya la do ha pawpatel ha Pangino--on ya ampa-iri ha probinsyan Hodiya.
44011030	Ginawà la bayti boy hay tambay la ay impagtan la koni Sawlo boy koni Birnabi nin igwà ha ampipama-alà ha ampipantompel ha Pangino--on bayro ha siyodad nin Hirosalim.
44012001	Habayton pana--on, hay tawtawoy ampipantompel ha Pangino--on ay lalò ampadya-dya--an ni Ari̇̀ Hirodis.
44012002	Impapotohan nan olo hi Santiyago ya patel ni Howan.
44012003	Nakit ni Ari̇̀ Hirodis ya hay Hawhodiyoy ampipamo--on ay nilomiga nin banà bayro ha ginawà na. Kayà imparakep na et hi Pidro. Habayti ay nangyari hin Pistan pamangan tinapay ya ayin pampalbag.
44012004	Hin na-iparakep ni Ari̇̀ Hirodis hi Pidro ay impapiriso na, boy impabantayan ha apat ya gropon hawhondalò ya balang gropo ay apat. Hay plano ni Ari̇̀ Hirodis ay i-arap na hi Pidro ha tawtawo nin bistawen mayari̇̀ ya Pistan Pamamanemtem.
44012005	Piro mintras anti ha pirisowan hi Pidro, hay ampipantompel ha Pangino--on ay ampipanalangin ha Diyos para koni Pidro nin leseb ha nakem la.
44012006	Habayton yabi, biha ipakwa ni Ari̇̀ Hirodis hi Pidro ta gitan nin i-arap ha tawtawo, hiya ay angkatoloy ha piha-etan nin loway hondalò. Hiya ay binalol nin loway tikalà boy do ha poltan pirisowan ay ma--in et nin hawhondalò ya ampagbantay kona.
44012007	Hapa--eg, mihay anghil nin Pangino--on ay biglà nin anti bayro ya nakahawang nin habaytoy kolongan. Hi Pidro ay dinapikpik nin habaytoy anghil ta pinokaw na ya, biha na hinalità kona, ya wana, "Manandali̇̀ kan mibangon." Antimano, hay tikalà ya pinamalol nin gamet ni Pidro ay nakalag.
44012008	Hapa--eg, hinalità nin hatoy anghil, "Magbaro ka," wana, "boy magsapatos." Hinonol ni Pidro ya hinalità nin hatoy anghil. Hinalità ana et nin hatoy anghil, "Mag-alimenmen ka," wana, "ta homono ka kongko."
44012009	Hi Pidro ay hinomono do ha anghil, piro an-ihipen na no talagan peteg ya ampangyari kona. Andap na no ampanaynep yan bongat.
44012010	Nagdaan hila ha primiro boy ha ikalwan powistoy ma--in gowardya, biha hila ni-abot do ha poltay pahak ya pagdanan lomikol makon siyodad. Hatoy polta ay nagtarmolin naglo--at; kayà nilomikol hila. Hin naka-owako hilan amò, hatoy anghil ay biglà na-anam ha tegteg ni Pidro.
44012011	Hapa--eg, napirakep ni Pidro ya nakem na; kayà hinalità na ha sarili na, "Talagan peteg," wana, "bayti ya nangyari kongko. Inhogò nin Pangino--on ya anghil na ta inlibri na ko koni Ari̇̀ Hirodis boy ha kaganawan an-asawan nin kapariho kon Hawhodiyo nin mangyari kongko."
44012012	Hin napi-aweng ni Pidro ya nangyari kona ay nako ya ha bali ni Mariya ya nanay ni Howan ya an-ingaten et Markos. Bayro ay malakè ya ampititipon nin ampanalangin.
44012013	Hi Pidro ay nangatoktok ha poltan alal. Mihay alilà ya nagngalan Rodi ya nakon manlo--at polta.
44012014	Hin nabosisan na hi Pidro ay maliga yay nowayon nagbira ya agna nilo--at ya polta. Imbalità na konla ya hi Pidro ay anti bayron ampireng ha likol polta.
44012015	"Ayin ka," wanla, "ha sarili mo." Piro impilit na konla ya talagan peteg nin anti bayro hi Pidro. Kayà hinalità la kona, "Maka anghil na bayto," wanla.
44012016	Insigi ni Pidro ya pangatoktok na. Hapa--eg, nilo-atan lay polta. Masyado hilan nag-ispanta hin nakit la hi Pidro.
44012017	Minostrawan hila ni Pidro nin ahè magtelek, biha na imbalità konla no pangno ya inlikol nin Pangino--on ha pirisowan. "Ibalità moyo," wana, "bayti koni Santiyago boy ha kanayon ya pawpatel tamo ha Pangino--on." Hapa--eg, nog-alih ya ta nako ya ha kanayon ya dogal.
44012018	Lomateng ya bayombokah, hay hawhondalò ya ampipagbantay ha pirisowan ay nagkagolo, ta agla natanda--an ya nangyari koni Pidro.
44012019	Hi Pidro ay impatikap ni Ari̇̀ Hirodis. Hin agla ya makit ay impa-imbistigawan na baytoy hawhondalò ya pinabantay na koni Pidro biha na hila impapati. Hin nayari̇̀ bayti, hi Ari̇̀ Hirodis ay nakon napa-iri ha siyodad nin Sisarya.
44012020	Masyadoy pahang ni Ari̇̀ Hirodis ha tawtaga siyodad nin Tiro boy siyodad nin Sidon. Kayà hatoy tawtaga bayro ha loway siyodad ay nangapisosondò nin pakarani kona. Nakitotol hila koni Blasto ya ampamo--on do ha bali ni Ari̇̀ Hirodis nin tambayan hilan magkama--in nin ka-ayosan, ta hay pamamangan la ay bayro angka-ibat ha angkasakopan nin habaytoy ari̇̀.
44012021	Hi Ari̇̀ Hirodis ay nambin taning nin pami-a-arap la. Hin na-abot baytoy allo ay nititipon ya tawtawo. Hi Ari̇̀ Hirodis ya nagdolo nin pinakamaganday dolon ari̇̀ ay niknò ha pamikno--an nin ari̇̀ biha ya naghalità.
44012022	Hapa--eg, nambolyaw ya tawtawo, ya wanla, "Habayti ya ampaghalità ay diyos, alwan tawo."
44012023	Antimano, hay anghil nin Pangino--on ay nambin masakit koni Ari̇̀ Hirodis. Inowel ya anggan nati ya, ta tinanggap nay pamomori ya dapat ay ha Diyos.
44012024	Habayton pana--on ay malakè ya tawoy nakalengè Halità nin Diyos. Kayà anlomakè anay ampipantompel ha Pangino--on.
44012025	Hapa--eg hatoy kowaltay impagtan koni Birnabi boy koni Sawlo ay na-igwà layna. Kayà nog-alih hila ha siyodad nin Hirosalim ta magbira hilayna et ha siyodad nin Antiyokiya. Gintan la hi Howan ya an-ingaten et Markos.
44013001	Do ha siyodad nin Antiyokiya ay ma--in malakè ya ampipantompel ha Pangino--on. Hay pawpropita boy mawmangangaral ya kalamo la ay hi Birnabi, hi Simyon ya an-ingaten Mangitit, hi Losyo ya taga Sirini, hi Sawlo, boy hi Mana--in ya kinandep nin tatay ni Ari̇̀ Hirodis.
44013002	Mihay allo, mintras anhomamba hila ha Pangino--on ay nagpalta hilan nangan ta ampanalangin. Hapa--eg hay Ispirito nin Diyos ay naghalità konla nin ombayri: "Ihogò moyo," wana, "hi Birnabi boy hi Sawlo nin gaw--en ya an-ipagawà ko konla."
44013003	Kayà hin nalabah baytoy agla pamangan ta ampanalangin ay pinababowan lan gamet la hi Birnabi boy hi Sawlo biha la hilayna nin pinatigè.
44013004	Banà ha Ispirito nin Diyos ya ampanogò koni Birnabi boy koni Sawlo ay nako hila ha banowan Silosya, biha hila hinomakay ha barko, ta nilomipay ha dagat nin mako ha islan Sipri.
44013005	Hin ni-abot hila ha banowan Salamis ay nako hila ha hawhimba--an nin Hawhodiyo ta in-aral lay Halità nin Diyos. Gintan lan pagkatambay hi Howan Markos.
44013006	Hapa--eg, tinalà la baytoy isla anggan ni-abot hila ha siyodad nin Papos. Bayro la nakit ya mihay Hodiyoy nagngalan Barhisos ya magsasalimangka boy ampagkakanwari̇̀ nin hiya ay propita nin Diyos.
44013007	Hiya ay amigo ni Sirihyo Pawlo ya matalino boy gobirnador bayro ha islan Sipri. Hapa--eg hi Birnabi boy hi Sawlo ay impa-ingat nin hatoy gobirnador, ta labay nan manlengè nin Halità nin Diyos.
44013008	Piro hina--ad ya ni Barhisos ya magsasalimangka ya an-ingaten Ilimas ha halità Grigo, ta ahè labay ni Barhisos nin hatoy gobirnador ay manlengè ha an-i-aral ni Birnabi boy Sawlo, boy agna simpri labay nin hatoy gobirnador ay tompel koni Pangino--on Hisos.
44013009	Hapa--eg hi Sawlo ya an-ingaten et Pablo ay pono-ponò nin Ispirito nin Diyos. Pinakategteg na hi Ilimas, biha na hinalità, ya wana,
44013010	"Hika ay anak ni Satanas, ta kontra ka ha kaganawan bagay ya mangahampat. Manloloko ka ta anti komo ya kaganawan mangala--et ya pamamaraan. Antà ambaliktaren moy kaptegan nin Pangino--on ta anggaw--en mon kabongkokan?
44013011	Mismon Pangino--on ya mamarosa komo. Hika ay mabowag; kayà agka makakit hawang nin ongnoy allo." Antimano, hi Ilimas ay agana nakakit ta dinomeglem anay tegteg na. Kayà mamadodokapkap yan manikap nin mangakay kona.
44013012	Hin nakit nin hatoy gobirnador bayti ya nangyari ay tinompel ya koni Apo Hisos. Nag-ispanta yan masyado ha torò ya tongkol ha Pangino--on.
44013013	Hi Pablo kateng kawkalamowan na ay nog-alih ha siyodad nin Papos ta nilomipay hilan nako ha siyodad nin Pirga ha probinsyan Pampilya. Bayro hila inalihan ni Howan Markos ta norong ya ha siyodad nin Hirosalim.
44013014	Hi Pablo balè boy hi Birnabi ay nog-alih ha siyodad nin Pirga ta nako ha siyodad nin Antiyokiya ha probinsyan Pisidya. Lomateng ya allon pama-inawa ay nilomo--ob hila ha himba--an nin Hawhodiyo ta niknò.
44013015	Hin nayari̇̀ binaha ya ongnoy partin kawkapanogo--an ya hinolat ni Moysis boy kanayon et ya hinolat nin pawpropita nin Diyos, hay ampama-alà bayro ha himba--an ay namagtan halità koli Pablo ya ombayri: "Pawpatel, no ma--in kawon i-aral bayri ha tawtawo ya makapakhaw nin pantotompel la ay halita--en moyoyna."
44013016	Nireng hi Pablo biha ya nagmostra nin pakatinek ya tawtawo. "Hikawo," wana, "ya Kawka-israylita ko boy hikawoy kaganawan nin alwan Hodiyo ya anti bayrin anhomamba ha Diyos, leng--en moyoy halita--en ko!
44013017	Hay Diyos ya ampahimala--an tamon aw-inalalak ni Israyil ay namili̇̀ ha kawka-apo-apowan tamo, boy pinalakè na hila hin ampa-iri hila ha nasyon Ihipto ya alwa lan sarilin dogal. Hapa--eg, ha kapangyariyan nin Diyos ay inalih na hila ha nasyon Ihipto,
44013018	boy ha lo--ob nin apatapò ya ta--on nin pamalibotlibot la ha powiray dogal ay pinagpasinsyawan hila nin Diyos.
44013019	Impatalo nin Diyos ya tawtawo ha pitoy nasyon ha dogal ya an-ingaten Kana--an, ta habaytoy dogal ay inggawà na ha tawtawo na nin pag-ikon la.
44013020	"Ha lo--ob nin apat gato boy limampò ya ta--on, hay Diyos ay namili̇̀ nin tawtawoy mihahagilin mamo--on ya an-ingaten hawhowis. Hila ay namo--on angga hin pana--on nin nag-ompisa hi propita Samwil nin namo--on konla.
44013021	Hapa--eg, labay nin Aw-israylita nin magkama--in ari̇̀. Kayà inggawà nin Diyos konla nin mag-ari̇̀ hi Sawlo ya anak ni Kis ya ibat ha lipi̇̀ ni Binhamin. Hi Sawlo ay nag-ari̇̀ nin lo--ob apatapò ya ta--on.
44013022	Hapa--eg, inalih ya nin Diyos ta impahili nan mag-ari̇̀ hi Dabid. Ombayri ya hinalità nin Diyos ya tongkol koni Ari̇̀ Dabid: 'Nakit ko ya hi Dabid ya anak ni Dyisi ay nakab--in konswilo kongko; kayà kaganawan ipagawà ko kona ay gaw--en na.' "
44013023	Hinalità et ni Pablo, "Miha," wana, "ha aw-inalalak ni Ari̇̀ Dabid ay hi Apo Hisos ya impangakò nin Diyos ya Mapangilibri kontamon aw-inalalak ni Israyil.
44013024	Piro hin ahè et nag-ompisan nanorò hi Apo Hisos, hi Howan Mamiminyag ay nangaral ha kaganawan inalalak ni Israyil nin paghehean lay kawkasalanan la biha hila pabinyag.
44013025	Hin marani anan mayari̇̀ ni Howan ya impagawà kona nin Diyos ay hinalità na ha tawtawo, ya wana, 'Ha palagay moyo ay hino ko? Alwan hiko bayto ya an-anti--en moyo. Alwa! Hiya ay angkahoyot kongko, piro maski pag-alilà na kon mangokà nin sintas sapatos na ay alwa kon karapatdapat.' "
44013026	Hinalità et ni Pablo, ya wana, "Pawpatel ko ya aw-inalalak ni Abraham, boy kaganawan alwan Hawhodiyo ya anti bayrin anhomamba, leng--en moyo bayti: kontamo impatandà nin Diyos no pangno tamo malibri ha kaparosawan.
44013027	Hay Hawhodiyo ya ampa-iri ha siyodad nin Hirosalim kateng pawpo--on la ay ahè magtandà nin hi Apo Hisos ya Mapangilibri; ni agla angka-intindiyan baytoy hinolat nin pawpropita maski angkalengè la no ambahawen ha lo--ob himba--an no allon pama-inawa. Tinopad lay hawholà nin pawpropita hin hato ha panintinsya lan kamatyan koni Apo Hisos.
44013028	Maski ayin hilan nakit ya bara--nan nin pamatyan la kona ay pinaki-ilgowan la hi Pilato nin ipapati na ya.
44013029	Hin nayari̇̀ lan ginawà baytoy kaganawan nin nakaholat ha Kaholatan nin Diyos ya tongkol koni Apo Hisos, hiya ay in-aypà ha koroh biha la ya intabon.
44013030	Piro biniyay yan oman nin Diyos.
44013031	Hin nabiyay oman hi Apo Hisos ay malakè ya bisis yan napakit do ha tawtawoy kalamo nan na-ibat ha probinsyan Galiliya hin nako hila ha siyodad nin Hirosalim. Hila hapa--eg ya ampamapteg ha aw-inalalak ni Israyil nin tongkol kona.
44013032	"Hikayi ni Birnabi ay anti bayrin nantan Mahampat ya Balità para komoyo. Impangakò nin Diyos ha kawka-apo-apowan tamo ya mangihogò yan mangilibri kontamo.
44013033	Habayto ay natopad ana kontamon aw-inalalak la, ta biniyay nan oman hi Apo Hisos. Ha ikalwan Kanta ha Kaholatan nin Diyos ay ombayri ya hinalità nin Diyos koni Apo Hisos: 'Hika ay Anak ko. Hapa--eg, ay impakit ko ha tawtawo ya talagan Anak kata.'
44013034	Hin hato, impangakò nin Diyos ya hi Apo Hisos ay biyayen nan oman boy hay nawini na ay ahè mabolok, ta hinalità nay ombayri: 'Hay kawkahampatan ya impangakò ko koni Ari̇̀ Dabid ay toparen ko.'
44013035	Hay kanayon et ya holà ya hinolat ni Ari̇̀ Dabid ya hinalità ni Apo Hisos ha Diyos ay ombayri: 'Agmo payagan nin hay nawini nin magsisirbi moy pinili̇̀ mo ay mabolok.'
44013036	Insigi et ni Pablo ya paghalità na, ya wana, "Anhomonol hi Ari̇̀ Dabid ha kalabayan nin Diyos nin magsirbi ha tawtawoy angkasakopan na. Hin nati ya ay intabon ya ha pinangitabonan nin kawka-apo-apowan na, boy nabolok ya nawini na.
44013037	Piro hatoy biniyay oman nin Diyos ya ayin kanayon no alwan hi Apo Hisos, hay nawini na ay ahè nabolok.
44013038	Hikawoy kaganawan, pawpatel ko, dapat moyon matanda--an ya hi Apo Hisos ya an-i-aral nawen komoyo ya makapatawad nin kawkasalanan.
44013039	Dapat moyo et matanda--an ya hinoman ya tawoy tompel koni Apo Hisos ay malibri ha kaganawan kasalanan, ta hay kawkapanogo--an ya inggawà kontamo ni Moysis ay ahè makapilibri komoyo.
44013040	Kayà mag-atap kawo emen ahè mangyari komoyo baytoy hinalità nin pawpropita ya ombayri:
44013041	'Hikawoy ampandodostà nin Halità nin Diyos, ma--in akon gaw--en komoyo ya pag-ispantawan moyo. Mag-ispanta kawo piro mati kawo ta agkawo minto--o maski ma--in mangipalinaw komoyo.' "
44013042	Hapa--eg, hin ampog-alih ana hi Pablo boy hi Birnabi do ha himba--an ay impaki-ilgo konla nin tawtawo ya magbira hilan oman ha homonoy allon pama-inawa, ta labay layna et manlengè nin ombayro ha bawbagay ya intorò la.
44013043	Hin nayari̇̀ anay pamititipon la boy hin anlomikol hilayna ay nakihono koni Pablo boy koni Birnabi ya malakè ya Hodiyo boy kanayon ya tawtawoy alwan Hodiyo ya anhomonol ha kawka-ogali--an nin Hawhodiyo. Naghalità konla hili Pablo boy pinakitotolan la hila nin isigi lay pamahimalà la ha kahampatan nin Diyos.
44013044	Homonoy allon pama-inawa, halos kaganawan tawo bayro ha siyodad ay nakon nanlengè nin Halità nin Diyos.
44013045	Hin nakit nin Hawhodiyo baytoy kalak--an tawo, hila ay masyadon na-inggit. Kayà naghalità hila nin kontra ha an-itorò ni Pablo boy ininsolto la ya.
44013046	Piro hi Pablo boy hi Birnabi ay lalò tinomapang nin naghalità, ya wanla, "Talagan habayti ya Halità nin Diyos ay dapat nawen pon i-aral komoyon Hawhodiyo. Piro banà ta agmoyo antanggapen ay an-ipakit moyoy alwa kawon karapatdapat magkama--in nin biyay ya ayin anggawan. Mog-alih kayi bayri komoyo ta mako kayi ha alwan Hawhodiyo;
44013047	ta ombayri ya impaholat nin Diyos ya panogò na konnawen: 'Ginawà katan hawang ha tawtawoy alwan Hodiyo emen hay kalibriyan ha kaparosawan ay mi-abot ha kaganawan tawo bayri ha babon lotà.' "
44013048	Nipagtowà baytoy alwan Hawhodiyo hin nalengè lay hinalità ni Pablo boy pina-alaga--an lay Halità nin Diyos. Hatoy talagan pinili̇̀ nin Diyos nin biyan biyay ya ayin anggawan ay tinompel ha Pangino--on.
44013049	Hapa--eg hatoy ampipantompel ha Pangino--on ay nako ha kaganawan dogal ya angkasakopan nin habaytoy siyodad, ta an-i-aral lay Halità nin Diyos.
44013050	Piro ginolo nin Hawhodiyo ya nakem nin bawbabayi ya mangama--in matag--ay ya pagkatawo ya anhomamba ha Diyos. Ginolo la et ya nakem nin lawlalaki ya ampipamo--on bayro ha siyodad. Kayà hilay kaganawan ay namadya--dyà koni Pablo boy koni Birnabi, boy hila ay pina-alih bayro ha siyodad.
44013051	Hay ginawà nili Pablo ay impagpag lay gabok ha bitih la ta impakit lay alwan mahampat ya ginawà konla nin tawtawo bayro. Hilay lowa ay nako ha siyodad nin Ikonyo.
44013052	Hatoy ampipantompel ha Pangino--on ya inalihan la bayro ha siyodad nin Antiyokiya ay napnò kaligawan boy napnò Ispirito nin Diyos.
44014001	Bayro ha siyodad nin Ikonyo, hili Pablo ay ampako ha himba--an nin Hawhodiyo ta ampangaral. Banà ta ma--in hilan kapangyariyan ha pangangaral la ay malakè ya kapariho lan Hodiyo boy alwan Hodiyo ya tinompel koni Apo Hisos.
44014002	Piro hay Hawhodiyo ya ahè antompel ha Pangino--on ay nanggolo nin nakem nin hatoy alwan Hawhodiyo emen hila mamahang ha pawpatel ya antompel ha Pangino--on.
44014003	Ombayro man, hili Pablo ay naboyot nin nanatili bayro. Hay tapang lan mangi-aral nin Halità nin Diyos, ta Pangino--on ya ampambi konlan kapangyariyan manggawà nin pawpapag-ispantawan ya kaptegan nin hay an-i-aral la ay nangibat ha Diyos.
44014004	Hay tawtawo bayro ha siyodad nin Ikonyo ay nangapihihiyay nin nakem. Hay kanayon ay inomayon ha Hawhodiyoy ahè ampipantompel; hay kanayon ay inomayon koli Pablo.
44014005	Hapa--eg hatoy Hawhodiyo boy alwan Hawhodiyo, kateng nin pawpo--on la ay nangapisosondò nin manginsolto boy mamato koni Pablo boy koni Birnabi.
44014006	Hin natanda--an nili Pablo ya labay hilan batowen ay nog-alih hilan ayin nakatandà. Nako hila ha siyodad nin Listra boy ha siyodad nin Dirbi ha probinsyan Likonya.
44014007	Bayro la in-aral ya Mahampat ya Balità ya tongkol koni Apo Hisos.
44014008	Ha siyodad nin Listra ay ma--in mihay lalaki ya naka-i-iknò. Hiya ay ahè maka-owako ta ma--in dipirinsyay bitih na pa-ibat hin in-anak ya.
44014009	Ampanlengè ya ha an-i-aral ni Pablo. Hapa--eg, na-intindiyan ni Pablo ya hatoy lalaki ya ahè maka-owako ay ampinto-o nin hiya ay pakahampaten nin Diyos. Kayà tinegteg ya ni Pablo
44014010	biha na impakakhaw ya bosis nan naghalità, "Mireng ka," wana. Antimano, hatoy ma--in dipirinsyay bitih ay naka-ireng boy naka-owako.
44014011	Hin nakit nin hatoy kalak--an tawo baytoy ginawà ni Pablo ay nambolyaw hila ha halità Likonya, ya wanla, "Hay dawdiyos ay nagmalin tawo boy nag-aypà bayri kontamo."
44014012	Hi Birnabi boy hi Pablo ay iningat lan dawdiyos la. Hi Birnabi ay iningat la nin Siyos; hi Pablo itaman ay iningat la nin Hirmis, ta hiya ay magaling mag-ilgo nin bilang koni Hirmis.
44014013	Hay tawtawo bayro ay ma--in himba--an ya anti ha likol nin habaytoy siyodad. Bayro la anhambawen hi Siyos ya diyos la. Hapa--eg hay pari̇̀ la ay nangwan tawtoroy bakà ya pinakolintawan lan bawbolaklak ta gintan la do ha poltan lomo--ob ha banowa. Labay nin pari̇̀ boy labay nin tawtawo nin patyen baytoy tawtoroy bakà nin idolog koni Pablo boy koni Birnabi, ta an-ihipen la nin hila ay talagan dawdiyos la.
44014014	Piro hin na-intindiyan ni Pablo boy Birnabi ya anggaw--en nin hatoy tawtawo ay gininit ni Pablo boy Birnabi ya sarili lan dolo, ta impakit lay agla labay baytoy ombayro ya anggaw--en nin habaytoy tawtawo. Hay ginawà nili Pablo ay nanandali̇̀ hilan nako do ha kalak--an tawo ta imbolyaw lay ombayri:
44014015	"Antà nin ombahen ya anggaw--en moyo? Hikayi ay tawon bongat nin bilang komoyo! Nako kayi bayri ta ibalità nawen komoyo ya Mahampat ya Balità ya tongkol koni Apo Hisos, boy emen moyo halibokotan bayti ya bawbagay ya ayin kawkakokowinta, ta tompel kawo ha talagan Diyos ya angkabiyay. Hiya ya namalsa nin langit, lotà, dagat, boy kaganawan bagay ya anti bayro.
44014016	Hin hato, kaganawan tawo ay pinayagan nin Diyos nin gomawà ha sarili lan kalabayan,
44014017	piro ha kahampatan gawgawà nin Diyos ay pirmi nan ampaptegan ya hiya ay talagan Diyos. Hiyay ampambin oran boy ampambin alawah komoyo ha tamà ya pana--on. Ambiyan na kawo et nin pamamangan boy ampon--en nan kaligawan ya nakem moyo."
44014018	Maski ombayro ya hinalità nili Pablo, hay tawtawo ay ma-irap ha-aren ha pamatin bakà ya idolog la dayi koli Pablo.
44014019	Hapa--eg, nilomateng ya Hawhodiyo ya na-ibat ha siyodad nin Antiyokiya ha probinsyan Pisidya boy ha siyodad nin Ikonyo. Inhogonhogon lay tawtawo nin manggolo koni Pablo boy koni Birnabi. Kayà hi Pablo ay binato nin tawtawo. Hin an-ihipen lan nati ana hi Pablo ay pinaggoloygoloy la ya nin gintan ha likol nin siyodad.
44014020	Hapa--eg, mintras ambantayan hi Pablo nin ampipantompel ha Pangino--on ay nibangon ya biha ya nagbira ha siyodad. Ika-ibokah, hi Pablo boy hi Birnabi ay nako ha siyodad nin Dirbi.
44014021	Bayro ha siyodad nin Dirbi ay in-aral nili Pablo ya Mahampat ya Balità ya tongkol koni Apo Hisos, boy malakè ya tinompel bayro. Hapa--eg hi Pablo boy hi Birnabi ay nagbira ha siyodad nin Listra, ha siyodad nin Ikonyo, boy ha siyodad nin Antiyokiya ha probinsyan Pisidya.
44014022	Balang dogal ya anlakwen la ay ampakhawen lay nakem nin ampipantompel koni Pangino--on Hisos. Anhalita--en la konla ya pakatibolosen lay nakem lan homonol ha Pangino--on. "Talaga," wanla, "nin magdanas tamon malakè ya panonobok biha tamo makapahok ha ampag-ari--an nin Diyos."
44014023	Hi Pablo boy hi Birnabi ay namili̇̀ nin ongnoy tawo ya mama-alà ha balang gropon antompel ha Pangino--on. Hapa--eg, hila ay nagpaltan nangan ta nanalangin, biha hinalità ni Pablo boy ni Birnabi konlan kaganawan ya hi Pangino--on Hisos ya pinahimala--an la ya mangasiwà konla.
44014024	Hin na-ibat hi Pablo boy hi Birnabi ha probinsyan Pisidya ay nako hila ha siyodad nin Pirga ha probinsyan Pampilya.
44014025	Bayro ha Pirga ay in-aral lay Halità nin Diyos, biha hila nako ha siyodad nin Atalya.
44014026	Hin nog-alih hila ay hinomakay hila ha barko ya magpalakon siyodad nin Antiyokiya ha probinsyan Sirya ya ibatan la. Hin hato, biha hila nog-alih ha siyodad nin Antiyokiya ay impanalangin hila nin hatoy ampipantompel ha Pangino--on emen hila tambayan nin Diyos ha pangangaral la. Hapa--eg ay amporong hilayna ta ibalità lay nayari̇̀ ana ya gawà la.
44014027	Hin ni-abot hila ha siyodad nin Antiyokiya ay tinipon lay ampipantompel ha Pangino--on ta imbalità la konlay kaganawan ginawà la ha panambay konla nin Pangino--on. Imbalità la et ya hay tawtawoy alwan Hodiyo ay pinayagan nin Diyos nin tompel kona.
44014028	Hi Pablo boy hi Birnabi ay naboyot nanatili bayron kalamo lay ampipantompel ha Pangino--on.
44015001	Do ha siyodad nin Antiyokiya ay ma--in nilomateng ya lawlalaki ya na-ibat ha probinsyan Hodiya. Antoro--an lay pawpatel ya ampipantompel ha Pangino--on nin ombayri: "Agkawo," wanla, "malibri ha pamarosa nin Diyos anggan agkawo patoli̇̀ kompormi ha kawkapanogo--an ya inggawà ni Moysis."
44015002	Banà bayro, hi Pablo boy hi Birnabi ay masyadon nandiskosyon konla ta aghila inomawoyon ha ombayroy torò. Kayà hay nag--in risolta ay ihogò la hi Pablo boy hi Birnabi kateng kanayon ya tawtaga bayro ha Antiyokiya nin mako ha siyodad nin Hirosalim, ta ibalità la ha aw-alagad boy ha ampipama-alà ha ampipantompel ha Pangino--on ya tongkol ha bawbagay ya habayti.
44015003	Hapa--eg hili Pablo ay pina-ibowat nin hatoy ampipantompel ha Pangino--on. Ha paninigè la ay nagdaan hila ha probinsyan Pinisya boy ha probinsyan Samarya. Bayro ay imbalità la no pangno tinompel ha Diyos ya alwan Hawhodiyo. Kaganawan patel ha Pangino--on ya nakalengè ay masyadon nilomiga.
44015004	Hin ni-abot hili Pablo ha siyodad nin Hirosalim, hay ampipantompel ha Pangino--on kateng ampipama-alà konla boy aw-alagad ay maligay nananggap konla. Imbalità konla nili Pablo ya kaganawan no pangno hila tinambayan nin Pangino--on.
44015005	Hapa--eg, ma--in ongnoy Parisiyo ya antompel ha Pangino--on ay nireng ta naghalità, ya wanla, "Hay ampipantompel ya alwan Hawhodiyo ay ka-ilangan toli--en boy ka-ilangan homonol ha an-ipanogò nin kawkapanogo--an ya inggawà kontamo ni Moysis."
44015006	Hapa--eg hay aw-alagad kateng hatoy ampipama-alà ha ampipantompel ha Pangino--on ay nititipon ta pini-i-ilgowan la no anyay dapat lan gaw--en.
44015007	Hin naboyot anay pamididiskosyon la ay nireng hi Pidro ta naghalità, "Pawpatel ko," wana, "tandà moyo ya hin hato ay hiko ya pinili̇̀ nin Diyos kontamo nin mangi-aral Mahampat ya Balità ha tawtawoy alwan Hodiyo emen hila tompel ha Diyos.
44015008	Diyos ya ampakatandà nin nakem nin tawtawo. Napaptegan na kontamo ya tinanggap nay alwan Hawhodiyo ya tinompel kona, ta inggawà na konla ya Ispirito na nin bilang ombayro ha ginawà na kontamo.
44015009	Pantaypantay ya panlalabi nin Diyos kontamo boy ha tawtawoy alwan Hodiyo. Ayin yan ampili--en ta hay tawtawoy alwan Hodiyo ay nilinis nay nakem banà ha pantotompel la kona.
44015010	Kayà hapa--eg, antà agmoyo labay ya ginawà nin Diyos? Antà ampiliten moyo baytoy alwan Hawhodiyo ya nipantompel ha Pangino--on nin homonol ha ka-ogali--an tamo ya ma-irap gaw--en? Mismon hitamo ay ayin kakayawan nin honolen bayto, boy hila man ya kawka-apo-apowan tamo ay ahè simpri nakahonol nin habayto.
44015011	Ampinto--o tamo nin hitamo ay magkama--in kalibriyan nin banà ha kahampatan ingangalo ni Pangino--on Hisos. Hila man ya alwan Hodiyo ay ombayro simpri."
44015012	Hin nayari̇̀ naghalità hi Pidro, hay tawtawoy nititipon bayro ay ayin telek. Anleng--en lay an-ibalità ni Birnabi boy Pablo ya tongkol ha kapapa-ispantay gawgawà ya impagawà konla nin Diyos ha tawtawoy alwan Hodiyo.
44015013	Hin nayari̇̀ naghalità hi Birnabi boy hi Pablo ay naghalità hi Santiyago, "Pawpatel ko," wana, "leng--en moyoy halita--en ko.
44015014	Hinalità komoyo ni Simon Pidro no pangno nag-ompisan na-ingalowan nin Diyos baytoy alwan Hawhodiyo. Pinili̇̀ nin Diyos ya kanayon konla nin tompel kona emen na hila mapag-ikon.
44015015	Habayti ya pantotompel nin alwan Hawhodiyo ay kompormi ha hinolat nin pawpropita ya ombayri ya hinalità nin Diyos:
44015016	'Magbira kon oman ta ipa-ihip ko ha tawtawo ya homamba hilan oman kongko bilang panhomamba la hin angkabiyay et hi Ari̇̀ Dabid.
44015017	Hiko ya Pangino--on ay tikapen nin kaganawan tawoy alwan Hodiyo ya pinili̇̀ kon pag-ikon.
44015018	Habayti ya hinalità hin hato nin Diyos.'
44015019	"Ha palagay ko," wana et ni Santiyago, "ay alwan mahampat ya manggolo tamo nin alwan Hawhodiyo ya tinompel ana ha Diyos,
44015020	no alwan holatan tamo hila. Hay halita--en tamo konla ay aghila mangan nin anyaman ya bagay ya indolog ha alwan peteg diyos. Halita--en tamo et konla ya aghila mamabayi o makilalaki; boy halita--en tamo et ya aghila mangnà nin ayop ya pinatin binikhe ta ahè na-alih ya dayà, boy aghila mangnà nin maski anyay klasin dayà.
44015021	Pa-ibat hin hato, ha hawhimba--an nin Hawhodiyo, no allon pama-inawa ay ambahawen ya kawkapanogo--an nin Diyos ya inggawà kontamo ni Moysis, ta an-i-aral ya hawhalità na ha kaganawan banowa."
44015022	Bayro ha Hirosalim, hay gropon mangama--in katetpel ha Pangino--on, kateng aw-alagad boy ampipama-alà ha ampipantompel ha Pangino--on ay nangapisosondò nin mamili̇̀ nin ongnoy lalaki ya ihogò la nin kalamo ni Pablo boy Birnabi nin mako ha siyodad nin Antiyokiya. Hay pinili̇̀ la ay hi Hodas ya an-ingaten et Barsabas boy hi Silas ya parihon ampama-alà ha ampipantompel ha Pangino--on.
44015023	Hay holat ya impagtan la konla ha siyodad nin Antiyokiya ay ombayri: "Hikayi ya ampipantompel ha Pangino--on, kateng aw-alagad boy ampipama-alà ha ampipantompel ha Pangino--on ay ampangomosta komoyon alwan Hawhodiyoy pawpatel ha Pangino--on bahen ha siyodad nin Antiyokiya, ha probinsyan Sirya, boy ha probinsyan Silisya.
44015024	Nabalita--an nawen ya ma--in tawtawoy na-ibat bayri konnawen ya nako bahen nin nambin kagolowan nin pangingihip moyo. Hikayi ay ahè nambi konla nin karapatan nin manorò nin ombahen ya tawtorò.
44015025	Kayà hapa--eg ay nititipon kayi boy nangapisosondò nin mamili̇̀ nin ongnoy lalaki ya ihogò bahen komoyo. Hila ay makilako koni Birnabi boy koni Pablo ya anlabiyen tamon pawpatel ha Pangino--on.
44015026	Ahè pina-alaga--an ni Birnabi boy Pablo ya biyay la maski patyen hila banà ha pagsisirbi la koni Pangino--on Hisoskristo.
44015027	Hi Hodas boy hi Silas ya an-ihogò nawen komoyo ya mangipalinaw nin habayti ya holat nawen komoyo.
44015028	Ispirito nin Diyos ya nangipa-ihip konnawen nin mas mahampat no agnawen kawo biyan nin pawpanogò ya ma-irap gaw--en, no alwan habaytin bongat ya anti bayri ha holat ya impagtan nawen komoyo.
44015029	Agkawo mangan nin pamamangan ya indolog ha alwan peteg diyos. Agkawo mangnà nin dayà, boy agkawo mangnà nin aw-ayop ya pinatin binikhe. Agkawo mamabayi o makilalaki. Habayti ay mahampat no honolen moyo. Angga tana bayri ya mahalità nawen komoyo."
44015030	Hapa--eg, nanigè ana hi Hodas, Silas, Pablo, boy hi Birnabi. Lomateng hila ha siyodad nin Antiyokiya ay pinatipon lay ampipantompel ha Pangino--on biha la inggawà baytoy holat.
44015031	Binaha nin hatoy ampipantompel ha Pangino--on. Hin nabaha la bayto ay lalò nilomigay nakem la banà ha tawtorò ya anti bayro ha holat.
44015032	Mismon hi Hodas boy hi Silas ay pawpropita; kayà ha pangangaral la ay lalò hinomkaw ya pantotompel nin pawpatel ha Pangino--on.
44015033	Nanatili hila bayron ongnoy allo, biha hila pina-orong nin hatoy pawpatel ha Pangino--on boy impanalangin lay magkama--in hilan katinekan ha paninigè la.
44015034	Hi Silas ay ahè nakilako ta nagkabalag ya bayro.
44015035	Hi Pablo man boy hi Birnabi ay nagkabalag simpri bayro ha siyodad nin Antiyokiya. Hila boy malakè et ya kanayon ya anti bayro ay ampangi-aral nin Halità nin Diyos.
44015036	Hapa--eg, nalabah ya ongnoy allo, hinalità ni Pablo koni Birnabi, "Magbira ta," wana, "do ha sawsiyodad ya pinangi-aralan ta nin Halità nin Diyos emen ta matanda--an ya kapapa-hal nin pawpatel ha Pangino--on bayro."
44015037	Hapa--eg, labay ni Birnabi nin gitan hi Howan Markos nin paglamo la.
44015038	Piro ahè pinomayag hi Pablo nin gitan la ya, ta hin hato hin anti hila ha probinsyan Pampilya nin ampangi-aral Halità nin Diyos ay inalihan hila ni Howan Markos nin ahè nayari̇̀ ya gawgawà la.
44015039	Banà bayri, hi Pablo boy hi Birnabi ay napidiskosyon; kayà nihiyay hila. Gintan ni Birnabi hi Howan Markos boy hinomakay hila ha barko nin nako ha islan Sipri.
44015040	Hi Pablo balè, hay pinili̇̀ nan gitan ay hi Silas. Ha paninigè la ay impanalangin nin pawpatel ha Pangino--on ya tambayan hila dayi.
44015041	Nako hili Pablo ha probinsyan Sirya boy ha probinsyan Silisya ta ampakhawen lay pantotompel nin gawgropon mangama--in katetpel ha Pangino--on.
44016001	Hapa--eg hi Pablo boy hi Silas ay ni-abot ha siyodad nin Dirbi biha hila nako ha siyodad nin Listra. Bayro ay ma--in mihay tawo ya nagngalan Timotiyo ya antompel ha Pangino--on. Hay nanay na ay Hodiyo boy antompel itaman ha Pangino--on. Hay tatay na balè ay Grigo.
44016002	Hay pawpatel ha Pangino--on ya ampa-iri bayro ha siyodad nin Listra boy ha siyodad nin Ikonyo ay ampaghalità nin hi Timotiyo ay mahampat ya tawo.
44016003	Labay ni Pablo nin gitan hi Timotiyo; kayà tinoli̇̀ na ya. Ginawà na bayti ta kaganawan Hodiyo ha dawdogal ya lakwen la ay magtandà nin hay tatay ni Timotiyo ay Grigo.
44016004	Ha pantotomalà nili Pablo ha binabanowa ay an-ibalità la baytoy nangapisosondo--an nin aw-alagad boy hatoy ampipama-alà ha mangama--in katetpel ha Pangino--on do ha siyodad nin Hirosalim. Hinalità la et konla ya dapat lan honolen bayto.
44016005	Banà bayro, hay gawgropon mangama--in katetpel ha Pangino--on ay lalò anhomkaw ya katetpel. Allo-allo ay anlomakè hila ta malakè ya ampipahan konlay ampipantompel ha Pangino--on.
44016006	Hapa--eg hili Pablo ay ahè pinayagan nin Ispirito nin Diyos nin mangaral ha probinsyan Asya. Kayà nako hilan nangaral ha siyodad nin Prigya boy ha probinsyan Galasya.
44016007	Hin ni-abot hila ha anggawan nin probinsyan Misya ay inihip lan mako ha mayanan ha probinsyan Bitinya, piro aghilayna et pinayagan nin Ispirito nin Diyos ya ampangibat koni Pangino--on Hisos nin makon mangaral bayro.
44016008	Kayà nagdaan hila ha probinsyan Misya, ta nagpalako hila ha siyodad nin Trowas.
44016009	Hin yabi ana, hi Pablo ay pinakitan nin Diyos nin mihay lalaki ya taga probinsyan Masidonya. Habaytoy lalaki ay ampireng boy naki-ilgon ampanagyat kona, ya wana, "Mako ka bayri ha Masidonya ta tambayan mo kayi."
44016010	Banà bayri ha nakit ni Pablo, antimano, hikayi ay namiliw nin mahakyan nin lomipay nin mako bayro ha probinsyan Masidonya. Tandà nawen ya talagan kalabayan nin Diyos nin hikayi ay makon mangi-aral nin Mahampat ya Balità bayro konla.
44016011	Hapa--eg, hinomakay kayi ha barko bayro ha siyodad nin Trowas ta nagpalako kayi ha islan Samotrasya. Ika-ibokah ay nilomipay kayin nako ha banowan Niyapolis ha probinsyan Masidonya.
44016012	Pa-ibat bayro ha banowan Niyapolis ay nowako kayin nagpalako ha siyodad nin Pilipos ya pinakamalhay ya siyodad ha probinsyan Masidonya. Ha Pilipos ya ampa-iriyan nin tawtaga Roma ay nanatili kayi nin ongnoy allo.
44016013	Hin nilomateng ya allon pama-inawa ay nako kayi ha pingit balah, ta an-asawan nawen nin bayro ay ma--in dogal ya panalanginan nin Hawhodiyo. Niknò kayi ta naki-ilgo kayi ha bawbabayi ya nititipon bayro.
44016014	Miha ha bawbabayi ya anti bayro ay hi Lidya ya taga Tiyatira ya maglalakò nin mangaganday tawtila ya kolor obi. Hiya ay anhomamba ha Diyos. Ha panlengè na nin an-i-aral ni Pablo ay impanakem kona nin Diyos ya tompel ya.
44016015	Napabinyag hi Lidya boy kaganawan kalamowan na ha bali na. Hapa--eg, hinagyat na kayi, ya wana, "No an-ibilang moyo nin hiko ay talagan tinompel ha Pangino--on ay mako kawon makihandà ha bali ko." Hapa--eg, banà ha pamilit na konnawen ay nako kayin nakihandà ha bali na.
44016016	Mihay allo, hin nako kayi ha dogal ya panalanginan ay nakahakbat kayi nin mihay dalaga ya alilà ya ampakaholà banà ha kagagaw--an nin mala--et ya ispirito ya pinomahok kona. Hay aw-amo na ay ampagkama--in nin malakè ya kowalta nin banà ha panonolà na.
44016017	Habaytoy dalaga ay ampibobolyaw ya anhomono konnawen nili Pablo. "Habayti," wana, "ya lawlalaki ay ampagsirbi ha Diyos ya Pinakamakapangyariyan. An-ibalità la komoyo no pangno kawo malibri ha kawkasalanan moyo."
44016018	Allo-allo ay ombayroy anhalita--en na. Kayà hin nasorayna hi Pablo ha anhalita--en nin hatoy dalaga ay nagpeyeh yan inomarap kona, biha na hinalità ha mala--et ya ispirito ya pinomahok do ha dalaga. "Ha ngalan," wana, "ni Pangino--on Hisokristo ay ammandawan kata nin mog-alih kona." Habayto et oras ay nog-alih kona baytoy mala--et ya ispirito.
44016019	Hin nakit nin aw-amo nin hatoy dalaga ya ayin hilaynan pag-asa nin makakwan malakè ya kowalta ay dinakep la hi Pablo boy hi Silas, biha la hila pinilit nin gintan do ha dogal ya kama-inan nin ma--in katongkolan.
44016020	Inggawà la hila ha tawtaga Roma ya mangama--in katongkolan boy wanla, "Habayti ya lawlalaki ay Hawhodiyo, boy ampanggawa hilan kagolowan bayri ha siyodad tamo.
44016021	An-itorò lay kawka-ogali--an ya kontra ha layih tamo nin tawtaga Roma."
44016022	Hapa--eg hay kalak--an tawoy anti bayro ay nakilamo do ha aw-amo nin hatoy dalaga nin namahang koni Pablo boy koni Silas. Hay dolo ni Pablo boy Silas ay nilognan inalih nin hatoy mangama--in katongkolan, biha la immanda ya barogen hili Pablo.
44016023	Hin nayari̇̀ hilan pinagbabarog ay impiriso hila, boy hay ampama-alà bayro ha pirisowan ay binibilinan ya hi Pablo boy hi Silas ay bantayan nin mahampat.
44016024	Kayà hatoy ampama-alà do ha pirisowan ay inggawà na hi Pablo boy hi Silas ha kalo-oblo-oban kowarto ya talagan aghila maka-alih. Hay bitih la ay hinipit nin loway tapi̇̀, biha la kinandadowan emen aghila makagalaw.
44016025	Lomateng ya botlay yabi, hi Pablo boy hi Silas ay nanalangin boy nagkantan pamomori ha Diyos. Kaganawan nin piriso ya anti bayro ay ampanlengè konla.
44016026	Hapa--eg, biglà nanlayon nin pagkahokaw; kayà nayegyeg baytoy pirisowan. Antimano, kaganawan polta ay nipaglo--at boy nakalag ya tawtikalà ya pinamalol ha kaganawan piriso.
44016027	Naka-imata baytoy ampama-alà bayro ha pirisowan. Hapa--eg, hin nakit nay nakalo--at ya kaganawan polta ay andap na no nakalayas anay pawpiriso; kayà inanoh nay hondang na ta magpakamati ya dayi,
44016028	piro binolyawan ya ni Pablo, ya wana, Agka magpakamati. Anti kayi bayri ya kaganawan."
44016029	Hatoy ampama-alà bayro ha pirisowan ay namegpeg nin banà ha kalimowan na. Kayà namakwa yan paghilag na boy nanandali̇̀ yan nilomo--ob, biha ya nanlokob ha danin bitih ni Pablo boy ni Silas.
44016030	Hapa--eg, inlikol na hila, biha ya nagpastang konla, "Anya," wana, "ya dapat kon gaw--en emen ako malibri ha kaparosawan nin Diyos?"
44016031	Hinalità kona ni Pablo boy Silas, "Hika," wanla, "kateng pamilya mo ay tompel koni Pangino--on Hisos emen kawo malibri ha kaparosawan."
44016032	Hapa--eg hay Halità nin Diyos ay in-aral ni Pablo boy Silas do ha ampama-alà ha pirisowan boy ha kaganawan kalamowan na ha bali na.
44016033	Habayto et yabi, hay hawhogat ni Pablo boy Silas ay inoyahan nin hatoy ampama-alà do ha pirisowan. Hin nayari̇̀ ay napabinyag ya kateng pamilya na.
44016034	Hapa--eg hi Pablo boy hi Silas ay in-oli̇̀ na ha bali na biha na hila pinakan. Maliga ya kateng pamilya na banà ta hila ay nagkama--in nin pantotompel ha Diyos.
44016035	Lomateng ya bayombokah, hatoy mangama--in katongkolan ya tawtaga Roma ay nangihogò pawpolis nin maghalità ha ampama-alà ha pirisowan nin ombayri: "Palwahan ba--in ya lawlalaki."
44016036	Hapa--eg, hinalità nin hatoy ampama-alà ha pirisowan koni Pablo, "Immanda," wana, "kongko nin hatoy mangama--in katongkolan ya hikawo ni Silas ay palwahan. Kayà ma-ari̇̀ kawoynan lomikol, balè ha panlomikol moyo ay pakatinek kawo."
44016037	Piro tinombay hi Pablo ha mangama--in katongkolan, ya wana, "Ha layih nin tawtaga Roma ay ka-ilangan omarap pon ha hosgado, ta bistawen biha parosawan. Hapa--eg hikayi ya Rawromano ay binarog la ha arapan nin tawtawo. Agla pon pinastang konnawen ya kaptegan, no alwan antimano ay impiriso la kayi. Hapa--eg, labay la kayin palwahan nin ayin makatandà, piro ahè ma-ari̇̀. Dapat hila baytoy mangama--in katongkolan ya tawtaga Roma ya mangipalwah konnawen bayri ha pirisowan."
44016038	Hatoy hinalità ni Pablo ay imbalità nin hatoy pawpolis do ha mangama--in katongkolan. Hin natanda--an la ya hi Pablo boy hi Silas ay Rawromano ay nalimo hila.
44016039	Kayà hatoy mangama--in katongkolan ay nako ha pirisowan ta nakikwa hilan tawad koli Pablo. Impalwah la hila ha pirisowan biha la hinalità, "No ma-ari̇̀ dayi," wanla, "ay mog-alih kawo bayri ha siyodad."
44016040	Hin naka-alih hi Pablo boy hi Silas bayro ha pirisowan ay nako hila ha bali ni Lidya. Pinagka-ilgo la bayroy pawpatel ha Pangino--on ya nititipon ta ampakhawen lay pantotompel la, biha hila nog-alih bayro ha siyodad.
44017001	Hapa--eg hi Pablo boy hi Silas ay nagdaan ha siyodad nin Ampipolis boy ha siyodad nin Apolonya, biha hila naglako ha malhay ya siyodad nin Tisalonika. Bayro ay ma--in himba--an ya pamititiponan nin Hawhodiyo.
44017002	Ha lo--ob nin tatloy dominggo, no allon pama-inawa, hi Pablo ay ampako do ha himba--an la, ta an-i-aral na ha tawtawo ya ambahawen na ha Kaholatan nin Diyos ta ombayro ya kina-ogali--an na.
44017003	An-ipalinaw na baytoy nakaholat ha Kaholatan nin Diyos, boy ampaptegan na ya hi Kristo ya impangakò nin Diyos ay ka-ilangan matin magdanas nin kadya-dya--an, biha mabiyay oman. Hay hinalità konla ni Pablo ay ombayri, "Habayti," wana, "hi Apo Hisos ya an-i-aral ko komoyo ay hiya hi Kristo ya impangakò nin Diyos."
44017004	Hay ongno ha Hawhodiyo ya ampipanlengè ay tinompel; kayà nakilamo hila koni Pablo boy koni Silas. Kateng Gawgrigo ya ampipanggomalang ha Diyos ay nipantompel, boy ma--in et nin bawbabayi ya mangama--in katongkolan ya tinompel koni Apo Hisos.
44017005	Banà bayri ha pantotompel nin habaytoy tawtawo ha in-aral konla ni Pablo, hay kanayon ya Hawhodiyo ay na-inggit. Hay ginawà la ay tinipon lay ongnoy ayin kawkowintan tawo ya anti bayro ha plasa ta pinagawà la nin kagolowan bayro ha intiron siyodad. Hapa--eg, pinahok lay bali ni Hason ta antikapen la hi Pablo boy hi Silas, ta labay la hilan kowen nin gitan i-arap ha mangama--in katongkolan.
44017006	Hin agla makit hi Pablo boy hi Silas, hi Hason kateng kanayon ya pawpatel ha Pangino--on ay pinowirsa lan dinakep nin gintan in-arap ha mangama--in katongkolan bayro ha siyodad. Imbo-angaw nin hatoy nipandakep, "Hi Pablo," wanla, "boy hi Silas ay ampanggawà kagolowan ha maski ayrin dogal, boy hapa--eg ay anti hila bayri ha siyodad tamo nin
44017007	pinagkahandà ni Hason ha bali na. Hilay kaganawan ay kontra ha pawpanogò ni Ari̇̀ Sisar ya ampamo--on bayri ha dogal tamo. Anhalita--en lay ma--in nin kanayon ya ari̇̀ ya an-ingaten Hisos."
44017008	Hin nalengè bayto nin hatoy malakè ya tawo boy hatoy ampipamo--on bayro ha siyodad ay nagolo hilan masyado.
44017009	Hapa--eg, pinangwanan la hi Hason boy hatoy kanayon ya pawpatel ha Pangino--on nin piyansa la biha la hila pinayagan nin morong.
44017010	Hin yabi ana, hi Pablo boy hi Silas ay inhogò nin hatoy pawpatel ha Pangino--on nin mako ha siyodad nin Biriya. Hin ni-abot hila bayro ay nako hila ha himba--an nin Hawhodiyo.
44017011	Hay Hawhodiyo ya ampa-iri bayro ha Biriya ay mas mapangabot kisa hatoy ampipampa-iri do ha siyodad nin Tisalonika, ta labaylabay lan manlengè Halità nin Diyos nin leseb ha nakem la. Allo-allo, hay Kaholatan nin Diyos ay ampag-aralan la emen la matanda--an no talagan peteg baytoy an-i-aral ni Pablo.
44017012	Kayà bayro ay malakè ya Hodiyo ya nipantompel ha Pangino--on. Malakè et ya babayi boy lalaki ya Gawgrigo ya tinompel. Hatoy bawbabayi ay mangatag--ay ya pawpagkatawo.
44017013	Hapa--eg, nabalita--an nin hatoy Hawhodiyoy ampa-iri ha siyodad nin Tisalonika ya hi Pablo ay ampangaral ha siyodad nin Biriya. Kayà nako hila bayro ta ginolo lay tawtawo.
44017014	Piro hay ginawà nin hatoy pawpatel ha Pangino--on ay pinalako lan antimano hi Pablo ha ambay dagat. Hi Silas balè boy hi Timotiyo ay nagkabalag bayro ha siyodad nin Biriya.
44017015	Ma--in ongnoy tawoy nangi-atel koni Pablo angga ha siyodad nin Atinas. Hin magbirayna ha Biriya baytoy nangi-atel koni Pablo ay imbibilin na konla ya hi Silas boy hi Timotiyo ay tampol komamat kona.
44017016	Mintras an-anti--en ni Pablo hi Silas boy hi Timotiyo bayro ha siyodad nin Atinas ay nilomelè ya nin banà ha kalak--an ribolto ya nakit na ya anhambawan nin tawtawo bayro.
44017017	Kayà nako ya ha himba--an nin Hawhodiyo, ta impalinaw nan mahampat ya Halità nin Diyos ha tawtawoy kapariho nan Hodiyo kateng ha alwan Hawhodiyoy anhomamba ha Diyos. Allo-allo ay ampako ya et ha plasa ta ombayroy anggaw--en na ha tawtawoy anti bayro.
44017018	Ma--in bayron loway gropo nin mawmanonorò. Hay mihay gropo ay an-ingaten Ipikoryo; hay mihay gropo ay an-ingaten Istowiko. Hay kanayon bayro ha loway gropo ay naghalità, ya wanla, "Anyay anhalita--en nin haba--in ya tawoy madaldal?" Hinalità itaman nin kanayon, "Hay an-i-aral nin haba--in ay tongkol ha andiyosen nin dawdayowan." Ombayri ya hinalità la ta hay an-i-aral konla ni Pablo ay tongkol koni Apo Hisos ya nabiyay oman, boy tongkol ha nikati ya biyayen oman nin Diyos.
44017019	Hapa--eg, gintan la hi Pablo ha dogal ya an-ingaten Ariyopago ya pamititiponan nin tawtawoy ampipamo--on ha siyodad, biha la hinalità kona, "Labay nawen," wanla, "nin matanda--an ba--in ya bayoy aral ya an-itorò mo konnawen.
44017020	Malakè ya bagay ya anhalita--en moy babayo nawen malengè; kayà labay nawen matanda--an no anyay labay totolen."
44017021	Kaganawan taga Atinas kateng dawdayowan ya ampa-iri bayro ay labaylabay makidiskosyon boy makalengè nin bawbagay ya bayo.
44017022	Hapa--eg hi Pablo ay nireng ha arapan nin hatoy nititipon ta naghalità, ya wana, "Hikawoy tawtaga bayri ha Atinas, angkakit ko ya hikawo ay talagan masyadon rilihyoso.
44017023	Ha pantotomalà ko bayri ha siyodad moyo, nakit koy dawdogal ya ampaghambawan moyo. Nakakit ako simpri nin mihay altar ya ma--in nakaholat ya ombayri: 'Habayti ay para ha diyos ya ahè balay.' Mahampat itaman," wani Pablo, "ta haba--in ya agmoyo balay ya anhambawan moyo ay haba--in ya ibalità ko komoyo hapa--eg.
44017024	"Hay Diyos ya ibalità ko komoyo ay hiya ya namalsa nin lotà boy kaganawan bagay ya anti bayro. Hiya ya Pangino--on ha langit boy ha lotà, boy agya ampa-iri ha hawhimba--an ya ginawà nin tawo.
44017025	Hay tawo ay ahè ma-ari̇̀ mambi ha Diyos nin panganga-ilangan na, ta hiya ay ahè ampanga-ilangan nin maski anya. Hiyan mismo ya ampambi nin biyay, inanawa, boy kaganawan bagay ha kaganawan tawo.
44017026	Nangibat ha mihay tawo ya pamalsa nin Diyos nin kaganawan tawo, boy ingkakatak hila nin Diyos ha kaganawan dogal bayri ha babon lotà. Hiya ya ma--in gawà nin pagkama--in nin nawnasyon, boy hiya ya nambin pi-anggawan nin lotà nin balang nasyon.
44017027	Habayti ay ginawà nin Diyos emen tamo ya tikapen, ta ha katitikap tamo kona ay maka makit tamo ya ta hiya ay alwan marayò ha balang miha kontamo.
44017028	Banà ha Diyos, hitamo ay angkabiyay boy angkagawà tamoy balang labay tamon gaw--en. Bilang ombayro ha hinalità nin ongno komoyo ya magaling maghalità ya ombayri: 'Hitamo ay aw-anak nin Diyos.'
44017029	"No peteg nin hitamo ay anak nin Diyos ay agtamo ihipen nin hay Diyos ay ribolto ya yari̇̀ ha gintò, pilak, o bato ya ginawà nin banà ha kagalingan nin tawo.
44017030	Hin hato ay pina-olayan nin Diyos ya tawtawo nin ahè bomalay kona, piro hapa--eg ay an-imanda na ha kaganawan tawo ya maghehe hila ha kawkasalanan la.
44017031	Intaning nin Diyos ya allon panonosga ha kaganawan tawo ya hay manosga ay hi Pangino--on Hisos boy hay ihosga na ay kaptegan. Hiya ay biniyay oman nin Diyos emen mapaptegan ya hiya ya pinili̇̀ nin Diyos nin manosga kontamo."
44017032	Hin nalengè nin tawtawo baytoy hinalità ni Pablo ya tongkol ha pamiyay oman nin nikati ay pinagsistiyan ya nin ongnoy anti bayro. Piro hay kanayon ay naghalità, ya wanla, "Labay nawen malengè nin oman ba--in ya hinalità mo ya tongkol ha pamiyay oman nin nikati."
44017033	Hapa--eg hi Pablo ay nog-alih bayro ha pamititiponan la.
44017034	Ma--in ongno bayro ya nakilako koni Pablo ta tinompel hila koni Apo Hisos. Kabilang bayro hi Diyonisyo ya miha ha mangama--in katongkolan ha Ariyopago, boy ma--in mihay babayi ya nagngalan Damaris, boy ma--in et kanayon.
44018001	Hapa--eg hi Pablo ay nog-alih bayro ha siyodad nin Atinas ta nako ya ha siyodad nin Korinto.
44018002	Bayro na napagkabalay hi Akila ya mihay Hodiyo ya in-anak ha Ponto. Habayti hi Akila ay kapilateng nin na-ibat ha Italya kalamo nay ahawa na ya hi Prisila, ta pinalayas ni Ari̇̀ Sisar ya kaganawan Hodiyo ya ampa-iri bayro ha siyodad nin Roma. Hapa--eg, tinibaw ni Pablo hili Akila.
44018003	Banà ta hi Pablo ay manggagawà nin tolda nin bilang ha anggaw--en nili Akila ay nakipa-iri ya konla boy nagtrabaho yan kalamo la.
44018004	Hi Pablo, no allon pama-inawa nin Hawhodiyo ay ampako ha himba--an, ta ampalinawan nay Hawhodiyo kateng alwan Hawhodiyo emen hila tompel koni Apo Hisos.
44018005	Hin nakalateng hi Silas boy hi Timotiyo ya na-ibat ha probinsyan Masidonya, hi Pablo ay ayin anan kanayon ya anggaw--en no alwan ampangi-aral nin Halità nin Diyos ha pamapteg na ha Hawhodiyo nin hi Apo Hisos ay talagan Kristo ya impangakò nin Diyos.
44018006	Hin kinomontra hila koni Pablo, boy hin naghalità hila nin mangala--et ya bawbagay ya tongkol kona ay intiplag nay gabok ha dolo na biha na hinalità konla, "Kasalanan moyoyna," wana, "no mipalako kawo ha kaparosawan. Agmoyo koyna mahehe. Pa-ibat hapa--eg ay mako koynan manorò do ha alwan Hawhodiyo."
44018007	Kayà inalihan hila ni Pablo ta nako yan napa-iri ha bali ni Tisiyo Hosto ha dani nin himba--an. Alwan Hodiyo hi Hosto piro antompel ya ha Diyos.
44018008	Hi Krispo ya miha ha ampamo--on ha himba--an nin Hawhodiyo, kateng pamilya na ay tinompel koni Pangino--on Hisos. Malakè et ya tawo bayro ha siyodad nin Korinto ya nakalengè nin torò ni Pablo ay tinompel boy napabinyag.
44018009	Mihay yabi, hi Pangino--on Hisos ay napakit koni Pablo boy naghalità kona, "Agka," wana, "malimo boy agmo itegen ya pangangaral mo,
44018010	ta hiko ay anti komo. Kayà hinoman ya tawo ay ahè mamakakhit komo, ta malakè ya tawo bayri ha siyodad ya antompel kongko."
44018011	Banà bayro ha hinalità ni Pangino--on Hisos, hi Pablo ay nanatili bayron lo--ob nin mihay ta--on boy kagitnà, ta ampangitorò ha tawtawo nin Halità nin Diyos.
44018012	Piro hin hi Galyon ya gobirnador ha probinsyan Akaya, hay Hawhodiyo ay nangapisosondò nin komontra koni Pablo. Kayà dinakep la ya, biha la ya gintan nin in-arap ha hosgado.
44018013	"Habayti ya tawo," wanla, "ay ampanorò ha tawtawo nin homamba ha Diyos ha kanayon ya paraan ya kontra ha layih nawen."
44018014	Maghalità dayi hi Pablo, piro na-onawan ya ni Galyon nin naghalità ha Hawhodiyo, ya wana, "No hay kaso nin haba--in ya tawo ya gintan moyo kongko ay panggawà nin masyadoy kala-etan ay leng--en katawo;
44018015	piro banà ta hay riklamo moyo ay tongkol ha labay totolen nin hawhalità, ngawngalan nin tawtawo, boy sarili moyon layih ay hikawoy ba-alà mangariglo nin haba--in ta agko labay manosga nin ombahen ya bawbagay."
44018016	Hapa--eg, hila ay pina-alih na do ha panosgawan.
44018017	Hi Sostinis ya miha ha ampamo--on do ha himba--an nin Hawhodiyo ay dinakep nin tawtawoy alwan Hodiyo, ta binogbog la ha arapan nin hosgado. Maski angkakit ni Galyon baytoy anggaw--en la ay ampa-olayan na hila.
44018018	Hi Pablo ay nanatili bayro ha siyodad nin Korinto nin ongnoy pana--on. Hapa--eg, napatawo ya ha pawpatel ha Pangino--on bayro biha ya nanigè ya hay kalamo na ay hi Prisila boy hi Akila. Hin ni-abot hila ha banowan Singkriya ay napa-orog hi Pablo, palatanda--an nin natopad anay pangakò na ha Diyos. Hapa--eg, hinomakay hila ha barko nin magpalako ha probinsyan Sirya.
44018019	Hin ni-abot hila ha siyodad nin Ipiso, hi Akila boy hi Prisila ay imbalag ni Pablo, ta nako ya ha himba--an nin Hawhodiyo nin nakipalinaw ha tawtawo bayro.
44018020	Pinaki-ilgowan la hi Pablo nin maboyot ya pon bayro konla, piro agya pinomayag;
44018021	no alwan napatawo ya konla boy hinalità na ya ombayri: "No kalabayan nin Diyos," wana, "ay magbira ko bayri." Hapa--eg hi Pablo ay hinomakay ha barko nin nog-alih ha siyodad nin Ipiso.
44018022	Hin ni-abot ya ha siyodad nin Sisarya ay nako ya ha siyodad nin Hirosalim, ta tinibaw nay gropon mangama--in katetpel ha Pangino--on bayro; biha ya nagpalako ha siyodad nin Antiyokiya ha probinsyan Sirya.
44018023	Nalabah ya ongnoy pana--on nin impanatili na bayro, hiya ay nagpalakoyna et ha probinsyan Galasya boy ha probinsyan Prigya. Bayro ay ampakhawen nay pantotompel nin kaganawan antompel ha Pangino--on.
44018024	Ma--in mihay Hodiyo ya nagngalan Apolos ya nako ha siyodad nin Ipiso. Hiya ay taga Alihandriya ya angkasakopan nin nasyon Ihipto. Hi Apolos ay magaling maghalità boy angka-intindiyan nan mahampat ya Kaholatan nin Diyos.
44018025	Hay tongkol ha biyay ni Apo Hisos ay intorò kona; kayà leseb ya nakem na nin mangi-aral boy mangitorò nin tongkol koni Apo Hisos maski hay natanda--an nan bongat ay tawtorò ya tongkol ha pamiminyag ni Howan.
44018026	Nilomo--ob hi Apolos ha himba--an nin Hawhodiyo boy makhaw ya nakem nan manorò bayro. Hin nalengè ya ni Prisila boy Akila ay hinagyat la yan mako ha bali la, ta tinoro--an la yan malakè ya bagay ya tongkol koni Apo Hisos ya agna et tandà.
44018027	Hapa--eg, labay ni Apolos nin mako ha probinsyan Akaya; kayà hatoy ampipantompel ha Pangino--on bayro ha Ipiso ay nanambay kona nin nanolat ha pawpatel la ha Pangino--on ya ampa-iri ha probinsyan Akaya emen mahampat ya panananggap la koni Apolos. Hin ni-abot hi Apolos bayro ha probinsyan Akaya, hay ampipantompel ha Pangino--on nin banà ha kahampatan ingangalo nin Diyos ay malhay ya na-itambay na konla.
44018028	Ha arapan nin tawtawo, hi Apolos ay diniskosyon nin Hawhodiyo, piro ha kagalingan na ay ayin hila nin magawà kona. Ha pangibaha na konla nin Kaholatan nin Diyos ay pinaptegan na ya hi Apo Hisos ay talagan hi Kristo ya impangakò nin Diyos.
44019001	Mintras anti hi Apolos ha siyodad nin Korinto, hi Pablo ay nagdaan ha dawdogal ya kabakilan anggan ni-abot ya ha siyodad nin Ipiso. Bayro na nakit ya ongnoy ampipantompel ha Pangino--on.
44019002	Pinastang hila ni Pablo, "Tinanggap moyoyna nayi̇̀," wana, "ya Ispirito nin Diyos hin tinompel kawo ha Pangino--on?" Tinombay hila, "Ahè," wanla, "ni agnawen et nalengè ya ma--in awod nin Ispirito nin Diyos."
44019003	"No ombayro awod," wani Pablo, "anyay klasin paminyag ya tinanggap moyo?" "Napabinyag kayi," wanla, "nin bilang ombayro ha paminyag ni Howan Mamiminyag."
44019004	Hapa--eg, hinalità ni Pablo, ya wana, "Bininyagan ni Howan ya tawoy naghehe ha kawkasalanan na, boy hinalità na et ha tawtawo ya ka-ilangan hilan tompel do ha miha ya lomateng ya angkahoyot kona ya ayin kanayon no alwan hi Pangino--on Hisos."
44019005	Hin nalengè bayti nin hatoy ampipantompel ha Pangino--on bayro ha Ipiso ay napabinyag hila ha ngalan ni Pangino--on Hisos.
44019006	Hapa--eg, hin pinababowan ni Pablo nin gamet na ya balang miha konla, hay Ispirito nin Diyos ay pinomahok konla. Kayà nakapaghalità hila nin kahalakoy hawhalità, boy hinalità lay impahalità konla nin Diyos.
44019007	Hila baytoy kaganawan ay mangalabinloway lalaki.
44019008	Ha lo--ob nin tatloy bowan, hi Pablo ay ampako ha himba--an nin Hawhodiyo. Hiya ay ma--in katapangan nin mangipalinaw ha tawtawo, ta ampagsikapan na nin hila ay minto--o ha torò nay tongkol ha pamomo--on nin Diyos.
44019009	Piro hay ongno konla ay ahè labay minto--o banà ha katya--an nin nakem la. Ampaghalità hila et nin mangala--et ya bawbagay ya tongkol ha pantotompel koni Pangino--on Hisos ha arapan nin tawtawo; kayà inalihan hila ni Pablo. Gintan nay ampipantompel ha Pangino--on, ta ha ampanoro--an ni Tirano ay bayro impagpatoloy ni Pablo ya pagpalinaw nan allo-allo.
44019010	Ha lo--ob nin loway ta--on ay pirmin ombayro ya anggaw--en ni Pablo. Kayà ha probinsyan Asya, kaganawan tawo bayro mag--in Hodiyo o alwa ay nakalengè nin Halità nin Diyos.
44019011	Hapa--eg hay Diyos ay namagawà koni Pablo nin malakè ya papag-ispantawan.
44019012	Kayà hay pawpanyò o maski anyay klasin dolo ya nipadnà ha nawini ni Pablo ay angkowen nin tawtawo nin ipadnà ha mangama--in masakit. Kaganawan tawoy ma--in masakit ya napadna--an nin hatoy dolo ay anhomampat, boy hay mangala--et ya aw-ispirito ya pinomahok konla ay ampog-alih.
44019013	Ma-in ongnoy Hodiyo ya ampitala-talà nin mama-alih nin mangala-et ya aw-ispirito ya nanobok nin nanggamit nin ngalan ni Pangino-on Hisos. Ha pama-alih la nin mangala-et ya aw-ispirito, hay anhalita-en la ay ombayri: "An-imanda ko komoyo ha ngalan ni Hisos ya an-i-aral ni Pablo ay mog-alih kawo bahen."
44019014	Ombayri simpri ya anggaw--en nin pitoy lalaki ya aw-anak ni Siba ya pinakapo--on nin pawpari̇̀ Hodiyo.
44019015	Minghan, hin immanda la baytoy ombayro ay hinalità konla nin mala--et ya ispirito ya ombayri: "Tandà ko no hino hi Hisos boy no hino hi Pablo, piro hikawo ay agko tandà no hino kawo."
44019016	Hapa--eg, dinawohong hila nin hatoy tawoy ma--in mala--et ya ispirito. Natalo na hila; kayà hila ay nowayon nilomikol bayro ha bali. Hila ay nalo-hokan boy hay nawini la ay nangahohogatan.
44019017	Habaytoy pangyayari bayro ha siyodad nin Ipiso ay nabalita--an nin kaganawan tawoy ampa-iri bayro. Hilay kaganawan ay nalimo boy lalò lan inggalang ya ngalan ni Apo Hisos.
44019018	Malakè ya ampipantompel ha Pangino--on ya nangamin ha tawtawo nin tongkol ha gawgawà lay mangala--et.
44019019	Malakè ya magsasalimangka ya nanipon nin lawlibroy anggamiten la ta pino-olan la ha arapan nin tawtawo. Hin kinowinta lay alagà nin hatoy lawlibro ay inomabot nin limampò ya liboy kowalta ya pilak.
44019020	Ha pangyayari ya habayto ay nibahwag ya Halità nin Diyos. Kayà lalò nilomakè ya ampipantompel ha Pangino--on.
44019021	Hin nayari̇̀ bayto, hi Pablo ay nagdisisyon nin magdaan ha probinsyan Masidonya boy ha probinsyan Akaya, biha ya magdiritso nin mako ha siyodad nin Hirosalim. "Pamaka-ibat ko bayro," wani Pablo, "ay ka-ilangan kon mako ha siyodad nin Roma."
44019022	Hapa--eg, hay lowa ha kawkatambay ni Pablo nin ampanorò ya hi Timotiyo boy hi Irasto ay inhogò na nin ma-ona ha probinsyan Masidonya, ta hiya ay nanatili pon ha probinsyan Asya.
44019023	Hin habayto, hin anti et hi Pablo bayro ha siyodad nin Ipiso ay nagkama--in nin malhay ya golo, ta hay tawtawo bayro ay agla labay ya an-itorò ni Pablo ya tongkol koni Pangino--on Hisos.
44019024	Habayti ya kagolowan ay nag-ompisa koni Dimitriyo ya manononaw nin pilak, ta anggaw--en nan mangayamò ya bawbali ya emen bali nin andiyosen lay babayi ya an-ingaten Diyana. Habayti ya anggaw--en ni Dimitriyo ay ampakakitan na nin malhay ya kowalta ha tambay nin tawtawo ya ampagtrabaho kona.
44019025	Tinipon ni Dimitriyo ya kaganawan katambay na boy kanayon et ya kawkapariho la nin ombayroy trabaho ta wana konla, "Kawkalamowan, tandà moyo ya angkatobò tamo ha kapanikapan ya habayti.
44019026	Angkakit moyo boy angkabalita--an moyo et no anyay anggaw--en ni Pablo. Ha pangangaral na ay anhalita--en na ya hay rawribolto ya anggaw--en nin tawtawo ay alwan Diyos. Malakè anay tawo ya napapinto--o na, alwan bongat bayri ha siyodad nin Ipiso no alwan kateng ha intiron probinsyan Asya.
44019027	Ha pangyayari ya habayti ay alwan bongat kapanikapan tamo ya ma-lihan kowinta, no alwan maka kateng bali nin andiyosen ya babayi ya an-ingaten Diyana ay ma-lihan kowinta. No magka-ombayro ay ma-lihan rispito ya tawtawo koni Diyana ya anhambawan nin tawtawo ha probinsyan Asya boy ha kaganawan dogal bayri ha babon lotà."
44019028	Hin nalengè bayti nin hatoy kawkalamowan ni Dimitriyo nin ampagtrabaho ay masyado hilan namahang. Imbo-angaw lay, "Makapangyariyan," wanla, "hi Diyana ya anhambawan nawen nin tawtaga Ipiso."
44019029	Antimano, hay kaganawan tawo bayro ha siyodad nin Ipiso ay nagkagolo. Hi Gayò boy hi Aristarko ya taga probinsyan Masidonya ay anti bayro hin habayto ta kalamo hila ni Pablo nin antomalà. Hila ay dinawohong nin hatoy tawtawo nin gintan ha plasa ya pamititiponan nin tawtaga Ipiso.
44019030	Labay dayi ni Pablo nin mako bayro ta ka-ilgowen na baytoy tawtawo, piro agya pinayagan nin hatoy ampipantompel ha Pangino--on.
44019031	Kateng aw-amigo ni Pablo ya ongnoy opisyalis bayro ha probinsyan Asya ay namagtan pabalità kona ya agya pakit do ha plasa ya ma--in ampaggolo.
44019032	Hatoy tawtawoy ampipagkagolo ay ahè antonggen mambo-angaw. Alwan pariparihoy halità ya an-ibo-angaw la, ta kalak--an konla ay ahè magtandà no antà anti hila bayro nin ampititipon.
44019033	Hi Alihandro ya miha ha Hawhodiyo ay intolak nin kawkapariho nan Hodiyo nin mako ha arapan nin hatoy kalak--an. Hiya ay nagmostra ha tawtawo nin pakatinek emen na ma-ipalinaw konla ya hiya boy kawkalamowan na ay ayin kasalanan ha ampangyari.
44019034	Piro hin natanda--an nin hatoy tawtawoy nititipon bayro ya hi Alihandro ay Hodiyo ay sabaysabay hilan nambo-angaw nin ombayri: "Makapangyariyan," wanla, "hi Diyana ya anhambawan nawen bayri ha Ipiso." Sigisigi ya pangibo-angaw la nin habayto anggan na-abot nin mangaloway oras.
44019035	Hay pamibobo-angaw la ay napatinek nin sikritaryo nin habaytoy siyodad, biha na hinalità konla ya ombayri: "Hikawoy kapara kon ampa-iri bayri ha Ipiso, tandà nin kaganawan tawo ha ayri paman ya dogal ya an-asiwa--en tamon mahampat ya bali ni Diyana ya anhambawan tamo. Katanda--an et nin kaganawan ya an-asiwa--en tamon mahampat ya ribolto ya na-ibat ha langit, hatoy riboltoy kawangis ni Diyana.
44019036	Habayti ay ahè ma-ari̇̀ pabongkoken nin maski hinoy tawo. Kayà pakatinek kawo, boy agkawo magpabigla-biglà nin manggawà nin maski anya.
44019037	Habayti ya loway tawo ya gintan moyo bayri ay ahè nanakaw nin anyaman ya bagay ha bali ni Diyana ya anhambawan tamo, boy aghila naghalità nin mala--et ya kontra kona.
44019038	No hi Dimitriyo boy kawkalamowan nan magtatarabaho ay ma--in bara--nan nin mangidimanda nin maski hino ay ma--in hosgado ya dapat lan lakwen, boy ma--in bayro nin mangama--in katongkolan. Bayro ay ma-ari̇̀ magdimanda ya maski hino.
44019039	Piro no ma--in kawo et nin kanayon ya labay nin ihombong ay ka-ilangan pi-i-ilgowan nin kalak--an.
44019040	Alwan mahampat ya mangyari kontamo no ma--in mangiriklamo kontamo ha gobirno nin banà ha kagolowan bayri hapa--eg. Ayin tamon maganday rason ya ma-itobay konla."
44019041	Hin nayari̇̀ nin naghalità baytoy sikritaryo ay pina-orong naynay tawtawo.
44020001	Hin nayari̇̀ baytoy kagolowan bayro ha siyodad nin Ipiso ay impa-ingat ni Pablo ya ampipantompel ha Pangino--on ta pinakhaw nay nakem la, biha ya napatawo konla nin mako ha probinsyan Masidonya.
44020002	Balang dogal ya angkaranan na ay malakè ya an-i-aral nay pamakhaw nakem nin ampipantompel ha Pangino--on. Hapa--eg, ni-abot ya ha probinsyan Akaya.
44020003	Nanatili ya bayro nin tatloy bowan biha ya dayi homakay ha barko nin magpalakon probinsyan Sirya. Piro hin natanda--an na ya hiya ay labay patyen nin kawkapariho nan Hodiyo ya ahè antompel ha Pangino--on ay nagdisisyon yan magbira nin magdaan ha probinsyan Masidonya.
44020004	Hay nakilako koni Pablo ya taga Biriya ay hi Sopatro ya anak ni Piryo. Hay tawtaga Tisalonika itaman ya nakilako ay hi Aristarko boy hi Sigondo. Nakilako simpri hi Gayò ya taga Dirbi, kateng hi Timotiyo, Tikiko, boy hi Tropimo ya tawtaga Asya.
44020005	-
44020006	Hiko itaman hi Lokas ya nanolat nin habayti ay hinakbat ni Pablo ha siyodad nin Pilipos. Hatoy pitoy lalaki ya nakilako koni Pablo ay na-ona ha siyodad nin Trowas ta bayro la kayi nin inanti̇̀. Hikayi balè ay nanatili bayro ha siyodad nin Pilipos anggan nayari̇̀ ya Pistan pamangan tinapay ya ayin pampalbag. Hapa--eg, hinomakay kayi ha barko nin nagpalako ha siyodad nin Trowas. Limay allo nin pinowayon barko biha kayi ni-abot. Hikayi kateng hatoy pitoy kalamowan nawen ay nanatili bayro ha Trowas nin pitoy allo.
44020007	Hapa--eg, lomateng ya yabin Sabado ay nititipon kayi ya kaganawan ampipantompel ha Pangino--on, ta gaw--en nawen baytoy pamangan tinapay ya pamanemteman nin pagkamati ni Apo Hisos. Banà ta labay ni Pablo nin mog-alih nin ika-ibokah ay nangaral ya ha tawtawo anggan botlay yabi.
44020008	Ha tag--ay bali ya kowartoy pinititiponan nawen ay malakè ya kingki ya pinaghilag nawen.
44020009	Bayro ay ma--in malagò ya lalaki ya nagngalan Iyotiko ya ampiknò ha pasamano nin dorwangan. Banà ha kaboyotan pangaral ni Pablo, hi Iyotiko ay nakakatonggà anggan hiya ay talagan nakakatoloy. Hapa--eg, narabò ya nin pa-ibat ha ikatlon grado angga ha lotà. Hin nilako la yan kinwa, hiya ay nati ana.
44020010	Nona--oy hi Pablo ta nilokoban na hi Iyotiko nin tinakeh, biha na hinalità do ha tawtawo, "Agkawo," wana, "mahlak ta nabiyay yan oman."
44020011	Hapa--eg hi Pablo ay noli̇̀ ana et ha tag--ay bali ta nilalamo kayin nangan tinapay ya pamanemteman nawen nin pagkamati ni Apo Hisos. Hin nayari̇̀ kayin nangan ay insigi ni Pablo ya panonorò na anggan hinomilà ya allo biha kayi nog-alih.
44020012	Hi Iyotiko ya angkabiyay ana ay in-orong la ha bali na. Banà ha pangabiyay nan oman, hila ay masyadon nilomiga.
44020013	Hapa--eg hikayi ay hinomakay ha barko nin nagpalako ha siyodad nin Ason, ta bayro nawen ihakay hi Pablo ya nagdaan ha lakatan ya nowakon hinomakbat bayro. Ombayri ya ginawà nawen ta ombayro ya imbibilin na.
44020014	Kayà hin nangapipikit kayina bayro ay hinomakay yaynan kalamo nawen nin nako ha banowan Mitilini.
44020015	Ika-ibokah, nog-alih kayi bayro boy ni-abot kayi ha eteb islan Kiyo. Homonoy allo ay niparaan kayi ha islan Samos, biha homonoyna et ya allo ay ni-abot kayi ana ha siyodad nin Milito.
44020016	Agkayi nagdaan ha siyodad nin Ipiso ta ahè labay ni Pablo nin maboyotan kayi ha probinsyan Asya. Ampag-aporah ya ta labay nan mi-abot kayi ha siyodad nin Hirosalim biha Pistan Pintikostis.
44020017	Hapa--eg, hin ni-abot kayi ha siyodad nin Milito, hi Pablo ay namagtan pabalità ha ampipama-alà ha ampipantompel ha Pangino--on ha siyodad nin Ipiso ya hila ay homakbat kona ha siyodad nin Milito.
44020018	Kayà hin nangapipikit kayi ay hinalità ni Pablo konla, "Tandà moyo," wana, "no pangnoy pamakilamo ko komoyo pa-ibat hin primiro kon nilomateng bayri ha probinsyan Asya.
44020019	Tandà moyo et ya ha pagsisirbi ko ha Pangino--on ay ampagmaka-aypà akon nakem boy ampanangih maski masyadoy panonobok kongko ya ginawà nin Kawkahodiyo ko ya ampanangkà nin mamati kongko.
44020020	Tandà moyo simpri ya agko ampag-alangan nin mangaral komoyo nin maski anyay bagay ya ikahampat moyo. Antoro--an katawo ha arapan nin kalak--an tawo boy anlakwen katawon toro--an ha bawbinali moyo.
44020021	Hay an-ipakatoro-torò ko ha Kawkahodiyo ko boy ha alwan Hawhodiyo ay dapat hilan pakarani ha Diyos boy paghehean lay kawkasalanan la, ta tompel hila koni Pangino--on Hisos.
44020022	"Ha panhohomonol ko ha an-ipanogò kongko nin Ispirito nin Diyos ay mako ko ha siyodad nin Hirosalim ya agko tandà no anyay mangyari kongko bayro.
44020023	Hay tandà kon bongat, balang siyodad ya lakwen ko ay an-ipatandà kongko nin Ispirito nin Diyos ya hiko ay mapiriso boy kawkadya-dya--an ya an-arapen ko.
44020024	Piro agko ampa-alaga--an ya biyay ko. Labay kon mayari̇̀ ya impahimalà kongko ni Pangino--on Hisos, hatoy pangi-aral nin Mahampat ya Balità ya tongkol ha kahampatan ingangalo nin Diyos.
44020025	"Angga hapa--eg ay antomalà akon mangi-aral komoyo nin tongkol ha pamomo--on nin Diyos. Piro hapa--eg ha mog-alih ako bayri komoyo ay agmoyo koyna makit oman.
44020026	Kayà anhalita--en ko komoyo hapa--eg ya no hinoman komoyo ya mipalako ha impirno ay alwa koynan kasalanan,
44020027	ta agko nagkolang ha pangibalità ko komoyo nin kalabayan nin Diyos para komoyo.
44020028	I-atap moyoy sarili moyo kateng kaganawan ampipantompel ha Pangino--on, ta hikawo ya pinili̇̀ nin Ispirito nin Diyos nin mangasiwà konla. Asiwa--en moyo ya gropo nin ampipantompel ha Diyos, ta mismon Anak nin Diyos ya hi Apo Hisos ay nantolò ya dayà ha pangakò na nin kawkasalanan la ta hila ay pag-ikon nin Diyos.
44020029	Tandà ko ya no ayin akoyna bayri ay ma--in mangabongkok ya tawtawoy mako komoyo. Hila ay bilang tawtigri ya manirà komoyo ta hay intinsyon la ay alihen lay pantotompel moyo ha Pangino--on.
44020030	Mismon bayri komoyo ma-ibat ya tawtawoy magtotol nin kabongkokan. Agla itorò ya kaptegan ta labay lan ayonan hila nin kanayon ya ampipantompel ha Pangino--on.
44020031	Kayà mag-atap kawo emen agla kawo maloko. Ihipen moyo ya ha lo--ob nin tatloy ta--on ay allo yabi katawon antoro--an boy ampanangih ako banà ta labay ko nin hikawo ay homonol koni Apo Hisos.
44020032	"Hapa--eg ay an-ipahimalà katawo ha Diyos boy ha Halità nay makapatibay nin pantotompel moyo. Ha kahampatan ingangalo na ay biyan na kawo nin bawbagay ya para ha tawtawoy pinili̇̀ na.
44020033	Agko ampangamkam nin kowalta, gintò, o dawdolo ya ikon nin hinoman ya tawo.
44020034	Mismon hikawo ya magtandà nin an-itrabaho koy sarili kon gamet para ha sarili kon pawpanganga-ilangan boy emen ako makatambay ha pawpanganga-ilangan nin kawkalamowan ko.
44020035	An-ipakit ko komoyo ya alimbawà ya dapat moyon towaren. Ha ombayro ay makatambay tamo ha manga-irap. Ahè angka-alih ha nakem ko baytoy hinalità ni Pangino--on Hisos ya ombayri: 'Mas maliga ya tawoy ampambi kisa tawoy ampananggap.' "
44020036	Hin nayari̇̀ naghalità hi Pablo ay nanalimokod ya kateng hatoy ampipama-alà ha ampipantompel ha Pangino--on ta nanalangin ya.
44020037	Hapa--eg, nanangih hilay kaganawan, biha la tinakeh hi Pablo boy inalekan.
44020038	Masyadoy kalele--an la banà do ha hinalità konla ni Pablo ya agla yayna makit nin oman. Hapa--eg, in-atel la ya ha barko ya hakyan na.
44021001	Hin nakapatawo kayi konla ay hinomakay kayi ha barko nin nagdiritso ha islan Kos. Homonoy allo ay ni-abot kayi ha islan Rodas, biha kayi nako ha banowan Patara.
44021002	Hin ni-abot kayi bayro ay nakakit kayi nin barko ya mako ha probinsyan Pinisya. Hinomakay kayi ta nanigè ana.
44021003	Ha pamowayo nin barko ya hinakyan nawen ay angkatamolawan nawen ya islan Sipri ha bandan oki nawen, piro nagdiritso kayi nin nagpalako ha probinsyan Sirya. Lomateng ha siyodad nin Tiro ay nagtegen ya barko ta mangi-aypà nin kawkarga. Hapa--eg, nilomombah kayi.
44021004	Bayro ay nakakit kayi nin ongnoy antompel ha Pangino--on ya pinakihanda--an nawen nin pitoy allo. Impanakem konla nin Ispirito nin Diyos ya ma--in mangyari koni Pablo ha siyodad nin Hirosalim; kayà binawalan la yan mako bayro.
44021005	Piro hin na-abot ya ikapiton allo ay mog-alih kayina. Kaganawan lalaki ya ampipantompel ha Pangino--on kalamoy aw-ahawa la boy aw-anak la ay nakilakon nangi-atel konnawen ha likol nin siyodad angga ha ambay dagat. Bayro ay nanalimokod kayi ta nanalangin.
44021006	Hapa--eg, napatawo kayi konla; hinomakay kayi ha barko; hila balè ay norong ana.
44021007	Pa-ibat bayro ha siyodad nin Tiro ay nagpatoloy kayi ha biyahi nawen anggan ni-abot ha siyodad nin Tolimayda. Bayro nawen kinomosta ya pawpatel ha Pangino--on boy bayro kayi nanatili nin mihay yabi.
44021008	Hinomonoy allo ay nagpatoloy kayi ha paninigè nawen anggan ni-abot kayi ha siyodad nin Sisarya. Nakihandà kayi ha bali ni Pilipi ya mangi-aral nin Mahampat ya Balità. Hiya ay miha ha pitoy lalaki ya pinili̇̀ hin hato ha siyodad nin Hirosalim nin manambay ha aw-alagad ni Apo Hisos.
44021009	Hi Pilipi ay ma--in apat ya anak ya dalagay mawmanonorò. Hay an-itorò la ay an-ipanakem konla nin Ispirito nin Diyos.
44021010	Peleg nawen bayro nin ongnoy allo ay nilomateng ya mihay propita ya nagngalan Agabo ya na-ibat ha probinsyan Hodiya.
44021011	Nilako na kayin tinibaw. Hapa--eg, kinwa nay tagkeh ni Pablo ta binalol nay sarili nan bitih boy gamet biha na hinalità ya impahalità kona nin Ispirito nin Diyos ya ombayri: "Hay ma--in ikon nin habayti ya tagkeh ay balolen nin Hawhodiyo ha siyodad nin Hirosalim nin bilang ombayri, biha la ya igwà ha gamet nin alwan Hawhodiyo."
44021012	Hin nalengè nawen baytoy hinalità ni Agabo, hikayi boy hatoy kanayon ya taga bayro ya ampipantompel ha Pangino--on ay naki-ilgo koni Pablo nin agnayna itoloy ya pamako na ha siyodad nin Hirosalim.
44021013	Piro hinalità konnawen ni Pablo, "Antà," wana, "nin ampanangih kawo? Ampakapeyen moyoy nakem ko. Nakahandà ako, alwan bongat balolen no alwan maskin patyen ha siyodad nin Hirosalim alang-alang ha ngalan ni Pangino--on Hisos."
44021014	Banà ta ahè paha--ad hi Pablo ay integen nawen ana ya pamawal kona. Hay hinalità nawen tana ay "Mangyari ya kalabayan nin Pangino--on."
44021015	Nalabah ya ongnoy allo ay naghandà kayi ta nanigè kayi nin nako ha siyodad nin Hirosalim.
44021016	Hay ongnoy ampipantompel ha Pangino--on ya taga bayro ha Sisarya ay nakilako konnawen, ta in-atel la kayi ha bali ni Mason ya pakihanda--an nawen. Hi Mason ay taga islan Sipri boy hiya ay naboyot anan tinompel ha Pangino--on.
44021017	Hin ni-abot kayi ha siyodad nin Hirosalim, hay pawpatel ha Pangino--on bayro ay maligan nananggap konnawen.
44021018	Ika-ibokah, hikayi nili Pablo ay nako koni Santiyago. Kaganawan ampipama-alà ha ampipantompel ha Pangino--on ay anti bayron ampititipon.
44021019	Kinomosta hila ni Pablo biha na imbalità konla ya kaganawan nangyari ya impagawà kona nin Diyos ha alwan Hawhodiyo.
44021020	Hin nalengè la bayto, hila ay namori ha Diyos. Hapa--eg, hinalità la koni Pablo, ya wanla, "Tandà mo, patel, ya liboliboy Kahodiyo tamo ya tinompel ha Pangino--on, piro ampakahonolhonolen la et ya kawkapanogo--an ya inggawà kontamo ni Moysis.
44021021	Hapa--eg, nabalita--an la ya an-itorò mo ha kaganawan Hodiyo ya ampa-iri ha dawdogal nin alwan Hodiyo ya aghilayna nin homonol ha kawkapanogo--an ya inggawà ni Moysis. An-itorò mo et kano ya hay aw-anak la ay agana mistil toli--en, boy aghila homonol ha kawka-ogali--an tamon Hawhodiyo.
44021022	Anya," wanla, "ya gaw--en tamo hapa--eg emen la matanda--an ya hay nabalita--an la ay alwan peteg. Sigoradon matanda--an la ya hika ay nakalateng.
44021023	Hay mahampat ay honolen mo bayti ya ibalità nawen komo. Bayri ay ma--in apat ya lalaki ya nagpangakò ha Diyos.
44021024	Makilako ka konla emen ka makapakilamo konla ha ka-ogali--an lay paglilinis boy hika ya mamayad nin gawgastos la. Hapa--eg, pa-orog hilayna. Ha ombayro ay matanda--an nin kaganawan ya hay nabalita--an la ya tongkol komo ay alwan peteg, ta mismon hika ay anhomonol ha kawkapanogo--an ni Moysis.
44021025	Hay tongkol itaman ha alwan Hawhodiyo ya ampipantompel ha Pangino--on ay hinolatan nawen ana. Hinalità nawen konla ya aghila mangan nin pamamangan ya indolog ha alwan peteg diyos, boy aghila mangnà nin dayà boy ayop ya pinatin binikhe. Aghila simpri nin mamabayi o makilalaki."
44021026	Ika-ibokah, gintan ni Pablo baytoy apat ya lalaki ta ginawà lay paglilinis. Hapa--eg, nilomo--ob hila ha bali nin Diyos, ta impatandà la ya ma--in hila et nin pitoy alloy paglilinis angga ha ma-abot ya allo ya balang miha konla ay magpati nin ayop ya ma-idolog, kaptegan nin hay pangakò la ay natopad ana.
44021027	Hapa--eg, hin maraninan malabah baytoy pitoy allo ya paglilinis nili Pablo, ma--in ongnoy Hodiyo ya taga Asya ya nakakit koni Pablo bayro ha lo--ob bali nin Diyos. Pinapahang lay kalak--an tawo ta pagkatambay la nin mandakep koni Pablo.
44021028	Kayà imbolyaw la ya ombayri: "Kawkapara nawen inalalak ni Israyil, tambayan moyo kayi. Hiya bayti ya tawo ya ampako ha kaganawan dogal nin manorò nin kontra kontamon aw-inalalak ni Israyil, boy kontra ha kawkapanogo--an ya inggawà ni Moysis. Ampanorò ya et nin kontra bayri ha bali nin Diyos, boy andemekan na bayti ta inlo--ob na bayri ya tawtawoy alwan Hodiyo."
44021029	(Ombayri ya hinalità la ta nakit la hi Tropimo ya taga Ipiso bayro ha siyodad nin Hirosalim nin kalamo ni Pablo. Kayà andap la no gintan ni Pablo hi Tropimo bayro ha bali nin Diyos.)
44021030	Hapa--eg, halos kaganawan tawo bayro ha siyodad nin Hirosalim ay nagkagolo. Kayà hi Pablo ya anti bayro ha lo--ob bali nin Diyos ay pinowayo lan dinawohong, biha la ya pinaggoloygoloy nin inlikol bayro ha bali nin Diyos. Antimano, inharà lay polta nin hatoy bali nin Diyos.
44021031	Labay la dayi nin patyen hi Pablo piro ma--in nakon naghombong ha koronil nin hawhondalò nin taga Roma nin hay tawtawo ha siyodad nin Hirosalim ay ampipaggolo.
44021032	Antimano, nanigè baytoy koronil kalamo na ya ongnoy opisyal boy ongnoy hondalò ta nako hila bayro ha ampipaggolo. Hin nakit nin hatoy tawtawo ya anlomateng baytoy koronil kateng hawhondalò na ay integen lay pamogbog la koni Pablo.
44021033	Napakarani baytoy koronil ta dinakep na hi Pablo biha na immanda ya hi Pablo ay balolen nin loway tikalà. Hapa--eg, pinastang nay tawtawo no hino hi Pablo boy no anyay ginawà na.
44021034	Hay an-ibolyaw nin tawtawo ay alwan paripariho. Banà ha kagolowan ay ahè ma-intindiyan nin hatoy koronil no anyay nangyari. Kayà minandawan nay tawtawowan na nin gitan hi Pablo ha kowartil.
44021035	Hin ni-abot hila ha aran nin kowartil, hi Pablo ay hinapwat nin hawhondalò ta labay yan ayowen nin hatoy tawtawoy masyadon ampamayani.
44021036	Hinomono hilay kaganawan ta an-ibolyaw lay, "Patyen ya!"
44021037	Hin ilo--ob layna hi Pablo do ha kowartil ay nakitotol ya do ha koronil ha halità nin Grigo, ya wana, "Ma--in ako dayin labay halita--en komo; ma-ari̇̀ nayi̇̀?" Tinombay baytoy koronil, ya wana, "Tandà mo awod maghalità nin halità Grigo!
44021038	Alwa nayi̇̀ nin hika baytoy taga Ihipto ya nanagyat nin apat ya libo katawo ta paglamo mo nin mako ha powiray dogal ta lomaban ha gobirno?"
44021039	Tinombay hi Pablo, "Hiko ay Hodiyo ya taga Tarso ha probinsyan Silisya. Hay siyodad nin Tarso ya pina-iriyan ko ay alwan basta siyodad. Hapa--eg, an-awoken ko komo ya payagan mo ko nin maki-ilgo bayri ha tawtawo."
44021040	Hi Pablo ay pinayagan nin hatoy koronil. Kayà hi Pablo ay nireng do ha aran nin kowartil, biha na minostrawan ya tawtawo nin pakatinek. Hin matinek hilayna, hi Pablo ay naghalità konla nin Hibriyo ya halità nin Hawhodiyo, ya wana,
44022001	"Mawmato-antawo ko boy pawpatel, leng--en moyo bayti ya halita--en ko ya pangidipinsa ko nin sarili ko komoyo."
44022002	Hin nalengè nin hatoy Hawhodiyo ya hi Pablo ay ampaghalità nin sarili lan halità ay lalò hilan tinominek. Hapa--eg, insigi ni Pablo ya paghalità na.
44022003	"Hiko," wana, "ay Hodiyo ya in-anak ha siyodad nin Tarso ha probinsyan Silisya, piro hinomlay ako bayri ha siyodad nin Hirosalim. Natotowan kon mahampat ya intorò kongko ni Gamalil ya tongkol ha panhohomonol ha kawkapanogo--an ya inggawà ni Moysis ya hinonol itaman nin kawka-apo-apowan tamo. Matibolos ya nakem ko ha Diyos nin bilang komoyon anti bayri hapa--eg allo.
44022004	Hin hato ay pinadya-dya--an koy ampipantompel koni Apo Hisos, boy hay kanayon ay pinati ko. Dinakep koy lawlalaki boy bawbabayi ta inggawà ko hila ha pirisowan.
44022005	Hay pinakapo--on nin pawpari̇̀ boy Hawhodiyoy ampipamo--on ya makapapteg nin hiko ay ampaghalità nin kaptegan. Hin tinanggap koy hawholat ya na-ibat konla ya para ha Kawkahodiyo ko ya ampa-iri ha siyodad nin Damasko ay nanigè akon mako bayro, ta dakpen ko baytoy tawtawoy ampipantompel koni Apo Hisos biha ko hila ibira ha siyodad nin Hirosalim ta parosawan."
44022006	"Hapa--eg," wana et ni Pablo, "hin magayna mi-ogtoy allo, peleg kon andomani ha siyodad nin Damasko ay biglà akon napalibotan nin masyadoy kahawangan ya nangibat ha langit.
44022007	Hapa--eg, natomba ko ha lotà, boy nakalengè ako nin bosis ya naghalità kongko nin ombayri: 'Sawlo, Sawlo,' wana, 'antà ampadya-dya--an mo ko?'
44022008	Tinombay ako, 'Hino ka, Pangino--on?' wangko. 'Hiko,' wana, 'hi Hisos ya taga Nasarit ya ampadya-dya--an mo.'
44022009	Hatoy hawang ay nakit nin kawkalamo ko, piro agla nalengè baytoy bosis ya naghalità kongko.
44022010	Hapa--eg, nagpastang ako ya wangko, 'Anyay gaw--en ko, Pangino--on?' Tinombay kongkoy Pangino--on, ya wana, 'Mireng ka ta mako ka ha siyodad nin Damasko. Bayro ay ipatandà komo ya kaganawan nin ipagawà komo nin Diyos.'
44022011	Hapa--eg, banà do ha masyadoy hawang ay nabowag ako. Kayà inakay akoyna nin kawkalamo ko nin gintan ha siyodad nin Damasko.
44022012	"Bayro ay ma--in mihay lalaki ya nagngalan Ananyas. Hiya ay tapat nin anhomonol ha kaganawan kawkapanogo--an tamo, boy an-igalang ya nin kaganawan Hodiyo ya ampa-iri bayro ha siyodad nin Damasko.
44022013	Nilako na kon tinibaw ta hinalità na kongko, ya wana, 'Sawlo, patel ko, makakit kan oman.' Hin habayto et oras ay nakit ko ya ta ampakakit akoyna.
44022014	Insigi nay paghalità na kongko, 'Hin hato et,' wana, 'ay pinili̇̀ kayna nin Diyos ya pinahimala--an nin kawka-apo-apowan tamo emen mo matanda--an ya kalabayan na. Pinili̇̀ na ka emen mo makit boy malengè ya Magsisirbi na ya ayin kapintasan.
44022015	Ginawà na bayti ta hika ya mamapteg ha kaganawan tawo nin tongkol koni Apo Hisos no anyay nakit mo boy no anyay nalengè mo.
44022016	Kayà hapa--eg ay anya et ya an-anti--en mo? Mireng ka ta mako kan pabinyag. Domawat ka ha ngalan nin Pangino--on emen ka malinisan ha kawkasalanan mo.' "
44022017	Insigi ni Pablo ya paghalità na, ya wana, "Hin nagbira ko ha siyodad nin Hirosalim ay nako ko ha bali nin Diyos ta manalangin. Mintras ampanalangin ako ay napakit kongko.
44022018	Hi Pangino--on Hisos ya naghalità kongko, ya wana, 'Manandali̇̀ kan mog-alih bayri ha Hirosalim, ta agla pinto-owen ya pamapteg mo nin tongkol kongko.'
44022019	Piro hinalità ko, 'Pangino--on,' wangko, 'tandà nin kaganawan tawo ya ampako ko ha hawhimba--an nawen nin Hawhodiyo, ta andakpen ko boy ambogbogen baytoy ampipantompel komo.
44022020	Hin pinati la hi Istiban ya ampamapteg nin tongkol komo ay anti ko bayro nin ampamantay boy miha ko ha kakampi la. Hikoy ampangasikaso nin aw-alimenmen la mintras ampatyen la ya.'
44022021	Piro hinalità kongko nin Pangino--on, 'Manigè ka,' wana, 'ta ihogò katan mangi-aral halità ko ha tawtawoy alwan Hodiyo ya ampa-iri ha mangarayò ya dawdogal.' "
44022022	Hapa--eg, ahè labay leng--en nin Hawhodiyo baytoy hinalità ni Pablo ya tongkol ha pangangaral na ha alwan Hawhodiyo. Kayà nambo-angaw hila, ya wanla, "Patyen ya! Alwa yan dapat biyayen!"
44022023	Mintras ampipambo-angaw hila ay an-iwawasiwas lay dawdolo la boy ampangihabwag hila nin gabok ha tag--ay banà ha kapahangan la.
44022024	Hapa--eg, immanda nin hatoy koronil ha hawhondalò na ya hi Pablo ay ipahok ha kowartil. Immanda na et ya barogen hi Pablo emen na ibalità ya bara--nan no antà ombayro ya an-ibolyaw nin tawtawo.
44022025	Hin na-ibalol la hi Pablo ta barogen la yayna ay hinalità na do ha kapitan nin hawhondalò ya anti bayron ampireng, ya wana, "Tamà nayi̇̀ ha layih ya hay mihay Romano ay barogen maski ahè et binista emen makit no ma--in yan kasalanan?"
44022026	Hin nalengè bayto nin hatoy kapitan ay nako ya do ha koronil ta hinalità na kona, ya wana, "Anyay anggaw--en mo? Haba--in ya tawo ay mihay Romano."
44022027	Hapa--eg hatoy koronil ay nako koni Pablo ta pinastang na ya, "Peteg nayi̇̀," wana, "nin miha kay Romano?" "Awò," wani Pablo.
44022028	Hinalità nin hatoy koronil, "Hiko," wana, "ay nag--in Romano ta malhay ya alagà ya imbayad ko." "Hiko balè," wani Pablo, "ay Romano pa-ibat hin in-anak."
44022029	Antimano, hatoy mag-imbistiga dayi koni Pablo ay nipampog-alih. Kateng hatoy koronil ay nalimo hin natanda--an na ya hi Pablo ay mihay Romano ya impabalol na.
44022030	Labay matanda--an nin hatoy koronil no anya talagay bara--nan ta hi Pablo ay an-iriklamo nin Hawhodiyo. Kayà ika-ibokah ay impakalag nay tawtikalà ya pinamalol koni Pablo, bayo na pinatipon ya pawpo--on nin pawpari̇̀ boy kaganawan Hodiyoy ampipamo--on, biha na kinwa hi Pablo ta in-arap na ya konla.
44023001	Tinegteg ni Pablo baytoy Hawhodiyoy ampipamo--on, biha ya naghalità, ya wana, "Pawpatel ko, pirmin mahampat ya nakem ko ha arapan nin Diyos."
44023002	Hapa--eg hi Ananyas ya pinakapo--on nin pawpari̇̀ ay nagmanda do ha tawtawoy anti ha dani ni Pablo nin manampal bebey ni Pablo.
44023003	Hinalità ni Pablo koni Ananyas, ya wana, "Hikay magkakanwari̇̀, sigoradon tampalen ka nin Diyos! Ampiknò ka bahen nin manosga kongko kompormi ha kawkapanogo--an, piro mismon hika ay anlomabag ha kawkapanogo--an ta an-ipatampal mo ko."
44023004	Hinalità nin hatoy ampipampireng ha dani ni Pablo, "Antà angkaregdegan mon insoltowen ya pinakapo--on nin pawpari̇̀ ya ampagsirbi ha Diyos?"
44023005	Tinombay hi Pablo, "Pawpatel ko," wana, "agko tandà ya hiya ya pinakapo--on nin pawpari̇̀. No tandà ko ay agko naghalità nin ombayro ta hay nakaholat ha Halità nin Diyos ay ombayri: 'Agka maghalità nin mala--et ha ampamo--on ha tawtawo mo.' "
44023006	Tandà ni Pablo ya hay kanayon ya anti bayro ay Sawsadosiyo boy hay kanayon ay Pawparisiyo. Kayà impakakhaw ni Pablo ya bosis nan naghalità do ha ampipamo--on, ya wana, "Pawpatel ko, hiko ay Parisiyo ta Parisiyo ya tatay ko. Anti ko bayri nin ambistawen banà ta hiko ay ampinto--o nin hay nikati ay mabiyay oman."
44023007	Hin hinalità bayto ni Pablo ya ombayro, hay Pawparisiyo boy Sawsadosiyo ay nangapididiskosyon; kayà hay gropo ay napi-atag.
44023008	(Hay Sawsadosiyo ay ahè ampinto--o nin hay nikati ay mabiyay oman. Aghila simpri ampinto--o nin ma--in aw-anghil boy ma--in aw-ispirito. Piro kaganawan nin habayti ay ampinto-owen nin Pawparisiyo.)
44023009	Hay pamibobonghaw la ay lalò hinomkaw. Kayà hay anti bayro ya ongnoy mangitorò nin kawkapanogo--an ya Pawparisiyo ay nireng ta nanombalang, ya wanla, "Ayin kayin makit ya kamali--an nin habayti ya tawo. Maka talagan ma--in nin ispirito o anghil ya naghalità kona."
44023010	Anlomalò ya pamididiskosyon nin hatoy tawtawo; kayà nalimo baytoy koronil, ta hi Pablo ay makhitan no pi-a-ayowan la yan kowen. Hay ginawà nin hatoy koronil ay minandawan nay hawhondalò na nin mako do ha gropo ta kowen hi Pablo konla nin gitan ha lo--ob nin kowartil.
44023011	Hin yabi ana, hay Pangino--on ay ampireng ha dani ni Pablo nin naghalità, ya wana, "Hokawen moy nakem mo ta no pangno mo ko pinaptegan ha tawtawo bayri ha siyodad nin Hirosalim ay ombayro simpri ya gaw--en mo ha siyodad nin Roma."
44023012	Kinabayombokahan nin homonoy allo ay ma--in ongnoy Hodiyo ya nititipon ta amplanowen lan patyen hi Pablo. Hila ay naghompà nin ahè mangan o minom anggan agla ya mapati.
44023013	Habayti ya ampagplano nin mamati kona ay ma-igit apatapò ya lalaki.
44023014	Hapa--eg, nako hila ha pawpo--on nin pawpari̇̀ boy ha mawmato--ay mangama--in katongkolan, ta hinalità la, ya wanla, "Hikayi ay naghompà nin nagpangakò nin ahè mangan nin maski anya anggan agnawen mapati hi Pablo.
44023015	Kayà hikawo, kateng kaganawan ampipamo--on ay mamagtan halità ha koronil nin gitan na bayri hi Pablo ta pakapastangen moyo ya nin tongkol ha ginawà na, piro biha ya mi-abot bayri ay harangen nawen ya ha daan ta patyen."
44023016	Hapa--eg hay tangkà la ay nabalita--an nin ka-anakan ni Pablo ya anak nin patel nay babayi. Kayà nako ya ha lo--ob nin kowartil ta naghombong koni Pablo.
44023017	Hay ginawà ni Pablo ay iningat nay miha ha aw-opisyal ta hinalità na, ya wana, "Gitan mo bayti ya malagò ya lalaki ha koronil ta ma--in yan ibalità kona."
44023018	Kayà hatoy malagò ya lalaki ya ka-anakan ni Pablo ay gintan nin hatoy kapitan ha koronil boy hinalità na kona, ya wana, "Hi Pablo ya piriso ay naghalità kongko nin habayti ya malagò ya lalaki ay gitan ko komo ta ma--in yan ibalità komo."
44023019	Hapa--eg hatoy malagò ya lalaki ay inakay nin hatoy koronil ta napa-alilih hila, biha na ya pinastang, ya wana, "Anyay ibalità mo kongko?"
44023020	Hinalità nin hatoy malagò ya lalaki, ya wana, "Nangapisosondo--an nin Kawkahodiyo ko ya ampipamo--on ya nobokah ay awoken la komo nin hi Pablo ya kamato-antawowan ko ay i-arap ha Hawhodiyoy mangama--in katongkolan. Hila ay magkakanwari̇̀ nin hi Pablo ay pakapapastangen la.
44023021	Piro agka minto--o konla ta habayto ay kaparanan lan bongat. Ma--in ma-igit nin apatapò ya lalaki ya magtagò nin mangabang kona. Naghompà hilay kaganawan nin ahè mangan boy ahè minom anggan agla ya mapati. Hapa--eg ay handà hilayna; an-anti--en lan bongat ya disisyon mo."
44023022	Hinalità nin hatoy koronil do ha ka-anakan ni Pablo, "Agmo," wana, "halita--en ha hinoman ya imbalità mo kongko bayti." Hapa--eg, pina-alih nayna baytoy malagò ya lalaki.
44023023	Hapa--eg hatoy koronil ay nangingat nin lowa ha aw-opisyal na ta minandawan na, ya wana, "Ihandà moyoy hawhondalò ya gitan moyo nin paglamo ni Pablo nin mako ha siyodad nin Sisarya papa-inghan ha alas nowibi nin yabi. Hay gitan moyo ay lowanggatoy hondalò ya mipampowako, pitompò ya homakay ha kabayo, boy lowanggatoy mipantan pawpikà.
44023024	Mangihandà kawo nin kawkabayo ya hakyan ni Pablo emen agya mapangno ya mi-abot koni Gobirnador Pilih."
44023025	Hapa--eg, nanolat baytoy koronil koni Gobirnador Pilih nin ombayri:
44023026	"Anggalangen kon Gobirnador Pilih, hiko hi Klawdiyo Lisiyas ay nanolat komo ta angkomostawen kata.
44023027	Habayti ya tawoy impagtan ko komo ay dinakep nin Kawkahodiyo na ta patyen la ya dayi. Piro hiko boy hawhondalò ko ay nako nin nangilibri kona ta natanda--an ko ya hiya ay Romano.
44023028	Banà ta labay kon matanda--an no anyay pinangidimandawan la kona ay gintan ko ya ha Hawhodiyo ya mangama--in katongkolan.
44023029	Bayro ko natanda--an ya hay dimanda la ya laban koni Pablo ay tongkol ha sarili lan kawkapanogo--an, piro ayin yan ginawà ya bawbagay ya pamatyan o pangipapirisowan la kona.
44023030	Hapa--eg, hin natanda--an ko ya ma--in ongnoy Hodiyo ya ampagplano nin mamati koni Pablo ay nagdisisyon ako nin ipagtan ya komo. Hinalità ko do ha nipagdimanda kona ya bahen hila mako komo nin magriklamo nin laban koni Pablo. Angga tana bayri ya mahalità ko komo."
44023031	Hapa--eg hay hawhondalò ay hinomonol ha immanda nin hatoy koronil. Kayà habayton yabi ay kinwa la hi Pablo ta gintan la anggan siyodad nin Antipatris.
44023032	Kinabayombokahan, hatoy hawhondalò ya nipampowako ay nipagbirayna ha kowartil. Hato balè ya nipagkabayo ay nagdiritso nin nangi-atel koni Pablo.
44023033	Hin ni-abot hila ha siyodad nin Sisarya, hi Pablo kateng hatoy holat ya gintan la ay in-intriga la ha gobirnador.
44023034	Binaha nin hatoy gobirnador baytoy holat, biha na pinastang hi Pablo no ayri ya taga. Hin natanda--an na ya hi Pablo ay taga Silisya
44023035	ay hinalità na kona, "Asikasowen ko," wana, "ya kaso mo panlomateng nin hatoy nipangidimanda komo." Hapa--eg, immanda nin hatoy gobirnador ya hi Pablo ay bantayan mahampat bayro ha palasyo ya impagawà ni Ari̇̀ Hirodis ya bali nin gobirnador.
44024001	Nalabah ya limay allo, hi Ananyas ya pinakapo--on nin pawpari̇̀ kateng ongnoy mangato--ay mangama--in katongkolan, boy hi Tirtolo ya mihay abogado ay nakalateng ha siyodad nin Sisarya. Hila ay nako koni Gobirnador Pilih ta nanggawà hila nin riklamo ya laban koni Pablo.
44024002	Hin anti ana ha arapan la hi Pablo ay imprisinta ni Tirtolo ya dimanda koni Gobirnador Pilih laban koni Pablo, ya wana, "Anggalangen kon gobirnador, banà ha katalinowan mon mamo--on, hay katinekan ay anti konnawen nin naboyot anan pana--on, boy malakè et ya ginawà moy bawbagay ya pagbabayo nin habayti ya nasyon nawen.
44024003	Habayti ay ambalayen nawen otang ya nakem boy lobos nawen ampasalamatan maski makakano.
44024004	Agko labay ma-abalà kan masyado, piro an-ipaki-ilgo ko komo ya leng--en moy halita--en nawen komo.
44024005	Habayti ya tawo ay nakit nawen ya ampanggawà kagolowan. Anggolowen nay Hawhodiyo ha kaganawan dogal ya anlakwen na, boy hiya ay miha ha ampamo--on ha gropo ya an-ingaten Nasarino.
44024006	Alwan mahampat ya anggaw--en na ta labay nan demekan ya bali nin Diyos ha pangilo--ob na nin alwan Hodiyo. Kayà dinakep nawen ya. Hosgawan nawen ya dayi nin kompormi ha kawkapanogo--an nawen,
44024007	piro hi Koronil Lisiyas ay nilomateng boy pinowirsa na hi Pablo nin kinwa konnawen.
44024008	Hay hinalità konnawen ni Koronil Lisiyas ay komo nawen iriklamo hi Pablo. No pakapapastangen mo bayti ya lalaki ay matanda--an mo ya peteg bayti ya dimanda nawen komo ya tongkol kona."
44024009	Hapa--eg hatoy Hawhodiyo ya kalamo ni Tirtolo ay naki-ayon boy namapteg nin kaganawan nin habayti ay peteg.
44024010	Hapa--eg, nagmostra baytoy gobirnador nin hi Pablo ya maghalità. Kayà naghalità hi Pablo, ya wana, "Tandà ko ya naboyot anay pana--on ya hika ay gobirnador nin habayti ya nasyon nawen. An-ikaliga ko ya pangidipinsa ko nin sarili ko ha arapan mo.
44024011	Labinloway allon bongat ya nalabah pa-ibat hin nako ko ha siyodad nin Hirosalim nin homamba ha Diyos. Habayti ay mapaptegan komo nin tawtawo.
44024012	Mintras anti ko bayro, hiko ay ahè nakit nin habayti ya Hawhodiyo nin nakidiskosyon ha maski hino ha lo--ob bali nin Diyos, boy agla ko nakit ya nanggolo nin tawtawo ha hawhimba--an nawen Hawhodiyo, o maski ha ayrin dogal ha siyodad nin Hirosalim.
44024013	Habayti ya tawtawo ay ayin ma-ipakit ya kaptegan ha dimanda la ya laban kongko.
44024014	Ombayro man ay an-aminen ko ya kaptegan ya hiko ay anhomonol ha tawtorò ni Apo Hisos ha panhohomamba ko ha Diyos ya pinahimala--an in kawka-apo-apowan ko. Habayti ya tawtorò ya anhonolen ko ay anhalita--en nin habayti ya tawtawo nin alwan tamà. Piro ampinto--o ko simpri ha kaganawan bagay ya nakaholat ha kawkapanogo--an ya inggawà ni Moysis, boy ampinto--o ko et ha impaholat nin Diyos ha pawpropita hin hato.
44024015	An-omasa ko ha Diyos nin bilang ha an-asawan nin habayti ya tawtawo ya hay nikati, mag--in mahampat o mala--et ay biyayen oman nin Diyos.
44024016	Kayà ampagsikap akon manggawà kahampatan emen ako mag--in mahampat ha tegteg nin Diyos boy ha tawtawo.
44024017	"Nalabah ya ongnoy ta--on nin ayin ako ha siyodad nin Hirosalim ay nagbira ko bayro ta mangi-atel ako nin kowalta ya tambay ha Kawkahodiyo ko ya ampipanga-ilangan, boy mambi kon ayop ya patyen ta idolog ha Diyos.
44024018	Mintras anggaw--en ko bayti ha lo--ob bali nin Diyos ay nakit ako nin ongnoy Hodiyo ya taga Asya. Balè nayari̇̀ koyna pon nin ginawà baytoy ka-ogali--an ya paglilinis. Hin habayto ay ayin malakè ya tawo bayro boy ayin golo.
44024019	Dapat dayin anti bayri baytoy nakakit kongko ta hila ya mangidimanda no ma--in bawbagay ya kontra kongko,
44024020	o habayti ya tawtawoy anti bayri ya maghalità no ma--in hilan nakit ya ginawà koy kasalanan hin in-arap akon pinastang nin Hawhodiyo ya mangama--in katongkolan.
44024021	Ma-ari̇̀ lan halita--en ya nakagawà akon alwan mahampat hin imbolyaw ko ya ombayri: 'Anhosgawan moyo ko hapa--eg allo ta ampinto--o ko nin hay nikati ay mabiyay oman.' Habayti tana ya mahalità ko," wani Pablo.
44024022	Hapa--eg, tandà ni Gobirnador Pilih baytoy an-itorò nin tawtawoy antompel koni Apo Hisos. Kayà integen nay bista biha na hinalità do ha Hawhodiyo, ya wana, "Disisyonan ko bayti ya kaso panlomateng ni Koronil Lisiyas."
44024023	Immanda ni Gobirnador Pilih do ha kapitan ya hi Pablo ay bantayan mahampat, piro biyan yan amò ya kalaya--an boy hay aw-amigo ni Pablo ay payagan nin manibaw boy manambay kona.
44024024	Nalabah ya ongnoy allo, hi Gobirnador Pilih ay anti et ha siyodad nin Sisarya. Kalamo na hi Drosila ya ahawa nay Hodiyo. Hapa--eg hi Pablo ay impakwa ni Gobirnador Pilih ta labay lan ma-intindiyan mahampat ya tongkol ha pantotompel koni Pangino--on Hisokristo.
44024025	Impalinaw konla ni Pablo ya ka-ilangan pakahampat ya tawtawo boy dapat lan pendanan ya sarili lan kalabayan emen aghila makagawà nin mala--et; boy impalinaw na et konla ya ma--in lomateng ya allon panonosga nin Diyos ha kaganawan tawo nin banà ha kawkasalanan la. Mintras ampag-ilgo hi Pablo ay kinerehan ya gobirnador ta nalimo ya; kayà hinalità na koni Pablo, "Mog-alih kayna," wana. "No ma--in akon oras ay ipa-ingat katan oman."
44024026	An-asawan nin gobirnador ya hi Pablo ay mambi konan sohol ya kowalta; kayà pirmi na yan an-ipa-ingat nin pagka-ilgo.
44024027	Hin nalabah ya loway ta--on, hi Pilih ay na-alih ha pagkagobirnador ta hi Porsiyo Pisto ya hinomagili kona. Banà ta labay ni Pilih nin mangonsowilo kona ya Hawhodiyo, hi Pablo ay agna pinalwahan ha pirisowan.
44025001	Hi Gobirnador Pisto ay nilomateng ha siyodad nin Sisarya ha probinsyan Hodiya ta nag-ompisa yan mamo--on. Nalabah ya tatloy allo, hiya ay nako ha siyodad nin Hirosalim.
44025002	Hay pawpo--on nin pawpari̇̀ bayro kateng Hawhodiyoy ampipamo--on ay nako koni Gobirnador Pisto nin nagriklamon kontra koni Pablo.
44025003	Impaki-ilgo la ya hi Pablo ay pabirawen ha siyodad nin Hirosalim. Ombayroy impaki-ilgo la ta hay plano la ay abangan la hi Pablo nin patyen ha daan.
44025004	Piro tinombay konla hi Gobirnador Pisto, ya wana, "Hi Pablo ay anti ha pirisowan ha siyodad nin Sisarya, boy mismon hiko ay magbiran tampol bayro.
44025005	Kayà ipakilako moyo kongko ya ampipamo--on komoyo ta bayro la ya idimanda no talagan ma--in yan ginawà ya alwan tamà."
44025006	Hapa--eg hi Gobirnador Pisto ay nanatili ha siyodad nin Hirosalim nin mangawalo o mapò ya allo, biha ya norong ha siyodad nin Sisarya. Ika-ibokah ay niknò yayna ha panosgawan, biha na impakwa hi Pablo.
44025007	Hin hi Pablo ay anti ana ha arapan nin hosgado, hiya ay pinalibotan nin ampipamo--on ya Hawhodiyoy na-ibat ha siyodad nin Hirosalim. Malakè ya mangabyat ya riklamo la ya kontra koni Pablo ya agla itaman mapaptegan.
44025008	Hapa--eg, hi Pablo ay nagdipinsa ha sarili na, ya wana, "Ayin akon ginawà ya kontra ha kawkapanogo--an nawen Hawhodiyo, o kontra ha bali nin Diyos, boy ayin akon ginawà ya kontra koni Ari̇̀ Sisar ya ampamo--on ha Roma."
44025009	Piro banà ta labay ni Gobirnador Pisto nin hay Hawhodiyo ay mangonsowilo kona ay pinastang na hi Pablo, ya wana, "Labay mo nayi̇̀ nin mako ha siyodad nin Hirosalim ta bayro kata bistawen?"
44025010	Tinombay hi Pablo, "An-omarap ako," wana, "bayri ha hosgado ya anti ha hilong kapangyariyan ni Ari̇̀ Sisar. Bayri ko dapat bistawen. Hikan mismo ya magtandà nin ayin akon ginawà ya alwan tamà ha Kawkahodiyo ko.
44025011	No nilomabag ako ha kawkapanogo--an o nakagawà akon bawbagay ya nararapat kongko ha kamatyan ay agko magriklamo. Piro no ayin kaptegan ya riklamo la ya kontra kongko, hiko ay ahè magtan bayro nin maski hino. Pakarani ko koni Ari̇̀ Sisar ta bayro ko magriklamo."
44025012	Hapa--eg hi Gobirnador Pisto ay nakipapano pon ha mawmagwawali na biha na hinalità koni Pablo, ya wana, "Banà ta hinalità mo ya pakarani ka nin magriklamo koni Ari̇̀ Sisar ay ipagtan kata bayro."
44025013	Nalabah ya ongnoy allo, hay ari̇̀ nin Hawhodiyo ya hi Agripa boy hi Birinisi ya patel na ay nako ha siyodad nin Sisarya ta manibaw hila koni Gobirnador Pisto.
44025014	Mintras anti hila bayro nin ongnoy allo, hay kaso ni Pablo ay ingkowinto ni Gobirnador Pisto koni Ari̇̀ Agripa, ya wana, "Bayri ay ma--in mihay lalaki ya nagngalan Pablo ya piriso ya imbalag ni Gobirnador Pilih.
44025015	Hin anti ko ha siyodad nin Hirosalim, hay pawpo--on nin pawpari̇̀ boy mawmato--ay mangama--in katongkolan ya Hawhodiyo ay nagriklamo kongko nin kontra koni Pablo. Impaki-ilgo la kongko ya hi Pablo ay sintinsyawan patyen.
44025016	"Piro hinalità ko konla ya ka-ogali--an nin Rawromano ya pi-arapen pon baytoy indimanda boy hatoy nagdimanda, ta hay indimanda ay ahè pon sintinsyawan anggan ahè pon malengè ya pagdipinsa na nin sarili na.
44025017	Hin nakilako bayri kongko baytoy nangidimanda kona ay tampol kon inasikaso baytoy kaso. Ika-ibokah et nin habayto ay niknò ako ha panosgawan biha ko impa-ingat hi Pablo nin i-arap kongko.
44025018	Hapa--eg, nipampireng baytoy nipagdimanda koni Pablo, piro ayin hilan riklamo kona ya anyaman ya kala-etan nin bilang ombayro ha an-asawan ko.
44025019	Hay pinangidimandawan la koni Pablo ay banà bongat ha kawka-ogali--an lan Hawhodiyo, boy tongkol ha mihay lalaki ya nagngalan Hisos ya nati ya an-ipilit ni Pablo nin angkabiyay.
44025020	Agko tandà ya gaw--en ko no pangno ko imbistigawan bayti ya bawbagay ya habayti. Kayà pinastang ko hi Pablo no pomayag yan mako ha siyodad nin Hirosalim ta bayro bistawen ya rawriklamo kona.
44025021	Piro impaki-ilgo kongko ni Pablo ya hay labay nan manosga kona ay hi Ari̇̀ Sisar. Kayà immanda ko ya hiya ay bantayan mahampat ha pirisowan angga ha ma-ipagtan ko ya koni Ari̇̀ Sisar."
44025022	Hapa--eg, hinalità ni Ari̇̀ Agripa koni Gobirnador Pisto, ya wana, "Labay ko yan malengè ya maghalità." "Nobokah," wani Gobirnador Pisto, "ay malengè mo ya."
44025023	Ika-ibokah hi Ari̇̀ Agripa boy hi Birinisi ya patel na ay nakaholot nin doloy pagkaganda ya nilomo--ob do ha dogal ya panosgawan. Kalamo la hi Gobirnador Pisto kateng pawpo--on nin hawhondalò boy kanayon ya mangama--in katongkolan do ha siyodad nin Sisarya. Hin nakalo--ob hilayna ya kaganawan, hi Pablo ay impakwa ni Gobirnador Pisto nin i-arap konla.
44025024	Hapa--eg, naghalità ya gobirnador, ya wana, "Anggalangen kon Ari̇̀ Agripa, boy hikawoy kaganawan anti bayri nin kalamo nawen, habayti ya tawoy angkakit moyo ay indimanda nin kaganawan Hodiyoy ampa-iri ha siyodad nin Hirosalim boy ampa-iri bayri ha siyodad nin Sisarya. An-ipilit lan ibolyaw ya hiya ay ayin karapatan mabiyay.
44025025	Piro ayin akon nakit ya ginawà nay dapat pamatyan kona, boy banà ta impaki-ilgo na kongko ya pakarani yan magriklamo koni Ari̇̀ Sisar ay dinisisyonan kon ipagtan ya bayro.
44025026	Piro tongkol kona ay ayin akon tandà ya ma-ari̇̀ kon iholat koni Ari̇̀ Sisar no antà impagtan ko ya kona. Kayà in-arap ko ya komoyon kaganawan, lalo-lalò ana komo, Ari̇̀ Agripa, emen pangayari̇̀ mo yan imbistigawen ay ma--in akon ma-iholat koni Ari̇̀ Sisar.
44025027	Para kongko ay ayin karasonrason no ipagtan koy mihay piriso koni Ari̇̀ Sisar ya ahè napalinawan ya riklamoy kontra kona."
44026001	Hapa--eg, hinalità ni Ari̇̀ Agripa koni Pablo, ya wana, "Ampayagan kata nin maghalità ha pagdipinsa mo ha sarili mo." Kayà intag--ay ni Pablo ya gamet na ta nambi yan galang ha ari̇̀ biha ya nag-ompisan naghalità nin pagdipinsa ha sarili na, ya wana,
44026002	"Anggalangen kon Ari̇̀ Agripa, mahalità ko ya makalmà ako hapa--eg allo, ta malengè mo ya pagdipinsa ko nin sarili ko ha kaganawan bagay ya pinangidimandawan kongko nin Kawkahodiyo ko.
44026003	Talagan makalmà ako ta angka-intindiyan mon mahampat ya kawka-ogali--an nawen Hawhodiyo kateng bawbagay ya agnawen mangapikakanokatan. Kayà an-ipaki-ilgo ko komo ya pagpasinsyawan mon leng--en bayti ya halita--en ko.
44026004	"Kaganawan Hodiyo ay magtandà no pangno ya biyay ko pa-ibat hin anak ako ha siyodad nin Tarso ya sarili kon dogal, boy tandà la no pangno ya biyay ko ha siyodad nin Hirosalim.
44026005	No labay lan mapaptegan ay naboyot laynan tandà ya pa-ibat hin hato, hiko ay miha ha gropo nin istriktoy rilihyon nin Pawparisiyo.
44026006	Hay bara--nan no antà anti ko bayri hapa--eg nin ambistawen ay banà ha pan-o-omasa ko ha pangakò nin Diyos ha kawka-apo-apowan nawen ya hay nikati ay biyayen oman nin Diyos.
44026007	Hikayi ya kaganawan Hodiyo ha lipi̇̀ nin labinloway anak ni Israyil ay an-omasa nin matopad baytoy impangakò nin Diyos ya hay nikati ay biyayen nan oman. Banà bayri, hikayi ya Hawhodiyo ay allo yabin anhomamba ha Diyos. Kayà hapa--eg, Ari̇̀ Agripa, hiko ay indimanda nin Kawkahodiyo ko nin banà bayro ha an-asawan ko.
44026008	Antà ket ma-irap moyon pinto-owen ya hay nikati ay biyayen oman nin Diyos?
44026009	"Hiko mismo hin hato ay inihip ko ya dapat kon gaw--en ya kontra ha ampipantompel koni Apo Hisos ya taga Nasarit.
44026010	Kayà do ha siyodad nin Hirosalim ay malakè ya impiriso koy nag--in tawtawo nin Diyos, ta hay pawpo--on nin pawpari̇̀ ay nambi kongko nin katongkolan nin mandakep konla. Hin sinintinsyawan patyen baytoy nag--in tawtawo nin Diyos ay inomayon ako.
44026011	Ha hawhimba--an nin Hawhodiyo ay mabetbet kon amparosawan baytoy nag--in tawtawo nin Diyos, ta labay kon alihen ya pantotompel la koni Apo Hisos. Ha kapahangan ko konla ay antotowen ko hila maski ha mangarayò ya sawsiyodad ta padya-dya--an.
44026012	"Habayti ya bara--nan nin pamako ko ha siyodad nin Damasko. Hay pawpo--on nin pawpari̇̀ ya nambi kongkon kaholatan ya katibayan nin binyan la kon katongkolan nin mandakep nin ampipantompel ha Pangino--on.
44026013	Hin magayna mi-ogtoy-allo hin anti ko ha daan ya magpalako ha siyodad nin Damasko ay nakakit akon nangibat ha langit ya mas mahawang ha hilà nin allo. Hiko kateng kawkalamowan ko ay napalibotan nin habaytoy hawang.
44026014	Banà bayro, hikayi ya kaganawan ay natomba boy nakalengè ako nin bosis ya naghalità kongko ha Hibriyo ya Halità nawen Hawhodiyo, ya wana, 'Sawlo, Sawlo, antà ampadya-dya--an mo ko? Haba--in ya anggaw--en mo ay sarili mo ya ampakakhitan mo ta emen kan bakà ya ampanipa nin matolis ya kayo ya anggamiten nin ampamalombon kona.'
44026015	Hapa--eg, tinombay ako, 'Hino ka, Pangino--on?' wangko. Tinombay kongko ya Pangino--on, 'Hiko,' wana, 'hi Hisos ya ampadya-dya--an mo.
44026016	Mireng ka. Napakit ako komo ta hika ay gaw--en kon magsisirbi ko. Kaganawan nin nakit mo hapa--eg boy ipakit ko komo lano ay paptegan mo.
44026017	I-atap kata ha mangala--et ya gaw--en komo nin Kawkahodiyo mo boy ha alwan Hawhodiyo ya pangihogo--an ko komo.
44026018	Ihogò katan manorò ha tawtawoy alwan Hawhodiyo ya anti ha karegleman ya kasalanan emen hila mibira ha kahawangan nin Diyos. Ha ombayro ay ma-alih hila ha hilong kapangyariyan ni Satanas boy pakarani hila ha Diyos emen hay kawkasalanan la ay patawaren banà ha pantotompel la kongko, boy emen hila mapalamo ha tawtawoy pinili̇̀ nin Diyos nin tompel kongko.'
44026019	"Kayà, Ari̇̀ Agripa," wana et ni Pablo, "banà bayro ha nakit ko boy nalengè ko ya nangibat ha langit ay hinomonol ako ha impagawà kongko nin Diyos.
44026020	Nangaral ako pon ha siyodad nin Damasko, biha ha siyodad nin Hirosalim, boy ha kaganawan angkasakopan nin probinsyan Hodiya, kateng ha alwan Hawhodiyo. In-aral ko konla ya hila ay dapat nin maghehe ha kawkasalanan la ta pakarani hila ha Diyos, boy paptegan la ha panggawà la nin bawbagay ya mangahampat ya hila ay naghehe ha kawkasalanan la.
44026021	Banà bayri ha pangangaral ko, hin anti ko ha lo--ob bali nin Diyos ay dinakep ako nin Kawkahodiyo ko ta labay la ko dayi nin patyen.
44026022	Piro antambayan ako nin Diyos angga hapa--eg; kayà anti ko bayri nin ampamapteg ha kaganawan, mag--in ha manga-aypà o mangatag--ay ya pawpagkatawo. Ayin akon kanayon ya an-i-aral no alwan hatoy hinalità hin hato ni Moysis boy hinalita nin pawpropita ya mangyari.
44026023	Hinalità la ya hi Kristo ya impangakò nin Diyos ay ka-ilangan magdanas nin kadya-dya--an biha mati, boy hiya ya ka-ona-onawan nin mabiyay oman emen na ma-ibalità konnawen Hawhodiyo boy ha alwan Hawhodiyo ya tongkol ha kalibriyan ha kawkasalanan."
44026024	Mintras ampag-ilgo hi Pablo nin pagdipinsa na ha sarili na ay nambo-angaw hi Gobirnador Pisto, ya wana, "Lokoloko ka, Pablo! Masyadon malakè ya pinag-aralan mo; kayà haba--in ya ampakahirà nin olo mo."
44026025	Tinombay hi Pablo, "Alwa ko," wana, "nin lokoloko, Gobirnador Pisto. Kaganawan anhalita--en ko ay makatoynongan boy talagan peteg.
44026026	Tandà nin ari̇̀ ya tongkol ha bawbagay ya habayti; kayà agko ampag-alangan nin maghalità kona. Angka-isigoro ko ya tandà nay kaganawan bagay ya habayti, ta habayti ay nangyari nin ahè insikrito.
44026027	Ari̇̀ Agripa, alwa nayi̇̀ ampinto-owen moy impaholat nin Diyos ha pawpropita? Tandà koy ampinto--o ka."
44026028	Hinalità ni Ari̇̀ Agripa koni Pablo, "An-ihipen mo nayi̇̀ nin ha maparay pana--on ay tompel ako koni Pangino--on Hisokristo?"
44026029	Tinombay hi Pablo, ya wana, "Mag--in ha maparah o maboyot ya pana--on, an-ipanalangin ko ha Diyos ya hika boy kaganawan anti bayrin ampanlengè hapa--eg allo ay tompel dayi boy mag--in nin bilang kongko, piro agkawo dayi matikala--an nin bilang ombayri kongko."
44026030	Hin nayari̇̀ naghalità hi Pablo, hi Ari̇̀ Agripa, hi Birinisi, kateng gobirnador boy kaganawan tawoy anti bayro ay nipampireng.
44026031	Nilomikol hila ta ni-i-ilgo nin ombayri: "Habayti ya tawo ay ayin nagawà ya dapat pangipapirisowan o pamatyan kona."
44026032	Hapa--eg, hinalità ni Ari̇̀ Agripa koni Gobirnador Pisto, ya wana, "Habayti ya lalaki ay mapalwahan ana dayi no agya nagdisisyon nin magriklamo koni Ari̇̀ Sisar."
44027001	Hapa--eg hi Pablo ay nadisisyonan nin ipagtan koni Ari̇̀ Sisar ha nasyon Italya. Hiya kateng ongnoy piriso ay impaba-alà ha mihay opisyal nin hawhondalò. Hay ngalan nin hatoy opisyal ay Holyo ya miha ha gropo nin hawhondalò ya bantay ni Ari̇̀ Sisar. Hiko hi Lokas ay nanlamo koni Pablo,
44027002	boy kalamo et hi Aristarko ya taga Tisalonika ha probinsyan Masidonya. Hinomakay kayi ha barko ya na-ibat ha siyodad nin Adramitiyo. Habayti ya barko ya anhakyan nawen ay palako ha pawpantalan ha probinsyan Asya.
44027003	Ika-ibokah ay ni-abot kayi ha siyodad nin Sidon. Hi Holyo ay maba--it koni Pablo; kayà pinayagan na hi Pablo nin manibaw nin aw-amigo na bayro. Ha ombayro ay mabiyan la ya nin pawpanganga-ilangan na.
44027004	Hin nog-alih kayi bayro ha Sidon ay anhalonga--en nawen ya angin. Kayà nagdaan kayi ha pingit nin islan Sipri ta bayroy mahalipnè.
44027005	Nagdaan kayi ha eteb nin probinsyan Silisya boy probinsyan Pampilya, biha hin ni-abot kayi ha siyodad nin Mira ha probinsyan Lisya ay bayro kayi tinonggen.
44027006	Hatoy opisyal ya ampama-alà konnawen ay nakakit bayro nin mihay barkoy na-ibat ha siyodad nin Alihandriya ha nasyon Ihipto. Habaytoy barko ay mako ha nasyon Italya. Kayà bayro kayi pinahakay nin hatoy opisyal.
44027007	Ongnoy allo ya hay paninigè nin barkoy anhakyan nawen ay makapey boy masyado kayin na-irapan nin ni-abot ha eteb nin siyodad nin Sinido. Agnawen makayan halonga--en ya angin; kayà agkayi makadiritso. Hay ginawà nawen ay nagdaan kayi ha mahalipnè ya dogal ha pingit nin islan Krita ha eteb ambay nin Salmon.
44027008	Nangambay kayi piro na-irapan kayi simpri biha kayi ni-abot ha dogal ya an-ingaten nin Mahampat ya Pagtegenan ya marani ha banowan Lasiya.
44027009	Bayro kayi naboyot ta nalabah ana ya allo nin hay Hawhodiyo ay ampagpaltan mangan ta kapanahalangin anggan nalatngan kayi nin dilikadoy pana--on nin magbiyahi. Kayà winawaliyan hila ni Pablo, ya wana,
44027010	"Kawkalamowan, angkatanam ko ya no isigi tamoy paninigè tamo ay alwan bongat kawkarga tamo boy barko ya andilikadowen, no alwan kateng biyay tamo."
44027011	Hi Holyo ya kapitan nin hawhondalò ay ahè ninto--o do ha hinalità ni Pablo, no alwan hay pininto--o na ay hatoy hinalità nin kapitan nin barko boy hinalità nin ma--in ikon nin hatoy barko.
44027012	Banà ta hatoy dogal ya pagtegenan ay alwan magandan pagtegenan maboyot no abagat ay nagdisisyon ya kalak--an nin isigi nawen ya paninigè nawen. An-omasa hila nin mi-abot kayi ha dogal ya an-ingaten Pinisi ya miha ha bawbanowa nin islan Krita. Bayro ay ma--in pagtegenan ya naka-arap ha bagatan ya babà boy ha mayanan ya babà. Labay lan bayro nawen palabahen ya abagat.
44027013	Hin nag-ompisay makapey ya angin ya ampangibat ha bagatan ay inihip la ya mahampat no manigè kayi. Kayà hay ginawà la ay inalih lay pondo nin barko biha kayi nanigè ya hay ampagdanan nawen ay ha pingit islan Krita.
44027014	Piro ahè naboyot ay binagyo kayi ya hay angin ya ampangibat ha isla pa-aypà konnawen ya an-ingaten "Angin nin Mayanan ya Baytan."
44027015	Hay hokaw nin angin ya angkahalongà nawen; kayà ahè makayan halonga--en nin barko ya anhakyan nawen. Hin ayin kayin magawà ay pina-olayan nawen anan ipadpad kayi nin habaytoy angin.
44027016	Hin nipadpad kayi ha mayamò ya isla ya an-ingaten Kawda ay nahalimbengan kayi ha angin. Bayro ay na-irapan kayin mangihapat nin bangkà ya anggoloyen nin hatoy barko ya anhakyan nawen.
44027017	Hin na-ihapat nawen ana baytoy bangkà ay intakel nawen nin yobil ha mamalibot nin barko. Banà ha kalimowan lan misadsad ya barko ha makapati--an ya ambay dagat nin nasyon Libya ay in-aypà lay layag, ta hay barko ay pina-olayan lan ipadpad nin angin.
44027018	Ika-ibokah ay sigisigi et ya hokaw nin bagyo. Kayà hay kawkarga ay inompisawan la nin intapon ha dagat.
44027019	Hinomonoy allo, hay kawkahangkapan ya anggamiten bayro ha barko ay intapon la simpri ha dagat.
44027020	Malakè anay allo ya nalabah ay agnawen et makit ya hilà nin allo o bawbito--en banà ha sigisigi ya kakhawan nin bagyo. Kayà hikayi ay na-alihan anan pag-asa nin makalibri.
44027021	Hapa--eg, hin ongnoy alloyna nin hay tawtawo bayro ha barko ay ahè ampangan, hi Pablo ay nireng ha arapan la nin naghalità, ya wana, "Kawkalamo, no nanlengè kawo dayi ha inwawali ko komoyo ya agtamo mog-alih ha islan Krita ay agtamo dayi dinanas bayti ya ombayri ya kadya-dya--an, boy hay kawkarga ay ahè dayi nasayang.
44027022	Ombayro man ay hokawen moyoy nakem moyo ta ayin mati kontamo. Hay mahirà bongat ay habayti ya barko ya anhakyan tamo.
44027023	Tandà moyo ya hiko ay ikon nin Diyos boy ampagsirbi ko kona. Nayabi hay mihay anghil nin Diyos ay ampireng ha dani ko boy naghalità,
44027024	ya wana, 'Pablo, agka malimo ta ka-ilangan kan i-arap nin bistawen koni Ari̇̀ Sisar. Banà ha kahampatan nin Diyos, kaganawan nin kalamowan mon nakahakay bayri ha barko ay ahè mati.'
44027025	Kayà, kawkalamowan ko, hokawen moyoy nakem moyo ta ampinto--o kon toparen nin Diyos baytoy impangakò nay impahalità na do ha anghil.
44027026	Ombayro man, hitamo ay mipadpad ha mihay isla."
44027027	Hin na-abot ya ikalabin-apat yabi ay impadpad kayi nin angin ha dagat ya an-ingaten Adriyatiko. Hin magayna mibotlay ya yabi ay inola-lem nin kawkalamowan nawen ya marani kayi ha ambay.
44027028	Kayà tinakaran la no pangno kalalè baytoy lanom. Habayto ay tatlompò boy anem ya mitroy kalale--an. Amò maboyot ay ombayro simpri ya ginawà la. Hapa--eg, natanda--an lay lowampò boy pitoy mitro ya kalale--an nin kama-inan la.
44027029	Ha kalimowan la nin mipalakoy barko la ha bawbato ay indabò lay apat ya pondo ha bandan hoyotan nin barko. Labay la dayin tampol anan homilà ya allo.
44027030	Hay tawtawowan ha barko ay labay dayin mipaglayas; kayà in-aypà la ha lanom baytoy bangkà ta ampagpaparaan hilan mangidabò nin pondo ha arapan nin hatoy barko.
44027031	Piro hinalità ni Pablo do ha opisyal boy do ha hawhondalò, ya wana, "No ahè manatili bayri bayti ya tawtawowan nin barko ay agkawo malibri."
44027032	Kayà hay ginawà nin hawhondalò ay pinotoh lay yobil nin hatoy bangkà ta pina-olayan la bayto nin matata ha lanom.
44027033	Hin maghahawang ana, hilay kaganawan ay pinakitotolan ni Pablo nin mangan, ya wana, "Labin-apat anay allo nin agkawo ampangan ha panganti̇̀ moyon tonggen ya angin.
44027034	Kayà an-ipaki-ilgo ko komoyo ya mangan kawo emen kawo homkaw. Agkawo mahlak ta ayin man mapangno kontamo."
44027035	Hin nayari̇̀ baytin hinalità ni Pablo ay nangwa ya nin tinapay. Ha arapan lan kaganawan ay pinasalamatan na bayto ha Diyos, biha na pinotoh ta nangan ya.
44027036	Banà bayro ha hinalità ni Pablo ay hinomkaw ya nakem la; kayà nangan hilay kaganawan.
44027037	Hikayi ya kaganawan nin anti bayro ha barko ay lowanggato boy pitompò boy anem katawo.
44027038	Hin nabhoy hilayna ay intapon lay kargay trigo emen omopaw ya barko.
44027039	Hin bayombokayna ay agla tandà no anya baytoy dogal ya pini-abotan la. Piro ma--in hilan natamolawan ya nagrikodoy ambay. Kayà nagdisisyon hila ya no ma-ari̇̀ ay gitan la baytoy barko nin isadsad bayro.
44027040	Hapa--eg, pinotoh lay yobil nin pawpondo ta pina-olayan layna bayto nin nipanlomdeg, boy inokà lay yobil ya pinanakel nin tawtimon, biha la intag--ay ya layag ha arapan nin hatoy barko emen magtan nin angin bayto bayro ha ambay.
44027041	Piro hay onawan nin hatoy barko ay nisadsad ha nagpantal ya kapati--an; kayà hay onawan ay agana magalaw, boy hay hoyotan ay nangawawatak ha kalhayan nin dawdawoyon.
44027042	Hay labay nin hawhondalò ay patyen lay pawpiriso emen aghila makatangoy nin maglayas.
44027043	Piro aghila pinayagan nin hatoy opisyal nin hawhondalò ta agna labay mati hi Pablo. Kayà immanda na ya kaganawan maronong tomangoy ay magtaboy ana ha lanom ta tomangoy anan mako ha lakatan.
44027044	Hay alwan maronong tomangoy ay minandawan nan komabit ha tapi̇̀ o ha pawpidaso nin hatoy nawatak ya barko. Ombayroy ginawà nawen; kayà hikayi ya kaganawan ay ni-abot ha lakatan nin ahè napangno.
44028001	Hin nakalibri kayi boy nakalakat ay natanda--an nawen ya habaytoy dogal ay isla awod ya an-ingaten Malta.
44028002	Hay tawtawo bayro ay namakit nin kahampatan konnawen. Banà ta ampangoran boy malay--ep ya pana--on ay namagket hilan apoy ya pinanengeyan nawen.
44028003	Hi Pablo ay nangwa nin mihay peteh nin kayo biha na inggawà ha apoy. Hin angkalanglang ana bayto ay ma--in nilomway otan ya ma--in dità ya nangyat nin gamet ni Pablo.
44028004	Nakit nin tawtaga bayro baytoy otan ya naka-ombitin nin nakakayat ha gamet ni Pablo; kayà ni-i-ilgo hila, ya wanla, "Haba--in ya lalaki ay sigoradon mapamatin tawo; kayà maski nakalibri ya ha dagat ay ahè i-aboloy kona nin Pinakamakapangyariyan ya hiya ay mabiyay et."
44028005	Piro impagpag bongat ni Pablo baytoy otan ha apoy, boy hiya ay ahè napangno.
44028006	An-anti--en nin tawtawo ya hi Pablo ay bomayà o biglà nin mati. Piro ha kaboyotan panganti̇̀ la ay ahè napangno hi Pablo; kayà impalagay la ya hi Pablo ay mihay diyos.
44028007	Hi Pobliyo ya ampamo--on bayro ha islan Malta ay ma--in malawang ya lotà ya marani bayro ha kama-inan nawen. Hiya ay maba--it; kayà maliga yan nagkahandà konnawen lo--ob tatloy allo.
44028008	Hin habayto, hay tatay ni Pobliyo ay naka-irà ta an-amoten boy andisintiriyawen. Hin natanda--an bayto ni Pablo ay nako ya do ha kama-inan nin hatoy ampagmasakit, ta impanalangin na ya boy inaptoh. Hapa--eg, hinomampat baytoy tatay ni Pobliyo.
44028009	Hin nibahwag baytoy pangyayari, kaganawan tawoy ampipagmasakit bayro ha isla ya habayto ay nako konnawen boy hinomampat hila itaman.
44028010	Banà bayri ay nakatanggap kayi nin malakè ya rigalo ya na-ibat konla. Hin manigè kayina ay kinargawan lay barko nawen nin pawpanganga-ilangan nawen ha pagbibiyahi.
44028011	Tatloy bowan pon ya nalabah biha kayi naka-alih bayro ya hinomakay ha barkoy na-ibat ha siyodad nin Alihandriya ya namalabah nin abagat bayro ha islan Malta. Habayti ya barko ay an-ingaten Kastor boy Polok.
44028012	Pa-ibat do ha islan Malta ay ni-abot kayi ha siyodad nin Sirakosa. Bayro kayi nanatili nin tatloy allo.
44028013	Hapa--eg, nanigè kayina et anggan ni-abot kayi ha siyodad nin Rigiyo. Ika-ibokah, hin nag-ompisan nangangin nin ampangibat ha bagatan ay nanigè kayina et. Nalabah ya loway allo ay ni-abot kayi ha siyodad nin Potiyoli.
44028014	Bayro ay nakakit kayi nin ongnoy ampipantompel ha Pangino--on. Pinaki-ilgowan la kayin manatili bayro nin pitoy allo. Nalabah bayto ay nowako kayi anan magpalako ha siyodad nin Roma.
44028015	Hapa--eg, nabalita--an nin pawpatel ha Pangino--on bayro ha Roma ya hikayi ay anti ha daan nin magpalako bayro. Kayà hikayi ay hinakbat la ha Palingkin Apiyo boy hay kanayon ay ha dogal ya an-ingaten Tatloy Bali ya Pamakihanda--an. Hin nakit ni Pablo baytoy ampipantompel ha Pangino--on ay nagpasalamat ya ha Diyos boy hinomkaw ya nakem na.
44028016	Hin ni-abot kayi ha siyodad nin Roma, hi Pablo ay pinayagan magsarili nin pa-iriyan, piro bantayan ya nin mihay hondalò.
44028017	Nalabah ya tatloy allo ay impa-ingat ni Pablo nin mititipon ya Hawhodiyoy ampipamo--on. Hin nangapititipon hilayna ay hinalità na konla, ya wana, "Pawpatel ko, maski ayin akon nagawà ya kontra ha kawkapariho tamon Hodiyo, o ha kawka-ogali--an nin kawka-apo-apowan tamo ay impiriso la ko ha siyodad nin Hirosalim, biha la ko inggawà ha gamet nin Rawromano.
44028018	Hin nayari̇̀ akon inimbistiga nin hatoy Rawromano ay labay la koyna dayin palwahan, ta ayin hilan nakit ya nagawà koy dapat lan pamatyan kongko.
44028019	Piro hin ahè pinomayag ya kawkapariho tamon Hodiyo ay napilitan akon magriklamo koni Ari̇̀ Sisar maski ayin akon ma-iriklamo ya kontra ha Kawkahodiyo ko.
44028020	Hay bara--nan nin pangipa-ingat ko komoyo ay emen katawo makit boy mapagka-ilgo. Hiko ay nakabalol nin tikalà banà ha pantotompel ko ha an-asawan tamo nin aw-inalalak ni Israyil."
44028021	Hapa--eg, hinalità la koni Pablo, ya wanla, "Ayin kayin natanggap ya holat ya na-ibat ha probinsyan Hodiya ya tongkol komo. Ayin simprin hinalità o inhombong ya kontra komo ya pawpatel tamo ya nika-ibat bayro.
44028022	Ombayro man ay labay nawen malengè no anyay mahalità mo, ta tandà nawen ya maski ayrin dogal, hay tawtawo ay ampaghalità nin kontra ha gropo ya ampakilamowan mo."
44028023	Hapa--eg, intaning lay allo nin pamititipon la. Hin na-abot bayto ay malakè ya nititipon bayro ha ampa-iriyan ni Pablo. Pa-ibat bayombokah anggan yabi, hi Pablo ay nag-ilgo konla boy impalinaw na ya tongkol ha pamomo--on nin Diyos. Impalinaw na et konla ya kawkapanogo--an ya hinolat ni Moysis kateng hinolat nin pawpropita emen hila tompel koni Apo Hisos.
44028024	Hay kanayon ya anti bayro ay ninto--o ha hinalità ni Pablo; hay kanayon balè ay ahè ninto--o.
44028025	Kayà hin aghila mangapikakanokat ha hinalità ni Pablo konla ay mog-alih hilayna. Piro biha hila nog-alih ay ma--in et mihay bagay ya hinalità ni Pablo konla ya ombayri ya pagkahalità: "Hay impaholat nin Ispirito nin Diyos ya tongkol ha kawka-apo-apowan tamo ay talagan peteg. Habayto ya impaholat na koni propita Isayas ay ombayri:
44028026	'Mako ka ha tawtawoy habayti ta halita--en mo konla: manlengè kawo man anan manlengè piro agkawo maka-intindi; manegteg kawo man anan manegteg piro agkawo makakit.
44028027	Habayti ya tawtawo ay nag--in mangatyà ya nakem; ampagteekteek hila boy ampagbowagbowag. No alwa hila dayin ombayro ay makakit hila, makalengè, maka-intindi, boy pakarani hila kongko ta biyan ko hila nin mahampat ya kanakeman.' "
44028028	Hinalità et ni Pablo, ya wana, "Hapa--eg ay labay kon matanda--an moyo ya hay kalibriyan ha kasalanan ya an-igwà nin Diyos ay impatandà ana ha tawtawoy alwan Hodiyo; hila ay manlengè."
44028029	Hin nayari̇̀ baytin hinalità ni Pablo ay nog-alih baytoy kawkapariho nan Hodiyo ya masyadon ampididiskosyon.
44028030	Ha lo--ob nin loway ta--on, hi Pablo ay napa-iri bayro ha siyodad nin Roma ha bali ya an-abangan na. Maliga yay ampananggap nin hinoman ya tawoy ampako konan manibaw.
44028031	An-i-aral nay tongkol ha pamomo--on nin Diyos, boy an-itorò nay tongkol koni Pangino--on Hisokristo nin ma--in katapangan boy ayin ampakabawal kona.
45001001	Hiko hi Pablo ya magsisirbi ni Pangino--on Hisokristo ay ampanolat komoyo. Diyos ya nangingat kongko emen ako mag--in hogò na boy pinil'i na ko nin mangi-aral nin Mahampat ya Balità.
45001002	Habayti ya Mahampat ya Balità ya impangakò nin Diyos hin hato et ay makit ha masagradoy Kaholatan ya impaholat na ha pawpropita na.
45001003	Habayti ay tongkol ha Anak na ya hi Pangino--on tamon Hisokristo. Nag--in yan tawo boy hiya ay alalak ni Dabid ya ari̇̀ hin hato.
45001004	Piro natanda--an ya pagkaDiyos na ta ha kapangyariyan nin Diyos ay nabiyay yan oman. Pinangyari bayto nin ayin kapintasan ya Ispirito nin Diyos emen matanda--an ya hi Pangino--on tamon Hisokristo ay Anak nin Diyos.
45001005	Banà koni Pangino--on Hisokristo, hay Diyos ay nangingangalo nin nambin kahampatan kongko boy nambi kongko nin pribilihyo nin mag--in hogò na nin mangaral ha maski ayrin dogal. Ha ombayro, hay ngalan ni Pangino--on Hisokristo ay mapori ha panhohomonol kona nin tawtawoy ampipantompel kona.
45001006	Hikawo ay kabilang ana ha tawtawoy ampipantompel ha Diyos ta iningat na kawo nin pag-ikon ni Pangino--on Hisokristo.
45001007	Habayti ya holat ko ay para komoyon anlabiyen nin Diyos bahen ha siyodad nin Roma. Iningat na kawo emen kawo mag--in tawtawo na. Hay Diyos ya Tatay tamo boy hi Pangino--on Hisokristo ay mangingangalo dayi komoyo nin mambin kahampatan boy katinekan.
45001008	Onan-ona, banà koni Pangino--on Hisokristo, hikawoy kaganawan ay an-ipagpasalamat ko ha Diyos ta hay pantotompel moyo ay nabantog ana ha maski ayrin dogal.
45001009	Tandà nin Diyos ya ha pananalangin ko ay pirmi katawon an-ilamo. Matibolos ya nakem ko nin ampagsirbi ha Diyos ha pangangaral ko nin Mahampat ya Balità ya tongkol ha Anak na.
45001010	Hin hato et ay labay koynan mako bahen; kayà an-awoken ko ha Diyos ya no kalabayan na ay makalako ko bahen hapa--eg.
45001011	Banà ha lengew ko komoyo ay labay kon mako bahen emen katawo matambayan para ha ikatibay nin katetpel moyo ha panggogomawà nin Ispirito nin Diyos.
45001012	Hay labay kon totolen, hitamoy kaganawan ay mitatambay para ha ikatibay tamo. Hay makapakhaw komoyo ay pantotompel ko; pantotompel moyo itaman ya makapakhaw kongko.
45001013	Pawpatel, labay kon matanda--an moyo ya mabetbet akon ampag-ablikà nin mako bahen piro ahè ampitoloy ta ma--in ampakahadlang. Labay kon mako bahen emen kawo magkama--in pantotompel nin banà ha pamapteg ko ya bilang ombayro ha nangyari ha kanayon ya kapariho moyon alwan Hawhodiyo.
45001014	Hay obligasyon ko ay mangaral ha kaganawan tawo, nipag-aral man o ahè.
45001015	Kayà hay Mahampat ya Balità ay hay apeh kon i-aral itaman komoyo bahen ha siyodad nin Roma.
45001016	Hay Mahampat ya Balità ay agko an-ikareng--ey nin i-aral, ta ha kapangyariyan nin Diyos, habayti ya Mahampat ya Balità ay makapilibri ha kasalanan nin hinoman ya tompel koni Pangino--on Hisokristo. Hay inona nin Diyos nin binyan kalibriyan ay Hawhodiyo, piro hapa--eg ay ampangilibri yayna nin alwan Hawhodiyo.
45001017	Habayti ya Mahampat ya Balità ya makapipatandà nin ha pantotompel nin tawo ay an-ibilang nin Diyos ya hiya ay mahampat. Talagan peteg ta ombayri ya nakaholat ha Halità nin Diyos: "Hay tawoy nag--in mahampat nin banà ha pantotompel na ha Diyos ay ma--in anan biyay ya ayin anggawan."
45001018	Hay Diyos ya anti ha katatag-ayan ha kama-inan na ay an-ipakit nay pahang na ha pamarosa nin tawtawoy ampipanggawà nin kaganawan klasin kala-etan, ta habaytoy kala-etan ya ampakahadlang nin pangipatandà nin kaptegan ya tongkol ha Diyos.
45001019	Ha angkakit lay kaganawan pinalsa nin Diyos ta impakit na konla ay ma-ari̇̀ lan matanda--an ya tongkol ha Diyos.
45001020	No pangnoy Diyos, hiya kateng kapangyariyan nay ayin anggawan boy pagkaDiyos na ay ahè angkakit. Piro hay babon lotà kateng kaganawan pinalsa nin Diyos ay habaytoy malinaw nin pakatanda--an nin tongkol kona. Kayà hay tawtawo ay ayin ma-ipagbara--nan nin agla mabalayan ya Diyos, boy ayin hila simprin ma-ipagbara--nan para agla ya honolen.
45001021	Tandà la ya ma--in Diyos piro agla amparangalan ha pagkaDiyos na boy agla ya ampasalamatan, no alwan ampangihip hila nin bawbagay ya ayin kowinta. Kayà hay nakem lay ayin pangingintindi ay andomeglem.
45001022	Anhalita--en la ya maronong hila piro alwa. Ha ombayro ay an-ipakit lan bongat ya katangahan la;
45001023	ta hay anhambawan la ay alwan Diyos ya ayin kamatyan, no alwan rawriboltoy kortin tawo ya ma--in kamatyan, o kortin mawmanokmanok, o kortin aw-ayop ya apat ya bitih, o kortin aw-ayop ya ampipandakap.
45001024	Ombayroy labaylabay lan gaw--en; kayà pina-olayan hila nin Diyos nin gomawà karemekan ya labaylabay lan gaw--en. Hay ma-alay ya gawgawà nin nawini ay pina-olayan nin Diyos nin gaw--en la ha miha ta miha.
45001025	Tandà lay kaptegan ya tongkol ha Diyos piro hay anhonolen la ay kabongkokan. Hay anhambawan la boy ampagsirbiyan la ay hatoy pinalsa; agla anhambawan ya Diyos ya namalsa ya nararapat poriyen anggan makakanoman. Amin.
45001026	Kayà ha ombayroy anggaw--en la ay pina-olayan hila nin Diyos nin gaw--en lay ka-alayan ha sarili lan nawini. Maski bawbabayi, hay anggaw--en la ay an-alihen lay natoral nin pagkababayi la ya mag-ahawa nin lalaki, ta hay ampakilamowan la nin bilang ahawa ay kapara lan babayi.
45001027	Ombayro simpri ya lawlalaki. An-alihen lay natoral nin pagkalalaki la ya mag-ahawa nin babayi, ta ha masyadoy karemekan nin kalabayan la ay ayin hilan kareng-eyan, ta kapara lan lalaki ya ampakilamowan lan bilang ahawa. Maski hapa--eg, hay nawini la ay ampananggap ana nin kaparosawan ya bonga nin gawgawà lay alwan nararapat nin gaw--en.
45001028	Banà ta agla labay bomalay ha Diyos ay pina-olayan hila nin Diyos nin mangihip kala-etan boy gomawà nin ka-alayan ya alwan nararapat gaw--en.
45001029	Kaganawan klasin kasalanan ay anti konla banà ha kala-etan la. Masyadoy kasakiman la, panggawà nin kala-etan ha kanayon, pami-i-inggit, pamipapati, pami-a-away, pamihaha--ol, pami-i-inakit, boy pamidadaldal.
45001030	Masyado hila et nin maghalità ikahirà nin miha ta miha, inakit ha Diyos, panoya-toyà, pagmalhay, pagmapori, pangihip no anya et ya kala-etan ya magawà la, boy panhohomombalang ha mawmato-antawo.
45001031	Hila ay emen ha tangah ya ayin kareng-eyan; hila ay alwan tapat, ayin panlalabi, boy ayin ingangalo.
45001032	Tandà lay an-ipanogò nin Diyos ya hay ampipanggawà nin ombayro ay dapat ha kamatyan, hatoy kaparosawan ya ayin anggawan. Piro maski tandà la bayti ay ansomigi hilan manggawà nin ombayro, boy an-awoyonan la et ya kanayon ya angkakit lay ampipanggomawà nin ombayro.
45002001	Mag--in hino ka man ay agka manosga ha kapara mo ta agmo ma-ipagkatoynongan ya ayin kan kasalanan. No hosgawan mo ya ha nagawà nay kala-etan ay kowinta sarili mo ya anhosgawan mo, ta hika ay ampanggawà simpri nin kala-etan nin bilang ombayro ha anggaw--en na.
45002002	Tandà tamo ya hay pamarosa nin Diyos ay kompormi ha kaptegan. Kayà parosawan na baytoy tawtawoy ampipanggawà nin kala-etan ya ombayro ha binanggit ko.
45002003	Hika ya tawoy ampanosga ha ampanggawà nin ombayroy kala-etan ya anggaw--en mo simpri, ha asa mo nayi̇̀ ay mapa-alilihan moy panonosga nin Diyos?
45002004	O Maka an-ihipen mo nin ha masyadoy kahampatan boy kapasinsyawan nin Diyos ay agna ka parosawan. Wari̇̀ agmo tandà ya hay bara--nan nin kahampatan nin Diyos komo ay emen ka maghehe?
45002005	Piro matyà ya nakem mo ta agka ampaghehe. Kayà lalò mon ampabyaten ya iparosa komo nin Diyos lano ha allo nin parosawan nay tawtawo. Ha allon habayto, hay matoynong ya panonosga na ay mipatnag;
45002006	ta no anyay ginawà nin tawo ay ombayro ya itaman gantiyen nin Diyos.
45002007	Hay tawtawoy ampipagpasinsya nin manggawà kahampatan nin banà ha kalabayan lan makapakilamo nin ma--in kagandawan lano koni Apo Hisos, boy makapakonsowilo ha Diyos, boy magkama--in nin biyay ya ayin kamatyan ay biyan hila nin Diyos nin biyay ya ayin anggawan ya ombayro ha biyay na.
45002008	Hato balè ya ampipangkomontra ha Diyos, ha masyadoy pahang konla nin Diyos ay parosawan na, ta aghila anhomonol ha kaptegan no alwan ansomigi hilan gomawà nin kala-etan.
45002009	Kaganawan ampipanggawà nin kala-etan, onan-onayna ya Hawhodiyo, ombayro simpri ya alwan Hawhodiyo ay ka-irapan boy kadya-dya--an ya ipatanam konla nin Diyos.
45002010	Piro kaganawan tawoy ampipanggawà nin kahampatan ay magkama--in kaporiyan, karangalan, boy katinekan. Hay an-onawen ay Hawhodiyo biha hatoy alwan Hawhodiyo,
45002011	ta hay tegteg nin Diyos ha kaganawan ay pariho.
45002012	Hay alwan Hawhodiyo ay ahè nakalengè nin kawkapanogo--an ni Moysis. Kayà hay panosgawan konla nin Diyos ay alwan kompormi ha kawkapanogo--an. Piro banà ta makasalanan hila, hay iparosa konla ay kaparosawan ya ayin anggawan. Hay Hawhodiyo ay nakalengè nin kawkapanogo--an ni Moysis. Kayà hay panosgawan konla nin Diyos ay kompormi ha kawkapanogo--an ta kateng hila ay makasalanan.
45002013	Hay tawtawoy an-ibilang nin Diyos nin mahampat ay alwan tawtawoy ampanlengè bongat nin kawkapanogo--an, no alwan hatoy ampipanhomonol ha kawkapanogo--an.
45002014	Hay kawkapanogo--an ay ahè inggawà ha alwan Hawhodiyo. Piro no minghan ay anhonolen lay kanayon ya bagay ya an-ipanogò ta tandà la ya tamà gaw--en bayto. Ampanggawà hila nin kahampatan, ta anti ha nakem la ya habayto ay tamà gaw--en nin bilang ha an-ipanogò konla.
45002015	Hay panggawà la nin kahampatan ay emen lan tandà ya kawkapanogo--an maski agla nalengè. Tandà la ha nakem la no anyay mahampat boy mala--et. Kayà no ampanggawà hila nin kahampatan ay tandà la ya mahampat bayto, boy no ampanggawà hila nin kala-etan ay tandà la ya habayto ay mala--et.
45002016	Ha lomateng ya allon panonosga nin Diyos ay hosgawan ni Pangino--on Hisokristo ya tawtawo. Ipatnag nay anti ha nakem la ya ahè pon impatnag peleg lan anti bayri ha babon lotà. Habayti ay matanda--an ha Mahampat ya Balità ya an-i-aral ko.
45002017	Hikawo, anhalita--en moyo nin Hawhodiyo kawo boy ampahimalà kawo ha kawkapanogo--an, boy an-ipagmalhay moyo no pangno kawo ha Diyos.
45002018	Natanda--an moyo no anyay labay nin Diyos nin gaw--en moyo, ta hay kawkapanogo--an ya nakapitoto komoyo no pangno kawo makapili̇̀ nin kahampatan ya gaw--en moyo.
45002019	Ha asa moyo ay ma--in kawon kakayawan nin mangaral ha tawtawo ya kowinta bowag ta ayin hilan tandà ya tongkol ha Diyos. Ha asa moyo et, hikawo ay emen hilag ya ampakahawang konlan kowinta anti ha karegleman.
45002020	Hay anhalita--en moyo et ay ma-itoto moyo ya tawtawoy porol ya pag-i-ihip boy tawtawoy kowinta aw-anak, ta hila ay babayo makatandà nin tongkol ha Halità nin Diyos. Anhalita--en moyo et ya hay kawkapanogo--an ya anhonolen moyo ay ampakab--i komoyo nin karonongan boy kaptegan.
45002021	Hikawo ya ampanorò ha kanayon, wari̇̀ agmoyo matoro--an ya sarili moyo? Hikawo ya ampanorò nin ahè manakaw, wari̇̀ agkawo ampanakaw?
45002022	Hikawo ya ampaghalità nin ahè mamabayi o ahè makilalaki, wari̇̀ agkawo ampanggawà nin ombayro? Hikawo ya ampaghalità nin ma-inakit kawo ha alwan peteg diyos, piro wari̇̀ agkawo ampakon manakaw do ha bali ya ampaghambawan ha alwan peteg diyos?
45002023	An-ipagmalhay moyoy kawkapanogo--an, piro wari̇̀ alwan emen moyon an-insoltowen ya Diyos ha agmoyo panhomonol ha kawkapanogo--an?
45002024	Hay impaholat nin Diyos ay ombayri: "Hay alwan Hawhodiyo ay ampaghalità nin kala-etan ya tongkol ha ngalan nin Diyos banà komoyon Hawhodiyo ya ahè ampipanggawà nin kahampatan."
45002025	Immanda nin Diyos ya hay Hawhodiyo ay toli--en ta habaytoy pananda--an nin hay Hawhodiyo ay pinili̇̀ nin Diyos. Piro no hikawo ya Hawhodiyo ay ahè anhomonol ha kawkapanogo--an ay ayin kowinta baytoy pagtotoli̇̀ moyo ya pakatanda--an nin hikawo ay pinili̇̀ nin Diyos.
45002026	Hay alwan Hawhodiyo ay alwan toli̇̀, piro no anhomonol hila ha kawkapanogo--an, ahè wari̇̀ gaw--en nin Diyos nin hila ay kowinta toli̇̀ ta pagtawo na hila?
45002027	Alwa hilan toli̇̀, piro hay makapipakit komoyon Hawhodiyo nin kala-etan moyo ay hay panhohomonol nin alwan Hawhodiyo ha kawkapanogo--an ya anlabagen moyo ya mismo komoyon tawtoli̇̀ inggawà nin Diyos.
45002028	-
45002029	Malakè ya anggaw--en moyo emen moyo ma-ipatandà ya hikawo ay Hawhodiyo. Piro hay peteg Hodiyo ay alwan ombayro, ta hay peteg Hodiyo ay tawoy anhomonol ha hawhalità nin Diyos. Hay peteg ya pagtotoli̇̀ ay alwan hatoy anggaw--en ha nawini nin banà ha panhohomonol ha kawkapanogo--an, no alwan panggogomawà nin Ispirito nin Diyos ha nakem nin tawo. Hay tawoy ginaw--an nin ombayro nin Ispirito nin Diyos ay amporiyen nin Diyos maski agya amporiyen nin kapara nan tawo.
45003001	Hapa--eg awod, anyay angka-ibintahi nin Hawhodiyo ha alwan Hawhodiyo, o anyay ka-alaga--an nin pamagtoli̇̀ nin Hawhodiyo?
45003002	Hay Hawhodiyo ay malakè ya bagay ya angka-ibintahi. Ona, Hawhodiyo ya pinangipahimala--an nin Diyos nin hawhalità na.
45003003	Peteg nin hay ongno ha Hawhodiyo ay alwan tapat ha panhohomonol ha Diyos. Ombayro man, mag--in wari̇̀ nin ayin alagà ya pangakò nin Diyos konla?
45003004	Ahè! maski magbongkok ya kaganawan tawo, hay Diyos ay ahè magbongkok. No hinalità na ay petegen na; ta hay nakaholat ha Halità nin Diyos ya hinalità ni Ari̇̀ Dabid ha Diyos ay ombayri: "Hay hawhalità mo ay kaptegan; kayà mapatnag ya kahampatan mo. Maski hinoy tawo ay ahè makakit nin paminggawan komo."
45003005	Ha ka-ihipan nin tawtawo ay ombayri ya katoynongan la: "Alwan tamà ya hitamoy Hawhodiyo ay parosawan nin Diyos, ta hay kala-etan tamo ya makapipakit nin kahampatan nin Diyos."
45003006	Alwan ombayro! No alwan mahampat ya Diyos, pangno ya man awod makahosga lano nin tawtawo?
45003007	Maka hay an-ipagkatoynongan nin kanayon ay ombayri: "No ha kabongkokan ko ay lalò ampipatnag ya katapatan nin Diyos boy angkapori ya ay alwan tamà nin parosawan na ko ha kasalanan ko."
45003008	No ombayro awod ay isigi tamoy pagkasalanan no habaytoy makapipakit nin kahampatan nin Diyos. Habayti ay an-itorò ko kano wanlan hatoy tawtawoy ampipanirà kongko. Hay bagay konla ay parosawan nin Diyos.
45003009	Hikayi ya Hawhodiyo ay mas mahampat wari̇̀ ha tegteg nin Diyos kisa ha alwan Hawhodiyo? Alwa! Pinaptegan koyna komoyo ya hay kasalanan ay makapangyayari ha kaganawan tawo mag--in Hodiyo o alwa.
45003010	Hay nakaholat ha Halità nin Diyos ay ombayri: "Ayin tawoy mahampat; ayin ni miha.
45003011	Ayin ampaka-intindi no anyay kaptegan; ayin simprin ampag-apeh nin makatandà tongkol ha Diyos.
45003012	Kaganawan ay ahè labay pakarani ha Diyos ta ampagpakala--et hila. Ayin ampanggawà nin kahampatan; ayin ni miha.
45003013	Hay bebey la ay emen abirtoy tinabon ya anhomngaw, ta hay aw-ilgo la ay panay nin karemekan. Hay bebey la ay anggamiten la nin manloko nin kapara la. Hay aw-ilgo la ay emen dità nin otan ta ampakahirà nin kapara la.
45003014	Kaganawan anhalita--en la ay pawpanenebey boy aw-inakit ha kapara la.
45003015	Amò bongat ya dipirinsya ay pamatyan layna nin kapara la.
45003016	Maski ayri hila mako ay ampanirà hila nin kapara la, boy ampambi hila nin ikagolon nakem nin kapara la.
45003017	Agla tandà no pangno hila magkama--in nin katinekan.
45003018	Hay Diyos ay agla an-igalang."
45003019	Tongkol bayri ha binanggit ko ya nakaholat ha Halità nin Diyos ay tandà tamo hapa--eg ya hay kawkapanogo--an ay ka-ilangan honolen nin tawtawoy anti ha hilong nin kawkapanogo--an ya ayin kanayon no alwan Hawhodiyo. Kayà ayin makapaghalità nin ayin yan kasalanan. Kaganawan ay mangamin nin hay kaganawan tawo ay makasalanan ya nararapat nin mananggap parosa nin Diyos.
45003020	Ahè an-ibilang nin Diyos nin ayin kasalanan ya tawoy anhomonol ha kawkapanogo--an. Hay kawkapanogo--an ay makapipatandà bongat ha tawo nin hiya ay makasalanan.
45003021	Hin hato, ha kawkapanogo--an kateng ha hinolat nin pawpropita nin Diyos ay impatandà no pangno magkama--in nin kahampatan ya tawo. Hapa--eg ay impatnag nin Diyos ya hay pangibilang na nin mahampat ya tawo ay alwan ha panhohomonol ha kawkapanogo--an.
45003022	Kaganawan ampipantompel koni Pangino--on Hisokristo mag--in Hodiyo o alwa ay an-ibilang nin Diyos nin ayin kasalanan nin banà ha pantotompel la. Ha Diyos, kaganawan tawo ay paripariho,
45003023	ta kaganawan ay nagkasalanan boy alwan sapat ya kahampatan la para makapakonsowilo ha Diyos.
45003024	Ombayro man, hay pangingangalo nin Diyos nin mambin kahampatan ay alwan banà ha gawgawà nin tawtawo, no alwan hay tawtawo ay an-ibilang na nin ayin kasalanan nin banà koni Pangino--on Hisokristo ya nambeh konla para ha ikalibri la.
45003025	Hi Pangino--on Hisos ay inggawà nin Diyos nin mati emen hay kawkasalanan nin kaganawan tawo ay mapatawad. Hay dayà na ay nantolò ta pangalih nin kasalanan nin tawtawoy mipantompel kona. Kamatyan ni Pangino--on Hisos ya makapipatandà nin matoynong ya gawà nin Diyos. Hin hato ay emen alwan tamà ya gawà nin Diyos ha pama-olay na nin magkasalanan ya tawtawo, ta pinagpasinsyawan na hila nin ahè pinarosawan.
45003026	Piro hapa--eg, hay kamatyan ni Pangino--on Hisos ya makapapteg nin hay Diyos ay mahampat. Hay tawoy antompel koni Pangino--on Hisos ay an-ibilang nin Diyos nin ayin kasalanan.
45003027	Anyaman awod ya ma-ipagmalhay tamo? Ayin! Ma-ipagmalhay tamo wari̇̀ ya gawgawà tamo? Ahè! Imbilang nin Diyos nin hitamo ay ayin kasalanan banà ha pantotompel tamo.
45003028	Pagkalilinaw nin an-ibilang nin Diyos nin ayin kasalanan ya tawo banà ha pantotompel na koni Pangino--on Hisos; alwan ha panhohomonol na ha kawkapanogo--an.
45003029	Maka an-ihipen moyo nin hay Diyos ay Diyos bongat nin Hawhodiyo, ta alwan Diyos nin alwan Hawhodiyo. Alwan ombayro ta hay Diyos ay Diyos simpri nin alwan Hawhodiyo.
45003030	Mimiha ya Diyos nin kaganawan tawo, mag--in Hodiyo o alwa. Maski hino ya ma--in katetpel koni Pangino--on Hisokristo ay an-ibilang na nin ayin kasalanan.
45003031	Ombayro man, an-alihan nawen wari̇̀ kowinta ya kawkapanogo--an? Ahè! Ha pantotompel nawen koni Pangino--on Hisos ay lalò nawen angkahonol ya kahampatan ya angka-itorò nin kawkapanogo--an.
45004001	Ihipen tamo no pangnoy nag--in karanasan ni Abraham ya ka-apo-apowan nawen Hawhodiyo.
45004002	No banà ha panggawà nan kahampatan ay imbilang nin Diyos nin hiya ay mahampat ay ma--in yan katoynongan para magmalhay. Piro alwan ombayro ta ayin yan ma-ipagmalhay ha arapan nin Diyos,
45004003	ta ha Kaholatan nin Diyos ay ombayri ya nakaholat: "Hi Abraham ay ninto--o ha impangakò kona nin Diyos; kayà imbilang nin Diyos nin hi Abraham ay mahampat."
45004004	Tandà tamo ya hay tawoy ampaki-opà nin magtrabaho ay an-opa--an. Hatoy opà kona ay alwan rigalo kona ta pinagtrabahowan na.
45004005	Ma--in tawtawoy ampipanggawà nin kahampatan ta andap la no ha ombayro ay tanggapen hila nin Diyos; piro alwan ombayro, ta hay tawtawoy makasalanan ya nipantompel ha Diyos ay an-ibilang nin Diyos nin hila ay ayin kasalanan. Banà ha pantotompel la ay an-ibilang nin Diyos nin hila ay mahampat.
45004006	Hin hato, hinalità ni Ari̇̀ Dabid ya makalmà ya tawoy an-ibilang nin Diyos nin ma--in kahampatan. Alwan banà ha gawgawà na no alwan banà ha katetpel na.
45004007	Nakaholat bayti ya hinalità ni Ari̇̀ Dabid: "Tongkol ha tawoy mala--et ya gawgawà ay makalmà ya no habaytoy gawgawà na ay pinatawad nin Diyos ta inalih nin Diyos ya kawkasalanan na.
45004008	Makalmà ya tawo ya ahè an-ibilang nin Pangino--on nin hiya ay ma--in nin kasalanan."
45004009	Hato nayi̇̀ ya pangyayari ya binanggit no pangno magkama--in nin kaligawan ay paran bongat ha tawtoli̇̀ o kateng ha alwan tawtoli̇̀? Habayto ay para ha kaganawan ta ihipen tamo et ya tongkol koni Abraham. Banà ha pantotompel na ay imbilang nin Diyos nin hi Abraham ay ma--in kahampatan.
45004010	Nakano nangyari bayti koni Abraham? Hin agya et nayi̇̀ tinoli̇̀ o hin toli̇̀ yayna? Nangyari bayto kona hin alwa ya et toli̇̀.
45004011	Hin agya et tinoli̇̀ ay imbilang ana nin Diyos nin hi Abraham ay mahampat nin banà ha pantotompel na. Hay panoli̇̀ kona ay pananda--an nin pinaptegan nin Diyos ya hiya ay imbilang ana nin mahampat. Ombayroy ginawà nin Diyos koni Abraham emen hay kaganawan nin ma--in katetpel ha Diyos ay hi Abraham ya pinagkatatay la. Hila ay an-ibilang nin Diyos nin ma--in kahampatan, maski alwa hilan tawtoli̇̀.
45004012	Hi Abraham et ya tatay nin tawtoli̇̀ ya ayin kanayon no alwan Hawhodiyo. Nag--in la yan tatay, alwan banà ta toli̇̀ hila no alwan banà ta ma--in hilan katetpel nin emen ha katetpelni Abraham biha ya tinoli̇̀.
45004013	Hay Diyos ay nangakò koni Abraham boy ha aw-inalalak na nin igwà na konla nin pag-ikon ya intiron babon lotà. Agna ya pinangako--an nin banà ha panhohomonol na ha kawkapanogo--an, ta hay kawkapanogo--an ay ahè et na-igwà hin habayto, no alwan pinangako--an ya nin Diyos banà ha pantotompel ni Abraham, ta ha ombayro ay imbilang nin Diyos nin hi Abraham ay mahampat.
45004014	Piro no hay nakapag-ikon bongat nin impangakò nin Diyos ay hatoy ampipanhomonol ha kawkapanogo--an ay ayin awod kowinta ya pantotompel boy ayin alagà ya pagpangakò nin Diyos.
45004015	Banà ha kawkapanogo--an ya ahè mahonol ay nagkama--in nin kaparosawan ya nangibat ha Diyos. No ayin kawkapanogo--an ay ayin panlolomabag boy ayin kaparosawan.
45004016	Hapa--eg banà ha pangingangalo nin Diyos nin mambin kahampatan, hay impangakò na ay sigoradon matanggap nin kaganawan ma--in katetpel. Habayto ay inggawà na ha kaganawan ma--in katetpel, alwan bongat do ha ampipanhomonol ha kawkapanogo--an ya ayin kanayon no alwan Hawhodiyo. Habayto ay matanggap nin kaganawan ma--in katetpel nin bilang koni Abraham, ta banà ha pantotompel tamo, hi Abraham ay nag--in tamon tatay.
45004017	Hay tongkol koni Abraham ay ombayri ya nakaholat ha Halità nin Diyos: "Hika ya ginawà kon tatay nin tawtawo ha malakè ya nasyon." Habaytoy impangakò ay sigoradon mangyari, ta hay nagpangakò ay Diyos ya ampinto-owen ni Abraham. Hiya ya Diyos ya ampamiyay oman nin nikati boy mamalsa nin hatoy ayin et.
45004018	Hi Abraham ay ayin anan pag-asa nin magka-anak ta mato--a yayna. Ombayro man, hay impangakò kona nin Diyos ya hiya ya pagtatay nin tawtawo ha malakè ya nasyon ay pininto--o na. Ombayri ya hinalità kona nin Diyos: "Hay ma-i-alalak mo ay lomakè."
45004019	Hin hinalità bayto nin Diyos, hay idad ni Abraham ay magmamagatoyna; maski impalagay na nin agyayna ma-ari̇̀ magka-anak banà ha kato-awan na boy tandà na ya ahè magka-anak hi Sara ay ahè kinomapey ya katetpel na.
45004020	Agna pinagdodawan baytoy impangakò nin Diyos no alwan pinori nay Diyos boy lalò tinomibay ya katetpel na.
45004021	Lobos ya pantotompel na ya kaya nin Diyos nin pangyariyen baytoy pangakò na.
45004022	Banà ha pantotompel ni Abraham ay imbilang nin Diyos nin hi Abraham ay mahampat.
45004023	Hatoy nakaholat ya tongkol koni Abraham ya imbilang nin Diyos nin hiya ay mahampat nin banà ha pantotompel na ay alwan bongat para koni Abraham,
45004024	no alwan para et kontamo. An-ibilang nin Diyos nin hitamo ay mahampat banà ha pantotompel tamo ha Diyos ya namiyay oman koni Pangino--on tamon Hisos.
45004025	Hi Pangino--on Hisos ay inggawà nin Diyos nin mati nin para ha kasalanan tamo, boy biniyay yan oman emen hitamo ay ibilang nin Diyos nin ayin kasalanan.
45005001	Hapa--eg banà ha pantotompel tamo koni Pangino--on Hisokristo ay an-ibilang ana nin Diyos nin hitamo ay ayin kasalanan, boy ma--in tamoynan pamakisondò ha Diyos banà ha pagkamati ni Pangino--on Hisokristo.
45005002	Banà et ha pantotompel tamo koni Pangino--on Hisokristo ay ma--in tamoynan karapatan mananggap nin kahampatan ya ingangalo nin Diyos. Habayti ya kahampatan ya ingangalo ay ampamatibay kontamo. Ampagtowà tamo ta talagan ma--in tamon pag-asa ya lano ha anti tamoyna do koni Pangino--on Hisokristo ay bilang tamoyna kona ya ponò nin kagandawan.
45005003	Alwan bongat nin habayto; an-ikatowà tamo et ya kawkadya-dya--an tamo, ta tandà tamo ya ha pagdanas tamo nin kadya-dya--an ay angkatoto tamo nin magte--eh.
45005004	Banà ta natotowan tamo nin magte--eh, hay Diyos ay ampangonsowilo kontamo. Ha konsowilo na ay ma-asawan tamo ya impangakò na kontamo.
45005005	Agtamo ma-lihan gana ha pan-o-omasa tamo ta hay an-asawan tamo ay toparen nin Diyos. Tandà tamo bayti ta hay Ispirito nin Diyos ya inggawà na kontamo ay nangipatandà nin masyadoy panlalabi kontamo nin Diyos.
45005006	Hin ayin tamo et nin katetpel ay ayin tamon magawà ya para ha ikalibri tamo ha kasalanan. Piro ha tamà ya pana--on ya pinili̇̀ nin Diyos ay nati hi Pangino--on Hisokristo nin para kontamon mawmakasalanan.
45005007	Ma-irap ha maski hino ya mati nin para ha mahampat ya tawo. Ombayro man ay ma--in ampangyarin maghokaw nakem nin mati nin para ha mahampat ya tawo.
45005008	Piro hay Diyos ay impakit nay panlalabi na kontamo, ta maski makasalanan tamo, hi Pangino--on Hisokristo ay inhogò nan mati nin para ha kasalanan tamo.
45005009	Hapa--eg, banà ha pantolò nin dayà ni Pangino--on Hisos hin nati ya ha koroh ay an-ibilang nin Diyos nin hitamo ay ayin anan kasalanan. Ha ombayroy ginawà na hin makasalanan tamo et ay lalò ana nin ilibri tamo ni Pangino--on Hisokristo ha kaparosawan lano ha manosga ya Diyos.
45005010	Hin hato, hitamo ay ka-away nin Diyos. Piro pinagkasondò na tamo banà ha Anak na ya nati nin para ha kawkasalanan tamo. Hapa--eg ha pamakisondò kontamo nin Diyos ay lalò na tamon biyan nin kalibriyan ta nabiyay oman hi Pangino--on Hisos.
45005011	Piro alwan bongat habayti, no alwan angkatowà tamo et nin mamori ha Diyos banà koni Pangino--on Hisokristo, ta hiya ya bara--nan nin pamakisondò nin Diyos kontamo.
45005012	Hay pangyayari ay ombayri. Banà ha ginawà nin mihay tawo ya hi Adan ay nagkama--in nin kasalanan ha babon lotà, boy banà ha pagkasalanan na ay nagkama--in nin kamatyan. Kayà kaganawan tawo ay ma--in kamatyan ta kaganawan ay nagkasalanan.
45005013	Maski hin ahè et inggawà ya kawkapanogo--an, hay tawtawo ay ampagkasalanan ana. Piro ayin hilan tobayen ha pagkasalanan la ta ayin et nin kawkapanogo--an.
45005014	Ombayro man, pa-ibat hin pana--on ni Adan angga hin pana--on ni Moysis, hay kamatyan ay makapangyayari ha kaganawan tawo hin habayto maski hay kawkasalanan la ay alwan bilang ha kasalanan ya ginawà ni Adan ha panlomabag na ha immanda kona nin Diyos. Hi Adan ay ma-i-alimbawà do ha ampalatngen pon hin hato ya ayin kanayon no alwan hi Pangino--on Hisos.
45005015	Piro kahalakoy gawgawà ni Adan ha gawgawà ni Pangino--on Hisos, ta hay masyadoy kahampatan ya ingangalo ya inggawà nin Diyos ay alwan bilang ombayro ha panlomabag ni Adan. Peteg nin banà ha kasalanan nin mihay tawo ay nagkama--in nin kamatyan ya kaganawan. Piro banà itaman ha mihay tawo ya hi Pangino--on Hisokristo ay igit ya kahampatan ingangalo ya inggawà nin Diyos ya para ha kaganawan tawo.
45005016	Hay ingangalo ya inggawà nin Diyos ay kahalako ha risolta nin kasalanan nin mihay tawo ya hi Adan. Maski minghan yan bongat nilomabag, hay risolta ay insintinsya nin Diyos ya magkama--in nin kaparosawan. Ombayro man, maski malakè ya nagawà ya kasalanan, hay Diyos ay nangingangalo nin mambin kapatawaran. Habaytoy bara--nan nin hay tawtawo ay an-ibilang nin Diyos nin ayin kasalanan.
45005017	Banà ha panlomabag nin mihay tawo ya hi Adan, hay kamatyan ay nag--in makapangyayari ha kaganawan tawo. Piro banà itaman ha ginawà nin mihay tawo ya hi Pangino--on Hisokristo ay lalò nagkama--in nin masyadoy kahampatan. Kayà kaganawan mipananggap nin hatoy kahampatan ya ingangalo nin Diyos ay an-ibilang na nin mahampat boy hila ay ma--in anan biyay ya makapakilamo koni Pangino--on Hisokristo do ha katatag-ayan ha kama-inan nin Diyos.
45005018	No pangno nin hay panlomabag nin mihay tawo ya hi Adan ay nagkama--in nin sintinsyay kaparosawan ha kaganawan, ha kahampatan itaman ya ginawà nin mihay tawo ya hi Pangino--on Hisokristo ay mag--in mahampat ya kaganawan tawo ta magkama--in hila nin biyay ya ayin anggawan.
45005019	Ha panlomabag ha Diyos nin mihay tawo ya hi Adan, kaganawan tawo ay nag--in makasalanan. Ombayro itaman, ha panhohomonol ha Diyos nin mihay tawo ya hi Pangino--on Hisokristo, hay kalak--an ay ibilang nin Diyos nin mahampat.
45005020	Biha inggawà nin Diyos ya kawkapanogo--an ay makasalanan ana ya tawtawo. Hay kawkapanogo--an ay inggawà na emen panlomabag nin tawtawo ay matanda--an la ya hila ay ampakapagkasalanan. Piro maski masyadoy kasalanan nin tawtawo ay lalò itaman ya kahampatan pangingangalo nin Diyos ha mawmakasalanan.
45005021	Hay kasalanan ay nag--in makapangyayari ha kaganawan; kayà ma--in kamatyan. Piro banà ha kahampatan pangingangalo nin Diyos, hay tawtawoy mipantompel kona ay ibilang na nin mahampat, ta ha pamakilamo la koni Pangino--on Hisokristo ay ma--in hila nin biyay ya ayin anggawan.
45006001	Banà bayro ha hinalità ko ay ipagpatoloy tamo wari̇̀ ya pagkasalanan emen hay Diyos ay lalò mangingangalo kontamo nin mambin kahampatan?
45006002	Alwan ombayro! Bilang ha tawoy nati ya agana makagawà nin kala-etan ay nag--in tamon ombayro hin tinanggap tamo hi Pangino--on Hisokristo. Kayà agtamoyna manggawà nin kala-etan ya anggaw--en tamo hin hato.
45006003	Wari̇̀ agmoyo tandà ya hay paminyag kontamon ampipantompel koni Pangino--on Hisokristo ay kaptegan nin ma--in tamon pamakilamo kona boy kowinta nati tamo hin nati ya?
45006004	Hay paminyag kontamo ay kowinta nati tamo nin kalamo ni Pangino--on Hisos boy kowinta intabon tamo nin kalamo na. Piro banà ha panggogomawà nin masyadoy kapangyariyan nin Tatay ya Diyos ay nabiyay yan oman. Ombayro itaman ya pangyayari kontamo. Hay da--an pagkatawo tamo ay nabayo ta kowinta nati tamo biha nabiyay oman.
45006005	Banà ta kowinta nati tamo nin kalamo ni Pangino--on Hisokristo, hitamo ay talagan nabayo, ta kowinta nabiyay tamon kalamo na hin nabiyay yan oman.
45006006	Tandà tamo ya hay da--an pagkatawo tamo ay kowinta kalamo ni Pangino--on Hisos nin nati ha koroh ya pinangipako--an kona. Hi Pangino--on Hisos ay nati ha koroh emen hay da--an pagkatawo tamo ay agana makapangyayari kontamo, boy emen agtamoyna mag--in honolhonolan nin gomawà nin kasalanan.
45006007	Hay tawoy nati ay nakalibri ana ha kasalanan ya makapangyayari kona. Hitamo ay dapat mag--in nin ombayro.
45006008	Banà ta kowinta nati tamo nin nakalamo ni Pangino--on Hisokristo hin nati ya ay ampinto--o tamo nin ma--in tamon bayoy biyay ya emen ha biyay na.
45006009	Tandà tamo ya hi Pangino--on Hisokristo ay nati biha nabiyay oman, piro hapa--eg ay agyayna mapatalon oman nin kamatyan. Hay Kamatyan ay alwaynan makapangyayari kona.
45006010	Hi Pangino--on Hisokristo ay minghan bongat nati boy agyayna matin oman. kamatyan na ya pinamatalo na nin kasalanan ya ampakapangyayari ha tawtawo. Hapa--eg ay angkabiyay ya boy kaganawan anggaw--en na ay ha ikapori nin Diyos.
45006011	Kayà hay sarili moyo ay dapat moyo itaman ibilang nin nati ya agana ampakapagkasalanan. Hapa--eg, ma--in kawoyna nin bayoy biyay nin makapagsirbi ha Diyos banà ha pamakilamo moyo koni Pangino--on Hisokristo.
45006012	Kayà agmoyoyna payagan nin mag--in makapangyayari komoyo ya kasalanan ya labaylabay gaw--en nin nawini moyo ya ma--in kamatyan.
45006013	Maski anyay parti nin nawini moyo ay agmoyo pa-olayan nin manggawà kasalanan, no alwan hay nawini moyo ay ipasakop moyo ha Diyos. Ombayroy gaw--en moyo ta hikawo ya kowinta nati ay nabiyay oman. Kayà hay sarili moyo ay ipasakop moyo ha Diyos emen kawo makagawà nin kahampatan.
45006014	Hay kasalanan ay alwaynan makapangyayari komoyo hapa--eg, ta nakalagan kawoyna ha kawkapanogo--an ya kowinta nane--el komoyo. Hay pagkama--in moyo hapa--eg nin kalibriyan ay banà ha pangingangalo nin Diyos ya mambi komoyo nin kahampatan.
45006015	Hapa--eg ha nakalagan tamoyna ha anhonolen tamoy kawkapanogo--an ya kowinta nane--el kontamo, boy nakalibri tamoyna nin banà ha kahampatan pangingangalo kontamo nin Diyos ay ma--in tamo wari̇̀ kalaya--an nin manggawà kasalanan? Talagan ayin!
45006016	Wari̇̀ agmoyo tandà ya no hinoy anhonolen moyo ay habaytoy makapangyayari komoyo? No ampagkasalanan ya tawo ay kasalanan ya makapangyayari kona, boy hay risolta kona nin habayto ay mipalako ha impirno ya ayin anggay kaparosawan. Piro no Diyos ya anhonolen nin tawo ay Diyos ya makapangyayari kona, boy hay risolta ay ibilang nin Diyos nin hiya ay mahampat.
45006017	Hin hato ay kasalanan ya makapangyayari komoyo, piro salamat ha Diyos ta hapa--eg ay na-itorò ana komoyo ya peteg ya torò boy lobos anay kalabayan moyo nin honolen bayto.
45006018	Hapa--eg ha inlibri kawo nin Diyos ha kasalanan ya nakapangyayari komoyo, hay makapangyayari ana komoyo ay hi Pangino--on Hisos. Kayà ampakagawà kawo nin kahampatan.
45006019	Hay bara--nan nin pangi-alimbawà ko komoyo no hinoy makapangyayari komoyo bayri ha an-itorò ko ay emen moyo tampol ma-intindiyan. Hin hato, hay nawini moyo ay pina-olayan moyo ha gawgawà ya maremek boy ha kaganawan klasin kala-etan. Piro hapa--eg, hay nawini moyo ay ipasakop moyo ha Diyos emen kawo mag--in mahampat boy magkama--in malinis ya pagnanakem.
45006020	Hin hato, hay makapangyayari komoyo ay kasalanan; kayà agkawo makagawà nin kahampatan.
45006021	Wari̇̀ ma--in kahampatan ya imbonga nin hatoy gawgawà moyo hin hato ya kala-etan ya an-ikareng--ey moyo hapa--eg ha tinompel kawo koni Pangino--on Hisokristo? Habaytoy mala--et ya gawgawà moyo hin hato ay makapipalako komoyo ha impirno ya ayin anggay kaparosawan.
45006022	Piro hapa--eg ay nakalagan kawoyna ha kasalanan ya nakapangyayari komoyo. Diyos anay makapangyayari komoyo ta hiyayna ya anhonolen moyo. Kayà malinis anay pagnanakem moyo boy ma--in kawon biyay ya ayin anggawan ya bilang biyay nin Diyos.
45006023	Hay kabayaran nin kasalanan ay kamatyan ya makapipalako ha impirno ya ayin anggay kaparosawan. Balè hay ayin bayad ya an-i-ingalon an-igwà nin Diyos ay biyay ya ayin anggawan ya risolta nin pamakilamo nin tawo koni Pangino--on tamon Hisokristo.
45007001	Pawpatel, tandà koy angka-intindiyan moyon mahampat no anyay anhalita--en ko ya tongkol ha kawkapanogo--an. Peleg angkabiyay ya tawo ay kowinta nakahe--el ha kawkapanogo--an.
45007002	Alimbawà ha pag-ahawa nin babayi. kapanogo--an ya kowinta nangihe--el kona ha ahawa na peleg angkabiyay ya ahawa na. Piro no nati anay ahawa na ay nakalagan yayna ha ombayroy kapanogo--an ya kowinta nakapihe--el kona ha ahawa na.
45007003	Piro no angkabiyay et ya ahawa na ta mag-ahawa ya nin kanayon ay ampakilalaki ya. Piro no nati ana balè ya ahawa na ay nakalagan yayna ha ombayroy kapanogo--an. Hay pag-ahawa nan oman ay alwan pamakilalaki.
45007004	Pawpatel ko, habaytoy babayi ya ka-alimbawa--an moyo, boy hay makapangyayari komoyo nin emen ha primiron ahawa na ay hay kawkapanogo--an. Hapa--eg ay nakalagan kawoyna ha kawkapanogo--an ya kowinta nane--el komoyo, ta kowinta nati kawon kalamo ni Pangino--on Hisokristo hin impakò ya ha koroh. Nabiyay yan oman boy hay ka-alimbawa--an na ay ikalwan ahawa nin habaytoy babayi, ta hi Pangino--on Hisokristo ya makapangyayari komoyo kisa hatoy kawkapanogo--an. Hay mag--in bonga komoyo nin habayto ay makagawà kawo nin kahampatan ya ikapori nin Diyos.
45007005	Hin ahè et nabayo ya nakem tamo, hay mala--et ya kalabayan tamo ya ampakagtan kontamo para magkasalanan. No pangno angka-ipatandà kontamo nin kawkapanogo--an ya mala--et ya magkasalanan ay lalò tamo itaman ampakagawà nin kasalanan ya hay risolta kontamo ay mipalako tamo ha impirno ya ayin anggay kaparosawan.
45007006	Piro hapa--eg ay nakalagan tamoyna ha kawkapanogo--an ya kowinta nane--el kontamo, ta hin tinompel tamo koni Pangino--on Hisos ay kowinta nati tamo nin kalamo na. Hapa--eg hay panhohomonol tamo ha Diyos ay alwan bilang ha panhohomonol tamo ha da--an kawkapanogo--an, ta hay bayoy pamamaraan nin panhohomonol tamo ha Diyos ay panggogomawà kontamo nin Ispirito nin Diyos ya inggawà nin Diyos kontamo.
45007007	Anyaman awod, mala--et nayi̇̀ ya kawkapanogo--an? Alwa! No ayin kawkapanogo--an ay agko natanda--an no pangno ko ampakapagkasalanan. No ahè impanogò ya ahè manakim ay agko natanda--an no pangno kala--et ya manakim.
45007008	Piro hin na-ipatandà nin pawpanogò ya mala--et ya manakim ay lalò ako itaman ampakagawà nin kasakiman. Ombayro man, no ayin kawkapanogo--an ay agko matanda--an no pangno ko ampakapagkasalanan.
45007009	Hin agko et tandà ya kawkapanogo--an ay agko tandà ya ma--in akon kasalanan; kayà andap ko no mahampat ako. Piro hin natanda--an koy an-ipanogò nin Diyos ay natanda--an ko ya angkalabag ko bayto; kayà hay dapat kongko ay ha ayin anggay kaparosawan. Ombayro man, lalò akon ampagkasalanan ya lalò makapipakarayò kongko ha Diyos.
45007010	Habayti ya pawpanogò ya dapat ko dayin honolen emen ako magkama--in nin biyay ya ayin anggawan ay lalò ampangipakarayò kongko ha Diyos ta agko angkahonol.
45007011	Andap ko no mahonol ko, piro ahè awod, ta maski labay kon honolen ya pawpanogò ay lalò akoyna ingat ampipakarayò ha Diyos.
45007012	Hay kawkapanogo--an nin Diyos ay mahampat boy tamà. Alwan mala--et ta hay Diyos ya nambi nin pawpanogò ay mahampat.
45007013	Habayti wari̇̀ ya mahampat ya pawpanogò ya nakapipakarayò kongko ha Diyos? Alwa! Hay nakapipakarayò kongko ha Diyos ay kasalanan ko ya kontra ha mahampat ya pawpanogò. Hay pawpanogò ya nakapipakit no pangno kala--et ya kasalanan.
45007014	Tandà tamo ya hay kawkapanogo--an ay nangibat ha Ispirito nin Diyos, piro hay nag--in ogali̇̀ ko ay magkasalanan ta hiko ay tawon bongat. Kasalanan ya makapangyayari kongko.
45007015	Kayà hay mahampat ya labay kon gaw--en ay agko angkagawà, ta hay angkagawà ko ay hatoy angka-inakitan koy gawà. Agko tandà no antà ombayro ko!
45007016	No agko labay gaw--en ya angkagawà ko ay ampangahologan nin an-omawoyon ako nin hay kawkapanogo--an ay mahampat.
45007017	Hay bara--nan nin ampakagawà ako et nin kasalanan maski agko labay gaw--en ay alwan banà ha bayoy pagkatawo ko, no alwan banà ha da--an pagkatawo ko ya anti et kongko.
45007018	Tandà ko ya hay sarili ko ay ayin kahampatan, ta maski labay kon manggawà nin kahampatan ay agko magawà.
45007019	Hay mahampat ya labay kon gaw--en ay agko magawà, no alwan hay mala--et ya agko labay gaw--en ay angkagawà ko.
45007020	Hay panggawà ko nin mala--et ya agko labay gaw--en ay banà ta hay ampakapangyayari kongko ay kasalanan .
45007021	Hay ampangyari kongko ay ombayri: labay kon manggawà nin kahampatan piro hay angkagawà ko ay mala--et.
45007022	Matibolos ya nakem kon homonol ha an-ipanogò nin Diyos.
45007023	Piro angkatanam ko ya hay anti ha nakem ko ya labay kon manggawà nin kahampatan ay angkapatalo nin kalabayan nin nawini ko ya manggawà nin kala-etan, ta kasalanan ya ampakapangyayari kongko.
45007024	Ha ombayri ya ampangyari kongko ay ka-i-ingalo ko! Hinoy makapilibri kongko ha kala-etan ya anggaw--en nin nawini ko ya ampangipakarayò kongko ha Diyos?
45007025	Ampasalamat ako ha Diyos ta hiya ya nangilibri kongko banà ha pagkamati ni Pangino--on tamon Hisokristo. Hiko hapa--eg ay ombayri: ma--in akon bayoy nakem ya matibolos nin homonol ha Diyos, piro no minghan ay ampakapagkasalanan ako ta anhonolen koy kalabayan nin da--an pagkatawo ko.
45008001	Hapa--eg hay mangama--in pamakilamo koni Pangino--on Hisokristo ay ayin anan sintinsyay kaparosawan ya makapipalako konla ha impirno;
45008002	ta hay kasalanan ya ampangipakarayò kontamo ha Diyos ay alwaynan makapangyayari kontamo ta hin tinompel tamo koni Pangino--on Hisokristo, hay Ispirito nin Diyos ay nangilibri kontamo ha kasalanan, boy binyan na tamo nin bayoy biyay.
45008003	Hay kawkapanogo--an ay ahè makapilibri kontamo ta agtamo mahonol. Kayà hay ahè magawà nin kawkapanogo--an ay ginawà nin Diyos. Hay mismon Anak na ya inhogò na bayri ha babon lotà ay nag--in tawo piro hiya ay ayin kasalanan. Nati hi Pangino--on Hisokristo emen tamo malibri ha kasalanan ya ampakapangyayari kontamo.
45008004	Ombayroy ginawà nin Diyos emen hay kabo-o--an kahampatan nin kawkapanogo--an ay matopad kontamon ampipanggomawà kalabayan nin Ispirito nin Diyos, alwan kalabayan nin nawini.
45008005	Hay tawtawoy anggomawà nin kalabayan nawini la ay angkagawà la bayto ta ombayroy pirmin anti ha nakem la. Piro hay tawtawoy anggomawà nin kalabayan nin Ispirito nin Diyos ay angkagawà la bayto ta ombayroy pirmin anti ha nakem lan gaw--en.
45008006	Hay panggogomawà la nin habayto ya pirmin anti ha nakem la ya kalabayan nin nawini la ay lalò makapipakarayò konla ha Diyos ta mipalako hila ha kaparosawan ya ayin anggawan. Piro hay ampipanggomawà nin kalabayan nin Ispirito nin Diyos, ta habaytoy pirmin anti ha nakem lan gaw--en ay magkama--in hila nin pamakisondò ha Diyos boy magkama--in hilan biyay ya ayin anggawan ya mangibat ha Diyos.
45008007	Hay mangama--in pagnanakem nin gomawà kalabayan nin nawini la ay kawka-away nin Diyos. Agla anhonolen ya kawkapanogo--an nin Diyos ta talagan agla mahonol.
45008008	Kayà habaytoy tawtawo ya ampipanggomawà nin kalabayan nawini la ay ahè makapakonsowilo ha Diyos.
45008009	Piro hikawo, hay kalabayan nin nawini moyo ay alwaynan makapangyayari komoyo, ta hay makapangyayari ana komoyo ay Ispirito nin Diyos ya ampa-iri ha nakem moyo. Hay tawoy ayin Ispirito nin Diyos, hatoy Ispirito ni Pangino--on Hisokristo ay alwan ikon ni Pangino--on Hisokristo.
45008010	Piro banà ta ampa-iri ha nakem moyo hi Pangino--on Hisokristo, maski kowinta nati kawo nin banà ha kasalanan ay ma--in kawon biyay ya ayin anggawan ya inggawà komoyo nin Ispirito nin Diyos ta hikawo ay imbilang nin Diyos nin mahampat.
45008011	Ha panggogomawà nin Ispirito nin Diyos, hi Pangino--on Hisokristo ay biniyay oman nin Diyos. Hapa--eg, no hay Ispirito nin Diyos ay ampa-iri ha nakem moyo, hikawo ya ma--in kamatyan ay biyayen oman nin Diyos. Hay pamiyay nan oman komoyo ay pangyariyen nin Ispirito nin Diyos ya ampa-iri komoyo.
45008012	Kayà, pawpatel, agtamo mag--in honolhonolan ha kalabayan nin nawini tamo, ta alwan ogmà ha Ispirito nin Diyos ya ampa-iri ha nakem tamo;
45008013	ta no gaw--en moyoy kalabayan nin nawini moyo ay mipalako kawo ha impirno ya ayin anggay kaparosawan. Piro no Ispirito nin Diyos ya gomawà ha nakem moyo ay itegen moyoy panggogomawà nin katowà ya kalabayan nin nawini moyo. Ha ombayro ay mipalako kawon makilamo ha Diyos nin ayin angga.
45008014	Kaganawan ampomayag nin hay Ispirito nin Diyos ya mamo--on konla ay hila bayto ya aw-anak nin Diyos.
45008015	Inggawà nin Diyos ya Ispirito na komoyo; alwan para malimo kawo kona nin bilang pangalimo nin alilà ha amo, no alwan hay Ispirito nin Diyos ay inggawà na komoyo emen kawo mag--in aw-anak na. Ombayroy pangyayari no pangno kawo nagkama--in nin karapatan mangingat "Tatay" ha Diyos.
45008016	Mismon Ispirito nin Diyos ya ampamapteg ha nakem tamo nin hitamo ay aw-anak nin Diyos.
45008017	Banà ta aw-anak tamo nin Diyos ay hitamoy ma--in karapatan ha kahampatan ya an-igwà na. Hitamo ay emen ha aw-anak ya magmana nin kawkamama--in nin tatay la. Hitamo ay ka-atag et ni Pangino--on Hisokristo ha kaganawan inggawà kona nin Diyos, ta ha pagdanas tamo nin kadya-dya--an nin banà ha panhohomonol tamo koni Pangino--on Hisokristo ay kalamo na tamon parangalan.
45008018	Tandà ko ya hay pagdanas tamo nin kadya-dya--an hapa--eg ay ayin kakokowinta, ta hay masyadoy kagandawan ya i-igwà kontamo nin Diyos ay ahè makwan ihipen.
45008019	Kaganawan bagay ya pinalsa ay angkahabek ha panganti̇̀ nin ipatnag nin Diyos ya aw-anak nay ma--in kagandawan.
45008020	Hin hato, banà ha kasalanan, kaganawan bagay ya pinalsa ay ahè nagkama--in nin pangyayari ha talagan mangyari. Alwan ha kalabayan nin habaytoy pawpinalsa, no alwan kalabayan nin Diyos banà ha pagkasalanan ni Adan. Ombayro man, ma--in et pag-asa
45008021	ya kaganawan bagay ya pinalsa ay malibri lano ha pagkabolok ta ayin anan kamatyan. Ha pangyariyen nin Diyos bayto, hatoy pawpinalsa ay magkama--in nin kagandawan nin emen ha ahè makwan ihipen ya kagandawan nin aw-anak nin Diyos.
45008022	Tandà tamo ya pa-ibat hin hato angga hapa--eg, kaganawan bagay ya pinalsa ay kowinta andoma-ing ta angka-irapan nin bilang ha babayi ya ampananam ilab no manganak.
45008023	Alwan bongat habaytoy bawbagay ya pinalsa ya ampagka-ombayro, no alwan kateng hitamon mismo ya mangama--in ana nin Ispirito ya primiron inggawà kontamo nin Diyos ay andoma-ing. Hay anda-ingen tamo ya ampaka-a-anti--en tamo ay hay pamipatnag na nin hitamo ay pinag-anak nin Diyos, ta pangipatnag na nin hitamo ay aw-anak na ay bayowen na bayti ya nawini tamo hapa--eg, ta pahiliyan na nin nawini ya ayin pagkahirà.
45008024	Habayto ay an-asawan tamo pa-ibat hin nalibri tamo ha kasalanan. Ayin et kontamo bayto; kayà an-asawan tamo, ta no anti ana kontamo ay agtamoyna ka-ilangan asawan. Wari̇̀ ma--in tawo ya an-omasa ha antina kona?
45008025	Piro banà ta ayin et kontamo baytoy an-asawan tamo ay ampagpasinsyawan tamon anti--en.
45008026	Hay Ispirito nin Diyos ay ampanambay kontamo ha kaganawan kakapeyan tamo. Maski ha panalangin ay agtamo tandà no pangno tamo manalangin nin mahampat. Piro hay awoken tamo ay mismon Ispirito nin Diyos ya mangawok para kontamo ha agtamo makwan awoken ha Diyos.
45008027	Hay Diyos ya magtandà nakem nin tawo ay hiya et ya magtandà nin labay halita--en nin Ispirito nin Diyos, ta hay an-awoken nin Ispirito nin Diyos ya para kontamon nag--in tawtawo na ay kompormi ha kalabayan na.
45008028	Tandà tamo ya ha kaganawan bagay ya ampangyari, hay Diyos ay anggomawà nin para ha ikahampat nin ampipanlabi kona. Hila bayto ya iningat nin Diyos nin homonol kona ta ombayroy plano na konla.
45008029	Pa-ibat hin ka-ona-onawan ay tandà ana nin Diyos no hinoy mipananggap kona, boy pinili̇̀ na hila nin mag--in emen ha Anak na ya hi Pangino--on Hisos. Ha ombayro, ha kalak--an mipapatel ay hi Pangino--on Hisos ya makapangyayari konla.
45008030	Kayà hatoy pinili̇̀ ana nin Diyos pa-ibat hin ompisa ay iningat na nin homonol kona. Hatoy iningat nan homonol kona ay imbilang na nin ayin kasalanan, boy hatoy imbilang na nin ayin kasalanan ay magkama--in nin kagandawan nin emen ha kagandawan ni Pangino--on Hisos.
45008031	Anyaman et ya mahalità tamo ya tongkol ha bawbagay ya habayto? Ma--in wari̇̀ makapangno kontamo hapa--eg ha anti kontamo ya Diyos?
45008032	Agna iningaw-enan ya Anak na, no alwan intarmoli nan inggawà nin mati nin para kontamon kaganawan. Banà ta inggawà na kontamo ya Anak na, agna wari̇̀ igwà kontamo nin leseb ha nakem na ya kaganawan bagay ya angka-ilanganen tamo?
45008033	Ma--in wari̇̀ makapagriklamo nin hitamo ya pinili̇̀ nin Diyos ay makasalanan? Ayin! Mismon Diyos ya nangibilang kontamo nin hitamo ay ayin kasalanan.
45008034	Kayà ayin tawoy makasintinsya nin hitamo ay makasalanan ya igwà ha impirno, ta hi Pangino--on Hisokristo ay nati nin para kontamo boy nabiyay yan oman. Hapa--eg ay anti ya ha bandan wanan nin Diyos boy ampangawok ya ha Diyos nin para kontamo.
45008035	Ma--in wari̇̀ maka-alih nin panlalabi kontamo ni Pangino--on Hisokristo? Ma-alih wari̇̀ nin kawkagolowan, o pawpa-irap kontamo, o pagdanas tamo nin kadya-dya--an, o pagkakolang tamo nin pamamangan o pagdodolo? Ma-alih wari̇̀ no ampamiligro tamo, o no hitamo ay ampagtangka--an nin patyen?
45008036	Habayti ya pawpangyayari ay hin hato et impaholat nin Diyos. Hay nakaholat ay ombayri: "Hikayi ay naka-arap ha kamatyan ha kaganawan oras nin banà ha panhohomonol nawen komo, Pangino--on Diyos; bilang kayin tawtopa ya papatyen."
45008037	Ombayro man ya ampangyari konnawen ay lalò ya panalo nawen nin banà ha panlalabi konnawen ni Pangino--on Hisokristo.
45008038	Angkapiho ko ya masyadoy panlalabi kontamo nin Diyos. Maski nati tamo o angkabiyay ay anlabiyen tamo nin Diyos. Hay panlalabi kontamo nin Diyos ay ahè ma-alih nin maski aw-anghil o maski anyay ampo-onpo-onen ya anti ha katatag-ayan. Maski anyay ampangyari kontamo boy maski anyay lomateng ya mangyari kontamo ay anlabiyen tamo nin Diyos.
45008039	Maski hinoy ma--in kapangyariyan ha katatag-ayan langit o ha kalale-lale--an lotà, o maski anyay pinalsa nin Diyos ay ahè maka-alih nin panlalabi nin Diyos kontamon ma--in pamakilamo koni Pangino--on tamon Hisokristo.
45009001	Habayti ya halita--en ko ay kaptegan, ta hiko ay ma--in pamakilamo koni Pangino--on Hisokristo. Agko ampagtotol nin kabongkokan, ta hay Ispirito nin Diyos ya ampamo--on kongko ay an-omawoyon ha anhalita--en ko.
45009002	Masyadoy kalele--an ko boy pirmi kon ikakhit nin nakem
45009003	ya tongkol ha Hawhodiyo ya kawkalahi̇̀ ko. No ma-ari̇̀ bongat ya mismon sarili ko ya mipahiyay koni Pangino--on Hisokristo, ta mipalako ko ha impirno ya ayin anggay kaparosawan ay labay ko basta malibri hila.
45009004	Malakè ya angka-ibintahi nin Hawhodiyo ta hila ya pinili̇̀ nin Diyos nin pag-ikon na, boy pinag-anak na hila. Impakit nin Diyos ya kagandawan nin hawang na konla. Hawhodiyo simpri ya pinangako--an nin Diyos, boy ha Hawhodiyo inggawà ya kawkapanogo--an. Intorò et konla no pangnoy tamà ya panhohomamba ha Diyos, boy malakè et ya bagay ya impangakò nin Diyos konla.
45009005	Hay kawka-apo-apowan nin Hawhodiyo ay mangarangal. Hi Pangino--on Hisokristo ya nag--in tawo ay in-anak nin Hodiyo. Hiya ya Diyos ya ampamo--on ha kaganawan boy hiya ya poriyen nin ayin angga. Amin.
45009006	Agko anhalita--en ya ahè matopad ya pangakò nin Diyos ya pagtawo nay Hawhodiyo ya aw-inalalak ni Israyil. Piro hapa--eg, alwan kaganawan inalalak ni Israyil ay pinili̇̀ nin Diyos,
45009007	boy alwan kaganawan inapopò ni Abraham ay an-ibilang nin talagan aw-anak ya impangakò nin Diyos koni Abraham; ta hinalità kona nin Diyos, "Hay ma-i-alalak ni Isak ay hilan bongat ya aw-inapopò mo."
45009008	Hay labay totolen, hay an-ibilang nin aw-anak nin Diyos ay alwan kaganawan inapopò ni Abraham, no alwan haton bongat ya na-i-alalak kompormi ha pangakò nin Diyos ya hay ampipantompel ay hila baytoy talagan aw-inapopò ni Abraham;
45009009	ta ombayri ya hinalità nin Diyos hin nangakò ya koni Abraham: "Pangalabah nin mihay ta--on ay magbira ko, boy manganak hi Sara nin hay i-anak na ay lalaki."
45009010	Hay kanayon et ya makapipalinaw kontamo ay pangyayari ha lambaw ya na-iboktot ni Ribika. Habaytoy lambaw ay mimihay tatay la ya ayin kanayon no alwan hi Isak ya ka-apo-apowan tamo.
45009011	Impakit nin Diyos ya hay pamili̇̀ na ay kompormi ha kalabayan na, alwan emen ha pamili̇̀ nin tawo ya ka-ilangan pon makakit nin gawgawà. Biha in-anak baytoy lambaw, boy biha hila nakagawà nin mahampat o mala--et
45009012	ay hinalità pon nin Diyos koni Ribika, "Hay kakà ay magsirbi ha ali."
45009013	Hay nakaholat et ha Halità nin Diyos ay ombayri: "Hi Hakob ay nilabi ko, piro hi Isaw ay pinag-inakitan ko."
45009014	No ombayro awod, mahalità tamo wari̇̀ nin hay Diyos ay ma--in ampili--en ta anlabiyen nay miha, hay miha ay ahè? Hay Diyos ay alwan ombayro,
45009015	ta ombayri ya hinalità na koni Moysis: "Ampanlabi kon mangingangalo ha labay kon ingalowan."
45009016	Kayà hay pamili̇̀ nin Diyos nin tawtawoy pag-ikon na ay banà ha ingangalo na konla, alwan banà ha kalabayan la o pagsikap lan manggawà nin kahampatan para mapalabi hila ha Diyos;
45009017	ta hay nakaholat ha Halità nin Diyos ya tongkol koni ari̇̀ Para--on ay ombayri ya hinalità kona nin Diyos: "Ginawà kata nin ari̇̀ emen mo padya-dya--an ya tawtawo ko emen ha matalo kata, hay kapangyariyan ko ay ma-ipakit ko boy hay ngalan ko ay mibantog ha intiron babon lotà."
45009018	Kayà an-ingalowan nin Diyos ya labay nan ingalowan, boy ampatya--en nay nakem nin tawtawoy ampipagmatyà nin ahè tompel kona.
45009019	Maka ma--in tawoy maghalità nin ombayri: "No ombayro awod, antà amparosawan nin Diyos ya ahè tompel kona? Ma-ari̇̀ wari̇̀ omanen nin tawo ya kalabayan nin Diyos?"
45009020	Alwan ombayro ya halita--en mo ha Diyos ta hika ay tawon bongat. Ipag-alimbawà ha manggagawà keren: hay keren ya ginawà na ay ma-ari̇̀ nayi̇̀ maghalità kona nin, "Antà ombayri ya pagkagawà mo kongko?"
45009021	Hay manggagawà nin keren ay ayin wari̇̀ karapatan nin ha mihay bekley pità ya gagaw--en nan loway keren, hay miha ay gaw--en nan maganda piro hay miha ay gaw--en nan pangkaraniwan bongat gamit?
45009022	Bilang ombayro itaman ya Diyos. I-alimbawà tamoy tawtawo hin hato ya mawmakasalanan. Katongkolan nin Diyos nin mamahang konla ta ipakit nay kapangyariyan na, piro agna ginawà ta mapasinsya ya. Pinagpasinsyawan na hila maski dapat na hilayna dayin parosawan.
45009023	Hay bara--nan nin ombayro ya ginawà nin Diyos ay emen na ma-ipakit ya masyadoy kahampatan na do ha tawtawoy an-ingalowan na ya da--an naynan inhandà para mag--in karapatdapat nin magkama--in kagandawan do ha katatag-ayan ha kama-inan nin Diyos.
45009024	Hitamo baytoy tawtawoy pinili̇̀ na. Alwan bongat Hawhodiyo no alwan kateng alwan Hawhodiyo,
45009025	ta ha libro ya hinolat ni propita Osyas ay ma--in ombayri ya impaholat kona nin Diyos: "Hay tawtawo ya alwa ko pon ikon ay hila ya ingaten kon tawtawo ko. Hila ya agko pon anlabiyen ay labiyen ko.
45009026	Do ha dogal ya pinaghalita--an ko hin hato nin alwa ko hilan tawo ay bayro hapa--eg nin hila ay ingaten nin aw-anak nin Diyos ya angkabiyay."
45009027	Hi propita Isayas hin hato ay ombayri ya impahalità kona nin Diyos ya tongkol ha Hawhodiyo ya aw-inalalak ni Israyil: "Maski emen hilan kalakè kapati--an ha ambay dagat ay amò bongat konla ya malibri;
45009028	ta hay Pangino--on ay mahigpit manosga nin tawtawo ha babon lotà boy tampol nan gaw--en."
45009029	Hay kanayon et ya holà hin hato ni propita Isayas ay ombayri: "No hay Pangino--on ya ampamo--on ha kaganawan ay ahè nangilibri nin ongno kontamon Hawhodiyo hin pinarosawan na tamo ay nag--in tamo dayi nin emen ha tawtawo ha banowan Sodoma boy banowan Gomora."
45009030	Anya hapa--eg ya mahalità tamo? Hin hato, hay alwan Hawhodiyo ay ahè ampipagsikap emen hila ay ibilang nin Diyos nin hila ay mahampat. Piro hapa--eg ay imbilang ana nin Diyos nin hila ay mahampat nin banà ha pantotompel la koni Pangino--on Hisos.
45009031	Hay Hawhodiyo balè ay ampipagsikap nin homonol ha kawkapanogo--an, ta andap la no ha ombayro ay ibilang hila nin Diyos nin hila ay mahampat piro ahè nangyari.
45009032	Antà nin hay Hawhodiyo ay ahè imbilang nin Diyos nin hila ay mahampat? Kayà aghila imbilang ta aghila antompel koni Pangino--on Hisos, no alwan hay ampagsikapan lan gaw--en ay sarili lan kalabayan ya mangahampat ya bawbagay. Hi Pangino--on Hisokristo ya agla labay pinto-owen ay kowinta bato ya pinibatolan la.
45009033	Talagan peteg ta hay impaholat nin Diyos ay ombayri: "Ha dogal ya an-ingaten Siyon ay igwà koy bato ya pibatolan nin tawtawo. Habaytoy bato ay makapipatomba konla. Piro hay tawoy tompel kona ay ahè mareng--ey nin banà ha pantotompel na."
45010001	Pawpatel, ampakahangaren ko boy an-ipanalangin ko ha Diyos ya hay Kawkahodiyo ko ay malibri dayi ha kasalanan emen aghila parosawan nin Diyos.
45010002	Ampaptegan ko ya masyadoy pagmalasakit lan makahonol ha Diyos, piro alwan tamà ya pangingintindi la nin tongkol ha panhohomonol kona;
45010003	ta agla labay intindiyen ya paraan nin Diyos no pangno ibilang nin Diyos nin hay tawo ay mahampat. Pinagsikapan lan gaw--en ha sarili lan pamamaraan ta agla labay honolen ya pamamaraan nin Diyos.
45010004	Hay kawkapanogo--an ay pina-anggawan ni Pangino--on Hisokristo, ta balang miha ya tompel kona ay ibilang nin Diyos nin ayin kasalanan.
45010005	Ombayri ya hinolat hin hato ni Moysis no pangno ibilang nin Diyos nin hay tawo ay mahampat: "Hay tawoy makahonol ha kawkapanogo--an ay homonol ya peleg nan angkabiyay, ta ha ombayro ay magkama--in yan biyay ya ayin anggawan."
45010006	Piro hay pangibilang itaman nin Diyos nin mahampat ya tawo ay banà ha pantotompel. Kayà ma--in ombayri ya pagkahalità: "Agmo halita--en ha sarili mo ya, 'Hinoy mako ha katatag-ayan ha kama-inan nin Diyos nin mangwa koni Pangino--on Hisokristo ta gitan ya bayri ha babon lotà?'
45010007	Agmo simpri halita--en ha sarili mo ya, 'Hinoy mako ha dogal nin nikati ha lalè lotà nin mangwa koni Pangino--on Hisokristo ta biyayen na yan oman?' " Ahè maghalità nin ombayro ta hi Pangino--on Hisokristo ay nakoyna bayri nin nag--in tawo biha nati boy nabiyay oman.
45010008	Tongkol bayri ay ma--in nakaholat ya ombayri: "Hay balità ya nangibat ha Diyos ay maparah mon ma-intindiyan boy pinto-owen ta anti ana ha nakem mo boy an-ibalità mo." Habayti ya balità ya an-i-aral nawen ay balità ya tongkol ha pantotompel koni Pangino--on Hisokristo.
45010009	No itapat mon halita--en ya hi Apo Hisos ay Pangino--on boy leseb ya nakem mon ampinto--o nin biniyay yan oman nin Diyos ay malibri ka ha kaparosawan;
45010010	ta an-ibilang nin Diyos ya hay tawo ay ayin kasalanan nin banà ha pantotompel na ya ampangibat ha nakem na, boy malibri ya nin banà ha pamapteg na nin hi Pangino--on Hisos ay Pangino--on na.
45010011	Ombayri ya nakaholat ha Kaholatan nin Diyos: "Hinoman ya antompel kona ay ahè ma-lihan alagà ya pantotompel na."
45010012	Hay Diyos ay ahè ampamili̇̀ nin tawtawo, mag--in Hodiyo o alwa, ta hiya ya Diyos ya Pangino--on nin kaganawan boy ampangingangalo yan mambin kahampatan ha kaganawan ampakirawat kona;
45010013	ta nakaholat ha Halità nin Diyos ya ombayri: "Hinoman ya makirawat ha Pangino--on nin ilibri ya ha kasalanan ay malibri ya."
45010014	Piro pangno ipakirawat nin tawtawo ha Pangino--on nin ilibri na hila no ayin hilan pantotompel kona? Pangno hila tompel kona no agla et nalengè ya tongkol kona, boy pangno la malengè no ayin mangibalità konla?
45010015	Pangno nin magkama--in mangibalità konla no ayin mangihogò nin makon mangibalità konla? Hay nakaholat ya Halità nin Diyos ay ombayri: "Pagkaliliga nin tawtawoy makapalateng nin ampangi-aral nin Mahampat ya Balità."
45010016	Piro alwan kaganawan nakalengè nin Mahampat ya Balità ay ninto--o, ta maski hi propita Isayas ay ombayri ya hinalità hin hato: "Pangino--on, hinoy ninto--o ha an-i-aral nawen?"
45010017	Kayà ha panlelengè nin tawtawo ay ampagkama--in hila nin katetpel ha nalengè lay in-aral ya tongkol koni Pangino--on Hisokristo.
45010018	Piro wari̇̀ ahè nakalengè ya Hawhodiyo? Ahè ma-ari̇̀ nin agla nalengè ta ombayri ya impaholat nin Diyos: "Hay balità ya an-i-aral la ay na-i-abot ana ha kaganawan dogal ha babon lotà."
45010019	Ombayri et ya mihay pastang ko: wari̇̀ ahè na-intindiyan nin Hawhodiyo? Hin hato et ay ombayri ya hinolat ni Moysis ya hinalità nin Diyos konla: "Mangilibri ko nin alwan Hawhodiyo emen manag-ili̇̀ kawoy Hawhodiyo. Manambay ako nin tawtawoy ayin tinandà emen kawo mamahang kongko."
45010020	Hi Isayas ay makhaw ya nakem nin naghalità et nin ombayri ya hinalità nin Diyos ya tongkol ha alwan Hawhodiyo: "Hiko ay natanda--an nin hatoy ahè ampipagsikap nin makatandà kongko. Hila ya ahè ampipagpastang no hino ko ay hila ya pinangipatanda--an ko no hino ko emen hila malibri."
45010021	Piro hay hinalità nin Diyos ya tongkol ha Hawhodiyo ay ombayri: "Ampagsikapan kon papakaraniyen ya tawtawoy anhomombalang kongko boy mangatyà ya nakem, piro agla ko antanggapen."
45011001	Hay pastang ko ay ombayri: intakwil wari̇̀ nin Diyos ya tawtawo na? Ahè! Hiko mismo ay Israylita ya inapopò ni Abraham ta lahi̇̀ ako ni Binhamin ya miha ha Aw-israylita.
45011002	Hay Aw-israylita ya pinili̇̀ nin Diyos nin pagtawo na pa-ibat hin hato ay agna intakwil. Wari̇̀ agmoyo tandà baytoy nakaholat ha Kaholatan nin Diyos ya tongkol koni propita Ilyas? Hi Ilyas ay naki-ilgo ha Diyos ta an-iriklamo na ya gawgawà nin Aw-israylita, ya wana,
45011003	"Pangino--on, hay pawpropita mo ay pinatipati la boy hay aw-altar mo ay hinira-hirà la. Ha kaganawan anhomonol komo ay hikon bongat ya natilà boy ampagsikapan la ko et nin patyen."
45011004	Piro ombayri ya intobay nin Diyos koni Ilyas: "Alwa mon mimiha ya anhomonol kongko, ta maski malakè ya anhomamba ha ribolto ni Ba--al ay ma--in et piton libo katawo ya ahè anhomamba bayro, ta an-i-atap ko hila para hila ay pagtawo ko."
45011005	Ombayro et simpri hapa--eg. Ma--in et ongnoy Israylita ya pinili̇̀ nin Diyos ya intilà na banà ha kahampatan ingangalo na konla.
45011006	Pinili̇̀ na hila nin banà ha kahampatan ingangalo na konla, alwan banà ha panggawà la nin kahampatan; ta no banà ha panggawà la nin kahampatan ya pamili̇̀ konla nin Diyos ay agana ka-ilanganen ya kahampatan ingangalo nin Diyos. Piro alwan ombayro.
45011007	Hapa--eg, anya awod ya mahalità tamo ya tongkol bayri? Hay aw-inalalak ni Israyil ya ayin kanayon no alwan Hawhodiyo ay ahè imbilang nin Diyos nin hila ay mahampat maski anhangaren lay mag--in hilan ombayro. Ahè nangyari konla ta banà ha katya--an nin nakem la ay pina-olayan hila nin Diyos. Piro ma--in ongno konla ya pinili̇̀ nin Diyos. Hila baytoy imbilang nin Diyos nin mahampat.
45011008	Ombayri ya nakaholat ha Halità nin Diyos: "Hay nakem la ay pinatyà nin Diyos emen aghila maka-intindi; kayà angga hapa--eg pana--on, maski mabaha la boy malengè lay kaptegan nin Mahampat ya Balità ay agla ma-intindiyan."
45011009	Ha Halità nin Diyos ay ma--in et ombayri ya nakaholat ya hinalità ni Ari̇̀ Dabid ya tongkol konla: "Pangino--on, hay ampahimala--an la ay habayto dayi ya pakahagpan konla. Mali̇̀ ya pangingintindi la ha kawkapanogo--an; kayà habaytoy pamarosawan konla.
45011010	Pareglemen mo dayi ya panenegteg la emen aghila makakit. Padya-dya--an mo hila nin emen pagdya--dyà nin tawoy ampamaba nin pagkabiyat."
45011011	No ombayro awod, anyay mangyari ha Aw-israylita? Toloyan hilayna wari̇̀ itakwil nin Diyos banà ha agla pantompel? Ahè! Banà ha kasalanan ya agla pantompel ay nagkama--in nin kalibriyan ya alwan Hawhodiyo. Ombayroy ginawà nin Diyos emen hay Hawhodiyo ay mipanag-ili̇̀ ha alwan Hawhodiyo emen hila mipantompel nin bilang ha alwan Hawhodiyo.
45011012	Hay kasalanan nin Hawhodiyo ay hay agla pantompel. Banà bayro, hay alwan Hawhodiyo ha maski ayrin dogal ha babon lotà ay nagkama--in nin kahampatan ya ikalibri la ha kasalanan. Piro lano ay malakè ya Hodiyo ya mipantompel; ha mangyari ana bayto ya ombayro ay lalò magkama--in nin kahampatan baytoy alwan Hawhodiyo.
45011013	Habayti itaman ya labay kon halita--en komoyon alwan Hawhodiyo. Hiko ay pinili̇̀ nin Diyos nin mag--in hogò ya mangaral komoyo. Habayti ya ombayri ya sirbisyo ay inggawà kongko nin Diyos; kayà ampangataw-anan kon gaw--en.
45011014	Hay bara--nan nin panggawà ko nin ombayro ay emen mipanag-ili̇̀ ya kawkapara kon Hodiyo. Ha ombayro ay ma--in pag-asan malibri ya ongno konla.
45011015	Hay pangitakwil nin Diyos ha Hawhodiyo ay emen magkama--in nin pamakisondò ha Diyos ya alwan Hawhodiyo. Piro hay Hawhodiyo ay tanggapen oman nin Diyos ta mangoman hilan tompel kona. Habayto ay ahè makwan ihipen ta hay pangyayari konla ay emen ha nikati ya biniyay oman.
45011016	Hay ka-ogali--an tamon Hawhodiyo ay ombayri: ha nilotò ya tinapay ya mihay bekley ya minasay arina ay mihay getget tinapay ya an-igwà tamo ha Diyos. Ombayro man, hay natilà ay ikon et simpri nin Diyos. Hi Abraham ay ka-alimbawa--an nin hatoy mihay getget tinapay boy hay aw-inalalak na ay ka-alimbawa--an nin hatoy natilà ya pinangetgetan. Hi Abraham ay tawo nin Diyos; kayà hay aw-inalalak na ay ikon simpri nin Diyos. Alimbawà itaman ha mihay po--on kayo. Hi Abraham ya kowinta yamot ay ikon nin Diyos; kayà hay aw-inalalak na ya kowinta hawhanga ay ikon simpri nin Diyos.
45011017	Hapa--eg, no pinotoh ya ongno ha hawhangan tanaman ya kayoy olibo ya ayin kanayon no alwan aw-inalalak ni Abraham, ta hikawo ya alwan Hawhodiyo ya kowinta hawhanga nin kayoy olibo ya balang ay intompang nin pabiyayen do ha pinotoy hawhanga nin tanaman ya olibo ay tomibay kawo. Emen kawo ha peteg hawhanga ya ampagkama--in nin yatek ya ampangibat ha yamot.
45011018	Kayà agmoyo pagmalhayan ya Hawhodiyo ya kowinta peteg hawhanga ya pinotoh. Ihipen moyo ya alwan hikawo ya ampambin biyay ha kowinta yamot. Hay yamot ya ampambin biyay komoyo.
45011019	Piro maka ma--in alwan Hawhodiyo ya maghalità nin, "Mas kayin ma-alagà ta pinotoh hila biha hikayi ya intompang."
45011020	Peteg pa bayto, piro kowinta pinotoh hila nin banà ha agla pantompel ha Diyos. Hikawo itaman ay manatili nin banà ha pantotompel moyo. Kayà agmoyo ipagmalhay ya sarili moyo no alwan paka-atap kawo;
45011021	ta maski nin Hawhodiyo ya talagan hanga ay ahè iningaw-enan nin Diyos nin pinotoh ha po--on. Kayà lalò na kawoynan ahè ingaw-enan nin potohen.
45011022	Bayri tamo makit no pangno mangingangalo ya Diyos boy no pangno ya kahigpit nin mamarosa. Mahigpit ya pamarosa na ha Hawhodiyo ya ahè ampipantompel kona. Mahampat ya itaman komoyo no manatili kawo ha kahampatan na, piro no ahè ay potohen na kawo itaman.
45011023	Hay Hawhodiyo ya kowinta hawhanga ya pinotoh nin Diyos ay tanggapen oman nin Diyos no agla patya--en ya nakem la nin ahè tompel kona, ta magawà nin Diyos nin kowinta ma-itompang na hilan oman do ha po--on ya pinamotohan na konla.
45011024	Hikawo ya alwan Hawhodiyo ay kowinta hawhanga nin kayoy olibo ya balang. Pinotoh kawo ha talagan po--on moyo biha ingkambyan intompang nin pabiyayen ha po--on nin peteg tanaman ya olibo. Piro hay Hawhodiyo ya peteg hawhanga ay lalò ma-itompang ha talagan po--on ya pinamotohan konla.
45011025	Pawpatel koy alwan Hawhodiyo, labay kon ipatandà komoyo baytoy ahè pon impatandà hin hato emen hay sarili moyo ay agmoyo ipagmalhay ha Hawhodiyo. Ombayri bayto: ma--in ongno ha aw-inalalak ni Israyil ya ahè pon antompel banà ha katya--an nin nakem la. Piro magkama--in hilan katetpel lano ha mipantompel ana ya kaganawan alwan Hodiyo ya pinili̇̀ nin Diyos.
45011026	Kaganawan inalalak ni Israyil ay mikalibri ta hay nakaholat ha Halità nin Diyos ay ombayri: "Ma--in mangibat ha dogal ya an-ingaten Siyon ya Mapangilibri. Hay Hawhodiyo ya aw-inalalak ni Hakob ay patgenen na ha panggawà nin kala-etan.
45011027	Alihen koy kawkasalanan la ta habayto ay pangakò ko konla ya toparen ko."
45011028	Hay ahè pananggap nin Hawhodiyo ha Mahampat ya Balità ay nag--in hilan ka-away nin Diyos. Banà bayro, hay Mahampat ya Balità ay na-i-aral komoyon alwan Hawhodiyo. Ombayro man, hay Hawhodiyo ya pinili̇̀ nin Diyos ay anlabiyen na banà ha pangakò na hin hato ha kawka-apo-apowan la;
45011029	ta ahè an-omanen nin Diyos ya nakem nan tongkol ha pangakò na konla boy pamili̇̀ na konla nin biyan kahampatan.
45011030	Hin hato, hikawoy alwan Hawhodiyo ay ahè pon ampipantompel ha Diyos. Piro hay ahè pantompel nin Hawhodiyo ay habaytoy paraan nin hikawo ay iningalowan nin Diyos.
45011031	Hikawoy alwan Hawhodiyo ay ma--in hapa--eg nin pantotompel ha Diyos. Hay Hawhodiyo itaman ay malakè ya panhomombalang ha Diyos. Piro no pangno kawo iningalowan nin Diyos ay ombayro hila itaman. Hila ay ingalowan nin Diyos pantompel la kona.
45011032	Pinaptegan nin Diyos ya kaganawan tawo mag--in Hodiyo o alwa ay makasalanan emen na ma-ipatanam konlan kaganawan ya pangingangalo na.
45011033	Hay kahampatan nin Diyos ha kaganawan tawo ay ahè mangaka-oboh, boy hay karonongan na boy tinandà na ay ahè makwan ihipen. Ayin tawoy magtandà no anyay labay gaw--en nin Diyos boy no pangno ya anggomawà.
45011034	Ombayri ya impaholat hin hato nin Diyos: "Wari̇̀ ma--in tawoy magtandà nin pangingihip nin Diyos? Wari̇̀ ma--in ma-ari̇̀ makawawali kona?
45011035	Wari̇̀ ma--in tawoy makab--i ha Diyos nin anyaman ya pamalayan otang ya nakem kona nin Diyos?"
45011036	Piro anhalita--en ko komoyo, hay Diyos ya pinangibatan nin kaganawan, boy hiya ya makapangyayari ha kaganawan. Kaganawan ay pinalsa nin Diyos emen kaganawan ay mamori kona. Amin.
45012001	Pawpatel, nakit moyoyna ya masyadoy pangingangalo kontamo nin Diyos. Kayà andawaten ko komoyo ya hay sarili moyo ay igwà moyo nin bo--ò ha Diyos emen agkawo makagawà nin kala-etan, no alwan hay magawà moyo ay makapakonsowilo ha Diyos peleg angkabiyay kawo. Ha ombayro, hikawo ay anhomamba ha Diyos.
45012002	Agkawo maki-emen manggawà nin kala-etan ya anggaw--en nin tawtawoy ahè antompel ha Diyos bayri ha babon lotà, no alwan payagan moyo nin bayowen nin Diyos ya pangingihip moyo. Ha ombayro ay matanda--an moyo no anyay labay nin Diyos nin gaw--en moyo, hatoy mangahampat boy tamà ya gawgawà ya makapakonsowilo kona.
45012003	Banà ha kahampatan pangingangalo nin Diyos ay inggawà na kongko ya katongkolan nin manorò komoyo. Kayà an-awoken ko ha balang miha komoyo ya agmoyo ipagmatag--ay ya sarili moyo, no alwan ipagma-aypà moyo ya kakayawan ya inggawà komoyo nin Diyos banà ha pantotompel moyo kona.
45012004	Hay nawini tamo ay malakè ya parti, piro hay gawà nin balang mihay parti nin nawini ay kahalako ha kanayon.
45012005	Ombayro itaman kontamo; maski malakè tamo ay emen tamon mimiha banà ha pamakilamo tamo koni Pangino--on Hisokristo. Balang parti ay nakakabit ha mimihay nawini.
45012006	Hitamo ay ma--in kanyakanyan kakayawan ya inggawà nin Diyos. Anyaman ya kakayawan ya inggawà na ay gamiten tamo nin ma--in ka-ayosan. No hay kakayawan ya inggawà ha mihay tawo ay pangi-aral Halità nin Diyos ay gaw--en na kompormi ha pantotompel na.
45012007	No hay kakayawan ya inggawà kona ay pantotomambay ay tomambay ya. No hay kakayawan ya inggawà kona ay panonorò ay manorò ya.
45012008	No hay kakayawan ya inggawà kona ay mamakhaw nakem ay ombayroy gaw--en na. No hay kakayawan ya inggawà kona ay pananambay ha panganga-ilangan nin kanayon ay manambay ya ha abot kaya nan itambay. No hay kakayawan ya inggawà kona ay pamama-alà ay pagmalasakitan nan gaw--en. No hay kakayawan ya inggawà kona ay mangingangalon gomawà nin para ha kanayon ay pakaliga yay gomawà nin ombayro.
45012009	Pakatibolosen moyoy panlalabi moyo ha kanayon. Ka-inakitan moyoy kala-etan ta hay hangaren moyo ay kahampatan.
45012010	Milalabi kawo nin emen ha pamilalabi nin mipapatel. Gomalang kawo ha kanayon nin igit ha pangigalang la komoyo.
45012011	Pakahipeg kawo boy pakatibolosen moyoy nakem moyo nin magsirbi ha Pangino--on.
45012012	Pakaliga kawo ha an-asawan moyo koni Pangino--on Hisos. Pagte-ehan moyoy pamadya--dyà komoyo boy sigisigi kawon manalangin ha Diyos.
45012013	Tomambay kawo ha panganga-ilangan nin kapara moyon nag--in tawtawo nin Diyos, boy pakahampat kawon mangistima nin sawsang-ili moyo.
45012014	No ma--in ampamadya--dyà komoyo ay agmoyo awoken ha Diyos ya mipakala--et hila no alwan ipanalangin moyo ya ingalowan hila nin Diyos.
45012015	Makiligaliga kawo do ha mangama--in an-ikaliga; do itaman ha mangama--in kalele--an ay damayan moyo hila ha kalele--an la.
45012016	Mimamalasakit kawo. Agkawo magmalhay no alwan pakibagayan moyoy manga-aypà ya katayo--an. Agmoyo ipalagay nin hay sarili moyo ay pagkaroronong.
45012017	No ma--in nanggawà komoyo nin kala-etan ay agmoyo ya gantiyen nin kala-etan. Sikapen moyo nin hay gawgawà moyo ya makit komoyo nin tawtawo ay mahampat.
45012018	No ma-ari̇̀ ay pakahampaten moyoy pamakilamo moyo ha kaganawan tawo.
45012019	Anlabiyen kon pawpatel, agkawo mangganti ha tawtawoy nanggawà komoyo nin kala-etan, no alwan pa-olayan moyoy Diyos nin manggantin mamarosa konla, ta ombayri ya nakaholat ya hinalità nin Diyos: "Hiko ya Pangino--on moyo ya gomanti nin mamarosa ha nipanggawà nin kala-etan."
45012020	Hapa--eg, hay gaw--en moyo ay ombayri ya hinalità et nin Diyos: "No nabitil ya ka-away mo ay pakanen mo; no angka-angan ya ay pa-inomen mo. No ombayroy gaw--en moyo ay mareng--ey ya nin banà ha ginawà na komoyoy kala-etan ya ginanti moyo nin kahampatan."
45012021	No ma--in nanggawà nin kala-etan ay agmoyo ipatalo ya nakem moyo nin manggawà ombayro, no alwan manggawà kawo nin kahampatan emen mapatalo ya kala-etan.
45013001	Balang tawo ay dapat pasakop ha ampipamo--on, ta aghila nagkama--in nin katongkolan ya ombayro no aghila pinayagan nin Diyos. Hay pagkama--in lan katongkolan ay gawà nin Diyos.
45013002	Kayà hinoman ya tawoy angkomontra ha mangama--in katongkolan ay ha Diyos ya angkomontra, ta Diyos ya nangigwà nin katongkolan. Hay ombayroy tawo ya angkomontra ay ka-ilangan biyan nin kaparosawan.
45013003	Hay ampipamo--on ay angkalimowan nin tawtawoy ampipanggawà nin kala-etan. Piro hay tawoy ampanggawà nin kahampatan ay ayin dapat ikalimo ha mangama--in katongkolan. No labay mon ahè malimo ha mangama--in katongkolan ay manggawà kan kahampatan emen la ka poriyen.
45013004	Honolen moyo hila ta hila ay ampagsirbi ha Diyos, boy anggomawà hila nin para ha ikahampat moyo. Piro no ampanggawà kawo nin kala-etan ay ma--in bara--nan nin malimo kawo konla, ta hila ay ma--in karapatan nin mamarosa. Mawmagsisirbi hila nin para ha Diyos; amparosawan lay ampipanggawà nin kala-etan.
45013005	Kayà dapat kawon pasakop konla. Alwan bongat nin hay pamasakop moyo ay banà ta labay moyon agkawo parosawan nin Diyos, no alwan habaytoy ombayro ay tamà gaw--en.
45013006	Ka-ilangan et nin mamayad kawon bo--ih ta hay ampipamo--on ya ampipagsirbi nin para ha Diyos ay ampama-alà nin para komoyo.
45013007	Igwà moyo ha balang miha ya dapat kona. Mamayad bo--ih ha dapat pamayaran, gomalang ha dapat galangen, boy parangalan ya dapat parangalan.
45013008	Atapan moyon mangotang ha maski hino, piro no agmoyo ma-iwasan ay tampol moyon bayaran. Hay dapat moyon gaw-en ay manlabi kawo ha kapara moyo; ta hay tawoy ampanlabi nin kapara na ay kowinta ampakahonol ha kaganawan panogò nin Diyos.
45013009	No mahonol mo baytoy panogò ya labiyen moy kapara mo nin bilang panlalabi mo ha sarili mo ay emen mon angkahonol baytoy pawpanogò ya, "Ahè mamabayi boy ahè makilalaki, ahè mamati nin kaparan tawo, ahè manakaw, boy ahè manakim." Hay panlalabi ha kapara nin bilang panlalabi ha sarili ay kabo-o--an nin kaganawan panogò,
45013010	ta no anlabiyen moy kapara mo ay agmo ya mapanggaw--an nin kala-etan. Kayà ha panlalabi mo ay angkahonol moy kaganawan kapanogo--an.
45013011	Ombayroy gaw--en mo ta hay ka-anggawan nin kaganawan ay maranina. Hay katamlaran gomawà nin para ha Pangino--on ay emen tawoy makatoloy; kayà mimata kawoy kowinta makatoloy ta gomawà kawo nin para ha Pangino--on. Hay kalibriyan tamo ay maranina. Mas marani hapa--eg kisa hin babayo tamo tinompel.
45013012	No angkalabah anay yabi ta anhomawang ana ay tandà tamo ya maraninan homilà ya allo. No pangno angkalabah ya yabi ta anhomawang ana ay ombayro itaman nin malabah ya kadya-dya--an ya angkaranasan tamo. Kayà pakarayò tamo ha mala--et ya gawà ta manggawà tamon kahampatan. Ha ombayro ay kowinta anti tamo ha kahawangan ya dipinsa ha sarili tamo emen agtamo makagawà nin kala-etan ya kowinta karegleman.
45013013	Dapat tamon mag--in mahampat ta hay ihip tamo ay alwaynan emen ha karegleman ta nabayoyna. Kayà hay pana--on moyo ay agmoyoyna sayangen ha pamakiligaliga ya ma--in kagolowan boy pamakilahingan, panggogomawà kala-etan ya tongkol ha pamilabayan nin babayi boy lalaki, panggogomawà ka-alayan, pami-a-away, boy pami-i-inggit.
45013014	Hi Pangino--on Hisokristo ya payagan moyon mamo--on komoyo. Agmoyo payagan ya sarili moyo nin manggawà mala--et ya anhangaren nin da--an moyon pagkatawo.
45014001	Hay tawoy makapey ya katetpel ay tanggapen moyon pagkalamo. Agmoyo ya kolpyawen ha anyaman ya an-ipalagay nan tamà o alwa.
45014002	Alimbawà, hay tawoy makapey ya katetpel ay ampinto--o nin alwan tamà nin mangnà nin karni; kayà hay an-ikakan nan bongat ay golay. Piro hay tawoy makhaw ya katetpel ay alwan mala--et para kona ya mangnà nin maski anya.
45014003	Hay pangnà nin golay bongat nin hatoy makapey ya katetpel ay ahè pintasan nin hatoy ampangnà nin maski anya. Hato itaman ya ampangipalagay nin alwan mahampat ya mangnà nin karni ay agya mamintas ha pangnà nin maski anya nin hatoy ampinto--o nin alwan bawal ya mangnà nin maski anya; ta hay ampangnà nin karni o hatoy ahè ampangnà ay tinanggap nin Diyos nin banà ha pantotompel na.
45014004	Hino ka ya manosga ha alilà nin kanayon? Hay makapapteg no mahampat o alwa ya gawgawà nin alilà ay amo nan bongat. Ombayro ya Pangino--on boy aw-anak na. Kayan patibayen nin Pangino--on ya aw-anak na emen mag--in karapatdapat ya gawgawà la.
45014005	Hay kanayon ya ampipantompel ha Pangino--on ay ampaghalità nin ma--in allo ya mas matampà kisa ha kanayon ya allo. Hay kanayon itaman ay ampaghalità nin hay kaganawan allo ay pariparihon matampà. Hay dapat gaw--en ay ihipen tamon mahampat no anyay tamà ya gaw--en tamo; alwan hatoy pagdodawan tamo bayto ya ombayroy bagay.
45014006	Hay tawoy ma--in an-ingilin ya allo ay an-ipakit nay panggogomalang na ha Diyos. Ombayro et simpri ha tawoy ampangan nin maski anya ya pamamangan, ta hay pamangan nan habayto ay an-ipagpasalamat na ha Diyos. Maski hay tawoy ma--in ahè angkanen ya pamamangan ay anggomalang simpri ha Diyos ta ampasalamat ya kona.
45014007	Kaganawan tamon ampipantompel ha Pangino--on, maski mati tamo o mabiyay ay ma-alagà ya pakonsowilowen tamo ya Pangino--on kisa sarili tamo, ta hay Pangino--on ya ma--in karapatan kontamo.
45014008	Peleg tamon biyay ay angkabiyay tamo para ha ikapori nin Pangino--on. No mati tamo ay para et simpri ha ikapori nin Pangino--on. Kayà ha biyay tamo o ha kamatyan tamo, hitamo ay ikon nin Pangino--on.
45014009	Habaytoy bara--nan nin nati hi Pangino--on Hisokristo boy nabiyay yan oman emen hiya ya mamo--on ha nikati kateng ha ampikabiyay.
45014010	Antà ma--in komoyon ampanosga nin patel ha Pangino--on, boy hay kanayon komoyo ay ampanyamo-yamò nin patel ha Pangino--on? Hay makaba-alà nin manosga ay Diyos, ta kaganawan tamo ay omarap lano ha Diyos ta hosgawan na tamo.
45014011	Hay nakaholat ya hinalità nin Diyos ay ombayri: "Hiko ya Diyos. Maski makakano ay angkabiyay ako. Kayà lano, kaganawan tawo ay manalimokod nin omarap kongko emen kaganawan ay mangamin nin hiko ya peteg Diyos."
45014012	Ha mangyari ana bayto, balang miha kontamo ay omarap ha Diyos ta halita--en nay kaganawan ginawà na peleg angkabiyay ya ha babon lotà.
45014013	Kayà agtamo manosga ha miha ta miha, no alwan anyaman ya gaw--en tamo ay ihipen tamo pon emen agtamo makagawà nin mag--in bara--nan nin magkasalanan ya patel tamo.
45014014	Banà ha pamakilamo ko koni Pangino--on Hisos ay tandà ko ya ayin pamamangan ya katowà kanen. Piro no an-ipalagay nin hinoman ya ma--in pamamangan ya bawal kanen ay kasalanan para kona no kanen na bayto.
45014015	Agmo anlabiyen ya patel mo no ampakakhitan moy nakem na ha pamangan mo nin pamamangan ya an-ipalagay na nin bawal kanen. No ikakapey pantotompel nin patel mo ya mangan ka nin pamamangan ya an-ipalagay na nin kasalanan ya mangan nin habayto ay agka mangan ta banà kona ay nati hi Pangino--on Hisokristo.
45014016	Maski an-ihipen mon tamà baytoy ginawà mo, piro pamintasan komo itaman nin kanayon ay agmo isigi nin gaw--en.
45014017	Kontamon angkasakopan nin pamomo--on nin Diyos ay alwan ma-alagà no anyay kanen tamo boy inomen tamo. Hay ma-alagà ay mag--in mahampat ya pag-o-ogali̇̀ tamo, ma--in pamisosondò, boy ma--in tamon kaligawan ha panggogomawà kontamo nin Ispirito nin Diyos.
45014018	No ombayro ya pagsisirbi tamo koni Pangino--on Hisokristo ay mapakonsowilo tamo ya Diyos boy galangen tamo nin tawtawo.
45014019	Kayà hay pagsikapan tamon gaw--en ay hatoy bawbagay ya makab--i nin katinekan boy makapatibay nin katetpel nin kawkalamowan tamo.
45014020	Hay inlibri nin Diyos ay agmoyo panggaw--an nin anyaman ya makahadlang nin ikakhaw katetpel na. Peteg nin ayin pamamangan ya an-ibawal kanen; piro no makapagkasalanan itaman ya patel tamo ay alwan mahampat no mangan tamo nin pamamangan ya para kona ay kasalanan kanen bayto.
45014021	Hay matampà tamon gaw--en ay agtamo mangnà nin karni, minom nin alak, o gomawà nin maski anyay mag--in bara--nan nin makapagkasalanan ya patel tamo.
45014022	Piro no an-ihipen mo nin alwan kasalanan ya mangan nin maski anya ay tamà bayto, piro agmoyna halita--en ha kanayon ta hikan bongat boy Diyos ya magtandà nin ombayro. Maliga ya tawo no ayin yan tobayen ha anggaw--en na, ta ha ka-ihipan na ay tamà gaw--en bayto.
45014023	Piro hinoman ya ampangan ta habaytoy angkanen na ay ampagdodawan na no mahampat o alwa ya pamangan na nin habayto ay alwan tamà, ta hay pamangan na ay agna angkasigoro ya tamà mangan nin habayto. Anyaman ya anggaw--en tamo ta agtamo angkasigoro nin tamà gaw--en bayto ay kasalanan ta ginawà nin alwan banà ha pantotompel.
45015001	Hitamoy mangakhaw ya katetpel, pagpasinsyawan tamo baytoy mangakapey ya katetpel. Alwan sarili tamon ikakonsowilo ya ihipen tamo.
45015002	Gaw--en tamoy bawbagay ya makapakonsowilo ha kanayon emen tomibay ya pantotompel na.
45015003	Mahampat ya ombayroy gaw--en tamo ta hi Pangino--on Hisokristo ay ombayroy ginawà ya agna pinakonsowilo ya sarili na. Hay nakaholat ha Halità nin Diyos ya hinalità ni Pangino--on Hisokristo ha Diyos ay ombayri: "Hay paghalità la komo nin kala-etan ay hiko ya ampaghalita--an la."
45015004	Anyaman ya nakaholat hin hato ha Halità nin Diyos ay para ha ikatoto tamo; ta hay Halità nin Diyos ay ampakab--i kontamo nin kapasinsyawan magte--eh nin kadya-dya--an, ampakapakhaw nin nakem tamo, boy ampakab--i kontamo nin pag-asa ha an-ihandà kontamo nin Diyos.
45015005	Hay pagkama--in kapasinsyawan boy kakhawan nakem ay banà ha panggogomawà nin Diyos. Kayà an-awoken ko ha Diyos ya pagmimihawen nay kanakeman moyo nin manowad koni Pangino--on Hisokristo
45015006	emen mangapimimiha kawon mamori ha Diyos ya Tatay ni Pangino--on tamon Hisokristo.
45015007	No pangno kahampat ya pananggap komoyo ni Pangino--on Hisokristo ay ombayro kahampat ya gaw--en moyon pananggap ha miha ta miha emen mapori ya Diyos.
45015008	Anhalita--en ko komoyo ya hi Pangino--on Hisokristo ay nako bayri nin manambay konnawen Hawhodiyo emen ma-ipakit ya hay Diyos ay tapat nin tomopad ha impangakò na ha kawka-apo-apowan nawen Hawhodiyo.
45015009	Hay bara--nan et nin pamako bayri ni Pangino--on Hisokristo ay emen hay alwan Hawhodiyo ay mamori ha Diyos banà ha pangingangalo na konla; ta ha Halità nin Diyos ay ombayri ya nakaholat ya hinalità ni Pangino--on Hisokristo ha Diyos: "Hiko kateng alwan Hawhodiyo ay mamori komo. Magkanta ko nin pamomori ha ngalan mo."
45015010	Ma--in et ombayri ya nakaholat ha Halità nin Diyos: "Hikawoy alwan Hawhodiyo, makiligaliga kawo ha tawtawoy pinili̇̀ nin Diyos."
45015011	Ombayri et ya pagkahalità: "Hikawoy alwan Hawhodiyo, poriyen moyoy Diyos. Kaganawan tawo ay mamori kona."
45015012	Ombayri simpri ya pagkahalità ni propita Isayas ya hay antokoyen na ay hi Pangino--on Hisos: "Hi Dyisi ay makapi-alalak nin mama-alà ha alwan Hawhodiyo. Hiya ya pag-asa la nin mangilibri konla."
45015013	Hay Diyos ya ampangibatan pag-asa tamo ay mamnò dayi komoyo nin kaligawan boy katinekan ha pantotompel moyo kona. Ha ombayro ay lalò kawon magkama--in nin pan-o-omasa kona banà ha kapangyariyan nin Ispirito nin Diyos komoyo.
45015014	Pawpatel ko, tandà ko ya hikawo ay ponò nin kahampatan, hostoy tinandà moyo ya tongkol ha pantotompel ha Diyos, boy ma--in kawon kakayawan mi-a-aral.
45015015	Ombayro man, bayri ha holat ko ay hinokaw koy nakem ko nin maghalità komoyo nin tongkol ha ongnoy bagay ya labay kon ipapanemteman komoyo. Ginawà ko bayti ta Diyos ya nambi kongko nin habayti ya pribilihyo
45015016	ya pagsisirbi koni Pangino--on Hisokristo nin mangi-aral nin Mahampat ya Balità ha alwan Hawhodiyo. Ha pangangaral ko konla ay emen akon pari̇̀ ya ampagsirbin mangipakarani konla ha Diyos. Hay Diyos ay mangonsowilo konla ha panggogomawà nin Ispirito nin Diyos ya nangibokod konla.
45015017	Banà ha pamakilamo ko koni Pangino--on Hisokristo ay ma--in akon katoynongan mangipagmalhay nin habayti ya sirbisyo ko ya para ha Diyos.
45015018	Ayin akoynan kanayon ya an-ipagparangalan no alwan hay pananambay kongko ni Pangino--on Hisokristo emen hay alwan Hawhodiyo ay homonol ha aw-aral nin Diyos. Hay anggamiten kon pamahonol konla ay paghahalità ko boy gawgawà ko,
45015019	boy hari-hari̇̀ ya papag-ispantawan ya angkagawà ko. Hay kakayawan kon manggawà nin ombayri ay banà ha Ispirito nin Diyos ya anggomawà kongko. Kayà ha kaganawan dogal ya nilako ko pa-ibat ha siyodad nin Hirosalim angga ha Iliriko ay tapat kon an-i-aral ya Mahampat ya Balità ya tongkol koni Pangino--on Hisokristo.
45015020	Hay Mahampat ya Balità ay ampagsikapan kon i-aral ha dawdogal ya ayin et nakalengè nin tongkol koni Pangino--on Hisokristo. Agko labay mangaral ha dawdogal ya nilakoyna nin kanayon ya nangaral. Hay bara--nan nin ombayro ay agko labay mangibangon ha impondar nin kanayon.
45015021	Ha Halità nin Diyos ay ma--in ombayri ya nakaholat: "Hatoy ahè et nakabalità nin tongkol kona ay makabalay kona. Hatoy ahè et nipampakalengè nin tongkol kona ay malengè layna boy ma-intindiyan ya tongkol kona."
45015022	Habaytoy pangaral ko ha kanayon ya dawdogal ya bara--nan no antà pirmi nin angka-antalà ya pamako ko bahen.
45015023	Piro hapa--eg ha nayari̇̀ anay pangangaral ko bayri ay makalako koyna bahen ta naboyot anay pana--on nin labay kon mako bahen.
45015024	Ha pamako ko ha nasyon Ispanya ay labay kon magdaan bahen emen ako makapakilengew komoyo nin amò ya pana--on boy matambayan moyo ko ha pamako ko bayro.
45015025	Piro hapa--eg ay mako ko pon ha siyodad nin Hirosalim nin mantan tambay ha pawpatel bayroy nag--in tawtawo nin Diyos.
45015026	Habayti ya tambay ay na-ibat ha ampipantompel ha Pangino--on do ha probinsyan Masidonya boy Akaya. Nangapikakayari--an lan igwà ha manga-irap ya Hawhodiyo ya nag--in tawtawo nin Diyos ya anti do ha Hirosalim.
45015027	Maski alwa hilan Hawhodiyo ay hay towà lan mambi ha Hawhodiyo, ta banà ha Hawhodiyo ay napalamo hila ha ingangalo ya inggawà nin Diyos ha Hawhodiyo. Kayà hapa--eg ay nararapat lan balayen otang ya nakem ha pawpatel lay Hawhodiyo ha pambi la nin tambay.
45015028	No na-i-atel koyna bayti ya tambay ha pawpatel bayro ha Hirosalim ay magdaan ako bahen komoyo pamako ko ha nasyon Ispanya.
45015029	Tandà ko ya panlomateng ko bahen ay maliga tamo ta hay gitan ko ya itorò ko komoyo ay kaganawan kahampatan ya nangibat koni Pangino--on Hisokristo.
45015030	Banà ha pantotompel tamo koni Pangino--on Hisokristo boy banà ha panlalabi ya inggawà kontamo nin Ispirito nin Diyos ay an-awoken ko komoyo ya tambayan moyo ko ha panalangin.
45015031	Ipanalangin moyo ya malibri ko ha tawtawoy ahè ampipantompel ha Pangino--on do ha probinsyan Hodiya, boy ipanalangin moyo et ya habayti ya tambay ya gitan ko ay handà tanggapen nin bibiyan ko ya nag--in tawtawo nin Diyos do ha siyodad nin Hirosalim.
45015032	No kalabayan nin Pangino--on baytoy an-ipanalangin moyo kona ay maliga koy lomateng bahen boy ikaliga ko ya pamipipikit tamo.
45015033	Manatili dayi komoyo ya Diyos ya ampangibatan nin katinekan tamo. Amin.
45016001	Mako bahen hi Pibi ya patel tamoy babayi ya ampanambay ha gropon mangama--in katetpel ha Pangino--on do ha banowan Singkriya. Hiya ay an-irikominda ko komoyo.
45016002	Panlomateng na bahen ay tanggapen moyo yan mahampat ta ombayroy nararapat nin pananggap moyo ha nag--in tawtawo nin Diyos. Tambayan moyo ya ha angka-ilanganen na ta malakè anay natambayan na boy kateng hiko ay natambayan na.
45016003	Ikomosta moyo ko koni Prisila boy koni Akila ya mita-ahaway kalamowan kon ampagsirbi koni Pangino--on Hisokristo.
45016004	Ha pananambay la kongko ay hinomobò hila ha kamatyan nin mangilibri kongko ha tawtawoy labay mamati kongko. Masyadoy pasasalamat ko konla boy napasalamat et konla ya kaganawan gropon alwan Hawhodiyo ya mangama--in katetpel ha Pangino--on.
45016005	Ikomosta moyo ko et ha gropon mangama--in katetpel ha Pangino--on ya ampititipon ha bali ni Prisila boy Akila. I-abot moyo et ya pangongomosta ko koni Ipinito ya anlabiyen ko. Hiya ya ka-ona-onawan nananggap koni Pangino--on Hisokristo do ha probinsyan Asya.
45016006	Angkomostawen ko et hi Mariya ya mahipeg gomawà nin para komoyon ampipantompel ha Pangino--on.
45016007	I-abot moyoy pangongomosta ko koli Androniko boy Honya ya Kawkahodiyo koy kapariho kon napiriso. Hila ay balaybalay nin hawhogò boy ona hila kongko nin tinompel koni Pangino--on Hisokristo.
45016008	Halita--en moyo koni Ampliyato ya angkomostawen ko ya. Anlabiyen ko ya banà ha pantotompel nawen ha Pangino--on.
45016009	Halita--en moyo et koni Orbano ya kalamowan kon ampagsirbi koni Pangino--on Hisokristo ya angkomostawen ko ya kateng hi Istakis ya anlabiyen ko.
45016010	Ipakihalità moyo et koni Apilis ya balaybalay ha katapatan koni Pangino--on Hisokristo ya hiya ay angkomostawen ko. Angkomostawen ko et ya pamilya ni Aristobolo.
45016011	Hi Hirodyon ya Kahodiyo ko ay angkomostawen ko simpri, boy angkomostawen ko baytoy ampipantompel ha Pangino--on ya pamilya ni Narsiso.
45016012	Ikomosta moyo ko et koni Tripina boy koni Triposa ya ampipanggomawà ya para ha Pangino--on. Hi Pirsida ya anlabiyen kon patel ya malakè anay nagawà ya para ha Pangino--on ay angkomostawen ko.
45016013	Hi Ropo ya talagan anhomonol ha Pangino--on ay angkomostawen ko kateng nanay na ya bilang kon sarilin nanay.
45016014	Angkomostawen ko et hi Asingkrito, Pligonti, Hirmis, Patrobas, Hirmas, kateng kawkalamowan lay pawpatel.
45016015	Komosta hi Pilologo, hi Holya, hi Niryo kateng patel nay babayi, boy hi Olimpas boy kaganawan kalamowan lay nag--in tawtawo nin Diyos.
45016016	No ampangapititipon kawo ay ipakit moyoy pamilalabi moyon ampipantompel koni Pangino--on Hisokristo. Kaganawan bayrin gawgropon mangama--in katetpel koni Pangino--on Hisokristo ay ampangomosta komoyo.
45016017	Pawpatel ko, an-awoken ko komoyo ya pag-atapan moyo baytoy tawtawoy ampangibatan nin pamikakampiyan moyo. Ha ombayroy ampangyari komoyo ay angkomapey ya pantotompel moyo, ta ampagsikapan la kawon homalibokot ha intorò komoyo ya tongkol koni Pangino--on Hisokristo. Atapan moyo hila
45016018	ta alwan hi Pangino--on Hisokristo ya ampagsirbiyan la, no alwan ampagsirbi hila emen mapasasà ya sarili la. Hay tawtawoy mapipinto-owen ay angkaloko la banà ha kagalingan lan mag-ilgo boy mangabor-abor.
45016019	Hay tongkol ha kahampatan nin panhohomonol moyo koni Pangino--on tamon Hisos ay nabalita--an nin kaganawan. Banà bayro ay angkatowà ako komoyo. Hay labay ko ay mag--in kawon maronong ha kahampatan piro mag--in kawon emen ayin tinandà ha kala-etan.
45016020	Diyos ya ampangibatan nin katinekan. Agana maboyot ay ipatalo nayna komoyo hi Satanas. Hi Pangino--on tamon Hisos ay mangingangalo dayi nin mambin kahampatan komoyo.
45016021	Hi Timotiyo ya kalamowan ko kateng Kawkahodiyo ko ya hili Losyo, Hason, boy hi Sosipatro ay ampangomosta komoyo.
45016022	Hiko hi Tirsyo ya pinaholat ni Pablo nin habayti ya holat ay ampangomosta simpri komoyo ta antompel ako itaman ha Pangino--on.
45016023	Angkomostawen kawo simpri ni Gayò. Hiko hi Pablo ay ampakipa-iri ha bali na boy bayri ampititipon ya gropo nin kaganawan mangama--in katetpel ha Pangino--on. Hi Irasto ya tisoriro bayri ha siyodad boy hi Kowarto ya patel tamo ay ampangomosta komoyo.
45016024	Hi Pangino--on Hisokristo ay mangingangalo dayi nin mambin kahampatan komoyo. Amin.
45016025	Poriyen tamo ya Diyos. Hiya ya ampamakhaw nin pantotompel moyo ha Mahampat ya Balità ya an-i-aral koy tongkol koni Pangino--on Hisokristo. Habayti ya Mahampat ya Balità ya ahè pon impatandà hin hato;
45016026	piro hapa--eg ay impatandà ana nin Diyos ta hay tongkol bayri ay impaholat nayna ha pawpropita na. Hay ayin kamatyan ya Diyos ya nangimanda nin habayti ya Mahampat ya Balità ay itorò ha tawtawo ha maski ayrin dogal emen kaganawan ay tompel boy homonol bayri.
45016027	Ayin anan kanayon ya maronong no alwan Diyos. Poriyen hi Pangino--on Hisokristo ta ha ombayro, mapori ya Diyos. Amin.
46001001	Hiko hi Pablo ya ha kalabayan nin Diyos ay iningat nin mag--in hogò ni Pangino--on Hisokristo. Hi Sostinis ya patel tamo ha Pangino--on ay
46001002	kalamo kon ampanolat nin habayti ya para komoyon gropon mangama--in katetpel ha Diyos bahen ha siyodad nin Korinto. Habayti ay para et ha kaganawan tawo ha maski ayrin dogal ya ma--in pamakilamo nin anhomamba nin mamori nin ngalan ni Pangino--on Hisokristo ya Pangino--on tamon kaganawan ampipantompel kona. Diyos ya nangingat komoyo emen kawo mag--in tawtawo na, boy hi Pangino--on Hisokristo ya nanlinis komoyo emen kawo mag--in nin ayin kapintasan.
46001003	Hay Tatay tamoy Diyos boy hi Pangino--on Hisokristo ay mangingangalo dayi komoyo nin mambin kahampatan boy katinekan.
46001004	Pirmi katawon an-ipagpasalamat ha Diyos ta iningalowan na kawon binyan kahampatan banà ha pamakilamo moyo koni Pangino--on Hisokristo.
46001005	Binyan na kawo nin kahampatan ha kaganawan bagay, kateng ana ha kaganawan panonorò moyo boy ha kaganawan pangingintindi moyo.
46001006	Hay imbalità nawen komoyo ya tongkol koni Pangino--on Hisokristo ay biyay moyo ya ampamapteg.
46001007	Kayà agkawo ampagkakolang ha anyaman ya bagay ha kahampatan ingangalo nin Diyos mintras an-anti--en moyoy pamipatnag nin pagbira ni Pangino--on tamon Hisokristo.
46001008	Diyos ya mamatibay nin pantotompel moyo angga ha ka-anggawan emen ayin kawon kapintasan ha allon magbira hi Pangino--on tamon Hisokristo.
46001009	Mapahimala--an ya Diyos ya nangingat komoyo nin makilamo ha Anak na ya hi Pangino--on tamon Hisokristo.
46001010	Hapa--eg, andawaten ko komoyon pawpatel, alang-alang ha ngalan ni Pangino--on tamon Hisokristo, ya hikawoy kaganawan ay misosondò ha kaganawan anhalita--en moyo emen agkawo magkanyakanyan gropo boy emen malobos ya pagmimiha moyo ha pangingihip boy opinyon moyo.
46001011	Pawpatel ko, ma--in ongnoy tawo ha pamilya ni Klowi ya nangibalità kongko nin ma--in komoyo nin ampi-a-away.
46001012	Hay labay kon totolen ay ombayri: ma--in komoyon ampaghalità nin, "Hiko ay koni Pablo"; hay kanayon ay ampaghalità nin "Hiko ay koni Apolos"; hay kanayon ay ampaghalità nin "Hiko ay koni Pidro"; hay kanayon itaman ay ampaghalità nin "Hiko ay koni Pangino--on Hisokristo."
46001013	Wari̇̀ mapi-a-atag hi Pangino--on Hisokristo? Wari̇̀ hiko hi Pablo ya impakò ha koroh nin para komoyo? Wari̇̀ hay paminyag komoyo ay ha ngalan ko?
46001014	An-ipagpasalamat ko ha Diyos ya ayin akon bininyagan komoyo no alwan hi Krispo boy hi Gayò.
46001015	Kayà ayin makapaghalità nin hay paminyag ko komoyo ay ha ngalan ko.
46001016	(Ma--in ako et awod bininyagan: hi Istipanas kateng pamilya na, piro ayin akoynan ma-ihipan no ma--in ako et bininyagan ya kanayon.)
46001017	Agko inhogò ni Pangino--on Hisokristo nin maminyag, no alwan inhogò na kon mangi-aral nin Mahampat ya Balità ya tongkol kona. Agko anggamiten ya sarili kon kagalingan ha pangangaral ko emen ahè ma-lihan alagà ya an-i-aral ko ya tongkol ha pagkamati ni Pangino--on Hisokristo ha koroh.
46001018	Hay an-i-aral ya tongkol ha pagkamati ni Pangino--on Hisokristo ha koroh ay kalokowan do ha tawtawoy mipalako ha kaparosawan; piro kontamon ma--in anan kalibriyan ha kasalanan, habayti ya an-i-aral ay kapangyariyan nin Diyos.
46001019	Nakaholat ha Halità nin Diyos ya ombayri: "Hira--en koy karonongan nin mawmangaronong, boy hay katalinowan nin mawmangatalino ay paptegan ko ya ayin kowinta."
46001020	Anya awod ya kowinta nin mawmangaronong, o nipag-aral, o mawmandidibati? Wari̇̀ ahè impakit nin Diyos ya hay karonongan nin tawtawo bayri ha babon lotà ay ayin kowinta?
46001021	Banà ta maronong ya Diyos ay agna pinayagan ya ha sarilin karonongan nin tawtawo ay mabalayan la ya. Hay labay nin Diyos ay ilibri nay tawtawo ya ampipantompel ha Mahampat ya Balità ya an-i-aral nawen konla. Piro hay pangi-aral nin habayti ay ayin kowinta do ha ayin pantotompel ya tawtawo bayri ha babon lotà.
46001022	An-awoken nin Hawhodiyo ya pakitan hila nin pawpapag-ispantawan ta aghila tompel no ayin ma-ipakit konla. Hay antikapen itaman nin Gawgrigo ay tawtawoy mangaronong mipaghalità.
46001023	Piro hay an-i-aral nawen ay hi Pangino--on Hisokristo ya impakò ha koroh. Habayti ya aral ay ampakapapahang ha Hawhodiyo; ha alwan Hawhodiyo balè, habayti ay kalokowan.
46001024	Piro do ha tawtawoy iningat nin Diyos, maski Hodiyo o alwa ay hi Pangino--on Hisokristo ya ampakapipatnag nin kapangyariyan boy karonongan nin Diyos;
46001025	ta hay tongkol ha Diyos ya an-ipalagay nin tawtawo nin ayin kowinta ay mas ma-alagà kisa ha karonongan nin tawtawo. Hay an-ipalagay nin tawtawo nin kakapeyan nin Diyos ay kakhawan ya igit ha kakhawan nin tawtawo.
46001026	Ihipen moyo, pawpatel, ya tongkol ha sarili moyo hin iningat kawo nin Diyos nin makilamo kona. Ha tegteg nin tawtawo ay a-amò komoyo ya maronong; a-amò simpri ya makapangyayari o mangatag--ay ya pagkatawo.
46001027	Piro hay pinili̇̀ nin Diyos ay hatoy ayin karonongan ha tegteg nin tawtawo emen mipareng--ey ya tawtawoy ampipaghalità nin hila ay mangaronong, boy pinili̇̀ na et ya mangakapey ha tegteg nin tawtawo emen mipareng--ey ya tawtawoy ampipaghalità nin hila ay mangakhaw.
46001028	Pinili̇̀ et nin Diyos ya tawtawoy manga-aypà ya pagkatawo, boy tawtawo ya ahè ampa-alaga--an nin kapara lan tawo bayri ha babon lotà, kateng tawtawoy an-ipalagay nin ayin kowinta. Ombayri ya ginawà nin Diyos emen hay mangatag--ay ya pagkatawo ay ma-lihan alagà, boy
46001029	emen ayin tawoy makapagmalhay ha arapan nin Diyos.
46001030	Hay pamakilamo moyo koni Pangino--on Hisokristo ay banà ha panggogomawà nin Diyos. Hi Pangino--on Hisokristo ay inggawà kontamo nin Diyos emen tamo mag--in maronong, mag--in mahampat, boy mag--in ayin kapintasan. Banà bayro ay natbeh na tamo ha kaparosawan.
46001031	Kayà angkapaptegan bayti ya nakaholat ha Halità nin Diyos: "Hinoman ya labay magmalhay ay Pangino-on bongat ya dapat nan ipagmalhay."
46002001	Pawpatel, hin nako ko bahen komoyon nangi-aral nin Mahampat ya Balità nin Diyos ay agko ginawà ha kagalingan kon maghalità boy ha karonongan ko;
46002002	ta indisisyon ko ya hay ihipen ko boy halita--en ko ay tongkol bongat koni Pangino--on Hisokristo boy tongkol ha pangipakò kona ha koroh banà ha kasalanan tamo.
46002003	Peleg kon anti bahen komoyo ay kinomapey ya nakem ko boy angkalimo ko ta maka agko magawà ya impagawà kongko nin Diyos.
46002004	Ha paghahalità ko boy pangangaral ko ay agko ginamit ya kagalingan kon mangombinyo, no alwan hay namapteg nin pangangaral ko ay kapangyariyan nin Ispirito nin Diyos.
46002005	Ha ombayri, hay pantotompel moyo ay ahè na-ibat ha karonongan nin tawo no alwan nangibat ha kapangyariyan nin Diyos.
46002006	Balè hay tawtawo ya mangatibay ana ha pantotompel, hay an-itorò nawen konla ay karonongan ya nangibat ha Diyos; alwan karonongan ya na-ibat ha tawtawo bayri ha babon lotà, boy alwan karonongan nin ampipamo--on hapa--eg bayri ha babon lotà, ta hay pamomo--on la ay ahè manatili.
46002007	Hay karonongan ya anhalita--en ko ay ahè makwan ihipen ya karonongan nin Diyos ya ahè pon impatandà ha tawtawo. Habayto ay plano na para kontamo hin hato et hin agna et pinalsa bayti ya babon lotà emen tamo magkama--in pamakilamo kona angga do ha katatag-ayan ha kama-inan na.
46002008	Habayti ya karonongan ay ahè na-intindiyan nin maski hino ya nipamo--on bayri ha babon lotà. No na-intindiyan la, hi Pangino--on Hisos ya ahè mapantayan ay agla dayi impakò ha koroh.
46002009	Ombayro man ay nakaholat ha Halità nin Diyos ya ombayri: "Ayin nakakit, ayin nakalengè, boy ayin nakakwan mangihip nin bawbagay ya inhandà nin Diyos para ha ampipanlabi kona."
46002010	Ha panggogomawà nin Ispirito nin Diyos, habayto ya bawbagay ya agtamo pon tandà ay impatandà kontamo nin Diyos. Ispirito nin Diyos ya magtandà nin kaganawan bagay, maski mangaldeg ya bawbagay ya anti ha ihip nin Diyos.
46002011	Ayin magtandà nin anti ha nakem nin mihay tawo no alwan mismon hiya ya magtandà nin an-ihipen na. Ombayro et ha Diyos; ayin magtandà nin nakem nin Diyos no alwan mismon Ispirito nin Diyos.
46002012	Agtamo tinanggap ya torò ya na-ibat ha ka-ihipan nin tawtawo bayri ha babon lotà, no alwan hay tinanggap tamo ay Ispirito ya nangibat ha Diyos emen tamo ma-intindiyan ya inggawà nay tambay kontamo.
46002013	Kayà hay an-itorò nawen ha tawtawoy ma--in Ispirito nin Diyos ay alwan karonongan ya natotowan nawen ya karonongan nin tawo, no alwan hawhalità ya intorò konnawen nin Ispirito nin Diyos.
46002014	Piro hay tawoy ayin Ispirito nin Diyos ay ahè labay mananggap nin bawbagay ya tongkol ha Ispirito nin Diyos. Para kona, habaytoy ombayro ya bawbagay ay kalokowan, boy talagan agna ma-intindiyan banà ta ayin yan Ispirito nin Diyos.
46002015	Piro hay tawoy ma-in Ispirito nin Diyos ya ampamo--on kona ay ampaka-intindi nin kaganawan bagay, balè hiya ay ahè angka-intindiyan nin tawoy ayin Ispirito nin Diyos,
46002016	ta ombayri ya nakaholat ha Halità nin Diyos: "Hinoy magtandà pangingihip nin Pangino--on emen makapitorò kona?" Piro anti kontamo ya pangingihip ni Pangino--on Hisokristo banà ta hay Ispirito nin Diyos ay ampa-iri ha nakem tamo.
46003001	Pawpatel, hin anti ko bahen komoyo ay agko na-itorò komoyo ya bilang ha an-itorò ko ha tawtawoy anggomawà nin kalabayan nin Ispirito nin Diyos, ta hikawo ay kawkolaw et ha pantotompel koni Pangino--on Hisokristo. Kayà ka-ilangan katawon toro--an nin bilang ha tawtawoy anggomawà et nin sarili lan kalabayan.
46003002	Ha panonorò ko komoyo ay bilang katawon ampa-inomen nin gatas; agkatawo ampakanen nin mangatyà ya pamamangan ta agmoyo et kaya. Maski hapa--eg ay agmoyo et kaya,
46003003	ta hay ka-ihipan moyo ay bilang et ha ka-ihipan nin tawtawoy ayin katetpel ha Diyos. Ma--in et komoyon inggitan boy ampi-a-away kawo. Alwa nayi̇̀ habayti ya makapapteg nin hikawo ay bilang et ha tawtawoy ayin katetpel ta hay ka-ogali--an moyo ay bilang konla?
46003004	No ma--in komoyon maghalità nin, "Hiko ay koni Pablo," boy hay kanayon ay maghalità nin, "Hiko ay koni Apolos," alwa nayi̇̀ nin hay ka-ihipan moyo ay bilang ha ka-ihipan nin tawtawoy ayin katetpel ha Diyos?
46003005	Wari̇̀ hino hi Apolos boy hino hi Pablo? Hikayi ay mawmagsisirbin bongat ya ginamit nin Diyos emen kawo tompel kona. Balang miha konnawen ay ampanggawà nin an-ipagawà konnawen nin Pangino--on.
46003006	Hiko ya kowinta nangitanem nin bini̇̀ ha nakem moyo, biha hi Apolos ya kowinta namohboh, balè Diyos ya namatobò.
46003007	Kayà ayin kowinta ya tawoy ampananem o ampamohboh, no alwan Diyos bongat ya pinakama-alagà ta hiya ya ampamatobò.
46003008	Hay ampananem boy ampamohboh ay pariho; Diyos ya mambin kagantiyan ha balang miha kompormi ha pinagpagalan na.
46003009	Ha panggogomawà nin Diyos ay kalamo na kayi ni Apolos. Hikawo ya kowinta paliyan nin Diyos ya an-ipatrabaho na konnawen, boy hikawo ay kowinta et bali nin Diyos ya an-ipagawà na konnawen.
46003010	Kompormi ha pangingangalo nin Diyos kongko nin nambin kahampatan ay namondasyon ako nin bilang ha mihay magaling nin manggawà bali. Kanayon ya ampangipa-ireng piro balang manggagawà ay dapat paka-atap no pangno na ipa-ireng.
46003011	Ayin kanayon ya pondasyon ya ma-igwà no alwan hatoy na-igwà ana ya hi Pangino--on Hisokristo.
46003012	Piro do ha pondasyon ay hari-hari̇̀ ya klasin anggamiten nin ipa-ireng. Hay kanayon ay ampanggamit nin kowinta gintò, pilak, o manga-alagà ya bawbato. Hay kanayon ay ampanggamit nin kowinta kawkayo, yawyabot, o aw-aray.
46003013	Hay gawgawà nin balang miha ay ipatnag nin Diyos lano ha allon manosga hi Pangino--on Hisos. Ha allon habayto, hay gawgawà nin balang miha ay hoboken ha apoy emen mapaptegan no hay gawgawà na ay talagan peteg.
46003014	Hinoman ya nangipa-ireng bayro ha impondasyon ta manatili ya gawgawà na ay makatanggap nin primyo.
46003015	Piro no hay gawgawà na ya hoboken lano ha apoy ay mapo-olan ay ayin yan tanggapen ya primyo. Hay sarili na balè ay makalibri piro bilang bongat ha tawoy nakalibri ha po--ol.
46003016	Wari̇̀ agmoyo tandà ya hay kowinta bali nin Diyos ay hikawo ya ampipantompel kona, boy hay Ispirito nin Diyos ay ampa-iri ha nakem moyo?
46003017	Hinoman ya manirà nin bali nin Diyos ay parosawan nin Diyos; hikawo ya kowinta bali nin Diyos ay ikon nin Diyos ta ginawà na kawon malinis para pag-ikon na.
46003018	Agmoyo lokowen ya sarili moyo. Hinoman ya ampangihip nin ma--in yan karonongan, hatoy karonongan nin tawtawo bayri ha babon lotà ay mas mahampat no ihipen nay ayin yan tinandà emen hiya ay mag--in maronong;
46003019	ta hay karonongan nin tawtawo bayri ha babon lotà ay ayin kowinta ha Diyos. Ombayri ya nakaholat ha Halità nin Diyos, "Anhagpen nin Diyos ya mangaronong ha sarili lan taktika."
46003020	Ombayri et ya nakaholat ha Halità nin Diyos, "Tandà nin Pangino--on ya hay sarilin kawkatoynongan nin mawmangaronong ay ayin kowinta."
46003021	Kayà alwan gawà nin tawtawo ya ipagmalhay moyo. Kaganawan bagay ay anti ana komoyo.
46003022	Mag--in hi Pablo, hi Apolos, boy hi Pidro, boy kaganawan bagay bayri ha babon lotà kateng biyay boy kamatyan, mag--in para hapa--eg o ha hoyot ya allo ay anti ana komoyo.
46003023	Hikawo balè ay anti ha podir ni Pangino--on Hisokristo; hi Pangino--on Hisokristo itaman ay anti ha podir nin Diyos.
46004001	Hay dapat ipalagay konnawen nin tawtawo ay mawmagsisirbi ni Pangino--on Hisokristo, ta hay bawbagay ya ahè pon impatandà nin Diyos ay hikayi ya pinahimala--an nin mangi-aral ha tawtawo.
46004002	Ka-ilangan ha tawoy ampahimala--an ay tapat ha kaganawan an-ipagawà kona.
46004003	Alwan ma-alagà no anyaman ya ipalagay moyo kongko, o ipalagay kongko nin hinoman ya tawo ya tongkol ha impahimalà kongko nin Diyos. Maski hiko, anyaman ya ipalagay ko ha sarili ko ay alwan ma-alagà.
46004004	Ayin akon tandà ya ginawà koy alwan tamà, piro habayti ay ahè ampangahologan nin hiko ay ahè nagkasalanan. Pangino--on bongat ya makahosga nin pagnanakem ko.
46004005	Kayà agkawo manosga nin kapara moyo ha alwa et pana--on, no alwan anti--en moyoy panlomateng nin Pangino--on, ta hiyay mangipatnag nin sawsikritoy gawà boy mangibolgar nin mawmotibo nin tawtawo. Ha allon habayto nin lomateng ya, Diyos ya mambin kaporiyan ha balang miha kompormi ha ginawà nay kahampatan.
46004006	Pawpatel, hay sarili ko boy hi Apolos ay an-i-alimbawà ko komoyo para ha ikahampat moyo emen moyo matotowan ya labay totolen nin habayti ya ombayri ya pagkahalità: "Hay nakaholat ay agmoyo palampasan." Hinoman komoyo ay ahè dapat mangipagmalhay nin mawmanonorò ha kanayon et ya mawmanonorò.
46004007	Wari̇̀ ampaka-igit kawo ha kanayon? Alwa nayi̇̀ Diyos ya nambi komoyo nin kaganawan bagay ya anti komoyo? No tinanggap moyo ba--in bilang impangiri komoyo, antà man awod an-ipagmalhay moyo?
46004008	Hostoyna awod ya pagbibiyay moyo! Biyay mayaman kawoyna awod! Bilang kawoyna awod nin aw-ari̇̀! Piro hikayi balè ay alwa. Ah! Mahampat dayi awod no peteg kawon aw-ari̇̀ ta emen moyo kayi makalamo nin mag-ari̇̀.
46004009	Para kongko, hikayi ya hawhogò nin Diyos ay ginawà na nin pinaka-oltimo ha kaganawan tawo. Bilang kayin papatyen ya imparada ha intiron babon lotà nin impakit ha tawtawo kateng ha aw-anghil.
46004010	Banà ha panhohomonol nawen koni Pangino--on Hisokristo, hay palagay konnawen ay tawtangah. Piro hikawo ya ampakilamo itaman koni Pangino--on Hisokristo ay an-ipalagay moyo nin maronong kawo. Hikayi ay makapey, hikawo balè ay mangakhaw! Amparangalan kawo nin tawtawo; hikayi balè ay anyamo-yamo--en la!
46004011	Pa-ibat hin hato angga hapa--eg, hikayi ay angkabitlan boy angka-angan, boy hay dolo nawen ay gawgolot. Hikayi ay ampakakhitan boy ayin kayin sarilin dogal ya ampa-iriyan.
46004012	Hikayi ay ampagpagal magtrabaho nin ikabiyay nawen. Maski ma--in ampipanla--et konnawen ay an-ingalowan nawen. No hikayi ay ampadya-dya--an ay ampagpasinsya kayi.
46004013	No hikayi ay an-insoltowen ay mapanawa kayin antombay. Angga hapa--eg, hikayi ay bilang bongat basora boy ayin silbi bayri ha babon lotà.
46004014	Habayti ya ombayri ya bawbagay ay agko inholat komoyo emen kawo mipareng--ey, no alwan anlabiyen katawon toro--an ta hikawo ay bilang kon sarilin aw-anak.
46004015	Maski ma--in mapò ya liboy manonorò ya manorò komoyo nin tongkol koni Pangino--on Hisokristo ay hiko ya pinagkatatay moyo ha pantotompel koni Pangino--on Hisokristo, ta hiko ya nangi-aral komoyo nin Mahampat ya Balità.
46004016	Hapa--eg, andawaten ko komoyo ya towaren moyoy anggaw--en ko.
46004017	Kayà an-ihogò ko komoyo hi Timotiyo ya anlabiyen ko. Ha pantotompel na ha Pangino--on ay bilang ko yan anak, boy mapahimala--an ya ha pagsisirbi na ha Pangino--on. Ipa-ihip na komoyo no pangnoy pamakilamo ko koni Pangino--on Hisokristo. Habayti ay an-itorò ko ha kaganawan gropon mangama--in katetpel ha Diyos ha kaganawan dogal ya anlakwen ko.
46004018	Ma--in ongno komoyo ya ampagmalhay ta wanla sigoro no agko makalako bahen nin manibaw komoyo.
46004019	Piro no kalabayan nin Pangino--on ay tampol akon makalako bahen. Kayà panlomateng ko bahen, helken ko no anyay magawà nin hatoy ampipagmalhay ha kalak--an nin anhahalita--en la,
46004020	ta hay pag-ari̇̀ nin Diyos ay alwan ha halità no alwan ha panggogomawà nin kapangyariyan nin Diyos.
46004021	Hapa--eg ay anyay labay moyo? Mako ko nayi̇̀ bahen nin mandisiplinan makhit komoyo, o ha ma--in panlalabi boy ka-aypa--an nakem? Anti komoyo no anyay labay moyo.
46005001	Hapa--eg ay angkabalita--an ko ya bahen komoyo ay ma--in nin ampamabayi ta hay miha bahen ay ampakilamo ha ikalwan ahawa nin tatay na. Haba--in ya ombahen ya klasin gawà ay ahè anggaw--en nin maski hatoy ahè ampipantompel ha Pangino--on.
46005002	Piro ampagmalhay kawo et! Dapat moyo dayin ikalelè boy haba--in ya tawoy nanggawà nin ombahen ay agmoyoyna payagan makitipon komoyo.
46005003	-
46005004	Para kongko, maski ayin ako bahen komoyo ay bilang ako simprin anti bahen ta pirmi katawon an-ihipen. Kayà ha ngalan ni Pangino--on Hisos, haba--in ya tawoy ombahen ya anggaw--en ay hinosgawan koyna. Ha pamititipon moyo ay bilang akon anti komoyo. Ha kapangyariyan ni Pangino--on tamon Hisos,
46005005	habaytoy ombayroy tawo ay ipa-olay moyo koni Satanas, ta maka maghehe ya no makaranas ya nin kadya-dya--an boy hay kalolowa na ay malibri ha allon magbira hi Pangino--on Hisos.
46005006	Alwan mahampat ya magmalhay kawo. Agmoyo nayi̇̀ tandà ya maski amò bongat ya pampalbag ya imasa ha arina ay anlombag ya arina? Ombayro itaman ha tawo, mihan bongat ya nakagawà nin kasalanan ay maramay ya kaganawan.
46005007	Dapat moyon alihen komoyo baytoy ma--in ombayroy klasin kasalanan emen kawo manatili nin malinis. Ha ombayro ay emen kawon arina ya ayin la--ok ya pampalbag, boy tandà ko ya ombayro kawo. Banà ha kasalanan tamo, hi Pangino--on Hisokristo ay pinati nin bilang ha oybon topa ya ayin dipirinsya ya ampatyen hin hato nin Hawhodiyo no Pistan Pamamanemtem. Anggaw--en la bayto banà ta ampanemtemen la ya pangilibri nin Diyos ha kawka-apo-apowan la.
46005008	Kayà, hapa--eg hitamoy ampipantompel ha Pangino--on ay dapat matowà nin bilang pagligaliga no Pistan Pamamanemtem. Ha pagligaliga tamo, hay kanen tamoy tinapay ay tinapay ya ayin pampalbag. Ombayro et ha biyay tamo, alihen tamoy da--an ogali̇̀ ya ma-i-inakiten boy mangala--et ta manggawà tamon kahampatan boy kaptegan.
46005009	Hin hato ay inholat ko komoyo ya agkawo makilamo ha tawtawoy mapamabayi o mamakilalaki.
46005010	Hin hinalità ko bayto ay agko antokoyen ya tawtawoy ahè ampipantompel ha Diyos, ta hila ay ampamabayi boy ampakilalaki, ampangamkam, ampanakaw, boy ampipanhomamba ha alwan peteg diyos. Piro hikawo, ha pama-iri moyo bayri ha babon lotà nin kalamo la ay agkawo maki-emen konla.
46005011	Hay labay kon totolen ay agkawo makilamo do ha ampagkakanwari̇̀ nin ampakipatel komoyo ha Pangino--on no hiya ay mapamabayi o mamakilalaki, makamkam, mapanhomamba ha alwan peteg diyos, maninirà kaparan tawo, maglalahing, o tolisan. Hay ombayroy tawo ay agmoyo pakilamowan ni pakipanganan.
46005012	-
46005013	Hitamo ay ayin karapatan manosga nin hatoy ahè ampipantompel ha Diyos. Diyos ya manosga konla. Piro hay ampipantompel ha Pangino--on ya ampakilamo komoyo ay dapat moyon hosgawan. Kayà habaytoy tawoy ampanggawà nin ombayroy kala-etan ay agmoyo payagan nin makitipon komoyo.
46006001	No ma--in riklamo ya hinoman komoyo nin kontra ha patel na ha Pangino--on, antà mako yan magriklamo ha ahè ampipantompel ha Pangino--on, kisa makon magriklamo ha nag--in tawtawo nin Diyos?
46006002	Wari̇̀ agmoyo tandà ya hay manosga lano nin tawtawo bayri ha babon lotà ay hitamoy nag--in tawtawo nin Diyos? Kayà no hikawoy manosga nin tawtawo bayri ha babon lotà, agmoyo wari̇̀ kaya nin ayosen ya an-iriklamo ya mangayamò ya bawbagay?
46006003	Wari̇̀ agmoyo tandà ya kateng aw-anghil ay hitamoy ampipantompel ha Pangino--on ya manosga konla? Lalò tamon ma-i-ayos ya bawbagay ya tongkol ha pagbibiyay tamo bayri ha babon lotà.
46006004	No ma--in kawon kaso, antà mako kawon pahosga do ha agtamo dapat pamahosgawan nin gropon mangama--in katetpel ha Pangino--on?
46006005	Anhalita--en ko bayti emen kawo mareng-eyan. Wari̇̀ ayin bahen komoyo nin mihay tawoy maronong nin mami-ayos nin ahè ampangapisosondò ya mipapatel ha Pangino--on?
46006006	Hay ampangyari bahen komoyo no ma--in ampikontra ya mipatel, hay miha ay ampako ha hosgado nin magriklamo, ta bayro na ipahosgawan baytoy kaso la ha tawtawoy ahe ampipantompel ha Pangino--on.
46006007	-
46006008	Mapatnag ya ampagkamali̇̀ kawo ta hikawo ay ampi-a-asonto ya mipapatel. Mismon hikawo ay ampanla--et boy ampana--ol maski ha pawpatel moyo. Antà agmoyo pa-olayan ya la-eten kawo boy ha-olen kawo?
46006009	Agmoyo nayi̇̀ tandà ya hay mangala--et ay ahè makapagmana lano ha ka-ari--an nin Diyos? Agmoyo lokowen ya sarili moyo: hay babayi boy lalaki ya ampanggawà nin ma-alay ya gawgawà, hay manhohomamba ha alwan peteg diyos, hay mamakilalaki boy mapamabayi, hay lalaki ya ampakilamon bilang ahawa ha kapariho nan lalaki,
46006010	hay mananakaw, hay makamkam, hay maglalahing, hay maninirà kaparan tawo, kateng tolisan ay ahè makapagmana ha ka-ari--an nin Diyos.
46006011	Hin hato ay ma--in pon ongno komoyo ya ombahen ya anggaw--en. Piro ha ngalan ni Pangino--on Hisokristo boy ha panggogomawà nin Ispirito nin Diyos, hikawo ay nag--in anan malinis; hikawo ay nag--in ana nin ayin kapintasan; hikawo ay imbilang ana nin ayin kasalanan.
46006012	Ma-ari̇̀ halita--en nin mihay antompel ha Diyos ya ombayri: "Maski anyay bagay ay ma--in akon kalaya--an gomawà." Piro anhalita--en ko ya alwan kaganawan bagay ay makab--in kahampatan kona. Para kongko, ma--in akon kalaya--an gomawà nin maski anya, piro agko payagan nin mag--in honolhonolan ako ha maski anyay bagay.
46006013	Ma--in ampaghalità nin hay pamamangan ay para ha tiyan, boy hay tiyan ay pangipalamnan nin pamamangan. Peteg! Piro hay pamamangan boy tiyan ay ma--in anggawan ta hay nawini tamo ay pahiliyan nin Diyos. Hay nawini ay ampanga-ilangan nin kaparan nawini, piro hay nawini ay ahè ginawà nin Diyos nin ipakilalaki o ipamabayi bilang ha an-ihipen nin kanayon, no alwan hay nawini ay ginawà nin Diyos nin isirbi kona, boy Diyos ya ampangi-atap nin nawini tamo emen tamo manggawà nin kahampatan.
46006014	Hi Pangino--on Hisokristo ay biniyay oman nin Diyos, boy ha kapangyariyan na ay biyayen na tamon oman.
46006015	Agmoyo nayi̇̀ tandà ya hay nawini moyo ay parti nin nawini ni Pangino--on Hisokristo ta ikon na kawo? Hay nawini moyo ya ikon ni Pangino--on Hisokristo ay ilamo wari̇̀ ha pota? Ahè dayi mangyari baytoy ombayro!
46006016	Agmoyo nayi̇̀ tandà ya hay ampanlalay nin pota, hatoy nanlalay boy hatoy pota ay ampag--in mimiha? Hay nakaholat ha Halità nin Diyos ay ombayri: "Hay lowa ay ampag--in mimiha."
46006017	Piro hinoman ya ma--in pamakilamo ha Pangino--on, ta hay Ispirito nin Diyos ay anggomawà ha nakem na, hiya boy hi Pangino--on, hay nakem la ay ampag--in mimiha.
46006018	Anhalita--en ko komoyo ya agkawo mamabayi o makilalaki. Alwan kaganawan kasalanan nin tawo ay ampakahirà nawini na, piro hay pamabayi boy pamakilalaki ay lalò ampakahirà nawini na ta ampagkasalanan ya ha sarili nan nawini.
46006019	Agmoyo nayi̇̀ tandà ya hay nawini moyo ay bali nin Ispirito nin Diyos ya inggawà komoyo nin Diyos? Kayà hay Ispirito nin Diyos ay ampa-iri komoyo, boy hay nawini moyo ay alwa moyoynan ikon ta ikon ana nin Diyos.
46006020	Ma-alagà ya pinambeh nin Diyos komoyo ta dayà ni Pangino--on Hisos. Kayà hay nawini moyo ay gamiten moyo ha ikapori nin Diyos.
46007001	Hapa--eg tongkol do ha pastang ya inholat moyo kongko ay ombayri ya mahalità ko: no agkawo mag-ahawa ay ikahampat moyo.
46007002	Piro banà ta bahen ha dogal moyo ay ma--in malakè ya ampipamabayi boy ampipampakilalaki ay mahampat no balang miha komoyo ay magkama--in sarilin ahawa.
46007003	Dapat geperan nin lalaki ya obligasyon na ha ahawa na. Ombayro simpri ha babayi.
46007004	Hay babayi ya ma--in anan ahawa ay ayin anan karapatan ha sarili nan nawini, ta hay ahawa na ya ma--in anan karapatan kona. Ombayro itaman ha lakaki.
46007005	Kayà agkawo pa-agko ha miha ta miha komoyon mita-ahawa anggan agmoyo mapisondo--an nin magkama--in kawon oras nin manalangin. Pangayari̇̀ ay gaw--en moyoy karapatan moyo nin pagkahabek ha ahawa, ta maka tokso--en kawo ni Satanas ha agmoyo pagpendan ha sarili moyo.
46007006	Habayti ya anhalita--en ko komoyo ay alwan manda: mag-ahawa kawo no labay moyo, piro no agmoyo labay ay anti komoyo.
46007007	Labay ko dayi ya balang miha ay ayin ahawa nin bilang kongko. Piro hay Diyos ay alwan pariparihoy kakayawan ya an-igwà ha tawtawo. Hay kanayon ay ambiyan nan kakayawan mag-ahawa; hay kanayon itaman ay ambiyan nan kakayawan nin ahè mag-ahawa.
46007008	Hapa--eg, habayti ya halita--en ko konlan ayin ahawa kateng ha bawbawoy babayi: mahampat no manatili kawo nin ayin ahawa nin bilang kongko.
46007009	Piro no agmoyo mapendanan ya sarili moyo ay mag-ahawa kawo. Mas mahampat ya mag-ahawa kawo kisa agmoyo mapendanan ya sarili moyon kalabayan.
46007010	Piro ha mangama--in ahawa ay ombayri ya an-imanda ko; alwan mismon hiko ya ampangimanda no alwan Pangino--on: hay babayi ya ma--in ahawa ay dapat ahè makihiyay ha ahawa na.
46007011	Piro no makihiyay ya ay manatili yan ahè mag-ahawa. No alwa man, makisondò ya ha ahawa na. Hay dapat itaman ha lalaki ay ahè mangihiyay nin ahawa.
46007012	Ha kanayon itaman ay ma--in akon halita--en ya ahè nangibat ha Pangino--on no alwan na-ibat ha sarili kon ihip. No hay lalaki ya patel ha Pangino--on ya ma--in ahawa nin ahè antompel ha Pangino--on ay agna ihiyay, basta labay nin babayi nin makilamo et kona.
46007013	No hay babayi itaman ya antompel ana ha Pangino--on ta hay ahawa na ay ahè et antompel ha Pangino--on ay agya makihiyay ha ahawa na no labay et makilamo kona nin hatoy ahawa na.
46007014	Banà ha pantotompel nin babayi, hay ahawa na ya ahè antompel ha Pangino--on ay biyan nin Diyos nin kahampatan. Banà itaman ha pantotompel nin lalaki, hay ahawa na ya ahè antompel ha Pangino--on ay biyan nin Diyos nin kahampatan. No ahè mangyari nin ombayri, hay aw-anak la ay mag--in bilang ha aw-anak nin ahè ampipantompel ha Diyos ta ayin mangitorò konla nin tongkol ha Diyos. Piro hapa--eg, hay aw-anak nin ombayroy mawmato-antawo ay ambiyan nin Diyos nin kahampatan.
46007015	Piro no hay ahawa ya ahè antompel ha Pangino--on ay labay makihiyay ha ahawa nay antompel ay pa-olayan ya nin hatoy antompel ha Pangino--on. No ombayro ay ayin anan tobayen ya ahaway antompel ha Pangino--on. Hay labay nin Diyos para komoyo ay mapisondò kawo.
46007016	Hikay ahawa ya babayi o lalaki ya antompel ha Pangino--on ay agmo tandà no hika ya gamiten nin Pangino--on para hay ahawa mo ay milibri ha kasalanan na.
46007017	Balang miha, hay dapat nan ibiyay ay kalabayan nin Pangino--on kompormi ha kapapa-hal hin iningat ya nin Diyos nin makilamo kona. Habayti ay an-iwawali ko ha kaganawan gropon ampipantompel ha Pangino--on.
46007018	No ma--in tawoy napatoli̇̀ ana pon nin hinomonol ha ka-ogali--an nin Hawhodiyo biha ya iningat nin Diyos ay agyayna magolon mangihip paraan no pangno na ma-ibira baytoy da--an ya alwa yan toli̇̀. Piro no agya et napatoli̇̀ ay agnayna gaw--en hapa--eg ha iningat ya nin Diyos.
46007019	Alwan ma-alagà no hinonol nin tawo o ahè baytoy ka-ogali--an nin Hawhodiyo, no alwan hay pinakama-alagà ay panhohomonol ha an-ipanogò nin Diyos.
46007020	Balang tawo ay dapat manatili no pangno ya hin iningat ya nin Diyos nin makilamo kona.
46007021	Alilà ka nayi̇̀ hin iningat ka nin Diyos nin makilamo kona? Ayin bali no alilà ka, piro no ma--in paraan emen ka mag--in malayà ay gaw--en mo.
46007022	Hay alilà ya iningat nin Pangino--on nin makilamo kona ay malayà ya tegteg kona nin Pangino--on. Ombayro itaman ha tawoy alwan alilà ya iningat nin Pangino--on. Hiya ay nag--in alilà ya ampagsirbi koni Pangino--on Hisokristo ta ikon na ya.
46007023	Ma-alagà ya pinambeh nin Diyos komoyo ta dayà ni Pangino--on Hisos. Alwan tawo ya onawen moyon pagsirbiyan no alwan Pangino--on ya onawen moyon pagsirbiyan.
46007024	Pawpatel, anyaman ya kapapa-hal moyo hin iningat kawo nin Diyos ay mag--in kawon kontinto ha ombayro ta hiyay mangi-atap komoyo.
46007025	Hapa--eg, do ha pastang moyo ya tongkol ha ahè et nipag-ahawa ay ayin akon an-ipanogò ya nangibat ha Pangino--on, piro biyan katawon sarili kon opinyon ta ha ingangalo nin Pangino--on ay mapahimala--an ako.
46007026	Banà ha ka-irapan ya andanasen moyo hapa--eg bahen ay mahampat ha lalaki no manatili yan ayin ahawa.
46007027	No ma--in kan ahawa ay agmo ihiyay ya ahawa mo. No ayin kan ahawa ay agka mag-ahog nin mag-ahawa.
46007028	Piro no mag-ahawa ka ay alwan kasalanan, boy no mag-ahawa ya dalaga ay alwan kasalanan. Labay kon bongat nin hikawo ay ahè makaranas nin kadya-dya--an ya bilang ha andanasen nin tawtawoy mangama--in ahawa.
46007029	Habayti ya labay kon matanda--an moyo, pawpatel: hay pana--on ay kapan-o-omipek; kayà pa-ibat hapa--eg, hay lawlalaki ya ma--in ahawa ay magsirbi ana koni Pangino--on Hisos nin bilang ha pagsisirbi nin ayin ahawa.
46007030	Maski malelè kawo o maliga kawo, maski ma--in kawon kamama--in o ayin ay isigi moyo ya pagsisirbi ha Diyos.
46007031	Kaganawan bagay ya ma--in kontamo boy anggaw--en tamo ay ma--in anggawan, ta paran bongat bayri ha babon lotà. Kayà ahè maliwid ha bawbagay ya habayto.
46007032	Hay labay ko ay agkawo magkama--in kagolowan nakem nin bilang ha mangama--in ahawa. Hay lalaki ya ayin ahawa ay ampagsikap gomawà para ha Pangino--on emen na mabiyan konsowilo ya Pangino--on.
46007033	Piro hay lalaki ya ma--in ahawa ay angkatarka ha bawbagay ya para bayri ha babon lotà ta ansikapen nan pakonsowilowen ya ahawa na.
46007034	Kayà hay nakem na ay angkapi-atag. Hay babayi itaman ya ayin ahawa ay ampagsikap nin gomawà para ha Pangino--on. Ansikapen na nin hay nawini na boy nakem na ay ma-ilobos nan isirbi nin ayin kapintasan ha Pangino--on. Piro hay ansikapen nin babayi ya ma--in ahawa ay bawbagay bayri ha babon lotà emen hay ahawa na ay mabiyan nan konsowilo.
46007035	Anhalita--en ko bayti komoyo ta ikahampat moyo. Agkatawo an-i-awà nin mag-ahawa, no alwan hay labay ko ay ayin nin maka-abalà komoyo emen mag--in ma-ayos ya pamimiyay moyo ha pagsisirbi ha Pangino--on.
46007036	Tongkol itaman ha mikaba--an ya napisondò nin aglayna itoloy ya pagkahal la: no hay lalaki ay ahè makapagpendan ha sarili na para ha kaba--an na, ta masyadoy kalabayan na ay ka-ilangan itoloy lay pagkahal la; alwan kasalanan ya pag-ahawa la.
46007037	Piro no leseb ha nakem nin lalaki ya agya mag-ahawa ay mahampat basta agya napilitan bongat.
46007038	Ombayro man, mahampat ya mapag-ahawa nay kaba--an na, piro mas mahampat no agyayna mag-ahawa.
46007039	Hay babayi ya ma--in ahawa ay kowinta nakahe--el ha ahawa na mintras angkabiyay et ya ahawa na. Piro no nati anay ahawa na ay ma--in yan kalaya--an mag-ahawan oman ha lalaki ya labay na basta kapariho nan antompel ha Pangino--on.
46007040	Ha palagay ko ay lalò yan maliga no agya mag-ahawan oman, boy ampinto--o kon habayti ya kalabayan itaman nin Ispirito nin Diyos ya ampangitorò kongko.
46008001	Hapa--eg ay ipalinaw ko komoyo ya tongkol ha pamamangan ya indolog ha alwan peteg diyos. Peteg nin hitamoy kaganawan ay ma--in tinandà ya tongkol bayri ha alwan pawpeteg diyos. Piro ombayri ya tanda--an moyo: hay tinandà ay ampakapahambog ha tawo, piro hay panlalabi ay ampakatambay ha kaparan tawo.
46008002	Hinoman ya ampangihip nin ma--in yan tinandà ay agna et natanda--an ya dapat nan matanda--an.
46008003	Piro hinoman ya ampanlabi ha Diyos ay balay nin Diyos.
46008004	Hapa--eg, tongkol do ha pamamangan ya an-idolog ha alwan peteg diyos: tandà tamo ya hay alwan peteg diyos ay ayin silbi ta hay Diyos ay mimiha.
46008005	Hay tawtawo ay ma--in malakè ya an-ingaten lan diyos ya anti ha langit boy ha babon lotà, ta malakè ya andiyosen boy ampangino-onen la.
46008006	Piro para kontamo ay ma--in bongat mimihay Diyos ya Tatay tamo ya namalsa nin kaganawan bagay, boy kayà tamo angkabiyay ay para magsirbi kona. Tandà tamo et ya mimiha ya Pangino--on; ayin kanayon no alwan hi Pangino--on Hisokristo ya namalsa nin kaganawan bagay boy banà kona ay ma--in tamon biyay.
46008007	Piro alwan kaganawan kapariho tamon ma--in pantotompel ay ampakatandà nin habayti ya kaptegan. Ma--in ongno ya nasanay homamba ha alwan peteg diyos. Angga hapa--eg, no ampangan hila nin ombayroy pamamangan ay an-ihipen la ya habaytoy angkanen la ay talagan para ha alwan peteg diyos; kayà angkagolo ya nakem la ta andap la no ampagkasalanan hila.
46008008	Wari̇̀ pamamangan ya makapipakarani kontamo ha Diyos? Wari̇̀ mag--in tamon mahampat no mangan tamo o ahè nin ombayroy pamamangan?
46008009	Piro mag-atap kawo ta maka hay kalaya--an moyon mangan nin maski anyay pamamangan ay mag--in bara--nan nin makapagkasalanan ya patel moy makapey ya pantotompel.
46008010	No hika ya ma--in hosto ya tinandà ay ampangan nin hatoy pamamangan ya anti ha lo--ob bali ya ginawà nin para ha alwan peteg diyos biha ka makit nin hatoy makapey ya pantotompel, agya wari̇̀ ma-ingganyo nin mangan nin habayto maski anti ha ihip na ya habayto ay indolog pon ha alwan peteg diyos?
46008011	Kayà hay tinandà mo ya bara--nan nin mahirà ya pantotompel nin patel moy makapey ya pantotompel. Alwan mahampat ya ginawà mo ta hi Pangino--on Hisokristo ay nati nin para bayro ha patel mo.
46008012	Ha ombayri, ampakapagkasalanan kawo koni Pangino--on Hisokristo, ta hikawo ya nambin bara--nan para magkasalanan ya pawpatel moyo, boy pinakhit moyoy nakem la.
46008013	Kayà no makapagkasalanan ya patel ko nin banà ha pamangnà ko nin habaytoy karni ya indolog ha alwan peteg diyos ay agkoyna mangnà nin habayto emen agya makapagkasalanan.
46009001	Wari̇̀ hiko ay alwan malayà? Wari̇̀ hiko ay alwan hogò nin Pangino--on? Wari̇̀ agko nakit hi Pangino--on tamon Hisos? Wari̇̀ alwan hikawoy bonga nin pagsisirbi ko kona?
46009002	Maski ahè balayen nin kanayon ya hiko ay hogò nin Pangino--on ay angkasigoro ko ya balayen moyo nin hiko ay hogò, ta hikawo ya kaptegan nin hiko ay hogò nin Pangino--on.
46009003	Habayti ya itobay ko ha ampipamintas kongko.
46009004	Wari̇̀ ayin kayin karapatan nin hay pamamangan nawen ay igwà konnawen nin antoro--an nawen?
46009005	No ma--in akon ahawa ya antompel ha Pangino--on, ayin ako wari̇̀ karapatan nin mantan kona ha maski ayri nin bilang ha anggaw--en ni Pidro, boy kanayon ya hawhogò nin Pangino--on, kateng pawpatel ni Pangino--on Hisos?
46009006	Wari̇̀ hikayin bongat ni Birnabi ya ayin karapatan nin ahè magtrabaho nin para ikabiyay nawen?
46009007	Wari̇̀ hay hondalò ay ka-ilangan et magkama--in kanayon ya kapanikapan para ha sarili nan kagastosan? Wari̇̀ ma--in tawo ya no nananem yan obas ay agna matawayan ya bonga nin hatoy intanem na? Wari̇̀ ma--in pastol ya ampangalagà nin aw-ayop ya ahè maka-inom nin gatas nin habaytoy an-alaga--an na?
46009008	Hay anhalita--en ko ay agko an-ibasi ha anhalita--en bongat nin tawtawo, ta habayti ay anti itaman ha kawkapanogo--an nin Diyos.
46009009	Ha kawkapanogo--an ya hinolat ni Moysis ay ma--in ombayri ya pagkahalità: "Agmo bosalan ya bakà mintras an-ipagi--ek." Wari̇̀ bawbakà bongat ya an-asiwa--en nin Diyos?
46009010	Alwa. In-alimbawà na kayi bayro ta hay ampangararo boy ampanggi--ek ay an-omasan ma--in atag ha alawah.
46009011	Hikayi ay kowinta ampangitanem komoyo nin Halità nin Diyos. Kayà makabyat wari̇̀ komoyo no hay kabiyayen nawen ay ma-ibat komoyo?
46009012	No ma--in karapatan ya kanayon ya manonorò komoyo nin omasa ha an-igwà moyo ay lalò kayin ma--in karapatan. Ombayro man, agnawen ginamit bayti ya karapatan nawen, no alwan antagalen nawen ya kaganawan emen ayin makahadlang komoyo nin tompel ha Mahampat ya Balità ya an-i-aral nawen komoyo ya tongkol koni Pangino--on Hisokristo.
46009013	Wari̇̀ agmoyo tandà ya hay ampagsirbi ha bali nin Diyos ay ampananggap nin pamamangan ya ampangibat bayro ha bali nin Diyos? Wari̇̀ agmoyo simpri tandà ya hay ampipanambay para ha altar ya ampamo-olan nin aw-ayop ya pinati nin para ha Diyos ay ma--in hilan atag ya karni nin habaytoy aw-ayop ya pinati?
46009014	Ombayro itaman, impanogò nin Pangino--on ya hay ampipangi-aral nin Mahampat ya Balità ay mananggap nin pawpanganga-ilangan la nin banà ha pangi-aral la nin Mahampat ya Balità.
46009015	Piro maski anyay karapatan ko ay agko ginamit nin mananggap tambay ya ma-ibat komoyo. Agkatawo simpri anholatan hapa--eg para makikwa komoyo nin tambay. Mahampat et ya mati kon bitil kisan ma-alih ya karapatan kon magmalhay nin ahè makikwa nin tambay komoyo.
46009016	Ayin akon bara--nan mangipagmalhay nin pangi-aral ko nin Mahampat ya Balità ta obligasyon kon i-aral bayti. Ka-i-ingaloy mangyari kongko no agko i-aral ya Mahampat ya Balità ya tongkol koni Pangino--on Hisos.
46009017	No bolontad nin nakem ko ya pangi-aral ko ay ma-ari̇̀ akon omasan mananggap nin primyo. Piro habayti ay obligasyon ko ya impahimalà kongko nin Diyos.
46009018	Anya awod ya tanggapen koy primyo? Hay primyo ko ay hay pribilihyo ko nin agko mananggap nin kabayaran ha pangi-aral ko nin Mahampat ya Balità maski ma--in akon karapatan ha ombayro.
46009019	Maski ma--in akon kalaya--an gomawà nin balang labay ko, hay sarili ko ay an-itoring kon alilà nin kaganawan emen lalò lomakè ya tompel koni Pangino--on Hisokristo nin banà kongko.
46009020	No anti ko ha Hawhodiyo ay ampakibagay ako konla emen hila magkama--in katetpel koni Pangino--on Hisokristo nin banà simpri kongko. Maski ayin ako ha hilong nin kawkapanogo--an ya hinolat ni Moysis ay kowinta miha ko ha anti ha hilong kapangyariyan nin habayto, ta ampakibagay ako emen hila magkama--in katetpel nin banà kongko.
46009021	No anti ko itaman ha alwan Hawhodiyo ya ahè magtandà nin kawkapanogo--an nin Hawhodiyo ay ampakibagay ako simpri konla emen hila magkama--in itaman katetpel nin banà kongko. Piro ahè ampangahologan nin agko anhonolen ya kawkapanogo--an nin Diyos, ta hiko ay anhomonol ha an-ipanogò ni Pangino--on Hisokristo.
46009022	No kalamo koy mangakapey ya katetpel ay ampakibagayan ko hila ha kakapeyan la emen ko mapakhaw ya pantotompel la koni Pangino--on Hisos. Ha kaganawan bagay boy ha kaganawan tawo ay ampakibagay ako emen ha maski anyay paraan ay magkama--in katetpel ya maski ongno konla nin banà kongko.
46009023	Kaganawan nin habayti ay anggaw--en ko emen hay Mahampat ya Balità ay ma-ipatandà ko ha tawtawo boy emen ako makapaki-atag ha kahampatan ya matanggap ko nin banà bayro.
46009024	Tandà moyo ya maski malakè ya ampilolombà nin mowayo ay mihan bongat ya makatanggap nin primyo. Ombayro itaman kontamo. Kayà ha pagsisirbi moyo ha Pangino--on ay magsikap kawo emen moyo matanggap ya primyo.
46009025	Balang ampipampakilaban ya mawmagdadagaw ay ampipagsanay mandisiplina nin sarili ha kaganawan bagay. Ombayri ya anggaw--en la emen la matanggap ya primyo maski habayto ay ahè maboyot ta tampol mahirà. Piro hay ansikapen tamo ya primyo ay ayin pagkahirà.
46009026	Kayà hiko ay kowinta ampowayo nin mako ha sigoradoy ka-anggawan, boy hiko ay kowinta ampamontal nin angkasigoroy tama--an.
46009027	Ha kaganawan gawà ko ay ampa-irapan koy sarili ko boy andisiplinawan nin ahè gaw--en ya sarili kon kalabayan, ta agko labay ya maka pangayari̇̀ kon mangaral ha kanayon ay hiko ya mag--in alwan nararapat.
46010001	Pawpatel, labay kon ipa-ihip komoyo ya nangyari ha kawka-apo-apowan tamo hin hato hin pana--on ni Moysis. Ha pamomowako la, hay Diyos ay nambin leem ya nangigiya konlan kaganawan, boy hay dagat ay pinihiyay na ta ha piha-etan ya kinomlang ay bayro na hila pinadaan.
46010002	Bayro ha dagat boy ha leem ay kowinta nabinyagan hilay kaganawan nin hinomono koni Moysis.
46010003	Hilay kaganawan ay nangan nin an-ingaten Mana ya inggawà nin Diyos,
46010004	boy Diyos ya nambi et konla nin ininom lay lanom ya ampangibat ha bato. Habaytoy bato ya ampangibatan lanom ay ka-alimbawa--an nin hi Pangino--on Hisokristo ay anti konla boy ampambi konla nin pawpanganga-ilangan la.
46010005	Piro maski nakit nin kaganawan ya pawpapag-ispantawan ya para konlay gawgawà nin Diyos ay agla hinonol ya kalabayan nin Diyos. Tandà tamo ya hay Diyos ay ahè nangonsowilo ha kalak--an konla; kayà nati hila boy hay bawbot--o la ay nikakatak bayro ha lawak.
46010006	Habayto ya ombayroy nangyari ha kawka-apo-apowan tamo ay aral kontamo emen agtamo maghangad nin mangala--et ya bawbagay nin bilang ha ginawà la.
46010007	Agkawo homamba ha alwan peteg diyos nin bilang ombayro konla nin hatoy ongnoy kawka-apo-apowan tamo. Ha Halità nin Diyos ay ombayri ya nakaholat ya tongkol ha panhohomamba la: "Hay tawtawo, hin nayari̇̀ hilan nangan ay tinomalek ha pagparangal la ha ginawà lay alwan peteg diyos."
46010008	Dapat agtamo mamabayi o makilalaki bilang ombayro ha ginawà nin ongno konla, ta ha ombayroy pangyayari, ha lo--ob mihay allo ay lowampò boy tatlon libo (23,000) ya nati konla.
46010009	Agtamo hoboken ya Diyos nin papahangen ha panggawà tamon kasalanan nin bilang ombayro ha pagkasalanan nin ongno konla; hila ay pinatin impakayat ha aw-otan.
46010010	Agtamo simpri magriklamo nin bilang ombayro ha ongno konla; hila bayto ay pinarosawan nin pinati nin anghil ya inhogò nin Diyos nin mamati konla.
46010011	Habayti ya bawbagay ya nangyari ha kawka-apo-apowan tamo ya pangwanan tamon alimbawà, boy impaholat bayto nin Diyos para kontamon angkabiyay hapa--eg pana--on ha maraninay ka-anggawan nin babon lotà emen tamo matoro--an nin ahè gomawà nin ombayro.
46010012	Kayà mag-atap ya hinoman ya ampangihip nin hiya ay matibay nin ahè gomawà nin kasalanan, ta maka makapagkasalanan ya itaman.
46010013	Ayin panobok ya anlomateng komoyo ya ahè dinanas nin tawtawo. Hay Diyos ay tapat boy agna ampayagan nin hoboken kawo nin ma-igit et ha makaya moyo; no latngan kawo nin panobok, hay Diyos ay mambi komoyo nin paraan emen moyo mapagte-ehan.
46010014	Kayà, pawpatel ya anlabiyen ko, agmoyo hambawan ya alwan peteg diyos.
46010015	Inholat ko bayti komoyo ta hikawo ay mangatalino. Paka-ihipen moyo no tamà bayti ya anhalita--en ko komoyo.
46010016	Hapa--eg no ampititipon tamon mamanemtem nin pagkamati ni Pangino--on Hisokristo ay ampasalamatan tamoy Diyos. Ha pamanemtem tamo koni Pangino--on Hisokristo ay ampagkama--in tamon pagmimiha nin makilamo kona, ta hay an-inomen tamo ay kowinta dayà na ya nantolò hin nati ya. Hay tinapay ya ampibibi-hilan tamon kanen ya kowinta nawini na ay ampagkama--in tamon pagmimiha nin makilamo kona.
46010017	Kayà maski malakè tamoy ampipantompel koni Pangino--on Hisokristo, ha mihay tinapay ya ampibibi-hilan tamon kanen ya kowinta nawini na ay ampag--in tamon mimiha.
46010018	Ihipen moyoy aw-inalalak ni Israyil: hin nangan hila nin hatoy inggawà ha altar nin para ha Diyos ay nangapimimihay nakem la ha Diyos.
46010019	Wari̇̀ hay labay kon totolen ay ma-alagà ya alwan peteg diyos kateng pamamangan ya indolog ha alwan peteg diyos?
46010020	Alwan ombayro. Hay labay kon totolen ay hay ahè ampipantompel ha Diyos ay ampambin pamamangan ya para ha dawdimonyo, alwan ha Diyos. Agko simpri labay ya magkama--in kawon pamakilamo ha dawdimonyo.
46010021	Agkawo ma-ari̇̀ minom nin kowinta dayà boy mangan nin kowinta nawini ni Pangino--on Hisos no hikawo ay ampangan boy ampinom et ha dogal ya ampaghambawan ha dawdimonyo.
46010022	Wari̇̀ labay tamon papahangen et ya Pangino--on? Wari̇̀ ma--in tamon kakayawan ya igit kona emen ayin mangyari kontamo maski maki-emen tamo ha ampipanhomamba ha dawdimonyo?
46010023	Ma--in ampaghalità nin, "Ma--in akon kalaya--an gomawà nin anya paman." Piro anhalita--en ko ya alwan kaganawan ay makab--in kahampatan. "Ma--in ako," wanla, "nin kalaya--an gomawà nin anyaman." Piro anhalita--en ko ya alwan kaganawan ay makatambay.
46010024	Dapat ha tawo ay alwan sarili nan ikahampat ya ihipen na, no alwan hay ihipen na ay ikahampat nin kanayon.
46010025	Ma-ari̇̀ kawon mangnà nin anyaman ya karni ya an-itinda ha palingki. Emen ahè magolo ya konsinsya moyo ay agmoyoyna pastangen no habaytoy karni ay indolog pon ha alwan peteg diyos o ahè,
46010026	ta ha Halità nin Diyos ay nakaholat ya ombayri: "Hay babon lotà boy kaganawan anti bayro ay ikon nin Pangino--on."
46010027	No hikawo ay kombidawen nin ahè antompel ha Pangino--on ta labay moyon mako ay agkawoyna magpastang nin tongkol ha anyaman ya inhandà na komoyo emen ahè magolo ya konsinsya moyo.
46010028	-
46010029	Piro no ma--in maghalità komoyo nin habaytoy inhandà komoyo ay indolog pon ha alwan peteg diyos ay ombayri ya halita--en ko: maski ayin kowinta para komoyo ya mangan nin habayto ay agmoyo kanen alang-alang do ha naghalità komoyo emen ahè magolo ya konsinsya na. Hay an-ikatoynongan nin kanayon ay ombayri: "Antà hay kalaya--an ko ay ma-alih nin banà ha konsinsya nin kanayon?
46010030	Antà paghalita--an ako nin banà ha pamangan ko nin pawpamamangan ya impagpasalamat ko itaman ha Diyos?"
46010031	Ombayri ya itobay ko: no ampangan kawo, o ampinom kawo, o anyaman ya anggaw--en moyo ay gaw--en moyoy kaganawan ha ikapori nin Diyos.
46010032	Agkawo gomawà nin ikakhit nakem nin hinoman ya tawo mag--in Hawhodiyo o alwa, boy agmoyo et pakapeyen ya nakem nin kaganawan gropon mangama--in katetpel ha Diyos.
46010033	Hiko itaman, ha kaganawan gawà ko ay ampagsikapan kon mambin kaligawan ha kaganawan tawo. Agko antikapen ya para ha sarili kon ikahampat no alwan ha ikahampat nin kaganawan emen hila malibri ha kaparosawan.
46011001	Towaren moyo ko nin bilang itaman panowad ko koni Pangino--on Hisokristo.
46011002	Amporiyen katawo ta ha kaganawan bagay ay pirmi moyo kon ampanemtemen boy anhonolen moyo ya tawtorò ko komoyo.
46011003	Piro labay kon ma-intindiyan moyo ya hi Pangino--on Hisokristo ay pinagka-olo nin kaganawan lalaki; lalaki itaman ya pinagka-olo nin babayi. Hay pinagka-olo ni Pangino--on Hisokristo ay Diyos.
46011004	Ha pamititipon moyo, no lalaki ya ampanalangin o ampangi-aral Halità nin Diyos ta ma--in tolong ya olo na ay an-ipareng--ey na hi Pangino--on Hisokristo ya ampangolo kona.
46011005	No babayi itaman ya ampanalangin o ampangi-aral Halità nin Diyos ta ayin tolong ya olo na ay an-ipareng--ey nay lalaki ya ampangolo kona. Hatoy babayi ay kowinta kalbo,
46011006	ta hay babayi ya ahè labay magtolong ay dapat magpakalbo. Piro no kapapareng--ey ha babayi ya magpakalbo ay dapat nan tolongan ya olo na.
46011007	Hay lalaki mintras ampanalangin o ampangi-aral ay dapat ahè magtolong ta hiya ay hawig ha Diyos ya namalsa kona, boy kaporiyan nin Diyos ya pamasakop kona nin lalaki. Hay ikapori itaman nin lalaki ay pamasakop kona nin ahawa na;
46011008	ta hay lalaki, hin pinalsa nin Diyos ay ahè nangibat ha babayi, no alwan babayi ya nangibat ha lalaki.
46011009	Hay lalaki ay ahè pinalsa nin para ha babayi, no alwan hay babayi ay pinalsa nin para ha lalaki.
46011010	Kayà hay babayi ay dapat ma--in tolong emen na ma-ipakit ha aw-anghil ya hiya ay ampasakop ha ahawa na.
46011011	Ombayro man, ha tegteg nin Pangino--on ay angka-ilanganen nin babayi ya tambay nin lalaki, boy angka-ilanganen itaman nin lalaki ya tambay nin babayi.
46011012	Hay babayi ay ginawà nin nangibat ha lalaki, hapa--eg itaman, hay lalaki ay an-i-anak nin babayi, piro kaganawan bagay ay ampangibat ha Diyos.
46011013	Mismon hikawo ya mangihip: tamà nayi̇̀ ha mihay babayi ya ha pami-o-opong moyo ay ayin yan tolong no manalangin ya ha Diyos?
46011014	Ha ka-ogali--an nin tawtawo, hay lalaki ya makarà ya habot ay kapapareng--ey.
46011015	Piro ha babayi, hay habot nay makarà ay kaporiyan kona, ta hay makarà ya habot ya inggawà kona nin Diyos ay pinagkatolong na.
46011016	Piro no ma--in mandiskosyon tongkol bayri ha kapiyari̇̀ kon hinalità ay ombayri ya itobay ko kona: ha panhomamba nawen ay ombayro ya kina-ogali--an nawen gaw--en, kateng gawgropon mangama--in katetpel ha Diyos.
46011017	Hay tongkol bayri ha banggiten ko et komoyo hapa--eg ay agkatawo amporiyen, ta hay pamititipon moyo ay ahè ampakab--in ikahampat no alwan ampakab--in ikala--et.
46011018	Ona, ha pamititipon moyo nin gropon mangama--in katetpel ha Pangino--on ay nabalita--an ko ya hikawo ay ampangapihihiyay ta agkawo ampangapisosondò, boy midyo ko ampinto--o bayro ha nabalita--an ko.
46011019	Habaytoy ginawà moyoy pamihihiyay ay alwan mahampat. Piro ka-ilangan mangyari bayto emen matanda--an no hino komoyo ya ampangonsowilowan nin Diyos.
46011020	No ampititipon kawon mangan, dayi hay panemtemen moyo ay pagkamati ni Pangino--on Hisos piro alwan ombayroy ampangyari,
46011021	ta balang miha komoyo ay angka-ona-onan mangan nin sarili nan gitan. Kayà hay kanayon komoyo ay nabitil et boy hay kanayon ay lahing.
46011022	Wari̇̀ ayin kawon sarilin pamamali ya panganan moyo boy pinoman moyo? Habayti ya ombayri ya anggaw--en moyo ay alwan mahampat ta agmoyo an-igalang ya ampititipon ya gropon mangama--in katetpel ha Diyos, boy an-ipareng--ey moyo baytoy manga-irap ya ayin magitan ya pamamangan. Poriyen katawo wari̇̀ ha ombayri ya anggaw--en moyo? Ahè! Agko an-ikaliga ya anggaw--en moyo.
46011023	Habayti ya aral ya tinanggap ko ya nangibat ha Pangino--on ay intorò ko itaman komoyo: hin yabi nin insapakat hi Pangino--on Hisos, hiya ay nandampot nin tinapay.
46011024	Hin nayari̇̀ na bayton pinasalamatan ha Diyos ay binibi--hil na biha na hinalità ya ombayri: "Habayti ay nawini ko ya igwà ha kamatyan para ha ikalibri moyo. Ombayri ya pamititipon ya gaw--en moyo nin pamanemteman kongko."
46011025	Ombayro et, hin nayari̇̀ hilan nangapon ay kinwa nay baso biha na hinalità ya ombayri: "Habayti ay inomen moyo ta habayti ya katibayan nin bayoy kasondo--an nin Diyos ya hay dayà ko ay mantolò nin para komoyo. Tebe kawo minom nin ombayri ay panemtemen moyo ko."
46011026	Hapa--eg maski makakano kawo mangan boy minom nin ombayri, hay pagkamati ni Pangino--on Hisos ay an-ipatandà moyo angga ha pagbira na.
46011027	Kayà hinoman ya mangan boy minom nin ombayri ha hinalità ko ta alwa yan karapatdapat ay ampagkasalanan ya koni Pangino--on Hisos, ta agna ampa-alaga--an ya pagkamati boy pantolò nin dayà ni Pangino--on Hisos hin impakò ya ha koroh.
46011028	Kayà balang tawo ay dapat na pon sori--en ya sarili na biha ya mangan nin ombayroy tinapay boy ombayroy i-inomen,
46011029	ta hinoman ya ampangan boy ampinom para ha pamamanemtem ta agna ampa-alaga--an ya nawini ni Pangino--on Hisokristo ay habaytoy pamarosawan kona nin Diyos.
46011030	Habayto ya bara--nan no antà malakè komoyo ya mangakapey boy mahahakiten, boy ma--in anan ongno ya nikati.
46011031	No pirmi tamon ampagsori̇̀ ha sarili tamo ta paghehean tamoy kasalanan tamo ay agtamo hosgawan nin parosawan nin Pangino--on.
46011032	Piro no hay Pangino--on ay ampangipatanam kontamo nin kadya-dya--an ay an-itorò na tamo ta aw-anak na tamo. Ha ombayro ay agna tamo parosawan nin bilang ha pamarosa na ha ahè ampipantompel kona.
46011033	Kayà, pawpatel ko, no ampititipon kawon mangan nin pamanemteman moyon pagkamati ni Pangino--on Hisos ay mitatagantan kawo biha kawo mangan nin habayto.
46011034	No ma--in komoyo nin nabitil ay dapat ya pon mangan ha bali na emen pamititipon moyo ay agna ihipen ya nabitil ya, no alwan hay ihipen nan bongat ay hi Pangino--on Hisokristo. Ha ombayri ya pamititipon moyo ay ayin ma-ihosga komoyo ya Diyos. Tongkol ha kanayon ya bagay ay lano koyna ayosen pamako ko bahen komoyo.
46012001	Hapa--eg, pawpatel, labay kon matanda--an moyoy kaptegan nin tongkol ha kakayawan ya an-igwà nin Ispirito nin Diyos.
46012002	Mismon hikawo ya magtandà nin hin agkawo et antompel ha Pangino--on ay maparah kawon magtan boy ma-itawon nin homamba ha alwan peteg diyos ya ahè ampakapaghalità.
46012003	Hapa--eg ay itorò ko komoyo no pangno matanda--an ya hay Ispirito nin Diyos ay ampamo--on ha tawo. Hay tawoy ampaghalità nin kala-etan ya tongkol koni Apo Hisos ay alwan peteg nin Ispirito nin Diyos ya ampamo--on kona. Piro hay tawoy ampaghalità nin hi Apo Hisos ay Pangino--on ay peteg nin hay Ispirito nin Diyos ay ampamo--on kona.
46012004	Hari-hari̇̀ ya klasin kakayawan ya an-igwà nin Ispirito nin Diyos, piro mimihay Ispirito ya ampambi.
46012005	Hari-hari̇̀ ya klasi nin sirbisyo ya an-igwà nin Diyos, piro mimiha ni Pangino--on Hisos ya ampagsirbiyan tamo.
46012006	Hari-hari̇̀ simpri ya klasin gawgawà ya pagsisirbi ha Diyos, piro mimihay Diyos ya ampambin kakayawan ha kaganawan gawà nin balang miha.
46012007	Balang tawo ay ma--in kakayawan ya an-igwà kona nin Ispirito nin Diyos para ha ikahampat nin kaganawan.
46012008	Hay kanayon ay ambiyan karonongan mangi-aral nin Halità nin Diyos, boy hay kanayon ay ambiyan pangingintindi nin mangipalinaw nin habayto. Ispirito nin Diyos ya ampambi nin habayti ya kagalingan.
46012009	Habayto et ya Ispirito nin Diyos ya ampambi nin makhaw ya katetpel ha kanayon. Hay an-igwà itaman nin habaytoy Ispirito nin Diyos ha kanayon ay kakayawan mamakahampat nin ampipagmasakit.
46012010	Hay kanayon ay ambiyan kakayawan makagawà nin pawpapag-ispantawan, boy hay kanayon ay ambiyan kakayawan nin mangi-aral Halità nin Diyos. Hay kanayon ay ambiyan kakayawan makatandà no hay kakayawan ya tinanggap nin kanayon ya tawo ay nangibat ha Ispirito nin Diyos o ahè. Ma--in ambiyan nin kakayawan maghalità nin hari-hari̇̀ ya klasin halità, boy hay kanayon ay ambiyan kakayawan nin mangipalinaw nin ombayroy hawhalità.
46012011	Kaganawan nin habayti ya kakayawan ay mimihay pinangibatan. Ayin kanayon no alwan Ispirito nin Diyos. Hiya ya ampambi ha balang antompel ha Pangino--on kompormi ha labay nan igwà.
46012012	No pangno nin hay mihay nawini ay angkabo--ò nin malakè ya parti ay ombayro hi Pangino--on Hisokristo. Hiya ay kowinta mimihay nawini ya kabo-o--an nin malakè ya parti.
46012013	Hitamoy kaganawan, mag--in Hodiyo o alwa, alilà man o alwa ay nag--in mimihay nawini ta nabinyagan tamo ha mimihay Ispirito nin Diyos ya inggawà kontamon kaganawan.
46012014	Hay nawini nin tawo ay nabo--ò nin malakè ya parti; alwan mimihay parti.
46012015	No halita--en nin bitih ya, "Alwa kon gamet; kayà hiko ay alwan parti nin nawini," ha ombayro wari̇̀, hay bitih ay alwan parti nin nawini?
46012016	No halita--en itaman nin tolih ya, "Alwa kon mata; kayà hiko ay alwan parti nin nawini," ha ombayro wari̇̀, hay tolih ay alwan parti nin nawini?
46012017	No matan bongat ya kabo-o--an nin nawini ay pangno man makalengè? No tolin bongat itaman ya kabo-o--an nin nawini ay pangno makara--ep?
46012018	Piro Diyos ya namalsa nin nawini kompormi ha kalabayan na. In-ayos nan mahampat ya pinangigwa--an na nin balang parti nin nawini.
46012019	No hay kaganawan parti ay mimihay klasi ay pangno mag--in nawini bayto?
46012020	Kayà hay nawini ay malakè ya parti piro mimihay nawini.
46012021	Hay mata ay ahè ma-ari̇̀ maghalità ha gamet nin, "Alwa katan ka-ilangan." Hay olo itaman ay ahè simpri ma-ari̇̀ maghalità ha bitih nin, "Alwa katan ka-ilangan."
46012022	Ha kaptegan, hay an-ibilang nin alwan ma-alagà ya parti nin nawini ay habayto ya mas ka-ilangan.
46012023	Hay parti nin nawini ya an-ipalagay tamo nin alwan masyadon kaporipori ay lalò tamon ampa-alaga--an, boy hay parti nin nawini ya alwan magandan tegtegen ay habaytoy an-asiwa--en tamon mahampat.
46012024	Piro hay parti nin nawini ya da--an anan maganda ay alwaynan ka-ilangan ayosen. Hay nawini ay in-ayos nin Diyos boy binyan dangal baytoy parti nin nawini ya an-ipalagay tamon alwan kaporipori.
46012025	Ombayri ya ginawà nin Diyos emen balang parti nin nawini ay ahè magkama--in sigalotan no alwan mimamalasakit.
46012026	No angkakhitan ya mihay parti nin nawini, hay kaganawan ay ampananam. No amparangalan ya mihay parti nin nawini, hay kaganawan ay angkatowà.
46012027	Hikawoy kaganawan ay pinagkanawini ni Pangino--on Hisokristo, boy balang miha komoyo ay parti nin nawini na.
46012028	Ha kaganawan gropon mangama--in katetpel ha Pangino--on, hay Diyos ay ma--in pinili̇̀ nin gaw--en ombayri. Hay ona ay hawhogò; ikalwa, mipangi-aral Halità nin Diyos; ikatlo, mipanorò. Ma--in et mipanggawà nin pawpapag-ispantawan, mipamakahampat nin ampipagmasakit, mipanambay, mipama-alà, boy mipaghalità nin hari-hari̇̀ ya klasin halità.
46012029	Alwan kaganawan ay hawhogò, mipangi-aral Halità nin Diyos, o mipanorò; boy alwan kaganawan ay ambiyan kakayawan manggawà nin pawpapag-ispantawan,
46012030	mipamakahampat nin ampipagmasakit, mipaghalità nin hari-hari̇̀ ya klasin halità boy mipangipalinaw nin habayto.
46012031	Kayà pakahangaren moyo ya lalò ma-alagà ya kakayawan ya an-igwà nin Ispirito nin Diyos. Hapa--eg ay ipatandà ko komoyo ya pinakamahampat ha kaganawan.
46013001	Hay pinakamahampat ha kaganawan ay panlalabi. No ma--in ako man kakayawan makapaghalità nin kahalakoy hawhalità ya nangibat ha Ispirito nin Diyos boy maskin makapaghalità akon halità nin aw-anghil, ta agko ampanlabi ha kapara kon tawo ay bilang akon tonoy nin borakatag o tonoy kompanà ya nabahak.
46013002	No ma--in ako man kakayawan mangi-aral Halità nin Diyos, ma--in akon tinandà boy pangingintindi nin kaganawan bagay ya ahè pon impatandà nin Diyos, boy maski mapakambya koy bawbakil nin banà ha kakhawan katetpel ko, piro agko ampanlabi ay ayin akon silbi.
46013003	No ipangiri ko man ya kaganawan kamama--in ko ha manga-irap, boy no igwà ko man ya sarili ko nin po-olan emen ako mati nin banà ha panhohomonol ko koni Pangino--on Hisokristo, piro agko ampanlabi ay ayin akon mapakinabang.
46013004	Hay ampanlabi ay mapasinsya, maba--it, ahè angka-inggit, ahè ampaghambog, boy ahè ampagmalhay.
46013005	Hay ampanlabi ay alwan mala--et ya ogali̇̀, agna an-ipilit ya labay na, alwan mapapahangen, boy alwan mapagtanem.
46013006	Ahè angkatowà ha mala--et ya gawgawà, no alwan hay an-ikatowà na ay panggawà nin kaptegan.
46013007	Hay ma--in ombayri ya panlalabi ay mapamatawad boy ma--in pamahimalà. Ma--in yan pan-o-omasa ya hay kapara nan tawo ay ma--in kahampatan. Hiya ay mapagte--eh ha kaganawan kadya-dya--an ya anlomateng kona.
46013008	Ma--in anggawan ya kakayawan mangi-aral Halità nin Diyos boy maghalità nin kahalakoy hawhalità kateng karonongan, ta lano, haba--in ay alwaynan ka-ilangan. Piro hay panlalabi ay ahè ma-anggawan.
46013009	Hay karonongan tamo boy kakayawan tamon mangi-aral Halità nin Diyos ay alwa et sapat.
46013010	Hay bawbagay ya habayto, lano ay mapahiliyan nin bawbagay ya ayin kakolangan.
46013011	Hin anak ako et ay ampaghalità ako, ampangihip, boy ampangatoynongan nin emen ha anak. Piro hin tinomo--a koyna ay agkoyna an-ogali--en ya ogali̇̀ nin anak.
46013012	Hay tongkol ha Diyos ay agtamo masyadon angka-intindiyan hapa--eg, ta bilang tamon bongat angka-aninag ha mabereg ya ispiho, piro lano ay arap-arapan tamon makit hi Apo Hisos. Hapa--eg ay amò bongat ya pagkatandà ko, piro lano ay ma-intindiyan koy kaganawan bilang pagkatandà kongko nin Diyos.
46013013	Ha biyay tamo hapa--eg ay ma--in tatloy ma-alagà ya bagay ya manatili: pantotompel, pag-asa, boy panlalabi; piro hay igit ha kaganawan ay panlalabi.
46014001	Panlalabi ya pakahabeken moyo, boy pakahangaren moyoy kakayawan ya an-igwà nin Ispirito nin Diyos, lalo-lalò ana ya makapi-aral kawo nin Halità nin Diyos.
46014002	Hay ampaghalità nin kahalakoy halità ya nangibat ha Ispirito nin Diyos ay ha Diyos ampaki-ilgo, alwan ha tawo ta ayin tawoy maka-intindi nin habayto. Diyos bongat ya maka-intindi. Ha tambay nin Ispirito nin Diyos ay ampakapaghalità ya nin bawbagay ya ahè pon impatandà nin Diyos.
46014003	Piro hay ampangi-aral nin Halità nin Diyos ay ampakapaghalità ha tawtawo nin ikatibay nin pantotompel la, ikakhaw nin nakem, boy ikahahaliwa la.
46014004	Hay tawoy ampaghalità nin kahalakoy halità ya inggawà kona nin Ispirito nin Diyos ay ampatibayen nan bongat ya sarili nan katetpel. Piro hay tawoy ampangi-aral nin Halità nin Diyos ay ampamakhaw pantotompel nin gropon mangama--in katetpel ha Pangino--on.
46014005	Labay ko dayi nin hikawoy kaganawan ay makapaghalità nin kahalakoy hawhalità, piro hay mas kon labay ay makapi-aral kawo nin Halità nin Diyos. Mas ma-alagà ya makapi-aral Halità nin Diyos kisa makapaghalità nin kahalakoy hawhalità. Piro no hatoy kahalakoy halità ay ma-ipalinaw nin habaytoy ampaghalità nin ombayro ay makapatibay yan pantotompel nin gropo nin kapara nan katetpel.
46014006	Kayà, pawpatel, no mako ko bahen komoyo ta maghalità akon bongat kahalakoy halità ay ayin akon ma-itambay komoyo. Matambayan katawo no hay itorò ko komoyo ay hatoy impatnag kongko nin Diyos, o tinandà ko ya tongkol kona, o aw-aral ya ikatibay nin pantotompel moyo.
46014007	Mag--in ha aw-istrominto ya antogtogen ya bilang ha palahota boy alpa ay ahè matanda--an no anyay antogtogen no mimihay nota.
46014008	No hay tamboyok ya ampatnoyen para pangipatandà nin ma--in gira ta alwan tamà ya pamatnoy ay ma--in wari̇̀ makapaghandà nin makilaban?
46014009	Ombayro itaman komoyo, no maghalità kawo nin ahè ma-intindiyan ay pangno matanda--an nin hinoman ya anhalita--en moyo? Emen kawon bongat ampaki-ilgo ha angin.
46014010	Bayri ha babon lotà ay malakè ya klasin halità, boy balang halità ay ma--in labay totolen.
46014011	Piro no agko angka-intindiyan ya halità ya anggamiten nin ka-ilgo ko ay agkayi mapi-intindi; emen kayin bongat parihon dayowan ya ti-ihan ibatan.
46014012	Hikawo itaman, banà ta anhangaren moyoy kawkakayawan ya ampangibat ha Ispirito nin Diyos ay sikapen moyo nin hay kakayawan ya igwà komoyo nin Ispirito nin Diyos ay makapatibay nin gropon mangama--in katetpel ha Pangino--on.
46014013	Ombayro man, hay tawoy ampaghalità nin kahalakoy halità ay ipanalangin nay biyan yan kakayawan mangipalinaw nin habaytoy anhalita--en na.
46014014	No ampanalangin ako ta kahalakoy halità ya anggamiten ko, hay anti kongkoy Ispirito nin Diyos ay ampanalangin, piro ayin ma-itambay ya ihip ko.
46014015	Hapa--eg ay anya awod ya gaw--en ko? Manalangin ako nin manggamit halità ya inggawà kongko nin Ispirito nin Diyos, boy manalangin ako nin panalangin ya nangibat ha nakem ko. Magkanta ko nin gamiten koy halità ya inggawà kongko nin Ispirito nin Diyos, boy magkanta ko nin kanta ya nangibat ha nakem ko.
46014016	No ampagpasalamat kawo ha Diyos ta kahalakoy halità ya anggamiten moyo, pangno omawoyon komoyo baytoy ayin ombayroy kakayawan no agla angka-intindiyan ya anhalita--en moyo?
46014017	Ma-ari̇̀ mahampat baytoy ombayroy pamasalamat moyo ha Diyos, piro agkawo nakapakhaw katetpel nin nipampakalengè.
46014018	Ampasalamat ako ha Diyos ta igit komoyon kaganawan ay ampakapaghalità ako nin kahalakoy halità ya nangibat ha Ispirito nin Diyos,
46014019	piro ha pamititipon nin gropon ampipantompel ha Pangino--on ay mas mahampat et ya lilimay halità ya halita--en koy ma-intindiyan la ha panonorò ko konla kisa liboliboy halità ya agla ma-intindiyan.
46014020	Pawpatel, agkawo mag--in nin bilang anak ha pangingihip, no alwan pakatodyo--en moyoy pangingihip moyo. Piro no ha kala-etan ay mag--in kawon bilang ha kawkolaw ya ahè ampangihip nin manggawà kasalanan.
46014021	Ombayri ya nakaholat ha kawkapanogo--an: "Wanan Pangino--on, konlan habayti ya tawtawo ay maghalità ako. Hay halita--en ko ay ipahalità ko ha dawdayowan ya ma--in kanayon ya hawhalità. Ombayro man ay agla ko leng--en."
46014022	Kayà hay kakayawan maghalità nin kahalakoy hawhalità ay palatanda--an para do ha ahè ampipantompel ha Diyos; habayto ay alwan palatanda--an ha ampipantompel. Piro hay kakayawan ya mangi-aral Halità nin Diyos ay ampakatambay ha mangama--in katetpel ha Diyos; alwan tambay ha ayin katetpel ha Diyos.
46014023	Kayà no nititipon kawo ya gropon ampipantompel ha Pangino--on ta hikawoy kaganawan ay ampaghalità nin kahalakoy halità, biha ma--in nakalateng ya ahè magtandà nin tongkol bayri o tawtawoy ahè antompel ha Pangino--on, agla wari̇̀ halita--en nin lokoloko kawo?
46014024	Piro no kaganawan moyon nititipon ay ampangi-aral Halità nin Diyos, ta lomateng bayro ya tawoy ahè antompel ha Diyos, o ayin tandà ya tongkol bayri ay matanda--an na ya hiya ay makasalanan. Nakem na ya makapipatandà nin hiya ay mala--et.
46014025	Matanda--an na et no anyay anti ha nakem na ta Diyos ya anggomawà kona. Kayà manalimokod yan homamba ha Diyos ta halita--en nay, "Hay Diyos ay talagan anti komoyo!"
46014026	Hapa--eg, pawpatel, hay labay totolen nin habaytoy kaganawan hinalità ko komoyo ay ombayri: ha pamititipon moyo ay gaw--en moyoy kaganawan bagay ya makapatibay katetpel nin kapara moyo. Ma--in magkanta, hay kanayon ay manorò, hay kanayon ay mangibalità nin impatandà kona nin Diyos, hay kanayon ay maghalità nin kahalakoy halità, boy ma--in itaman mangipalinaw nin habayto.
46014027	No ma--in maghalità nin kahalakoy halità ay tamà ana ya manga lowa o tatlo katawo ya maghalità nin ombayro. Ha paghalità la nin ombayro ay mipapalbah hila, boy ka-ilangan nin ma--in mangipalinaw nin habaytoy anhalita--en la.
46014028	Piro no ha pamititipon la ay ayin makapipalinaw, balang miha ya ampaghalità nin ombayro ay pakatinek, ta ha sarili na tana maghalità nin ombayro boy maki-ilgo ha Diyos.
46014029	Dapat lowa o tatlo katawo ya mangi-aral Halità nin Diyos nin banà ha panggogomawà konla nin Ispirito nin Diyos. Hay kanayon ay manlengè ta ihipen la no habaytoy anhalita--en la ay tamà.
46014030	No hay Diyos ay ma--in impanakem ha miha do ha ampiknò ay tonggen baytoy ampag-ilgo emen makapaghalità baytoy miha;
46014031	ta ha panggogomawà komoyo nin Ispirito nin Diyos, hikawoy kaganawan ay mihamihan makapi-aral Halità nin Diyos emen hay kaganawan ay matoto boy homkaw ya pantotompel.
46014032	Hay ma--in ombayri ya kakayawan nin mangi-aral Halità nin Diyos ay ampamalabah no ma--in kanayon ya ampag-ilgo,
46014033	ta no ampititipon nin homamba, hay Diyos ay ahè angkatowà ha pamitotobaktobak no alwan ha ka-ayosan. Hay kaganawan gropon mangama--in katetpel, hatoy nag--in tawtawo nin Diyos ay ma--in pamititipon
46014034	ya hay bawbabayi ay ka-ilangan pakatinek, ta aghila payagan maghalità ha ombayroy pamititipon nin gawgropon mangama--in katetpel ha Diyos. Ka-ilangan hilan pasakop bilang ombayro ha nakaholat ha kawkapanogo--an.
46014035	No hay babayi ay ma--in labay matanda--an ay ahawa nay pastangen na pamorong la ha bali la, ta alwan nararapat ha mihay babayi ya maghalità ha ombayroy pamititipon nin gropon mangama--in katetpel ha Pangino--on.
46014036	Sigoro, hay kanayon bahen komoyo ay an-ipag-ayin ba-alà bayti ya an-itorò ko. Wari̇̀ komoyo nangibat ya Halità nin Diyos? Wari̇̀ hikawon bongat ya binalita--an?
46014037	Hinoman ya ampangihip nin hiya ay mangangaral o ma--in yan kakayawan ya nangibat ha Ispirito nin Diyos ay mahampat no balayen na ya hay an-iholat ko ay an-ipanogò nin Diyos.
46014038	Piro no agna balayen bayti ya inholat ko komoyo ay agmoyo ya itaman balayen.
46014039	Kayà, pawpatel ko, pakahangaren moyon makapi-aral nin Halità nin Diyos nin banà ha panggogomawà komoyo nin Ispirito nin Diyos, boy agmoyo ibawal ya maghalità nin kahalakoy halità ya nangibat ha Ispirito nin Diyos.
46014040	Balè kaganawan bagay ay gaw--en moyo ha tamà boy ma-ayos ya pamamaraan.
46015001	Hapa--eg, pawpatel, an-ipapanemteman ko komoyo ya Mahampat ya Balità ya tongkol koni Pangino--on Hisokristo ya in-aral ko komoyo. Habayti ya Mahampat ya Balità ay tinanggap moyo boy pinagkapondasyon nin katetpel moyo.
46015002	Ampangoligtanan moyo et nayi̇̀ bayti ya in-aral ko komoyo ya Mahampat ya Balità ya ampakab--i nin kalibriyan? No ahè ay ayin anan alagà komoyo baytoy tineplan moyo.
46015003	Hay pinakama-alagà ya aral ya tinanggap ko itaman ay in-aral ko komoyo ya hi Pangino--on Hisokristo ay nati nin para ha kawkasalanan tamo kompormi ha impaholat nin Diyos.
46015004	Hiya ay intabon boy hin ikatlon allo ay biniyay yan oman kompormi et ha impaholat nin Diyos.
46015005	Hiya ay napakit pon koni Pidro, biha ha kanayon et ya aw-alagad ya kawkalamowan nan an-ingaten Labinlowa.
46015006	Hapa--eg, napakit ya simpri ha ma-igit liman gatoy nititipon ya pawpatel ha Pangino--on. Angga hapa--eg pana--on ay angkabiyay et ya kalak--an konla.
46015007	Hapa--eg ay napakit yayna et koni Santiyago biha ha kaganawan hogò ya ampititipon hin habayto.
46015008	Hin kahoyothoyotan ay napakit ya itaman kongko ha pangyayari ya ahè an-asawan.
46015009	Ha kaganawan hogò ay hikoyna ya pinaka-oltimo. Alwa kon karapatdapat ingaten hogò ta hay mangama--in katetpel ha Diyos ay pinadya-dya--an ko.
46015010	Piro ha kahampatan pangingangalo nin Diyos, hiko ay nag--in hogò nin bilang ombayri hapa--eg boy ahè na-lihan alagà bayti ya kahampatan pangingangalo ya inggawà kongko. Nagpagal ako et nin igit ha hinoman konlan kaganawan, piro habayti ya kakayawan ko ay ahè nangibat ha sarili ko, no alwan ha kahampatan pangingangalo kongko nin Diyos.
46015011	Kayà mag--in hiko o hilay kanayon ya hawhogò ay habayti ya an-i-aral nawen boy habayti ya tineplan moyo.
46015012	Hap--eg hi Pangino--on Hisokristo ya an-i-aral nawen ay biniyay oman nin Diyos. Piro antà ma--in ongno komoyo ya ampaghalità nin hay tawoy nati ay ahè mabiyay oman?
46015013	No peteg nin ahè biyayen oman ya nikati ay ahè awod biniyay oman hi Pangino--on Hisokristo.
46015014	No hi Pangino--on Hisokristo ay ahè biniyay oman nin Diyos ay ayin kowintay pangangaral nawen kateng pantotompel moyo,
46015015	ta no ombayro ay lomwah nin mabongkok kayi ya ampamapteg nin tongkol ha Diyos, ta ampaptegan nawen ya hi Pangino--on Hisokristo ay biniyay oman nin Diyos. Piro no peteg ya anhalita--en moyo ya ahè mabiyay oman ya nikati, hi Pangino--on Hisokristo ay ahè dayi biniyay oman nin Diyos.
46015016	No ahè biyayen ya nikati ay ahè itaman awod nabiyay oman hi Pangino--on Hisokristo.
46015017	Habayti et, no hi Pangino--on Hisokristo ay ahè biniyay oman nin Diyos ay ayin kowintay pantotompel moyo, boy hay kasalanan moyo ay ahè napatawad.
46015018	No ahè nabiyay oman hi Pangino--on Hisokristo, hay mangama--in katetpel kona ya nikati ana ay nipalakoyna dayi ha kaparosawan.
46015019	No hay pag-asa tamo koni Pangino--on Hisokristo ay habayti ya biyay tamon bongat bayri, ha kaganawan tawo ay hitamoyna ya ka-i-ingalo.
46015020	Piro hay talagan peteg ay nabiyay oman hi Pangino--on Hisokristo. Hiya ya ka-ona-onawan nabiyay oman ya agana nati; kayà ma--in tamon pag-asa ya biyayen oman ya nikati, ta hin angkabiyay hila et ay antompel hila koni Pangino--on Hisokristo.
46015021	Banà ha kasalanan ya ginawà nin mihay tawo ya hi Adan ay nagkama--in nin kamatyan ya kaganawan tawo. Piro banà ha kahampatan ya ginawà nin mihay tawo ya hi Pangino--on Hisokristo ay nagkama--in nin pamiyay oman ha tawtawo.
46015022	No pangno nin hay kaganawan tawoy aw-inalalak ni Adan ay nagkama--in nin kamatyan ta nag-ompisa koni Adan ay ombayro itaman nin mabiyay oman ya tawtawoy ma--in pamakilamo koni Pangino--on Hisokristo.
46015023	Hay pangabiyay oman ay ombayri: primiro, hi Pangino--on Hisokristo ya biniyay oman; ha pagbira na bayri, hay mangama--in katetpel ya nikati ana ay mabiyay oman.
46015024	Hapa--eg hay ka-anggawan ay lomateng pamakayari̇̀ hira--en ni Pangino--on Hisokristo ya kaganawan ampipamo--on, mangama--in katongkolan, boy kapangyariyan bilang ha dawdimonyo ta hila ay ampipangkomontra ha Diyos. Pangayari̇̀, hay pag-ari̇̀ ay igwà na ha Tatay ya Diyos,
46015025	ta hi Pangino--on Hisokristo ay mamo--on angga ha mapahokò nin Diyos ya kaganawan ka-away na.
46015026	Hay kalalampohan nin talowen ya ka-away ay kamatyan. Ha ombayro, hay tawtawo ay ayin anan kamatyan.
46015027	Tandà tamo ya hi Pangino--on Hisokristo ay mamo--on ha kaganawan, ta ombayri ya nakaholat ya Halità nin Diyos: "Kaganawan bagay ay ipahokò nin Diyos koni Pangino--on Hisokristo." Piro ha hinalità ya kaganawan bagay ya pahoko--en ay malinaw ya pagkahalità ya ahè inlamo nin Diyos ya kateng sarili nay pahoko--en na koni Pangino--on Hisokristo.
46015028	No hay kaganawan bagay ay na-igwà ana nin Diyos ha hilong kapangyariyan nin pamomo--on ni Pangino--on Hisokristo, hi Pangino--on Hisokristo itaman ya Anak nin Diyos ay pasakop ha pamomo--on nin Diyos. Ha ombayro, Diyos ya mamo--on ha kaganawan.
46015029	Hay pamabinyag nin kanayon ay ginawà la para do ha nikati ya ahè nikabinyagan hin angkabiyay hila et. Hapa--eg no aghila ampinto--o nin mabiyay oman ya nikati ay antà ombayroy anggaw--en la?
46015030	Antà homobò kayi ha kadya-dya--an no agkayi ampinto--o nin biyayen oman nin Diyos ya nikati?
46015031	Pawpatel, allo-allo ay ma--in labay mamati kongko. Anhalita--en ko bayti komoyo ta hikawo ay an-ikarangal ko alang-alang ha pagsisirbi ko koni Pangino--on Hisokristo.
46015032	Hay tawtawo bayri ha siyodad nin Ipiso ay bilang mabangis ya aw-ayop ya ampangalaban kongko ha pagpilit ko nin manorò konla. Ma--in ako wari̇̀ mapakinabang ha pagte--eh ko nin kadya-dya--an no ahè biyayen oman ya nikati? No ahè mangyarin ombayro ay gaw--en tamo bayti ya ombayri ya kahalita--an: "Magperà tamon mangan boy minom ta maka mati tamoyna nobokah."
46015033	Pag-atapan moyo baytoy alwan tamà ya tawtorò; ta hay tawoy mahampat ya ogali̇̀ ay angkagtan ha kala-etan nin tawoy mala--et ya pag-o-ogali̇̀.
46015034	Pakahampaten moyoy pangingihip moyo boy tonggen kawon manggawà nin kasalanan. Ma--in komoyo nin ahè magbalay ha Diyos. Hinalità ko bayti komoyo emen kawo mareng-eyan.
46015035	Piro ma--in sigoron magpastang nin ombayri: "Pangno nin hay nikati ay mabiyay oman boy anyay klasin nawini nin hatoy mikabiyay oman?"
46015036	Haba--in ya ombahen ya pastang ay kalokowan! Hay ka-alimbawa--an ay bini̇̀; hay bini̇̀ ya intaphon ay angkati pon biha mabiyay.
46015037	Alimbawà: no mananem kan trigo o maski anyay kanayon ya tanaman, hay itanem mo ay pahi̇̀ bongat; alwan hatoy malhay anay po--on nin tanaman.
46015038	Hay bini̇̀ ya intanem ay ampatobo--en nin Diyos emen magkama--in nin klasi ya kompormi ha kalabayan na. Balang bini̇̀ ay ma--in sarilin klasi o itsora.
46015039	Ombayro simpri ha laman, piro alwan kaganawan laman ay paripariho. Ma--in laman nin tawo, ma--in laman nin ayop, ma--in laman nin manokmanok, boy ma--in laman nin kawkonà.
46015040	Ma--in nawini ya para ha katatag-ayan ha kama-inan nin Diyos boy ma--in nawini ya para bayri ha babon lotà, piro hay klasin kagandawan nin nawini bayro ha katatag-ayan ha kama-inan nin Diyos ay kahalako ha kagandawan nin nawini bayri ha babon lotà.
46015041	Hay kanayon ya ka-alimbawa--an ay ombayri: hay kagandawan nin allo ay kahalako ha kagandawan nin bowan boy bawbito--en. Hay bawbito--en ay ma--in kanyakanyan kagandawan.
46015042	Ombayro itaman ha tawtawoy nati ya biyayen oman. Hay nawini nin tawo ya intabon ay mabolok. Piro ha biyayen oman nin Diyos ya tawo ay agana mabolok ya nawini.
46015043	Pangitabon nin tawo, hay nawini na ay mag--in anan katowà boy ayin anan kowinta, piro pamiyay oman ay maganda boy makhaw.
46015044	Habayti ya nawini tamo bayri ha babon lotà ay itabon pangati tamo. Piro pamiyay oman kontamo nin Diyos, hitamo ay ma--in bayoy nawini ya igwà na kontamo. Hay nawini tamo bayri ha babon lotà ay kahalako ha nawini ya igwà na kontamo lano.
46015045	Nakaholat ha Halità nin Diyos ya hi Adan ya ka-ona-onawan tawo ay nagkama--in nin biyay ya inggawà nin Diyos, balè hi Pangino--on Hisokristo ya an-ingaten hoyot ya Adan ay hiya ya ampambin biyay ya ayin anggawan ya bilang biyay nin Diyos.
46015046	Hay nawini ya ma--in kamatyan ay ni-ona pon. Piro lano ay mapahiliyan nin nawini ya ayin kamatyan.
46015047	Hi Adan ya ka-ona-onawan tawoy pinalsa ay yari̇̀ ha lotà. Piro hi Pangino--on Hisokristo ya an-ingaten ikalwan Adan ay nangibat ha katatag-ayan ha kama-inan nin Diyos ta anti ya pon bayro.
46015048	Kaganawan tawo bayri ha babon lotà, hay nawini ay yari̇̀ ha lotà nin bilang ha nawini ni Adan ya yari̇̀ ha lotà; piro kaganawan mamako ha katatag-ayan ha kama-inan nin Diyos, hatoy mangama--in katetpel ay ma--in nawini ya bilang ha nawini ni Pangino--on Hisokristo.
46015049	Hitamo ay yari̇̀ ha lotà nin bilang koni Adan, piro habayti ya nawini tamo hapa--eg ay mapahiliyan nin nawini ya bilang koni Pangino--on Hisokristo ya nangibat ha katatag-ayan ha kama-inan nin Diyos.
46015050	Ombayri ya labay kon totolen, pawpatel ko: habayti ya nawini tamo hapa--eg ay ka-ilangan mapahiliyan, ta habayti ya ombayri ya klasin nawini ay ahè mipalako ha ka-ari--an nin Diyos. Habayti ya nawini tamoy ma--in kamatyan ay ahè ma-ari̇̀ pa-iri bayro. Hay nawini tamo bayro ay ayin anan kamatyan.
46015051	-
46015052	Hapa--eg, leng--en moyo ko! Hay ipatandà ko komoyo ay hay mangyari kontamo lano ya ahè pon impatandà kontamo nin Diyos. Hitamoy kaganawan ampipantompel ha Pangino--on ay ahè ma-obon mati, piro hitamoy kaganawan, no pangno kabilis ikirep ya mata, hitamo ay biglà ma-oman nin ombayro kabilis. Piro biha mangyari bayto ay ma--in pon tonoy tamboyok, hatoy patnoyen ha bandan hoyot. Pantomnoy nin habaytoy tamboyok, hay nikati ya biyayen oman, hatoy mangama--in katetpel ha Diyos ay magkama--in nin kahalakoy nawini emen agana mati anggan makakanoman. Hitamoy kaganawan ay ma-oman,
46015053	ta habayti ya nawini tamoy angkabolok ta angkati ay dapat mapahiliyan nin nawini ya ahè mabolok ta ayin kamatyan.
46015054	No habayti ya nawini tamoy angkabolok ta ma--in kamatyan ay mapahiliyan nin nawini ya ahè mabolok ta ayin kamatyan ay natopad ana bayti ya nakaholat ha Halità nin Diyos ya ombayri: "Ayin anan kamatyan ta tinaloyna nin Diyos.
46015055	Hay kamatyan ay ayin anan kapangyariyan ta tinaloyna. Hay kamatyan ay agana makapangno ta ayin anan mati."
46015056	Hay bara--nan no antà nin hay kanayon ya tawo ay angkalimo ha kamatyan ay banà ha nagawà lay kasalanan; boy hay ampakapipatandà nin kasalanan ay kawkapanogo--an.
46015057	Hapa--eg, magpasalamat tamo ha Diyos ta ambiyan na tamon pananalo ha panggogomawà ni Pangino--on Hisokristo.
46015058	Kayà, anlabiyen kon pawpatel, pakatibay kawo emen agkawo matoksò. Pakahipeg kawon gomawà nin para ha Pangino--on ta tandà moyo ya ahè masayang ya pagpagal moyo para kona.
46016001	Hapa--eg, tongkol ha tambay ya an-igwà moyo ha ampipanga-ilangan ya nag--in tawtawo nin Diyos ay gaw--en moyoy bilang ombayro ha hinalità ko ha gawgropon mangama--in katetpel ha Pangino--on do ha probinsyan Galasya.
46016002	No allon Dominggo, balang miha komoyo ay mangipapawà nin kowalta kompormi ha natanggap nay alagà ya pinagtrabahowan na. Tiponen moyo bayto emen pamako ko bahen ay alwaynan ka-ilangan manipon ta nakahandà anan da--an.
46016003	Panlomateng ko bahen, hay tawtawoy mapahimala--an moyon mangi-atel nin tambay ha siyodad nin Hirosalim ay biyan kon holat ya mamapteg nin habaytoy inhogò moyon mangi-atel nin tambay ay talagan mapahimala--an.
46016004	No ma--in bara--nan nin mako ko bayro ay makilako hilayna kongko.
46016005	Mako ko bahen ha siyodad nin Korinto pamaka-ibat ko ha probinsyan Masidonya ta magdaan ako pon bayro.
46016006	Labay kon maboyot ako pon bahen komoyo, maka anggan malabah ya abagat emen moyo ko matambayan ha maski ayri ya lakwen ko.
46016007	Agkoyna pon magdaan bahen hapa--eg ta agko labay ya kadodomali̇̀ bongat ya panibaw ko komoyo. Pamako ko bahen ay labay kon maboyot ako bahen no kalabayan nin Pangino--on.
46016008	Piro bayri ko pon ha siyodad nin Ipiso angga ha Pistan Pintikostis,
46016009	ta bayri ay malakè ya malabay manlengè Halità nin Diyos maski malakè simpri ya angkomontra ha anggaw--en ko.
46016010	Panlomateng bahen komoyo ni Timotiyo ay pakilamowan moyo yan mahampat ta hiya ay kapariho kon ampagsirbi ha Pangino--on.
46016011	Agmoyo payagan nin ma--in manyamo-yamò kona, no alwan tambayan moyo ya emen ya ma--in kaligawan ya magbira bayri kongko. Hiya kateng kanayon ya pawpatel ha Pangino--on ay anti--en ko bayri.
46016012	Hapa--eg, tongkol koni Apolos ya patel tamo: mahigpit kon hinalità kona ya manibaw ya bahen nin kalamo nay kanayon ya pawpatel ha Pangino--on. Piro agna et labay mako hapa--eg. No ma--in yaynan pana--on ay mako yayna bahen.
46016013	Mag-atap kawo emen agkawo mapahonol ha mali̇̀ ya tawtorò; pakatibayen moyoy pantotompel moyo; hokawen moyoy nakem moyon omarap ha kadya-dya--an boy magpakatatag kawo.
46016014	Kaganawan gawà moyo ay gaw--en moyo nin ma--in panlalabi.
46016015	Pawpatel, tandà moyo ya do ha probinsyan Akaya, hi Istipanas kateng pamilya na ya ka-ona-onawan nagkama--in katetpel ha Pangino--on. Hay sarili la ay inggawà la nin magsirbi ha nag--in tawtawo nin Diyos.
46016016	An-ipaki-ilgo ko komoyo ya hay sarili moyo ay ipasakop moyo ha tawtawoy ombayri konla boy ha kaganawan nin kawkalamowan nin ampipanggomawà boy ampipagpagal.
46016017	Hay towà ko hin nilomateng bayri hili Istipanas, Portonato, boy hi Aka-iko, ta ha kalele--an ko nin banà ha agtamo pangapipikit ay ampaligawen la ko.
46016018	Pinaliga la ko nin bilang ha pamaliga la komoyo. Hay tawtawoy ombayri ay igalang moyo.
46016019	Hay gawgropon mangama--in katetpel ha Pangino--on ya anti bayri ha probinsyan Asya ay ampangomosta komoyo, boy ha ngalan nin Pangino--on ay ampakakokomostawen kawo ni Akila boy Prisila kateng hatoy gropon mangama--in katetpel ha Pangino--on ya ampititipon ha bali la.
46016020	Kaganawan patel ha Pangino--on bayri ay ampangomosta komoyo. No mangapipikit kawo ay mi-i-ilaw kawo nin ma--in panlalabi.
46016021	Hapa--eg habayti ya pangomosta ko komoyo ay mismon hiko hi Pablo ya nanolat.
46016022	Parosawan nin Diyos ya hinoman ya ayin panlalabi koni Pangino--on Hisos. Tampol dayin magbira hi Pangino--on tamon Hisos!
46016023	Hi Pangino--on tamon Hisos ay mangingangalo dayi nin mambin kahampatan komoyo.
46016024	Anlabiyen katawo nin banà ha pamilalamo tamo koni Pangino--on Hisokristo.
47001001	Hiko hi Pablo ya hogò ni Pangino--on Hisokristo nin banà ha kalabayan nin Diyos. Hi Timotiyo ya patel tamo ha Pangino--on ay kalamo ko nin ampanolat nin habayti ya para komoyon gropon mangama--in katetpel ha Diyos bahen ha siyodad nin Korinto kateng ha kaganawan nag--in tawtawo nin Diyos ha intiron probinsyan Akaya.
47001002	Hay Tatay tamoy Diyos boy hi Pangino--on Hisokristo ay mangingangalo dayi komoyo nin mambin kahampatan boy katinekan.
47001003	Poriyen tamo ya Diyos ya Tatay ni Pangino--on tamon Hisokristo. Hiya ya Diyos ya ma-ingangalowen boy ampangibatan nin kaganawan ikahahaliwa.
47001004	Ha kaganawan kadya-dya--an ya andanasen nawen ay anhahaliwawen kayi nin Diyos emen no pangnoy panahaliwa na konnawen ay ombayro itaman mahahaliwa nawen ya kanayon ya ampipagdanas nin maski anyay kadya-dya--an.
47001005	Labis ya kadya-dya--an ya andanasen nawen banà ha pamakilamo nawen koni Pangino--on Hisokristo, piro labis itaman ya panahaliwa na konnawen.
47001006	Hay pananam nawen nin kadya-dya--an ay para ha ikahahaliwa moyo boy ha ikalibri moyo ha kasalanan. No hikayi ay angkahahaliwa nin Diyos ay hahaliwawen nawen kawo itaman emen kawo magkama--in nin kapasinsyawan magte--eh nin kadya-dya--an ya andanasen moyo nin bilang konnawen.
47001007	Angkasigoro nawen ta tandà nawen ya ha pamakiramay moyo konnawen ha kadya-dya--an ay mahahaliwa kawo itaman nin Diyos nin bilang konnawen.
47001008	Pawpatel, labay nawen matanda--an moyo ya tongkol ha kadya-dya--an ya dinanas nawen ha probinsyan Asya. Pagkadya--dyà nin dinanas nawen; kayà na-lihan kayin pag-asa nin mabiyay et.
47001009	Andap nawen no mati kayina hin habayton oras. Piro habayto ay nangyari emen agkayi pahimalà ha sarili nawen no alwan ha Diyos ya mamiyay oman nin nikati.
47001010	Hin habayto, hay Diyos ay nangilibri konnawen ha talagan kamatyan boy patoloy ya pangilibri na konnawen. Lobos ya pamahimalà nawen nin ilibri na kayi et banà
47001011	ha pananambay moyo nin mangipanalangin konnawen. Ha ombayro ay malakè ya magpasalamat ha Diyos, ta ha kahampatan na konnawen ay tinobay nay pawpanalangin nin kalak--an.
47001012	Hay ma-ipagparangalan nawen ya ampaptegan nin konsinsya nawen ay ombayri: hay pamakilamo nawen ha kaganawan, lalo-lalò ana komoyo ay ayin kapintasan boy ayin pagkakanwari̇̀. Habayti ay ahè nangibat ha sarili nawen karonongan no alwan ha kahampatan pangingangalo nin Diyos.
47001013	-
47001014	Hay an-iholat nawen komoyo ay hatoy mabaha moyo boy ma-intindiyan moyon mahampat. Hiko ya agmoyo et masyadon angka-intindiyan hapa--eg ay an-omasa nin malobos ya pagka-intindi moyo kongko emen ha allon magbira hi Pangino--on Hisos, no pangno nawen kawo ma-ipagparangalan ay ombayro itaman nin ma-ipagparangalan moyo kayi.
47001015	-
47001016	Banà ta angkasigoro ko komoyoy ombayro ay inihip ko pon nin biha ko magdiritso bayri ha probinsyan Masidonya ay magdaan ako pon bahen komoyo ha siyodad nin Korinto. Pamaka-ibat ko bayri ay magdaan akoyna et nin manibaw bahen komoyo emen madobli ya ma-itambay ko komoyo, boy ha pagbira ko bahen ay matambayan moyo ko ha pamako ko ha probinsyan Hodiya.
47001017	Hapa--eg ta ahè nitoloy baytoy plano ko ay halita--en moyo wari̇̀ nin orong solong ako? Ha asa moyo nayi̇̀, hay pagplano ko ay bilang ha anggaw--en nin tawo ya ayin katetpel ha Diyos? Hay tawoy ombayro ay pa-awò pon biha amò papa-inghan ay pa-ahè ana.
47001018	No pangno nin hay Diyos ay tapat ay ombayro kayi ha paghalità nawen komoyo. No napa-awò kayi ay agnawen ana omanen ya halità nawen,
47001019	ta hay Anak nin Diyos ya hi Pangino--on Hisokristo ya in-aral nawen komoyo nili Silas boy Timotiyo ay ahè ampangoman nin pa-ahè ya pama-awò na. No napa-awò ya ay agyayna pa-ahè.
47001020	Hiya ya antomopad nin kaganawan impangakò nin Diyos. Kayà banà koni Pangino--on Hisos ay ampaghalità tamon "Amin" ha Diyos ya hay labay totolen ay ma--in tamon pamahimalà kona ya toparen nay impangakò na. Ha ombayri, mapori ya Diyos.
47001021	Diyos ya ampamatibay kontamo banà ha pamakilamo tamo koni Pangino--on Hisokristo, boy hiya et ya namili̇̀ konnawen nin gomawà para kona.
47001022	Hay pambi na kontamo nin Ispirito na ya pa-iri ha nakem tamo ay palatanda--an nin hitamo ay ikon na, boy katibayan ya toparen na ya impangakò na.
47001023	Hapa--eg tongkol ha agko pamitoloy nin mako bahen ay ombayri ya bara--nan boy tandà nin Diyos no alwan peteg bayti ya halita--en ko komoyo. Hay agko pon pamako bahen komoyo ha siyodad nin Korinto ay emen agko makapaghalità nin ikakhit nakem moyo.
47001024	Tongkol ha katetpel moyo ay agkatawo labay pangonawan ta matibay ana ya katetpel moyo. Antomambay kayin bongat para ha ikaliga moyo.
47002001	Nagdisisyon ako ha sarili ko nin pamako ko bahen ay agkoyna omanen pakakhitan ya nakem moyo;
47002002	ta no mabiyan katawo nin ikalelè moyo ay ayin anan mamaliga kongko, ta maliga kon bongat no maliga kawo.
47002003	Kayà biha ko nako bahen ay pinagtanan katawo pon nin holat emen agmoyo ko mabiyan nin ikalelè ko ta hikawo ya dapat mamaliga kongko. Ampinto--o ko ya no maliga ko, hikawoy kaganawan ay maliga itaman.
47002004	Ha panolat ko komoyo nin habayto ay alwan a-amò ya lowà koy nantolò, ta masyado kon angkalelè boy angkagoloy ihip ko. Inholat ko bayto komoyo, alwan banà ta labay kon pakakhitan ya nakem moyo, no alwan labay kon ipatandà komoyo ya masyadoy panlalabi ko komoyo.
47002005	Hapa--eg hatoy tawoy nanggawà nin kasalanan ya nakab--in kalele--an ay alwan bongat nin hiko ya pinakakhitan nay nakem nin palele--en no alwan kateng hikawo. Alwan sobra baytoy hinalità ko ya kateng hikawoy lomelè ta hay labay kon totolen ay maski hino komoyon kaganawan.
47002006	Sapat anay pamarosa moyo kona ya halos kaganawan moyo ya ma--in kagagaw--an.
47002007	Hapa--eg ay patawaren moyo ya boy hahaliwawen emen agya mapatalo nin masyadoy kalele--an na.
47002008	An-ipaki-ilgo ko komoyo ya ipakit moyo ya panlalabi moyo kona.
47002009	Hay bara--nan nin panolat ko komoyo nin habayto ay emen katawo mahobokan no anhonolen moyo ko ha kaganawan bagay.
47002010	Hinoman ya tawoy patawaren moyo ay patawaren ko itaman. Hay pinatawad ko no ma--in man, ha arapan ni Pangino--on Hisokristo ay pinatawad ko alang-alang komoyo.
47002011	Mamatawad tamo emen agtamo maloko ni Satanas, ta tandà tamoy kagalingan na nin manaktika.
47002012	Hin ni-abot ako ha siyodad nin Trowas nin mangi-aral Mahampat ya Balità ya tongkol koni Pangino--on Hisokristo ay nakit ko ya habaytoy dogal ay inhandà nin Pangino--on nin pangi-aralan ko.
47002013	Piro agko mapalagay ta agko nakit bayro hi Titò ya patel tamo ya pakaleng--an kon balità ya tongkol komoyo. Kayà napatawo ko konla nin mako ha probinsyan Masidonya.
47002014	Ampasalamat ako ha Diyos, ta banà ha pamakilamo ko koni Pangino--on Hisokristo, hay Diyos ay ampambi kongko nin pananalo ha maski anya ya angkaranasan ko. Hitamo ya anggamiten nin Diyos emen hay pagkatandà ya tongkol koni Pangino--on Hisokristo ay ma-ibalità ha kaganawan dogal. Ha ombayri, hitamo ay bilang ha bangoh ya anhomngaw.
47002015	Hitamo ya ampipantompel ha Diyos ay bilang ha bangoh ya ampakapakonsowilo ha Diyos ta an-ipatandà tamo ya tongkol koni Pangino--on Hisokristo. Ha tawtawoy antoro--an tamo ay ma--in ongno ya ampikalibri. Piro hay kanayon ya ayin kalibriyan ay mipalako ha kaparosawan.
47002016	Do ha ahè ampipantompel, hay an-itorò tamo ay bilang bawò ya ampambin kamatyan ya ayin anggawan. Piro do ha mikalibri, habayti ya an-itorò tamo ay bilang bangoh ya ampambin biyay ya ayin anggawan. Ma--in wari̇̀ makakayan gomawà nin ombayri ha anggaw--en tamo?
47002017	Banà ta inhogò kayi nin Diyos nin magsirbi koni Pangino--on Hisokristo ay tandà nin Diyos ya tapat kayin ampangi-aral nin Halità na. Alwa kayin mapagkakanwari̇̀ nin bilang ha kanayon ya hay bara--nan nin pangi-aral la ay emen hila makakwa nin kowalta.
47003001	Ha asa moyo nayi̇̀ ay an-itag--ay nawen anaman ya sarili nawen ha paghalità nawen komoyo hapa--eg? Biha moyo kayi nayi̇̀ tanggapen ay ka-ilangan kayin mantan hawholat ya mamapteg nin mahampat ya gawgawà nawen bilang ombayro ha hawholat ya anggitan nin kanayon ya ampipanorò komoyo? Dapat nayi̇̀ nin pagaw--en nawen kawo nin ombayroy hawholat emen ha lakwen nawen ay tanggapen la kayi nin banà ha kahampatan nin inholat moyo ya tongkol konnawen?
47003002	-
47003003	Piro hikayi ay agana manga-ilangan nin hawholat ya ombayro, ta hikawo mismo ya makapipakit ha kanayon ya hay an-itorò nawen ay mahampat. Tandà nawen et ya hay kahampatan moyo ay natanda--an nin kaganawan ta anhomonol kawo ha intorò nawen. Malinaw ya hikawo ay kowinta holat ya mabaha ya impaholat konnawen ni Pangino--on Hisokristo, ta hikayi ya nangi-aral komoyo nin tongkol kona. Habayti ya holat ay alwan tinta ya ginamit nin pinanolat, no alwan hay ma--in gawà ha nakem moyo ay Ispirito nin angkabiyay ya Diyos. Alwan bilang hin hato ya hay pawpanogò ay ha loway matampiyak ya bato nin inholat.
47003004	Habaytoy hinalità nawen ay ma--in kayin pamahimalà ha Diyos banà ha pantotompel nawen koni Pangino--on Hisokristo.
47003005	Agnawen anhalita--en ha sarili nawen ya sapat anay kakayawan nawen ha gawà ya habayti; hay kakayawan nawen ay nangibat ha Diyos.
47003006	Diyos ya nambi konnawen kakayawan nin mangi-aral nin tongkol ha bayoy pamisondo--an. Habayti ya bayoy pamisondo--an ay alwan holat no alwan angka-igwà nin Ispirito nin Diyos. Hay kawkapanogo--an ya inggawà ni Moysis ay makapipalako ha kamatyan. Hay Ispirito nin Diyos balè ay ampambin biyay ya ayin anggawan.
47003007	-
47003008	Hay pawpanogò ay inholat ha matampiyak ya bato, boy hin inggawà bayto nin Diyos, hay maganday hawang na ay impakit na koni Moysis. Hin nayari̇̀, hay maganday kahawangan nin Diyos ay ha lopa ni Moysis nin nakit nin Aw-israylita. Aghila makategteg ha lopa ni Moysis ta angkapolag hila maski habaytoy maganday hawang ay angkalabah. No hay pawpanogò hin hato ya ampakagtan ha kamatyan ay nakapipakit nin kapangyariyan nin Diyos; hay panggogomawà nin Ispirito nin Diyos ay lalò makapipakit nin kapangyariyan nin Diyos.
47003009	No pangno nin hay pawpanogò ya an-ipahonol hin hato ha tawtawo ay ampakakitan nin kapangyariyan nin Diyos, maski ampakagtan ha kamatyan, hay pagsirbi ya an-ipagawà hapa--eg nin Diyos ay mas pakakitan nin kapangyariyan nin Diyos ta hay tawtawo ay ampag--in mahampat.
47003010	Hapa--eg hatoy da--an ya pawpanogò ya ampakapipakit nin kapangyariyan nin Diyos ay nalabah ana ta ma--in anan bayo ya lalò makapipakit nin kapangyariyan nin Diyos.
47003011	Maski ampakapipakit nin kapangyariyan baytoy ona ya ma--in anggawan ay mas baytoy bayo ta ayin anggawan.
47003012	Banà ta ampahimalà tamo nin manatili bayti ya bayoy an-i-aral tamo ay makhaw ya nakem tamon itorò bayti.
47003013	Hitamo ay alwan bilang koni Moysis ya nagtagpen lopa. Ginawà nan ombayro emen hay Aw-israylità ay agla makit baytoy maganday hawang nin Diyos mintras angkapanew ha lopa ni Moysis.
47003014	Ombayro man ay matyà et ya nakem la. Maski angga hapa--eg ay kowinta natagpenan ya pangingihip la ta no bahawen baytoy impaholat nin Diyos koni Moysis ay agla ma-intindiyan. Ahè ma-intindiyan nin tawtawo no aghila pon tompel boy makilamo koni Pangino--on Hisokristo.
47003015	Maski hapa--eg, no bahawen nin Hawhodiyo ya kawkapanogo--an ya inggawà ni Moysis ay kowinta natagpenan ya pangingihip la.
47003016	Piro pantompel nin tawo ha Pangino--on ay ma-alih ana baytoy kowinta nakatagpen nin pangingihip na.
47003017	Hay Pangino--on ya binanggit ay Ispirito nin Pangino--on Diyos. Hay tawoy ma--in nin habaytoy Ispirito ay libri ana.
47003018	Hitamoy kaganawan ampipantompel ha Pangino--on ay ayin anan hatoy kowinta nakatagpen ha pangingihip tamo. Bilang tamon ispiho ya mambin hawang nin kagandawan ni Pangino--on Hisokristo. Ha panggogomawà nin Ispirito nin Pangino--on ay lalò tamon angkabayo emen tamo mag--in nin bilang koni Pangino--on Hisos.
47004001	Ha ingangalo nin Diyos, habayti ya gawà ay impahimalà na konnawen; kayà makhaw ya nakem nawen.
47004002	Binokotan nawen ya patagò ya gawgawà ya makapipareng--ey. Kayà ha panonorò nawen ay agkayi ampanloko boy agnawen an-itikò ya Halità nin Diyos. Tandà nin Diyos ya hay anhalita--en nawen ay kaptegan. Kaganawan ay magtandà nin hay anggaw--en nawen boy anhalita--en nawen ay kaptegan.
47004003	No ma--in et kowinta tagpen ha pangingihip nin kanayon ta agla labay intindiyen ya labay totolen nin Mahampat ya Balità ya an-i-aral ko ay hila bayto ya mipalako ha kaparosawan ya ayin anggawan.
47004004	Hay pangingihip nin habayti ya ahè ampipantompel ha Diyos ay kowinta binowag ni Satanas, ta hiya ya andiyosen la boy hiya ya ampakapangyayari konla. Ha kagagaw--an konla ni Satanas, hay Mahampat ya Balità ya ampangipatnag nin ayin kapantay ya kapangyariyan ni Pangino--on Hisokristo ay agla ma-intindiyan boy agla ampahimala--an. Hi Pangino--on Hisos ya pakakitan no pangno ya Diyos.
47004005	Alwan sarili nawen ya an-i-aral nawen no alwan hi Pangino--on Hisokristo. Alang-alang kona, hikayi ay ampagsirbi komoyo.
47004006	Hin pinalsa nin Diyos ya langit boy lotà ay hinalità na, ya wana, "Magkama--in hawang ha karegleman." Kayà nagkama--in hawang. Hiya simpri ya Diyos ya hinomawang ha pagnanakem nawen. Inggawà na konnawen ya pagkatandà nin ayin kapantay ya kapangyariyan na ya makit koni Pangino--on Hisokristo.
47004007	Hapa--eg hikayi ay kowinta keren ya pinangipalamnan nin ma-alagà ya bagay. Bayri matanda--an ya hay kakayawan nawen nin mangipatandà nin Mahampat ya Balità ay ahè na-ibat ha sarili nawen, no alwan nangibat ha ahè mapantayan ya kapangyariyan nin Diyos.
47004008	Maski ayri kayi ampipalako ay ampakaranas kayi nin kagipitan, piro agkayi angkapatalo. Angkagolo ya nakem nawen, piro agkayi angka-lihan nin pag-asa.
47004009	Antikapen kayi ta padya-dya--an, piro agkayi ampa-olayan nin Diyos. Ampadya-dya--an kayin patyen, piro agkayi et angkati.
47004010	Mabetbet nin ma--in labay mamati konnawen nin bilang ha naranasan ni Apo Hisos. Piro hikayi ay an-ilibri ni Apo Hisos emen ha sarili nawen ay makit nin tawtawo ya hi Apo Hisos ay angkabiyay boy ampanambay konnawen.
47004011	Mintras angkabiyay kayi, ha pagsisirbi nawen koni Apo Hisos ay pirmi kayin marani ha kamatyan nin banà kona emen hay biyay ni Apo Hisos ay makit konnawen ha panggogomawà na ha biyay nawen maski habayti ya nawini nawen ay ma--in kamatyan.
47004012	Ha pangi-aral nawen ay marani kayi ha kamatyan piro hay risolta itaman komoyo ay ma--in kawon biyay ya ayin anggawan.
47004013	Ha Halità nin Diyos ay ombayri ya nakaholat: "Hay anhalita--en ko ay habaytoy ampinto-owen ko." Ombayro itaman ya pantotompel nawen ha Diyos. No anyay ampinto-owen nawen ay habaytoy anhalita--en nawen ha kanayon.
47004014	Tandà nawen ya hay namiyay oman koni Pangino--on Hisos ay Diyos. Hikayi man ay biyayen nan oman ta ma--in kayin pamakilamo koni Apo Hisos. Habayti ay gaw--en nin Diyos emen hikayi kateng hikawo ay magtan na nin makilamo koni Apo Hisos bayro ha kama-inan nin Diyos.
47004015	Hay bara--nan nin pagte--eh nawen nin kadya-dya--an ya anlomateng konnawen ay emen kawo matambayan, ta no sigisigi ya panlomakè nin tawtawoy ampananggap nin kahampatan ya an-i-ingalon an-igwà nin Diyos ay sigisigi itaman ya panlomakè nin mipagpasalamat kona. Ha ombayri ay angkapori ya Diyos.
47004016	Kayà ahè angkomapey ya nakem nawen. Maski pakapey anan pakapey ya nawini nawen ay allo-allon anhomkaw ya nakem nawen.
47004017	Hay kadya-dya--an ya andanasen nawen hapa--eg ay alwan masyado boy ahè bomoyot. Hay kapahiliyan lano nin habayti ya andanasen nawen ay ayin anggay kaligawan ta no pangnoy kadya-dya--an hapa--eg ay mas et bayroy kaligawan.
47004018	Agkayi ampangihip nin bawbagay ya angkakit bayri ha babon lotà, ta hay bawbagay ya angkakit bayri ay ahè bomoyot. Hay an-ihipen nawen ay hatoy ahè angkakit ya ayin anggawan.
47005001	Tandà tamo ya no nati tamoyna, habayti ya ampa-iriyan tamoy kowinta bali ya nawini ya yari̇̀ ha lotà ay mahirà. Piro do ha katatag-ayan ha kama-inan nin Diyos ay ma--in tamon pa-iriyan ya bayoy nawini ya kowinta bali. Habayto ya ginawà nin Diyos ay ayin pagkahirà ta alwan gawà nin tawo.
47005002	Habayti ya nawini ya anti et kontamo ay an-ida-ing tamo, ta hay labay tamo bayri ha nawini ya ampa-iriyan tamo hapa--eg ay mapahiliyan nin hatoy masyado tamon anhangaren ya nawini do ha katatag-ayan ha kama-inan nin Diyos.
47005003	Ha ombayro ay ma--in anan kapahiliyan ya pa-iriyan nin kalolowa tamo.
47005004	Mintras anti tamo et bayri ha kama-inan tamoy nawini ya angkahirà ay andoma-ing tamo; alwan ha labay tamoynan mati, no alwan habayti ya nawini tamo ay labay tamon mapahiliyan nin nawini ya para ha katatag-ayan ha kama-inan nin Diyos. Ha ombayro, hay nawini tamoy ma--in kamatyan ay mapahiliyan nin nawini ya ayin kamatyan.
47005005	Diyos ya nangihandà kontamo para bayri ha pamamayo kontamo, ta inggawà na kontamo ya Ispirito na ya kaptegan nin bayowen na bayti ya nawini tamo.
47005006	Kayà pirmin makhaw ya nakem nawen boy tandà nawen ya mintras anti tamo et bayri ha nawini tamo hapa--eg ay agtamo et mi-abot ha orongan tamo ya kama-inan nin Pangino--on.
47005007	Hitamo ay angkabiyay nin ma--in katetpel ha Diyos maski agtamo ya angkakit.
47005008	Kayà makhaw ya nakem nawen maski ampadya-dya--an kayi, ta hay mas labay nawen ay alihan bayti ya nawini ya ampa-iriyan nawen hapa--eg emen do kayina ha Pangino--on ya orongan tamo.
47005009	Hay ampakahangaren nawen peleg nawen angkabiyay et o maski anti kayina ha Pangino--on ay mangonsowilo konnawen ya Diyos.
47005010	Kaganawan tamo ay omarap koni Pangino--on Hisokristo ta hosgawan na. Balang miha kontamo ay mananggap nin nararapat ha ginawà na mag--in mahampat o mala--et ya ginawà na peleg angkabiyay ya bayri ha babon lotà.
47005011	Banà ta tandà nawen ya kapapalimo ya panosga nin Pangino--on ay ampagsikapan nawen nin hay tawtawo ay magkama--in katetpel emen aghila maparosawan. Diyos ya magtandà no pangno ya pagnanakem nawen, boy an-omasa ko nin tandà moyo itaman.
47005012	Anhalita--en nawen bayti komoyo, alwan ha an-itag--ay nawen anaman ya sarili nawen komoyo. Labay katawon bongat biyan bara--nan nin mangipagmalhay konnawen. Ha ombayro ay ma--in kawon ma-itobay ha tawtawoy ayin kanayon ya an-ipagmalhay no alwan hatoy angkakit la kisan hatoy anti ha nakem la.
47005013	No peteg baytoy anhalita--en la ya lokoloko kayi ay ayin bali no ha ombayro ay makagawà kayi nin para ha Diyos. No matinò ya pangingihip nawen ay para ha ikahampat moyo.
47005014	Hay anggomi--it konnawen ay panlalabi ni Pangino--on Hisokristo. Tandà nawen ya hin nati hi Pangino--on Hisos, kaganawan tawo ay kowinta nikati nin kalamo na ta hiyay nangakò nin kamatyan la.
47005015	Nati ya nin para ha kaganawan emen hay ma--in biyay ya ayin anggawan ay agana mabiyay nin para ha sarili la, no alwan para koni Pangino--on Hisokristo; ta alang-alang konla, hi Pangino--on Hisokristo ay nati biha biniyay oman.
47005016	Hapa--eg ay agnawen antegtegen ya pagkatawo nin maski hino. Maski ombayroy anggaw--en nawen hin hato koni Pangino--on Hisokristo, hapa--eg ay alwaynan ombayro.
47005017	Kayà hinoman ya ampakilamo koni Pangino--on Hisokristo ay nabayoyna. Ayin anay da--an nan pag-o-ogali̇̀ ta hiya ay bayoyna.
47005018	Diyos ya ginomawà nin ombayro. Banà koni Pangino--on Hisokristo ay pinagkasondò na tamo, boy pinili̇̀ na kayin mangipakarani kona nin tawtawoy ahè et nakisondò kona.
47005019	Hay labay kon totolen ay ombayri: hay tawtawo ay pinagkasondò nin Diyos nin banà ha pagkamati ni Pangino--on Hisokristo. Banà bayri ay imbilang na hila nin ayin anan kawkasalanan. Hikayi ya pinahimala--an nan mangibalità nin ombayri.
47005020	Kayà hikayi ya hawhogò ni Pangino--on Hisokristo ay konnawen impatayà nin Diyos ya pamaki-ilgo komoyo. Hay an-ipaki-ilgo nawen komoyo ya kowinta hi Pangino--on Hisokristo ya ampaki-ilgo komoyo ay makisondò kawo ha Diyos.
47005021	Hi Pangino--on Hisokristo ay ayin kasalanan. Piro para ha ikahampat tamo, hay kasalanan nin kaganawan tawo ay impa-akò kona nin Diyos emen ha pamakilamo tamo koni Pangino--on Hisokristo ay magkama--in tamon kahampatan ya mangibat ha Diyos.
47006001	Hikayi ay anggomawà kalamo nin Diyos; kayà andawaten nawen komoyo ya agmoyo sayangen ya kahampatan ingangalo ya tinanggap moyo ya inggawà komoyo nin Diyos,
47006002	ta hay hinalità nin Diyos ay ombayri: "Ha tamà ya pana--on ay nilengè kata, boy ha allon pangilibri ay tinambayan kata." Leng--en moyo! hapa--eg anay pana--on boy hapa--eg ya alloy inggawà komoyo nin Diyos para malibri kawo.
47006003	An-atapan nawen makagawà nin anyaman ya ikakapey nin pantotompel nin maski hino emen agkayi mapintasan ha pagsisirbi nawen ha Diyos.
47006004	Ha kaganawan bagay ay ampaptegan nawen ya hikayi ay mawmagsisirbi ha Diyos. Masyadoy pagpasinsya nawen ha kawkadya-dya--an, kawka-irapan, boy kawkagipitan.
47006005	Pinagbabarog kayi, impiriso, boy pinibobogbogan. Naranasan nawen ya ka-irapan nin magtrabaho boy no minghan ay ahè angkatoloy boy ahè ampangan.
47006006	An-ipakit nawen ya ha pagsisirbi nawen ha Diyos ay malinis ya gawgawà nawen, ma--in kayin tinandà ha kaptegan, ma--in kapasinsyawan, boy ma--in kahampatan. Mapatnag ya anti konnawen ya Ispirito nin Diyos boy ma--in kayin peteg ya panlalabi,
47006007	boy kaptegan ya an-i-aral nawen ta hay anggomawà konnawen ay kapangyariyan nin Diyos. Hay an-ipanlaban nawen boy an-ipandipinsa ay hay panggogomawà nawen nin kahampatan ha tegteg nin Diyos.
47006008	Angkaranasan nawen ya parangalan boy hira--an, la-eten boy poriyen. Intoring kayi nin mabongkok maski kaptegan ya anhalita--en nawen.
47006009	Ma--in ahè ampanisipano konnawen piro ha kanayon ay bantog kayi. Ampanga-ampoling kayin mati piro angkakit moyo ya makhaw kayi et angga hapa--eg. Maski amparosawan kayi nin Diyos nin banà ha panonorò na konnawen ay agkayi et angkati.
47006010	Malakè ya an-ikalelè nawen piro pirmi kayin maliga. Ma-irap kayi piro malhay ya tambay nawen ha kalak--an. Ayin kayi nin maski anya, piro ikon nawen ya kaganawan ikon nin Diyos.
47006011	Anlabiyen kon tawtaga Korinto, tapatan ako ya maghalità komoyo banà ha panlalabi ko komoyo. No anyay anti ha nakem ko ay habaytoy an-ibokà kon halita--en komoyo.
47006012	Nilabi katawon masyado piro matambangan kawo kongko.
47006013	Hiko ay bilang moyon tatay ya ampaghalità komoyo. Kayà ibokà moyon halita--en no anyay anti ha nakem moyo nin bilang ombayri kongko.
47006014	Agkawo makilamo ha ahè ampipantompel ha Diyos. Wari̇̀ mapilamo ya kahampatan boy kala-etan? O wari̇̀ mapi-agem ya kahawangan boy karegleman?
47006015	Ma-ari̇̀ wari̇̀ mapisondò hi Pangino--on Hisokristo boy hi Satanas? Ma-ari̇̀ wari̇̀ simprin mapisondò ya ampipantompel ha Diyos boy ahè ampipantompel kona?
47006016	Hay bali nin Diyos ay ma-ari̇̀ wari̇̀ pa-iriyan nin alwan peteg diyos? Hitamo ay bali nin angkabiyay ya Diyos, ta ombayri ya hinalità na: "Hiko ay pa-iri konla boy manatili kon kalamo la. Hiko ya Diyos la boy hila ay mag--in tawtawo ko.
47006017	Kayà," wana nin Pangino--on, "mog-alih kawo boy makihiyay kawo konla ha panhomamba la ha alwan peteg diyos. Agkawo maki-emen manggawà nin kala-etan emen katawo tanggapen.
47006018	Hiko ay pagtatay moyo, ta hikawo itaman ay pag-anak ko, wana nin Pinakamakapangyariyan ya Pangino--on."
47007001	Anlabiyen kon pawpatel, banà bayri ha impangakò kontamo nin Diyos ay alihen tamoy kaganawan gawà ya ikaremek nin ihip tamo boy nakem tamo. Sikapen tamon gomalang ha Diyos nin mamiyay nin ayin kapintasan.
47007002	Biyan moyo kayi itaman dogal ha nakem moyo ta maski hino komoyo ay agnawen ginaw--an nin kala-etan, agnawen hinira--an, ni binintahiyan.
47007003	Agko anhalita--en bayti para hosgawan katawo, ta hinalità koyna komoyo ya hikawo ay pirmi ha nakem ko, boy kalamo katawo ha biyay o ha kamatyan.
47007004	Masyadoy pamahimalà ko komoyo boy masyadoy pangipagmalhay ko komoyo. Ha kaganawan andanasen koy ka-irapan, hiko hapa--eg ay angkahahaliwa boy hay nakem ko ay pono-ponò nin kaligawan banà do ha nabalita--an ko ya tongkol komoyo.
47007005	Maski hin ni-abot kayi ha probinsyan Masidonya ay agkayi mapalagay, ta maski ayri kayi magpeyeh ay ma--in ampamadya--dyà boy ampipanggolo konnawen, boy angkahlak kayi nin banà komoyo.
47007006	Piro Diyos ya ahè ampama-olay ha ampikalelè ay nanahaliwa konnawen ha panlomateng ni Titò.
47007007	Alwan bongat panlomateng na ya nakahahaliwa konnawen, no alwan kateng hatoy imbalità na konnawen ya pamakhaw nin nakem moyo kona. Hinalità na konnawen ya angkalengew kawo kongko boy an-ikalelè moyo ya nagawà moyoy kasalanan boy no pangno moyo ko an-imalasakit. Banà bayri ay lalò akon angkatowà.
47007008	Maski nakablò nin nakem moyo baytoy inholat ko komoyo ay agko ampaghehean. Balè pinaghehean ko pon hin nakit koy nablò ya nakem moyo maski kadodomali̇̀ bongat.
47007009	Hapa--eg ay angkatowà ako; alwan banà ta nablò ya nakem moyo, no alwan banà ha kalele--an moyo ya ginamit komoyo nin Diyos emen moyo paghehean boy halibokotan ya kawkasalanan. Habaytoy hinalità ko komoyo ay ahè nakala--et komoyo.
47007010	Hay ma-ibonga nin kalele--an ha panggogomawà nin Diyos ay paghehehe ya ampakagtan ha kalibriyan ha kasalanan. Hay ombayro ay ahè mapaghehean. Piro hay tawtawoy ahè ampipanhomonol ha Diyos, hay kalele--an la ay makapipalako konla ha kaparosawan ya ayin angga banà ha agla paghehe.
47007011	Helken moyo no anyay nagawà komoyo nin habaytoy kalele--an ya ginawà komoyo nin Diyos. Lalò kawon nagsikap boy pinagmalasakitan moyo nin impakit ya hikawo ay ayin kasalanan tongkol ha bagay ya habayto. Angka-inakitan moyoy sarili moyo banà bayro ha nangyari. Nalimo kawo ta andap moyo no parosawan kawo. Angkahabekan moyo ya mapakonsowilo moyo ko ha panlomateng ko. Nagkama--in kawo et kalabayan nin alihen baytoy kasalanan. Ha kaganawan paraan ay an-ipakit moyo ya agmoyo labay baytoy kasalanan nin habaytoy kalamowan moyo.
47007012	Hay bara--nan nin panolat ko komoyon habayto ay alwan bongat banà do ha tawoy nagkasalanan o do ha pinanggaw--an nan kasalanan, no alwan labay kon ipatandà komoyo ya ha tegteg nin Diyos ay talagan ma--in kawon malasakit konnawen.
47007013	Hay ginawà moyo ay nakahahaliwa konnawen. Alwan bongat nin habayto no alwan hay nakapaliga et konnawen ay hay ginawà moyo koni Titò hin anti ya bahen komoyo ta nagkama--in katinekan ha nakem na.
47007014	Impagmalhay katawo kona boy agko itaman nipareng--ey. Pirmin kaptegan ya anhalita--en nawen komoyo. Ombayro itaman, kaganawan hinalità koy tongkol komoyo ay napaptegan ni Titò.
47007015	Mintras an-ihipen na ya hikawo ay maronong homonol ay lalò kawon angkapalabi kona. Agna angkaliwawan ya kahampatan nin panananggap moyo boy pangigalang moyo kona.
47007016	Angkatowà ako ta talagan mapahimala--an katawo.
47008001	Pawpatel ko, labay kon ibalità komoyo no pangnoy kahampatan pangingangalo nin Diyos ha gawgropon mangama--in katetpel ha Pangino--on do ha probinsyan Masidonya.
47008002	Ha mahigpit ya panobok konla ay nagdanas hila nin masyadoy ka-irapan. Piro maski masyadoy ka-irapan ya andanasen la ay talagan maliga hila boy abirtoy gamet la nin mambi.
47008003	Ampagtarmoli hilan ampangaboloy nin alwan bongat ha abot kaya la, no alwan igit et ha makaya lan igwà. Habayti ay tandà ko
47008004	ta mahigpit lan an-ipaki-ilgo kongko ya biyan ko hilan pribilihyo nin makilamo ha kanayon nin manambay ha nag--in tawtawo nin Diyos.
47008005	Hay inggawà la ay ma-igit et ha an-asawan nawen. Alwan bongat nanambay hila no alwan hay sarili la ay in-ona lan inggawà para ha Pangino--on, boy ha kalabayan nin Diyos ay anti--en la no anyay labay nawen ipagawà konla.
47008006	Banà do ha nakit nawen ya kahampatan gawgawà nin tawtaga Masidonya ay impaki-ilgo nawen koni Titò ya mako yayna et bahen komoyo. Hiya ya mangipagpatoloy nin hatoy inompisawan nan impagawà komoyo ya manambay ha ampipanga-ilangan ya kapariho moyon katetpel.
47008007	Hikawo ay ma--in igit ya kakayawan ha kaganawan: ma--in kawon katetpel, ma--in kawon mahampat ya pangingintindi ha Halità nin Diyos boy an-ipalinaw moyo. Ma--in kawo et kalabayan nin homonol ha Diyos, boy masyado kawon malabi konnawen. Kayà dapat kawo itaman mag--in mabibi-iyen.
47008008	Agko an-imanda komoyo ya mambi kawo, no alwan labay kon bongat makit ya ka-apehan manambay nin kanayon emen mahobokan ya kaptegan nin panlalabi moyo.
47008009	Tandà moyo ya kahampatan pangingangalo ni Pangino--on Hisokristo, ta maski ikon nay kaganawan ha kama-inan nin Diyos, hiya ay nag--in tawo ya ayin nin maski anyay kamama--in boy timbeh nay kawkasalanan tamo. Ha ombayro ay ma--in tamo nin biyay ya ayin anggawan, boy makapaki-atag tamo ha kaganawan ikon na.
47008010	Ha palagay ko ay mahampat no yari--en moyoyna pon baytoy inompisawan moyo hin ta--on ya panipon nin kowalta ya i-igwà ha ampipantompel ha Pangino--on. Hikawoy nangona-ona nin nagkama--in ka-apehan boy ginomawà nin ombayri.
47008011	Kayà isigi moyo bayti ya ombayri ya gawà. Hay ka-apehan moyo ha gawà ya ombayri ya impakit moyo hin primiro ay panatiliyen moyo angga ha mayari̇̀ boy mambi kawo ha abot kaya moyo.
47008012	No matibolos ya nakem moyo nin mambi ay tanggapen nin Diyos baytoy igwà moyo; agna an-anti--en ya mambi kawo nin agmoyo makaya.
47008013	Agko labay ya mag-irap kawo ha pananambay moyo ha kanayon,
47008014	piro banà ta bastanti ya pagbibiyay moyo hapa--eg ay dapat kawon manambay ha kanayon ya ampipanga-ilangan. No hikawo ya manga-ilangan ta bastanti ya pagbibiyay la ay manambay hila itaman komoyo. Ha ombayro, hikawo ay mangapitatambay.
47008015	Ha pangyayari hin hato ha Aw-israylita ay ombayri ya nakaholat ha Halità nin Diyos: "Hay nanipon nin malakè ay ahè nagkama--in nin sobra. Hay nanipon nin amò ay ahè nagkakolang."
47008016	Ampasalamat ako ha Diyos ta hi Titò ay binyan nan ka-ihipan nin mangimalasakit komoyo nin bilang ha pangimalasakit ko komoyo.
47008017	Alwan bongat nin hinonol nay pamaki-ilgo ko kona nin mako bahen komoyo, no alwan banà ta labay nan manambay komoyo ay kosà nakem nan mako bahen.
47008018	Hi Titò ay palamowan kon mihay patel tamo ha Pangino--on ya balaybalay nin kaganawan gropon mangama--in katetpel banà ta hiya ay mapangi-aral nin Mahampat ya Balità.
47008019	Alwan bongat nin habayto, no alwan hiya et ya pinili̇̀ nin gawgropon mangama--in katetpel ha Pangino--on nin makilakon manambay konnawen ha pangangasiwà ha gawà ya habayti. Habayti ya ombayri ya pagsisirbi ay para ha ikapori nin Pangino--on boy emen nawen ma-ipakit ya kalabayan nawen nin magsirbi komoyo.
47008020	Ampag-atap kayi emen ayin mahalità konnawen ya maski hino nin tongkol ha pamama-alà nawen nin mangipatpel nin habayti ya malhay ya aboloy.
47008021	Ampagsikapan nawen nin mag--in ma-ayos bayti, alwan bongat ha tegteg nin Diyos no alwan ha tegteg nin tawtawo.
47008022	Hay an-ihogò nawen nin kalamo nili Titò ay mihay patel ha Pangino--on ya ha panonobok nawen kona ha malakè ya pangyayari ay nakit nawen ya kahipegan nan manambay. Hapa--eg ay lalò yan anhomipeg nin manambay banà ta ma--in yan masyadoy pamahimalà komoyo.
47008023	Tongkol koni Titò ay hiya ya kalamo ko boy katambay ko ha gawà ko bahen komoyo. Tongkol itaman ha pawpatel ya kalamo na ay hilay inhogò nin gawgropon mangama--in katetpel ha Pangino--on boy hi Pangino--on Hisokristo ay angkapori banà ha kahampatan nin gawgawà la.
47008024	Kayà ipatanam moyo konlan habayti ya pawpatel ya kaptegan nin panlalabi moyo konla emen makit nin gawgropon mangama--in katetpel ha Pangino--on ya agkayi nagkamali̇̀ ha pangipagmalhay nawen konla nin tongkol komoyo.
47009001	Tongkol ha tambay ya igwà ha nag--in tawtawo nin Diyos ay alwa koynan ka-ilangan iholat komoyo,
47009002	ta tandà ko ya handà kawon manambay. Kayà an-ipagmalhay katawo itaman ha tawtaga probinsyan Masidonya. Hinalità ko ya hin ta--on et ay handà kawo ya tawtaga probinsyan Akaya nin mambin tambay. Banà ha ka-apehan moyon manambay, halos hilay kaganawan ay nagkama--in kalabayan nin manambay.
47009003	Hapa--eg ay ampa-onawen ko bahen bayti ya pawpatel emen agko mapola--an ha pangipagmalhay ko komoyo, boy emen ma-ihandà moyoyna ya itatambay moyo bilang ombayro ha hinalità ko ha tawtaga Masidonya;
47009004	ta no ma--in makilako kongko ya ongnoy ma-ibat ha Masidonya nin mako bahen komoyo ta makit lay alwan handà ya itambay moyo ay mipareng--ey ako nin banà ha pamahimalà ko komoyo boy hikawo ya lalò mipareng--ey.
47009005	Kayà pinaki-ilgowan ko bayti ya pawpatel nin ma-ona hilayna pon bahen emen ma-ihandà la ya tambay ya impangakò moyo. Ha ombayro ay makit komoyo ya pagtarmoli moyon mambi, alwan angkapilitan kawon bongat.
47009006	Ihipen moyo bayti: hay ampangitanem nin amò ay mangalawah nin amò, balè hay ampangitanem nin malakè ay mangalawah nin malakè.
47009007	Balang miha ay mambi no anyay anti ha ihip na no ongnoy labay nan igwà. Ka-ilangan mahawang ya nakem nan mambi, alwan ha angkapilitan yan bongat ta hay tawoy maligan ampambi ay anlabiyen nin Diyos.
47009008	Hay Diyos ay ma--in kakayawan nin mama-inomay komoyo ha kaganawan bagay boy igit et ha panganga-ilangan moyo ya igwà na komoyo emen pirmi kawon ma--in ma-itambay ha kanayon ya ampanga-ilangan.
47009009	Ha Halità nin Diyos ay ombayri ya nakaholat ya tongkol ha tawoy mabibi-iyen: "Hay gamet na ay abirton mambi ha manga-irap; hay kahampatan na ay ayin angga."
47009010	Hay Diyos ay ampambi nin bini̇̀ boy hiyay ampamatobò emen ma--in ma-ekan. Hiya ya ampambi komoyo nin kowinta bini̇̀ emen ma--in kawo nin ma-itambay ha kanayon. Kayà ha pambi moyo ay ampamalakè nin kowinta bonga ya risolta nin pananambay moyo.
47009011	Pakalak--en nin Diyos ya igwà na komoyo emen ha kaganawan bagay ay ma--in kawon ma-itambay ha maski anyay paraan. Ha ombayro ay malakè ya magpasalamat ha Diyos banà ha tambay ya tinanggap la konnawen ya na-ibat komoyo.
47009012	Hay panambay moyo ha nag--in tawtawo nin Diyos ay alwan bongat ma-igwà moyo ya panganga-ilangan la, no alwan habayto et ya mag--in bara--nan nin malakè ya mipagpasalamat ha Diyos.
47009013	Habayti ya pambi moyo konla ay kaptegan nin tapat moyon anhonolen ya Mahampat ya Balità ni Pangino--on Hisokristo. Banà bayri ay poriyen lay Diyos. Hay pamoriyan la et ha Diyos ay hay kahampatan nin panambay moyo konla boy pambi moyo ha kanayon.
47009014	Ha pangipanalangin la komoyo ay angkapalabi kawo konla banà ha masyadoy kahampatan ingangalo ya inggawà komoyo nin Diyos.
47009015	Magpasalamat tamo ha Diyos ta hay inggawà na kontamo ay ahè makwan ihipen boy halita--en.
47010001	Anhalita--en kano nin kanayon ya hiko hi Pablo ay ma-amey ya nakem no ka-arap piro matapang no bokotan. No pangno ka-amey boy kahampat ya nakem ni Pangino--on Hisokristo ay ombayro hapa--eg ya nakem ko nin mag-ilgo komoyo.
47010002	An-ipaki-ilgo ko komoyo ya ha pamako ko bahen ay agkawo manggawà nin anyaman ya makapilit kongko nin pakatapang maghalità komoyo, ta talagan ombayro ya gaw--en ko do ha ongnoy ampipaghalità nin hiko ay angkabiyay et ha da--an kon pagkatawo nin bilang ha kanayon ya tawtawo bayri ha babon lotà.
47010003	Peteg nin hitamo ay tawon bongat boy angkatoksò tamo nin bilang ha kanayon. Piro agtamo an-omasa ha sarili tamon kakhawan nin makilaban ha kala-etan bayri ha babon lotà.
47010004	Hay an-ipanlaban tamo ay alwan bilang ha armas ya anggamiten bayri ha babon lotà, ta hay an-ipanlaban tamo ya ampangibat ha Diyos ay ma--in kapangyariyan manirà nin pawpowirsa ya anggamiten ni Satanas.
47010005	Ha panggamit nawen nin kakayawan ya inggawà konnawen nin Diyos ay angkapatalo nawen ya mali̇̀ ya kawkatoynongan kateng pagmatag--ay nin tawtawoy ahè labay makatandà nin tongkol ha Diyos. Hato et ya tawtawo ya ma--in ihip ya kontra ha Diyos ay angkapatalo nawen simpri nin bayowen ya nakem la emen hila homonol koni Pangino--on Hisokristo.
47010006	Ma--in akon pamahimalà ya hikawo ay mag--in mahonol, piro pamako nawen bahen, hikayi ay handà mamarosa do ha tawtawoy ahè ampipanhomonol.
47010007	Hay angkakit moyon bongat ay bawbagay ya panlikol. No ma--in ampahimalà nin hiya ay ikon ni Pangino--on Hisokristo ay dapat nan ihipen ya hikayi man ay ikon ni Pangino--on Hisokristo nin bilang ombayro kona.
47010008	Hay Pangino--on ay nambi konnawen nin katongkolan nin gomawà para ha ikahampat moyo; alwan ha ikala--et moyo. Maski ansomobra ya pangipagmapori ko nin habayti ya katongkolan nawen ay agko angkareng--ey ta angkageperan nawen.
47010009	Agmoyo ihipen nin ha hawholat ko ay ampalimowen katawo,
47010010	ta wanlan kanayon, "Ha holat ay matapang ya boy makhit yan maghalità, piro ha arap-arapan ay matalaw ya boy ayin kawkakokowinta ya hawhalità na."
47010011	Dapat matanda--an nin tawtawoy naghalità nin ombayro ya no anyay inholat nawen hapa--eg ha ayin kayi bahen ay ombayro ya gaw--en nawen no ka-arap moyo kayi.
47010012	Agnawen ipakipantay o ipakipariho ya sarili nawen ha ongnoy tawoy ampipagmapori. Ayin hilan pangingintindi, ta hilahila ya ampambin hohokatan boy pangiparihowan nin sarili la.
47010013	Piro para konnawen, no anyay an-ipagawà konnawen nin Diyos ay habayton bongat ya anggaw--en nawen. Kayà agnawen an-ipagmalhay ya tongkol ha anyaman ya lampas ha pinangihogo--an konnawen nin Diyos. Haba--in ya dogal moyo ay kalamo ha pinangihogo--an konnawen nin Diyos.
47010014	Banà ta kalamo kawo ha pinangihogo--an konnawen nin Diyos ay agkayi nilomampas hin ni-abot kayi komoyo nin mangi-aral nin Mahampat ya Balità ya tongkol koni Pangino--on Hisokristo.
47010015	Agnawen ampalampasan ya pagmapori nawen, ta agnawen an-ipagmapori ya pinagpagalan nin kanayon. An-omasa kayi nin panhomkaw nin pantotompel moyo ay lalò homlay ya gawgawà nawen bahen komoyo ya pinangihogo--an konnawen nin Diyos.
47010016	Pangayari̇̀, hay Mahampat ya Balità ay ma-i-aral nawen ha dawdogal bahen ha kagmang nin dogal moyo ya ahè nilako nin kanayon ya mangangaral. Ha ombayro ay agnawen ma-ipagmalhay ya ginawà nin kanayon.
47010017	Ha Halità nin Diyos ay ombayri ya nakaholat: "Hinoman ya labay magmapori ay ipagmapori nay ginawà nin Pangino--on."
47010018	Hay amparangalan nin Diyos ay hatoy karapatdapat kona; alwan hatoy ampangipagmapori nin sarili.
47011001	Dispinsawen moyo ko no ha pag-i-ilgo ko komoyo hapa--eg ay emen akon tangah ya ampagmapori.
47011002	An-i-imon katawo nin bilang pangi-imon komoyo nin Diyos no anhomonol kawo ha alwan peteg diyos. Hay ka-alimbawa--an moyo ay bilang ha mihay malinis ya dalaga ya impakisondò kon ipakikahal ha mihay lalaki. Habayti ya pinangipakisondo--an ko komoyo ay hi Pangino--on Hisokristo.
47011003	Piro angkahlak ako ta maka mangyari komoyo ya nangyari koni Iba ya naloko ni Satanas ya nagmalin otan hin tinoksò na hi Iba. Maka ma-alih ya katapatan moyo boy katibolosan nakem moyo nin manlabi koni Pangino--on Hisokristo;
47011004	ta maparah kawon papinto-owen no ma--in ampangi-aral komoyo nin kahalako ha tinanggap moyo ya an-i-aral nawen ya ayin kanayon no alwan hi Apo Hisos. Ampananggap kawo et nin ispirito ya kahalako ha tinanggap moyoy Ispirito nin Diyos, boy kahalako ha tinanggap moyo ya Mahampat ya Balità.
47011005	Ha palagay ko ay alwa kon dihado bayri ha ampipaggalinggaling ya hawhogò kanwari̇̀.
47011006	Ma-ari̇̀ alwa kon magaling ha paghahalità, piro agko itaman ampagkakolang ha tinandà. Ha kaganawan paraan ay an-ipakit ko komoyo ya hay an-itorò ko ay peteg.
47011007	Mali̇̀ wari̇̀ ya in-aypà koy sarili ko emen kawo omasinso hin in-aral ko komoyo ya Mahampat ya Balità ya agkatawo pinangwanan nin opà?
47011008	Emen kon ampanakawan ya kanayon ya gawgropon mangama--in katetpel ha Pangino--on banà ha pananggap ko nin an-igwà lay panganga-ilangan ko emen katawo mapagsirbiyan.
47011009	Hin nagkakolang ako ha panganga-ilangan hin anti ko bahen komoyo ay agko nakabyat ha maski hino komoyo, ta hay panganga-ilangan ko ay inggawà kongko nin pawpatel ya taga probinsyan Masidonya. Pa-ibat hin hato ay an-atapan kon makabyat komoyo ha maski anya, boy ombahen ya patoloy kon gaw--en.
47011010	Ha tambay kongko ni Pangino--on Hisokristo ay kaptegan bayti ya halita--en ko komoyo ya maski ayri ko makon dogal ha probinsyan Akaya ay agko itegen ya pagmalhay ko nin ahè mananggap nin panganga-ilangan ko ya ma-ibat komoyo.
47011011	Antà ombayri ya hinalità ko? Agkatawo nayi̇̀ anlabiyen? Alwan ombayro ta tandà nin Diyos no pangno katawo anlabiyen.
47011012	Piro isigi kon gaw--en baytoy ahè mananggap nin ma-ibat komoyo emen ahè magkama--in bara--nan nin magmalhay baytoy ampangibabalità nin hay pagsisirbi la ay bilang ha pagsisirbi ko.
47011013	Hila ay alwan peteg hawhogò, no alwan ampanloko hilan bongat boy ampagkakanwari̇̀ nin hila ay hawhogò ni Pangino--on Hisokristo.
47011014	Habayti ay alwan dapat pag-ispantawan ta mismon hi Satanas ay ampagkakanwari̇̀ nin hiya ay mahampat ya anghil ya ma--in kahawangan.
47011015	Kayà alwan kapapa-ispanta no hay mawmagsisirbi kona ay magkakanwari̇̀ itaman manggawà nin kahampatan. Lano ay tanggapen lay nararapat ha gawgawà la.
47011016	Anhalita--en kon oman komoyo ya agmoyo ihipen nin hiko ay tangah. Ombayro man, no ombayro ya palagay moyo kongko ay aminen koyna emen ako makapaghambog nin amò.
47011017	Habayti ya pagmapori ko ay alwan manda nin Pangino--on, no alwan ampagmapori ko nin bilang ha pagmapori nin mihay tangah.
47011018	Banà ta malakè ya tawoy ampangipagmapori nin nikagawà la ay ombayro itaman ya gaw--en ko.
47011019	Ha pagmamaronong moyo ay angkonsintiyen moyon mipaghambog ba--in ya tawtangah!
47011020	Angkonsintiyen moyo maski ampag-alilà la kawo, kowen lay kamama--in moyo, lokowen la kawo, yamo-yamo--en, boy maski tampalen la kawo ay ayin kowinta komoyo.
47011021	Kapapareng--ey ya anhalita--en la ya makapey ako. Piro talagan agko makayan gaw--en ba--in ya anggaw--en lay alwan tamà. No makapagmapori ya kanayon, hiko man ay makapagmapori nin bilang ha mihay tangah.
47011022	An-ipagmalhay la nayi̇̀ ya hila ay Hodiyo? Hiko man ay Hodiyo. Anhalita--en la nayi̇̀ ya hila ay Israylita? Hiko man ay Israylita. Anhalita--en la nayi̇̀ ya hila ay inalalak ni Abraham? Hiko man ay inalalak ni Abraham.
47011023	Anhalita--en la nayi̇̀ ya hila ay magsisirbi ni Pangino--on Hisokristo? Mas mahampat akoy magsisirbi kisa hila. Bilang akon lokoloko ya ampangipagmalhay nin sarili. Piro mas akon ampagpagal nin gomawà kisa hila. Ongnoy bisis akon napiriso, malakè ya bisis nin binarog, boy mabetbet akon angka-ampoling mati.
47011024	Limay bisis akoynan nananam nin tatlompò boy siyam ya barog. Hay namarog kongko ay Hawhodiyo.
47011025	Tatloy bisis akon pinahpah boy minghan akon binato. Tatloy bisis kon naranasan nin nilomdeg ya barkoy anhakyan ko, boy minghan ay managayabi boy managa-allo kon nabalbal ha dagat.
47011026	Ha pantomalà kon mangaral ay mabetbet akon ampamiligro ta angkalanaban ako boy anharangen ako nin tawtolisan. Hiko ay labay disgrasyawen nin kawkapariho kon Hodiyo boy alwan Hawhodiyo. Ampamiligro ko simpri ha sawsiyodad, ha powiray dawdogal, boy ha panlolomipay ha dagat, kateng ha ampipagkakanwari̇̀ nin hila ay patel ha Pangino--on.
47011027	Naranasan ko et ya pomagal nin banà ha sobray trabaho boy mabetbet mapoyat; nagkakolang ako ha pamamangan; kayà nabitlan ako boy na-angan; nalay--ep ako ta kolang ako ha doloy panlay--ep boy ayin akon pa-ihilongan.
47011028	Bokod bayro ay allo-allo kon angkagolon mamanemtem nin kaganawan gropon mangama--in katetpel ha Pangino--on ta an-imalasakit ko hila.
47011029	No ma--in angkomapey ay andamayan kon tambayan. No ma--in napatoksò ay antanamen ko.
47011030	No ka-ilangan akon magmapori ay ipagmapori koy kakapeyan ko.
47011031	Diyos ya Tatay ni Pangino--on Hisos ya magtandà nin agko ampagbongkok. Poriyen ya anggan makakanoman.
47011032	Hin anti ko ha siyodad nin Damasko, hay ampagdanan lomo--ob ha siyodad ay impabantayan nin gobirnador ha hawhondalò na ta an-iparakep na ko. Habaytoy gobirnador ay sakop ni Ari̇̀ Aritas.
47011033	Piro napa-ipalaman ako ha tiklis, ta ha abri nin padir ha bandan tag--ay ay bayro ko imparaan nin intohtoh ha kagmang; kayà nakapaglayas ako.
47012001	Maski ayin mapapakinabang ay dapat akon magmapori. Hapa--eg hay ilgowen ko ay tongkol ha pawpangyayari ya impakit boy impatnag kongko nin Pangino--on.
47012002	Labin-apat anay ta--on ya nakaraan, hiko hin habayto ya ma--in anan katetpel koni Pangino--on Hisokristo ay gintan ha ikatlon langit ya katatag-ayan ha kama-inan nin Diyos. Alwa kon sigorado no hin habayto ay kateng nawini ko ya anti bayro. Diyos ya magtandà nin habayto.
47012003	Tandà ko ya hiko ay gintan ha pinakamaganday dogal. Oman kon halita--en ya alwa kon sigorado no kateng nawini ko ya anti bayro hin habayto. Diyos ya magtandà nin habayto.
47012004	Bayro ay nakalengè ako nin bawbagay ya agko makwan ipalinaw boy agko dapat nin halita--en ha maski hino.
47012005	Hay tawoy nakaranas nin ombayro ay makapagmapori. Ombayro man ay agko an-ipagmapori ya sarili ko no alwan hay an-ipagmapori ko ay tongkol ha kawkakapeyan ko.
47012006	No magmapori ko man ay alwa kon tangah ta peteg ya anhalita--en ko. Piro an-atapan ko ta agko labay nin hay palagay kongko nin maski hino ay omigit ha angkakit na boy angkalengè nay an-itorò ko.
47012007	Hay Diyos ay ma--in ginawà kongko emen agko ihambog baytoy kapapa-ispantay kalak--an bagay ya impatnag na kongko. Hi Satanas ay pinayagan na nin mambin dipirinsya kongko. Hay an-ipatanam na kongko ay makhit ta hay nawini ko ay emen antotoyhoken. Nangyarin ombayro emen agko makapagmalhay.
47012008	Tatloy bisis kon impakirawat ha Pangino--on ya alihen na bayti ya dipirinsya ko.
47012009	Piro hay intobay na kongko ay ombayri: "Sapat ana ya tambayan kata bahen ha antanamen mo. Lalò mipatnag ya kapangyariyan ko no hika ay makapey." Kayà an-ikaliga kon ipagmapori ya kawkakapeyan ko, ta banà ha kawkakapeyan ko ay angkatanam ko ya anti kongko hi Pangino--on Hisokristo nin ampamakhaw kongko.
47012010	Alang-alang koni Pangino--on Hisokristo ay angkatowà ako ya hiko ay makapey, toya-toya--en, pa-irapan, padya-dya--an, boy ma-irapan; ta no makapey ako, hay mamakhaw kongko ay hi Pangino--on Hisokristo.
47012011	Hiko ay kowinta nag--in tangah, piro hikawo ya ampakapilit kongko nin ipagmalhay koy sarili ko. Dapat dayi ay hikawo ya mangipagmalhay kongko, ta maski ayin akon silbi ay agla ko mada--eg nin hila ba--in ya mawmagaling ya kanwari̇̀ ay hawhogò.
47012012	Pinagte-ehan kon pinaptegan komoyo ya hiko ay peteg hogò nin Diyos, ta nakagawà ako nin bawbagay ya pawpalatanda--an boy kanayon et ya bawbagay ya pawpapag-ispantawan.
47012013	Ma--in ako nayi̇̀ ginawà ha kanayon ya gawgropon mangama--in katetpel ha Pangino--on ya agko nagawà komoyo? Hay mihay bagay bongat ya agko nagawà komoyo ay agko nakabyat komoyo para ha panganga-ilangan ko. Patawaren moyo ko no mali̇̀ baytoy ginawà ko.
47012014	Hapa--eg ay handà akoyna para ha ikatlon bisis nin pamako ko bahen komoyo, piro alwan para mabiyatan kawo kongko. Hay sadyà ko bahen komoyo ay hikawo, alwan kowalta moyo. Mawmato-antawo ya dapat manipon para ha aw-anak la; alwan aw-anak ya manipon nin para ha mawmato-antawo la.
47012015	Ikaliga kon igwà ya anyaman ya anti kongko kateng sarili ko ay igwà ko nin para ha ikahampat moyo. Amò bongat nayi̇̀ ya ibaweh moyo ha masyadoy panlalabi ko komoyo?
47012016	Tandà moyo ya agko nakabyat komoyo. Piro ma--in ongno komoyo ya ampaghalità nin hikawo ay antaktikawen ko boy ambongkoken emen katawo mapangwanan nin kowalta.
47012017	Wari̇̀ binintahiyan katawon pinangwanan nin kowalta ha pangihogò ko nin tawtawoy nako bahen komoyo?
47012018	Hin inhogò ko bahen hi Titò kateng mihay patel nin manibaw komoyo ay binintahiyan na kawo nayi̇̀ emen na ko matambayan? Hi Titò ay kapariho kon pagnanakem boy pariho ya pag-o-ogali̇̀ nawen.
47012019	Maka an-ihipen moyon andipinsawan nawen ya sarili nawen komoyo. Ahè! Ombayroy angkahalità ko banà ha pamakilamo ko koni Pangino--on Hisokristo boy habayti ay tandà nin Diyos. Anlabiyen kon pawpatel, kaganawan anhalita--en ko ay ha ikakhaw nin pantotompel moyo.
47012020	Angkahlak ako ta maka pami-abot ko bahen komoyo ay makakit kawo kongko nin gaw--en koy agmoyo malabayan boy makakit ako itaman komoyo nin agko labay. Maka ma--in bahen komoyo nin ampi-a-away boy ampi-i-inggit, ampipapahang boy ampi-i-imot, ampihihirà pori boy ampidadaldalan, ampihahambog boy ampigogolo.
47012021	Angkahlak ako ta maka pamako ko bahen, ha arapan moyo ay ipareng--ey ako nin Diyos nin banà ha gawgawà moyo; boy lomelè ako ta malakè et komoyo ya ahè et nipaghehe ha kawkasalanan ya ginawà la hin hato. Habayto ya kawkasalanan la ay ombayri: karemekan nin pangingihip, pamakilalaki, pamabayi, boy kanayon et ya manga-alay ya gawgawà.
47013001	Hay panlomateng ko bahen ay ikatlon bisis koynan panibaw komoyo. Hapa--eg, no ma--in ambinggawan nin nanggawà kala-etan ay ka-ilangan ma--in lowa o tatlo katawo ya mamapteg, ta ombayroy nakaholat ha Halità nin Diyos.
47013002	Hin ikalwan bisis akon nako bahen ay hinalità koyna do ha nipagkasalanan ya no agla itegen ya pagkasalanan la ay parosawan ko hila hapa--eg ha ikatlon bisis akon mako bahen. Mintras ayin ako et bahen ay anhalita--en kon oman konla boy do ha ampipampaki-emen konla nin magkasalanan ya hila ay ayin ingangalo kon parosawan.
47013003	Gaw--en ko bayti emen ko mapaptegan komoyo ya hay anhalita--en ko ay ampangibat koni Pangino--on Hisokristo. Hapa--eg ha pamarosa ko ha ansomigin magkasalanan ay makit moyo ya kapangyariyan ni Pangino--on Hisokristo ta hiya ay alwan makapey.
47013004	Peteg nin hiya ay kowinta kinomapey ta nag--in yan bilang ha tawtawo boy impakò ya ha koroh. Piro ha biyay na hapa--eg ay anti kona ya kapangyariyan nin Diyos. Ombayro itaman konnawen; banà ha pandomamay nawen kona ha pagdya--dyà na ay makapey kayi itaman nin bilang ombayro kona hin impakò ya ha koroh. Piro hapa--eg, ma--in kayi itaman kapangyariyan ya emen kapangyariyan nin Diyos nin mandisiplina komoyo banà ha pamakilamo nawen koni Pangino--on Hisokristo.
47013005	Sori--en moyoy sarili moyo no ma--in kawon katetpel koni Pangino--on Hisokristo. Hoboken moyoy sarili moyo. Masigoro moyo boy matanda--an moyo ya hi Pangino--on Hisokristo ay ampa-iri ha nakem moyo no talagan peteg nin antompel kawo ha Diyos.
47013006	An-omasa ko nin matanda--an moyo ya hikayi ay peteg antompel koni Pangino--on Hisokristo.
47013007	An-ipanalangin nawen ha Diyos ya agkawo dayi manggawà nin alwan tamà emen alwa nawen anan ka-ilangan paptegan ya karapatan nawen nin mamarosa. Alwan ha labay nawen papalwahen ya tamà kayi, no alwan emen kawo makagawà nin kahampatan maski lomwah nin hikayi ay bilang ayin karapatan.
47013008	Agkayi ma-ari̇̀ homowawi̇̀ ha kaptegan, no alwan awoyonan nawen.
47013009	Basta makhaw ya pantotompel moyo ay maliga kayi maski bilang makapey ha agnawen pangipakit nin karapatan nawen mamarosa. Kayà an-ipanalangin nawen ya hay pantotompel moyo ay lalò tomibay.
47013010	Mintras ayin ako et bahen ay da--an koynan an-iholat bayti komoyo emen pami-abot ko bahen ay alwa koynan ka-ilangan manigpit komoyo ha panggamit ko nin katongkolan ya inggawà kongko nin Pangino--on. Habayti ya katongkolan ko ay para ha ikatibay moyo, alwan ha ikahirà moyo.
47013011	Pawpatel ko, habayti tana pon. Pagsikapan moyon mag--in mahampat boy honolen moyoy tawtorò ko komoyo. Misosondò kawo boy mamiyay nin ma--in katinekan emen ma--in kawon panlalabi boy katinekan ya ampangibat ha Diyos.
47013012	No mangapipikit kawo ay mi-i-ilaw kawo nin ma--in panlalabi.
47013013	Kaganawan nag--in tawtawo nin Diyos bayri ay ampangomosta komoyo.
47013014	Matanam moyo dayin kaganawan ya kahampatan pangingangalo ni Pangino--on Hisokristo boy panlalabi nin Diyos. Ma--in kawo dayi nin pamakilamo ha Ispirito nin Diyos.
48001001	Hay ampanolat nin habayti ay hiko hi Pablo ya hogò nin Diyos. Alwan tawo ya namili̇̀ boy nangihogò kongko, no alwan hi Pangino--on Hisokristo boy Tatay ya Diyos ya namiyay oman koni Pangino--on Hisos.
48001002	Kaganawan kalamo ko bayri ya pawpatel ha Pangino--on ay ampangomosta komoyon gawgropon mangama--in katetpel ha Diyos bahen ha probinsyan Galasya.
48001003	Hay Tatay tamoy Diyos boy hi Pangino--on Hisokristo ay mangingangalo dayi komoyo nin mambin kahampatan boy katinekan.
48001004	Ha kalabayan nin Tatay tamoy Diyos ay inggawà ni Pangino--on Hisokristo ya sarili na nin mati nin banà ha kawkasalanan tamo emen hitamo ay ma-ilibri ha kawkala-etan ya makapangyayari hapa--eg bayri ha babon lotà.
48001005	Hay Diyos ay poriyen nin ayin angga. Amin.
48001006	Ampag-ispanta ko komoyo ta hay Diyos ya nangingat komoyo nin banà ha kahampatan pangingangalo ni Pangino--on Hisokristo ay hay parah moyon binokotan, ta nagkambya kawo ha kahalakoy aral ya kanwari̇̀ ay mahampat ya balità.
48001007	Ha kaptegan ay ayin kanayon ya mahampat ya balità, no alwan hatoy imbalità nawen ana komoyo. Kayà bongat, ma--in ampanggolo nin nakem moyo, ta ampagsikapan lan itikò ya Mahampat ya Balità ya tongkol koni Pangino--on Hisokristo.
48001008	Piro maski hikayi o maski mihay anghil ya mangibat ha katatag-ayan ha kama-inan nin Diyos ay ahè makalibri ha iparosa nin Diyos no hay i-aral nawen komoyo ay alwan ombayro ha Mahampat ya Balità ya in-aral nawen ana komoyo.
48001009	Omanen kon halita--en komoyo bayti ya hinalità koyna komoyo hin hato et: no ma--in mangaral komoyo ta hay an-i-aral na ay alwan ombayro ha Mahampat ya Balità ya tinanggap moyo ay agya makalibri ha iparosa nin Diyos.
48001010	An-ihipen moyo nayi̇̀ nin anhangaren koy poriyen ako nin tawtawo? Agko anhangaren ya poriyen akon tawtawo. Hay anhangaren ko ay poriyen ako nin Diyos. Wari̇̀ tawtawo ya ampagsikapan kon pakonsowilowen? No anhangaren ko et bayto ay agko nag--in magsisirbi ni Pangino--on Hisokristo.
48001011	Pawpatel ko, labay kon matanda--an moyo ya hay Mahampat ya Balità ya in-aral ko ay alwan gawà nin tawo.
48001012	Habayti ay tinanggap ko nin ahè na-ibat ha tawo boy ahè intorò kongko nin tawo, no alwan mismon hi Pangino--on Hisokristo ya nangipatnag kongko.
48001013	Nabalita--an moyo no pangno ya biyay ko hin hato ha panhohomonol ko ha rilihyon nawen nin Hawhodiyo. Hay kaganawan gropon mangama--in katetpel ha Diyos ay ayin ingangalo ya pamadya--dyà ko konla boy sinikap ko hilan hira--en.
48001014	Ha kalak--an katatawo ko ha kapara kon Hodiyo ay ayin maka-igit kongko ha panhohomonol ha rilihyon nawen nin Hawhodiyo, boy nagmalasakit akon hinomonol ha kawka-ogali--an nin kawka-apo-apowan nawen.
48001015	Piro banà ha kahampatan pangingangalo nin Diyos, pa-ibat hin nilomwah ako nin nangibat ha tiyan nin nanay ko ay pinili̇̀ na koyna ta gaw--en na kon magsisirbi na.
48001016	Hapa--eg, ha kalabayan na ay impatnag na kongko ya hi Pangino--on Hisokristo ay Anak na. Ombayri ya ginawà na emen hay Mahampat ya Balità ya tongkol koni Pangino--on Hisokristo ay ma-i-aral ko ha alwan Hawhodiyo. Habayti ay agko impakipapano ha maski hino,
48001017	boy agko nako ha siyodad nin Hirosalim nin makibalay ha nika-ona kongko nin nag--in hogò nin Diyos, no alwan nako ko ha dogal nin Arabya biha ko nagbira ha siyodad nin Damasko.
48001018	Nalabah ya tatloy ta--on ay nako ko ha Hirosalim nin nakibalay koni Pidro. Nanatili ko bayro kona nin labinlimay allo.
48001019	Hin habayto ay ayin akoynan nakit bayro ya kanayon ya hogò nin Diyos no alwan hi Santiyagon bongat ya patel ni Pangino--on Hisos.
48001020	Kaganawan nin habayti ya an-iholat ko ay peteg. Tandà nin Diyos ya agko ampagbongkok.
48001021	Hapa--eg, nako ko ha dawdogal ya angkasakopan nin probinsyan Sirya boy probinsyan Silisya.
48001022	Hay gawgropon mangama--in katetpel koni Pangino--on Hisokristo do ha probinsyan Hodiya ay ahè et nakakit kongko nin pirsonal.
48001023	Nabalita--an lan bongat ha ampipag-ilgo nin ombayri: "Hay ampamadya--dyà pon kontamo ay ampangi-aral ana hapa--eg nin tongkol ha pantotompel koni Pangino--on Hisokristo ya hin hato ay ampagsikapan nan hira--en."
48001024	Kayà hay Diyos ay pinori la nin banà ha nangyari kongko ya nagkama--in akon katetpel nin bilang konla.
48002001	Hin nalabah ya labin-apat ya ta--on ay nagbira ko ha siyodad nin Hirosalim. Kalamo ko hi Birnabi boy hi Titò.
48002002	Nagbira ko bayro ta impatnag kongko nin Diyos ya dapat akon mako bayro. Hay gropo nin ampipama-alà ha ampipantompel ha Pangino--on bayro ay pinagka-ilgo ko nin hikayihikayin bongat ta impalinaw ko konla ya tongkol ha Mahampat ya Balità ya an-i-aral ko ha alwan Hawhodiyo. Ginawà ko bayto ta agko labay ma-lihan alagà ya pagpagal ko ha panggogomawà ko hin nakaraan ya pana--on boy kasalokoyan.
48002003	Hay kalamo ko ya hi Titò ay Grigo piro agya pinilit patoli̇̀,
48002004	maski labay yan ipatoli̇̀ nin ongnoy tawoy ampipagkakanwari̇̀ nin hila ay pawpatel ha Pangino--on. Habayti ya tawtawo ay ampakilobanglobang bongat kontamo ta anhelken la no pangno nin hitamo ya ampipantompel koni Pangino--on Hisokristo ay nagkama--in kalaya--an nin ahè homonol ha kawkapanogo--an ya inggawà ni Moysis. Labay la kayin mag--in honolhonolan ha kawkapanogo--an.
48002005	Piro maski kadodomali̇̀ ay agkayi hinomonol konla emen hay kaptegan nin Mahampat ya Balità ya in-aral komoyo para ikahampat moyo ay ahè mala-okan nin ayin kaptegan.
48002006	Alwan ma-alagà kongko maski ambalaybalayen ya ampipama-alà ha ampipantompel ha Pangino--on, ta hay Diyos ay ahè ampamili̇̀ nin tawo. Hila baytoy ampipama-alà ay ayin nahalità ya tongkol ha an-i-aral ko,
48002007	no alwan binalay la ya hiko ay pinili̇̀ nin Diyos nin mangi-aral nin Mahampat ya Balità ha alwan Hawhodiyo bilang ombayro koni Pidro ya pinili̇̀ nin Diyos nin mangi-aral nin Mahampat ya Balità ha Hawhodiyo.
48002008	Diyos ya ginomawà koni Pidro emen ya makapagsirbi ha Hawhodiyo. Diyos simpri ya ginomawà kongko emen ako makapagsirbi ha alwan Hawhodiyo.
48002009	Hay ambalaybalayen ya ampipama-alà ha ampipantompel ha Pangino--on ya hili Santiyago, Pidro, boy hi Howan ay binalay la ya hay Diyos ya nambi kongko nin habayti ya pinakama-alagà ya gawà. Kayà hikayi ni Birnabi ay tinanggap la nin mag--in lan kalamowan ha pangangaral. Nangapisosondo--an nawen ya hikayi ni Birnabi ay mangaral ha alwan Hawhodiyo. Hila itaman ay mangaral ha Hawhodiyo.
48002010	Hay impaki-ilgo lan bongat konnawen ay agnawen pa-olayan ya manga-irap, piro habayto ay da--an koynan ampagsikapan nin gaw--en.
48002011	Hapa--eg hin hi Pidro ay anti ha siyodad nin Antiyokiya ay arap-arapan ko yan pinagtotolan banà do ha ginawà nay alwan mahampat;
48002012	ta hay pangyayari ay ombayri: biha nakalateng do baytoy ongnoy lalaki ya inhogò ni Santiyago, hi Pidro ay ampakipangan pon ha alwan Hawhodiyo. Piro hin nakalateng ana bayro baytoy ongnoy lalaki ay nog-alih ya boy agyayna nakipangan do ha alwan Hawhodiyo, ta angkalimo ya ha ma-ari̇̀ ihipen nin ongnoy Hodiyo ya ampipantompel ana ha Pangino--on piro anhomonol et ha da--an lan kawka-ogali--an.
48002013	Hay kanayon ya Hawhodiyo bayro ya pawpatel ha Pangino--on ay naki-emen koni Pidro nin ahè ana nakipangan ha alwan Hawhodiyo. Kayà kateng hi Birnabi ay nagtan layna ha ombayroy gawà ya pagkakanwari̇̀.
48002014	Hin nakit ko ya alwaynan tamà ya anggaw--en la ta ampipakarayò hila ha kaptegan nin Mahampat ya Balità ay hinalità ko koni Pidro ha arapan lan kaganawan, "Antà ampiliten mo nin hay alwan Hawhodiyo ay mamiyay nin bilang Hawhodiyo ya mismon hika ya Hodiyo ay ahè anhomonol ha kawka-ogali--an nin Hawhodiyo, ta hay anhonolen mo ay kawka-ogali--an nin alwan Hawhodiyo?"
48002015	Hikayi ay Hodiyo ya in-anak; alwa kayin bilang ha alwan Hawhodiyo ya ahè anhomonol ha kawkapanogo--an nin Diyos.
48002016	Piro tandà nawen ya hay panhohomonol nin tawo ha kawkapanogo--an ay ahè makapilibri kona ha kaparosawan, no alwan hay makapilibri kona ay hay pantotompel na koni Pangino--on Hisokristo. Kateng hikayi ay ampinto--o itaman nin hay makapilibri konnawen ha kaparosawan ay hay pantotompel nawen koni Pangino--on Hisokristo, alwan panhohomonol ha kawkapanogo--an; ta ayin tawoy makalibri ha kaparosawan nin banà ha panhohomonol ha kawkapanogo--an.
48002017	Piro no ha pagsisikap nawen nin makalibri kayi ha kaparosawan nin banà ha pantotompel nawen koni Pangino--on Hisokristo, biha makit konnawen ya ampagkasalanan kayi et nin bilang ha alwan Hawhodiyo, ampangahologan nayi̇̀ nin hi Pangino--on Hisokristo ya ampamagawà konnawen nin kasalanan? Alwa!
48002018	No birawen ko ya binokotan koyna ay hikoynan mismo ya ampamapteg nin hiko ay makasalanan.
48002019	Natanda--an ko ya ha panhohomonol ha kawkapanogo--an ay agko mag--in mahampat. Kayà integen koynay panhohomonol ko bayro emen ako mamiyay nin para ha Diyos.
48002020	Ha pantotompel ko koni Pangino--on Hisokristo ay kowinta kalamo na kon nati nin impakò ha koroh. Banà bayro ay agkoyna anhonolen ya sarili kon kalabayan, ta hi Pangino--on Hisokristoyna ya angkahonol ha biyay ko. Hapa--eg ay ma--in akoynan bayoy biyay banà ha pantotompel ko ha Anak nin Diyos. Hiko ay nilabi na boy hay sarili na ay inggawà na nin mati nin banà kongko.
48002021	Agko an-alihan alagà ya kahampatan ingangalo ya inggawà nin Diyos. No banà ha panhohomonol nin tawo ha kawkapanogo--an ay makalibri ya ha kaparosawan, hi Pangino--on Hisokristo ay ahè ana dayi awod nati.
48003001	Hikawoy tawtaga Galasya, ayin kawo nayi̇̀ pagnanakem? Wari̇̀ hinoy nakagayoma komoyo nin homonol ha kanayon ya torò? Hay bara--nan nin pagkamati ni Pangino--on Hisokristo ha koroh ay impalinaw nawen anan mahampat komoyo.
48003002	Ombayrin bongat ya pastangen ko komoyo: "Hay Ispirito nin Diyos ay tinanggap moyo nayi̇̀ nin banà ha panhohomonol moyo ha kawkapanogo--an, o tinanggap moyo nin banà ha panlelengè moyo boy pantotompel moyo ha Mahampat ya Balità ya tongkol koni Pangino--on Hisokristo?"
48003003	Antà emen kawon ayin pagnanakem? Hay pinag-ompisawan nin pantotompel moyo ay ha tambay nin Ispirito nin Diyos. Hapa--eg, wari̇̀ an-ihipen moyo nin ha sarili moyon kakhawan ay pa-anggawan moyoyna bayto ha panhohomonol moyo ha kawkapanogo--an?
48003004	Ayin ana nayi̇̀ alagà komoyo ya nag--in karanasan moyo ha panggogomawà komoyo nin Ispirito nin Diyos? Marahil ay ma--in et itaman.
48003005	Antà inggawà komoyo nin Diyos ya Ispirito na, boy antà nanggawà ya komoyo nin pawpapag-ispantawan? Banà nayi̇̀ ta hinomonol kawo ha kawkapanogo--an, o banà ta nilengè moyo boy pininto--o moyo ya Mahampat ya Balità?
48003006	Hay pangwanan tamon alimbawà ay hatoy nangyari hin hato koni Abraham: hiya ay tinompel ha Diyos; kayà imbilang nin Diyos nin hiya ay ma--in kahampatan.
48003007	Bayri tamo makit ya hay mangama--in katetpel ha Diyos nin bilang ha katetpel ni Abraham ay kowinta aw-inalalak ni Abraham.
48003008	Hin hato et ay nakaholat ana ha Kaholatan nin Diyos ya maski alwan Hawhodiyo ya mipantompel ay makalibri ha iparosa nin Diyos. Tandà tamo bayti ta hay Mahampat ya Balità ya hinalità nin Diyos koni Abraham ay ombayri: "Ha pantotompel mo kongko ay biyan kon kahampatan ya kaganawan tawoy antompel kongko."
48003009	Hi Abraham ay binyan nin Diyos nin kahampatan ta tinompel ya ha Diyos. Kayà kaganawan ampipantompel ay biyan nin Diyos nin kahampatan bilang ha inggawà na koni Abraham.
48003010	Kaganawan hatoy ampipan-omasa nin hay panhohomonol ha kawkapanogo--an ya makapilibri konla ay ahè makalibri ha pamarosa nin Diyos; ta ombayri ya nakaholat ha Halità nin Diyos: "Hay ahè anhomonol ha kaganawan nakaholat ha libro nin kawkapanogo--an ay ahè makalibri ha kaparosawan."
48003011	Kayà malinaw ya hay panhohomonol nin tawo ha kawkapanogo--an ay ahè makapilibri kona ha iparosa nin Diyos, ta nakaholat simpri ha Halità nin Diyos ya ombayri: "Hay tawoy nag--in mahampat nin banà ha pantotompel na ha Diyos ay ma--in anan biyay ya ayin anggawan."
48003012	Piro hay panhohomonol ha kawkapanogo--an ay ahè ampanga-ilangan nin katetpel, ta nakaholat ha Halità nin Diyos ya ombayri: "Hay anhomonol ha kawkapanogo--an ay ka-ilangan honolen nay kaganawan kapanogo--an emen ya magkama--in biyay ya ayin anggawan."
48003013	Piro ayin tawoy makagawà nin ombayro. Agtamo makalibri ha kaparosawan ta agtamo makahonol ha kawkapanogo--an. Kaya hi Pangino--on Hisokristo ay nanggawà paraan emen tamo makalibri. Hiya ay nati ta timbeh na tamo emen agtamo mipalako ha kaparosawan. Ha Halità nin Diyos ay ombayri ya nakaholat: "Hinoman ya tawoy pinati nin binitay ha tag--ay kayo ay agya nakalibri ha ombayroy kamatyan ya imparosa kona nin Diyos."
48003014	Hitamoy kaganawan ay timbeh ni Pangino--on Hisokristo emen hay kahampatan ya impangakò nin Diyos koni Abraham ay ma-igwà ha alwan Hawhodiyo ya mipantompel koni Pangino--on Hisokristo. Kayà ha pantotompel tamo kona ay matanggap tamo ya Ispirito ya impangakò nin Diyos.
48003015	Pawpatel ko, gamiten ko bayti ya ombayri ya pagkahalità: no loway tawo ya napisondò nin nagpirman namapteg nin kasondo--an ay ayin anan ma-ari̇̀ maka-oman ni makapahan nin habayto.
48003016	Hin hato, hin ahè et inggawà nin Diyos ya kawkapanogo--an ay nagpangakò ya koni Abraham boy ha inalalak ni Abraham. Bayri ha Kaholatan ay ahè hinalità ya "aw-inalalak" no alwan "inalalak". No "aw-inalalak" ay malakè piro "inalalak" ay mimiha. Habaytoy inalalak ay ayin kanayon no alwan hi Pangino--on Hisokristo.
48003017	Hay labay kon totolen ay ombayri: hay Diyos ay nanggawà nin kasondo--an koni Abraham boy impangakò nin Diyos ya toparen na baytoy kasondo--an. Pa-ibat hin habayto, nalabah ya apat gato boy tatlompò ya ta--on ay inggawà nin Diyos ya kawkapanogo--an. Piro habaytoy kawkapanogo--an ay ahè makahirà boy ahè maka-alin alagà nin hatoy impangakò nin Diyos ta talagan toparen na.
48003018	Hay mana ya impangakò nin Diyos koni Abraham ay kalibriyan ha kaparosawan. Inggawà na bayti ya kalibriyan banà ta impangakò na, alwan banà ha panhohomonol nin tawtawo ha kawkapanogo--an.
48003019	No ombayro awod ay antà inggawà ya kawkapanogo--an? Habayti ay inggawà emen matanda--an nin tawtawo no pangno hila ampakapagkasalanan. Habayti ya kawkapanogo--an ay inggawà peleg ayin et baytoy impangakò ya ayin kanayon no alwan hi Pangino--on Hisokristo ya inalalak ni Abraham. Inhogò nin Diyos ya aw-anghil na nin mangigwà kawkapanogo--an koni Moysis ta hi Moysis ya mangigwà ha tawtawo.
48003020	Piro mismon Diyos ya nagpangakò koni Abraham. Agya nanga-ilangan nin hinoman ya pahalita--en na nin hatoy pangakò na.
48003021	Hay labay nayi̇̀ totolen ay kontra ha pangakò nin Diyos bayti ya kawkapanogo--an? Alwa! Hay labay bongat totolen ay ombayri: no hay kawkapanogo--an ay makab--i nin biyay ya ayin anggawan, hay tawoy anhomonol ha kawkapanogo--an ay mag--in mahampat ha tegteg nin Diyos.
48003022	Piro nakaholat ha Kaholatan nin Diyos ya hay kasalanan ay makapangyayari ha kaganawan tawo; kayà mipalako hila ha kaparosawan. Ha pantotompel balè nin tawo koni Pangino--on Hisokristo ay makatanggap ya nin hatoy impangakò nin Diyos ya kalibriyan ha kaparosawan ya ayin angga.
48003023	Biha nagkama--in kalibriyan nin banà ha pantotompel koni Pangino--on Hisokristo ay honolhonolan kayi pon ha kawkapanogo--an. Bilang kayin pawpiriso nin hatoy kawkapanogo--an piro na-anggawan hin nilomateng hi Pangino--on Hisokristo, ta tinompel kayi kona boy hiya ya nangilibri konnawen.
48003024	Hay kawkapanogo--an ay ampangitoto konnawen angga hin nilomateng hi Pangino--on Hisokristo. Nako ya bayri emen no tompel kayi kona ay makalibri kayi ha kaparosawan.
48003025	Hapa--eg ha tinompel kayina koni Pangino--on Hisokristo ay alwa nawen anan ka-ilangan ya kawkapanogo--an ya mangitoto konnawen.
48003026	Ha pantotompel moyo koni Pangino--on Hisokristo, hikawoy kaganawan ay aw-anak ana nin Diyos.
48003027	No pangno hi Pangino--on Hisokristo ay ombayro kawoy kaganawan ampipantompel kona boy nikabinyagan nin banà ha panhohomonol moyo kona.
48003028	Hodiyo ka man o alwa, alilà ka man o alwa, lalaki man o babayi, hikawoy kaganawan ay mimiha banà ha pamakilamo moyo koni Pangino--on Hisokristo.
48003029	No hikawo ay ikon ni Pangino--on Hisokristo ta ampakilamo kawo kona, hikawo ay peteg nin aw-inalalak ni Abraham, boy para et komoyo ya impangakò nin Diyos koni Abraham.
48004001	Hay labay kon totolen ay ombayri: tongkol ha anak ya magmana nin kamama--in nin tatay na, hay anak ya mayamò et ay emen pon ha mihay alilà ya ayin karapatan maski habaytoy anak ya ma--in ikon nin kaganawan impamana kona.
48004002	Mintras malagò et ya anak ay ma--in tawtawoy ampangasikaso kona boy ampama-alà nin kamama--in na angga ha ma-abot ya pana--on ya hinalità nin tatay na nin igwà konay karapatan.
48004003	Ombayro itaman kontamo biha nilomateng hi Pangino--on Hisokristo ay bilang tamon aw-anak ya honolhonolan ha kawkapanogo--an.
48004004	Piro hin na-abot ya pana--on ya intaning nin Diyos ay inhogò nay Anak na. Hiya ay in-anak nin mihay babayi boy napasakop ya ha kawkapanogo--an nin Hawhodiyo
48004005	emen na tamo matbeh nin alihen ha hilong kapangyariyan nin kawkapanogo--an. Ha ombayro, hitamo ay mag--in aw-anak nin Diyos.
48004006	Hay kaptegan nin hitamo ay aw-anak nin Diyos ay inggawà na kontamo ya Ispirito nin Anak na. Ha ombayro, hay Diyos ay ma-ingat tamo nin "Tatay".
48004007	Hapa--eg ay alwa tamoynan alilà. Hitamo ay aw-anak ana nin Diyos; kayà igwà na kontamo ya kaganawan nin an-igwà na ha aw-anak na.
48004008	Hin agmoyo et balay ya Diyos ay kowinta nakahe--el kawo nin honolhonolan ha alwan peteg diyos.
48004009	Piro hapa--eg ha balay moyoyna ya Diyos o hapa--eg ha balay na kawo, antà ambirawen moyoyna et baytoy kawkapanogo--an ya ahè makapilibri komoyo? Antà ampangoman kawoyna et nin mag--in honolhonolan bayro?
48004010	Hay kawka-ogali--an nin Hawhodiyo ay anhonolen moyo ta kateng hikawo ay ma--in an-ingilin ya aw-allo, bawbowan, pawpana--on, boy tawta--on.
48004011	Angkahlak ako nin banà komoyo, ta maka masayang ya pagpagal ko komoyo.
48004012	Pawpatel ko, andawaten ko komoyo ya towaren moyo ko ta hiko, maski Hodiyo ako ay nakitowad akoyna itaman komoyon alwan Hawhodiyo. Hin anti ko bahen komoyo, hay hampat nin gawgawà moyo kongko.
48004013	Tandà moyo ya hay bara--nan no antà na-i-aral ko komoyo ya Mahampat ya Balità hin primiro ay banà ha dipirinsya ko.
48004014	Ombayro man ay agmoyo ko nila--et ni kinarami-ilan bayro ha masakit ko maski habayto ay nag--in panonobok komoyo, no alwan tinanggap moyo ko nin bilang ha mihay anghil nin Diyos o emen mismon hi Pangino--on Hisokristo.
48004015	Piro anyay nangyari ta alwaynan bilang da--an ya kaligawan nin pamilalamo tamo? Mismon hiko ya makapapteg ya hin hato, no ma-ari̇̀ moyon bongat alihen ya mata moyo ay gaw--en moyo ta igwà moyo kongko.
48004016	Hapa--eg nayi̇̀ ay nag--in akon ka-away moyo banà do ha imprangka kon hinalità komoyoy kaptegan?
48004017	Habaytoy tawtawo ya ampambin ikagolo nin nakem moyo ay ampangimalasakit komoyo ta labay la kawon kombinyowen, piro alwan mahampat ya intinsyon la komoyo. Labay lan bongat nin hay nakem moyo ay mipakarayò kongko emen hila ya imalasakit moyo.
48004018	Mahampat ya ma--in mangimalasakit komoyo no mahampat ya intinsyon la, alwan bongat no anti ko bahen komoyo no alwan ha kaganawan oras.
48004019	Anlabiyen kon aw-anak, bilang ha babayi ya ampananam nin ilab no manganak yayna ay ombayro ko angka-irapan manganti̇̀ nin payagan moyon mamo--on ha nakem moyo hi Pangino--on Hisokristo.
48004020	Angkagolo ya nakem ko nin banà komoyo. Kayà labay ko dayi ya anti ko bahen komoyo emen ha bosis kon maghalità ay tanamen moyo ya hawhalità ko.
48004021	Habayti ya pastang ko komoyon labay mipampasakop ha kawkapanogo--an ya inggawà ni Moysis: angka-intindiyan moyo nayi̇̀ ya labay totolen nin hatoy kawkapanogo--an?
48004022	Ha Halità nin Diyos ay binanggit ya hi Abraham ay nagka-anak nin loway lalaki. Hay miha ay anak na ha alilà na. Hay miha ay anak na ha talagan ahawa na.
48004023	Hay anak na ha alilà na ay in-anak ha natoral ya pangyayari; piro hay anak na ha talagan ahawa na ay na-i-anak nin banà ha pangakò nin Diyos.
48004024	-
48004025	Habayti ya loway babayi ay ka-alimbawa--an nin loway kasondo--an. Hay miha bayro ha kasondo--an ay nangibat ha bakil nin Sinay, ta bayro inggawà nin Diyos ya kawkapanogo--an koni Moysis. Habayti ya bakil ya anti ha dogal nin Arabya ay ampa-iriyan nin aw-inalalak ni Agar. Hay anhomonol ha kawkapanogo--an ay kowinta aw-alilà nin habaytoy kawkapanogo--an bilang ha aw-inalalak ni Agar ya nag--in aw-alilà, ta hi Agar ay alilà boy hiya ay kowinta et siyodad nin Hirosalim hapa--eg.
48004026	Piro hatoy talagan ahawa ni Abraham ay hiya ya ka-alimbawa--an tamo nin ampipantompel koni Pangino--on Hisokristo. Hiya ya pinagkananay tamo ta alwa tamon alilà nin kawkapanogo--an,
48004027	ta hay nakaholat ha Kaholatan nin Diyos ay ombayri: "Magtowà kay babayi ya ahè nagka-anak; ibolyaw moy kaligawan mo, hika ya ahè nakaranas ilab nin panganganak; ta hika ya babayi ya pina-olayan pon ay makapi-alalak nin mas malakè kisa ha babayi ya pinakilamowan nin ahawa mo."
48004028	Pawpatel ko, hi Isak ya anak ni Abraham koni Sara ay in-anak nin banà ha pangakò nin Diyos. Hitamo ay ombayro koni Isak ta impangakò nin Diyos ya mag--in tamon aw-anak nin Diyos.
48004029	Hi Isak ay in-anak nin banà ha panggogomawà nin Ispirito nin Diyos. Hi Ismayil ya in-anak nin emen ha pangi-anak nin kanayon ay namadya--dyà koni Isak. Ombayro itaman ya ampangyari kontamo hapa--eg. Hitamo ay ampadya-dya--an nin tawtawoy labay mamapanatili kontamo nin homonol ha kawkapanogo--an nin Hawhodiyo.
48004030	Piro nakaholat ha Kaholatan nin Diyos ya ombayri ya hinalità hin hato nin Diyos koni Abraham: "Palayasen moy babayi ya alilà kateng anak na, ta hay anak nin alilà ay ahè makapaki-atag ha mana nin anak ha talagan ahawa."
48004031	Kayà, pawpatel ko, hitamo ay ahè nag--in kowinta aw-anak nin alilà ta agtamo anhomonol ha kawkapanogo--an, no alwan banà ha pantotompel tamo, hitamo ay nag--in kowinta aw-anak nin hatoy talagan ahawa ni Abraham.
48005001	Hitamo ay alwaynan honolhonolan ha kawkapanogo--an ta inlibri tamoyna ni Pangino--on Hisokristo. Kayà pakatibay kawo emen agana mangoman nin mag--in honolhonolan ha kawkapanogo--an.
48005002	Leng--en moyo! Hiko hi Pablo ya maghalità komoyo nin ombayri: no pomayag kawon patoli̇̀ ta an-ihipen moyo ya ombayroy makapilibri komoyo ha kasalanan ay agmoyo ampa-alaga--an hi Pangino--on Hisokristo kateng kalibriyan ya an-igwà na.
48005003	Oman ko et halita--en ha hinoman ya patoli̇̀ ay ka-ilangan nan honolen ya kaganawan kapanogo--an.
48005004	Hikawo ya ampipagsikap makalibri ha kaparosawan ha panhohomonol ha kawkapanogo--an ay nipahiyay ana koni Pangino--on Hisokristo, boy hinalibokotan moyoy kahampatan ingangalo nin Diyos.
48005005	Para konnawen ay an-omasa kayi nin ha tambay nin Ispirito nin Diyos ay mag--in kayin mahampat nin banà ha pantotompel nawen.
48005006	Hikayi ya ma--in anan pamakilamo koni Pangino--on Hisokristo ay alwan ma-alagà no toli̇̀ man o alwa. Hay ma-alagà konnawen ay pantotompel ya angkakit ha gawà ya ma--in panlalabi.
48005007	Hay hampat pon nin anggaw--en moyo. Hinoy nambin kagolowan komoyo ta tinonggen kawo nin homonol ha kaptegan?
48005008	Angkapiho ko nin alwan Diyos ya ma--in gawà, ta hiyay nangingat komoyo nin makilamo koni Pangino--on Hisokristo.
48005009	Ma--in kahalita--an ya, "Hay amò ya pampalbag ay makapalbag nin bo--ò ya minasay arina," ya hay labay totolen ay mihan bongat ya torò ya alwan tamà ay apiktado ya kaganawan.
48005010	Piro ampahimalà ako ha Pangino--on ya hay ihip moyo ya tongkol ha kaptegan ya intorò komoyo ay ahè mangoman. Hinoman ya ampambin kagolowan nakem moyo ay angkasigoro ko ya hiya ay parosawan nin Diyos.
48005011	Pawpatel ko, ma--in tawtawoy ampaghalità nin an-i-aral ko et ya ka-ilangan patoli̇̀. No talagan an-i-aral ko bayti ay antà angga hapa--eg ay ampadya-dya--an ako? No peteg nin ombayroy an-i-aral ko, hay pangi-aral ko nin tongkol ha pagkamati ni Pangino--on Hisokristo ha koroh ay ahè mambin kagolowan konla.
48005012	Mas labay ko dayi do ha ampipanggolo nin nakem moyo ya tongkol ha pamatoli̇̀ ay pakapon hilayna ingat.
48005013	Pawpatel ko, hikawo ay iningat nin Diyos nin makilamo kona emen kawo mag--in malayà nin ahè homonol ha kawkapanogo--an. Piro hay kalaya--an moyo ay agmoyo gaw--en bara--nan nin honolen ya mala--et ya kalabayan nin nawini moyo, no alwan magsirbi kawo nin ma--in panlalabi ha miha ta miha.
48005014	Kaganawan kapanogo--an ay angkabo--ò ha mimiha ya ombayri ya pagkahalità: "Hay kapara mon tawo ay labiyen mo nin bilang panlalabi mo ha sarili mo."
48005015	Piro no bilang kawo ha aw-aho ya ampibabakbak boy ampidadawohong nin banà ha pami-i-inakit moyo boy pami-i-irap nin nakem ay mag-atap kawo ta maka hikawoy ampipanhomonol koni Pangino--on Hisokristo ay ma-obon mangapihihirà.
48005016	Habayti ya halita--en ko komoyo: payagan moyo nin hay Ispirito nin Diyos ay mamo--on komoyo emen agmoyo gaw--en ya mala--et ya kalabayan nin nawini moyo.
48005017	Hay mala--et ya kalabayan nin nawini ay kontra ha kalabayan nin Ispirito nin Diyos, boy hay kalabayan nin Ispirito nin Diyos ay kontra ha mala--et ya kalabayan nin nawini. Habayti ya lowa ay ampikontra; kayà agmoyo magawà ya labay moyon gaw--en.
48005018	No Ispirito nin Diyos ya ampamo--on komoyo ay alwa kawoynan honolhonolan ha kawkapanogo--an.
48005019	Mapatnag bayti ya gawgawà ya angka-ibat ha mala--et ya kalabayan nin nawini: makilalaki boy mamabayi, mamiyay ha karemekan, gomawà nin ma-alay ya gawà ya tongkol ha pamilabayan nin babayi boy lalaki,
48005020	homamba ha alwan peteg diyos, mangolam, mag-inakit, mangaway, mangimon, mamahang, makasarili, mami-a-away, makikakampi,
48005021	mag-inggit, maglahing, magligaligan maki-inoman, boy kanayon et ya gawà ya bilang ombayro kala--et. Ambala--an katawo bilang hin hato: hay tawoy anggomawà nin ombayroy bawbagay ay ahè makapagmana ha ka-ari--an nin Diyos.
48005022	Piro no Ispirito nin Diyos ya ampamo--on kontamo ay ombayri ya makit ya mag--in bonga ha biyay tamo: panlalabi, kaligawan, katinekan nakem, kapasinsyawan, kaba-itan, kahampatan, katapatan,
48005023	ka-aypa--an nakem, boy pagpendan ha sarili. Hinoman ya ampakagawà nin ombayri ay ahè anlomabag ha kawkapanogo--an no alwan angkageperan na.
48005024	Hay tawtawoy ikon ni Pangino--on Hisokristo ay ahè labay gomawà nin mala--et ya kalabayan nin nawini la. Habaytoy mala--et ya kalabayan nin nawini la ay kowinta impakilamo layna ha pagkamati ni Pangino--on Hisokristo hin impakò ya ha koroh.
48005025	Ispirito nin Diyos ya ampambi kontamo nin bayoy biyay; kayà Ispirito nin Diyos ya dapat tamon payagan nin mamo--on kontamo.
48005026	Agtamoyna pakahambog, mipapara-egan, boy mi-i-inggit.
48006001	Pawpatel ko, no ma--in komoyo nin makapagkasalanan ya agna an-asawan, hay mangitoto kona ha kahampatan ay hikawoy ampomayag nin hay Ispirito nin Diyos ay mamo--on komoyo. Dapat moyon gaw--en ha mapanawa ya pamamaraan boy mag-atap kawo ta maka hikawo itaman ya matoksò.
48006002	Pitatambayan moyon gitan ya pawproblima, ta ha ombayro ay mahonol moyoy panogò ni Pangino--on Hisokristo ya milalabi kawo.
48006003	No ma--in ampangihip nin ampaka-igit ya ha kanayon nin ahè magkasalanan ay anlokowen nay sarili na. Ha kaptegan ay ayin yan silbi.
48006004	Sori--en nin balang miha ya sarili nan gawà. No mahampat ay mag--in yan kontinto ha ginawà na boy agna ipakipariho ha ginawà nin kanayon.
48006005	Dapat balang miha ay matoton mantan nin sarili nan kakapeyan.
48006006	Hay ampangitorò nin Halità nin Diyos ay dapat tambayan nin biyan mangahampat ya bawbagay nin hatoy antoro--an na.
48006007	Agmoyo lokowen ya sarili moyo. Hay Diyos ay ahè maloko nin maski hino. No anyay intanem nin tawo ay habaytoy alawahanen na.
48006008	Hay tawoy anggomawà nin kalabayan nawini na ay mananggap nin kaparosawan ya ayin anggawan. Piro hay tawoy anggomawà nin kalabayan nin Ispirito nin Diyos ay mananggap nin biyay ya ayin anggawan ya an-igwà nin Ispirito nin Diyos.
48006009	Kayà agtamo homawà nin manggawà kahampatan, ta ha lomateng ya pana--on ya intaning nin Diyos ay ma--in tamon tanggapen no agtamo homawà.
48006010	Peleg tamon angkabiyay ay manggawà tamo nin kahampatan ha kaganawan tawo, lalo-lalò ana ha pawpatel ya kapariho tamon katetpel.
48006011	Hapa--eg, habayti ya angkakit moyo ya mangalhay ya lawlitra ay mismon hiko hi Pablo ya nanolat.
48006012	Hay ampamilit komoyo nin patoli̇̀ ay hila baytoy labaylabay nin mamakonsowilo ha tawtawo. Ombayroy anggaw--en la emen aghila padya-dya--an, ta no i-aral la ya hay makapilibri nin tawtawo ha kaparosawan ay pantotompel koni Pangino--on Hisokristo ya impakò ha koroh ay padya-dya--an hila.
48006013	Maski toli̇̀ hilayna baytoy ampamilit komoyo ay aghila anhomonol ha kawkapanogo--an ya inggawà ni Moysis. Hay labay lan bongat ay homonol kawo konla emen la ma-ipagmalhay ha kapara lan Hodiyo ya hikawo ay napahonol lan patoli̇̀.
48006014	Para kongko, hay ipagmalhay ko ay pagkamati ni Pangino--on Hisokristo hin impakò ya ha koroh, ta habaytoy nakapilibri kongko ha kasalanan. Banà et ha pagkamati na, hay bawbagay ya ampakapangyayari kongko ay na-alih ana, kateng kalabayan kon gomawà nin habaytoy ombayroy bawbagay.
48006015	Hapa--eg ay alwaynan ma-alagà ha Diyos no hay tawo ay toli̇̀ o alwa. Hay ma-alagà ha Diyos ay hay pagbayo nin tawo.
48006016	Kaganawan antompel ha Diyos boy anhomonol ha tawtorò ya habayti, Hodiyo o alwan Hodiyo, hay Diyos ay mambi dayi konla nin katinekan boy ingangalo.
48006017	Kayà pa-ibat hapa--eg ay an-ipaki-ilgo ko ya maski hino ay ahè ana dayi mambi nin ikagolo ko. Sapat ana bayti ya hiko ay nagkama--in pawpiyat ha nawini. Habayti ya nangyari kongko ay kaptegan nin hiko ay talagan magsisirbi ni Pangino--on Hisokristo.
48006018	Pawpatel ko, hi Pangino--on tamon Hisokristo ay mangingangalo dayi nin mambin kahampatan komoyo. Amin.
49001001	Hiko hi Pablo ya hogò ni Pangino--on Hisokristo nin banà ha kalabayan nin Diyos. Habayti ya holat ko ay para komoyon nag--in tawtawo nin Diyos bahen ha siyodad nin Ipiso, komoyon mangatibay ana ha pantotompel nin banà ha pamakilamo moyo koni Pangino--on Hisokristo.
49001002	Hay Tatay tamoy Diyos boy hi Pangino--on Hisokristo ay mangingangalo dayi komoyo nin mambin kahampatan boy katinekan.
49001003	Poriyen tamo ya Diyos ya Tatay ni Pangino--on tamon Hisokristo ta banà ha pamakilamo tamo koni Pangino--on Hisokristo, hay Diyos ay nambi kontamo nin kaganawan kahampatan ya ampangibat ha katatag-ayan ha kama-inan nin Diyos, hatoy kahampatan ya gawà nin Ispirito nin Diyos.
49001004	Banà koni Pangino--on Hisokristo ay ombayri ya kahampatan ya ginawà kontamo nin Diyos. Hin hato et, biha pinalsa ya babon lotà, hitamo ay pinili̇̀ ana nin Diyos emen tamo mag--in malinis nin ayin kasalanan ya ma-ipintas kontamo nin Diyos. Ha panlalabi kontamo nin Diyos,
49001005	hin hato et ay pinili̇̀ na tamoynan mag--in aw-anak na nin banà koni Pangino--on Hisokristo. Ombayroy labay nan mangyari kontamo.
49001006	Kayà poriyen tamo ya Diyos ta banà ha kahampatan ingangalo na ya ahè makwan ihipen ay intarmoli nan inggawà kontamo hi Pangino--on Hisokristo ya pinakalabilabi na.
49001007	Hay pinambeh kontamo ni Pangino--on Hisokristo ay dayà nay nantolò hin nati ya, boy banà ha pantotompel tamo kona, hay kawkasalanan tamo ay pinatawad nin Diyos. Hay ahè mangaka-anggawan ya kahampatan pangingangalo nin Diyos
49001008	ay intarmoli nan impatnag kontamo. Ha kaganawan karonongan boy pangingintindi na,
49001009	hay plano na ya ahè pon impatandà ay impatandà na simpri kontamo. Habayti ya plano na hin hato et ya talagan gaw--en na ay gineperan ni Pangino--on Hisokristo;
49001010	ta ha tamà ya pana--on, kaganawan anti ha katatag-ayan ha kama-inan nin Diyos boy anti ha babon lotà ay pimimihawen nin Diyos koni Pangino--on Hisokristo.
49001011	Kaganawan bagay ay ampangyari kompormi ha kalabayan nin Diyos. Kayà banà koni Pangino--on Hisokristo, hin hato et, hay Diyos ay nagdisisyon ana nin hikayi ya Hawhodiyo ay pili--en na nin pag-ikon na.
49001012	Hikayi ya ona nin inomasa koni Pangino--on Hisokristo emen nawen mapori ya Diyos nin banà ha masyadoy ingangalo na.
49001013	Hikawo man ya alwan Hawhodiyo, hin nalengè moyoy peteg ya torò ya Mahampat ya Balità ya makab--i nin kalibriyan ha mawmakasalanan ay koni Pangino--on Hisokristo kawo tinompel. Kayà hay Diyos ay nangigwà komoyo nin Ispirito nay impangakò na ya pananda--an nin hikawo ay ikon na.
49001014	Hay anti kontamo ya Ispirito nin Diyos ay kaptegan nin hay impangakò nin Diyos ay tanggapen tamo anggan hitamo ay mag--in nin talagan ikon na. Hay Diyos ay amporiyen tamo banà ha masyadoy ingangalo na.
49001015	Banà bayro ha nabalita--an ko ya tongkol ha pantotompel moyo koni Pangino--on Hisos kateng nin panlalabi moyo ha kaganawan nag--in tawtawo nin Diyos
49001016	ay ayin tegen katawo nin an-ipagpasalamat ha Diyos. Pirmi katawon ampanemtemen nin ipanalangin.
49001017	Hay ampanalanginan ko ay Diyos ya nangihogò koni Pangino--on Hisokristo. Hiya ya Tatay tamo ya amporiyen tamo. Andawaten ko ya hay Ispirito na ay mambi dayi komoyo nin karonongan boy mangipatnag komoyo nin kaptegan ya tongkol ha Diyos emen moyo ya matanda--an mahampat.
49001018	Andawaten ko simpri ya hay pangingihip moyo ay pahawangen nin Diyos emen moyo matanda--an nin mahampat ya risolta nin pan-o-omasa moyo kona banà ha pangingat na komoyo nin makilamo kona anggan makakanoman. Andawaten ko et ya ipatandà komoyo nin Diyos ya masyadoy ingangalo na ya impangakò na ha nag--in tawtawo na.
49001019	Andawaten ko simpri ya matanda--an moyo ya hay ahè makwan ihipen boy ahè mapantayan ya kapangyariyan nin Diyos ay anggomawà kontamon ampipantompel kona. Habaytoy kapangyariyan nin Diyos ay impatnag na
49001020	hin hi Pangino--on Hisokristo ay biniyay nan oman boy gintan na ha katatag-ayan ha kama-inan nin Diyos, ta ha bandan wanan nin Diyos ay bayro ya pina-iknò nin mamo--on ha kaganawan.
49001021	Kayà kaganawan ampipamo--on boy ampipama-alà bayro kateng bayri ha babon lotà ay inggawà nin Diyos ha hilong nin kapangyariyan ni Pangino--on Hisokristo. Hay ngalan na ay igit ha ngalan nin kaganawan; alwan bongat hapa--eg pana--on no alwan anggan makakanoman.
49001022	Kaganawan bagay ay inggawà nin Diyos ha hilong kapangyariyan ni Pangino--on Hisokristo, boy hiya ya pinili̇̀ nin Diyos nin mangolo ha kaganawan gropon mangama--in katetpel ha Pangino--on.
49001023	Hay gawgropon mangama--in katetpel kona ay pinagkanawini na ta hilay kaganawan ay ikon na. Ha ombayro ay hiya ya ampamo--on ha kaganawan ha maski ayrin dogal.
49002001	Hin agkawo et tinompel ha Diyos ta agmoyo et tandà ya tongkol kona ay kowinta nati kawo banà ha kawkala-etan boy kawkasalanan moyo.
49002002	Hin habayto, no anyay kala-etan ya anggaw--en nin tawtawoy ahè ampipantompel ha Diyos ay ombayro ya anggaw--en moyo. Hay anhonolen moyo pon ay hi Satanas ya po--on nin mangala--et ya aw-ispirito. Hiya ya makapangyayari ha ampipanhomombalang ha Diyos.
49002003	Kaganawan tamo ay ombayro hin hato ta anggaw--en tamon bongat ya labay tamo maski tandà tamo ya habayto ay mala--et. No anyay labay nin nawini boy ihip tamo ay habayto ya an-isigi tamon gaw--en. Kayà hin angkabiyay tamo et ha da--an tamon pagkatawo, hitamo ay kalamon parosawan nin Diyos nin bilang ha kaganawan tawoy ahè antompel ha Diyos.
49002004	Piro hay Diyos ay masyadon ma-ingangalowen ta masyado na tamon nilabi.
49002005	Maski kowinta nati tamo nin banà ha panggawà tamo nin kawkasalanan, hitamo ay biniyay oman nin Diyos nin emen koni Pangino--on Hisokristo ya nati biha biniyay yan oman nin Diyos. Banà ha kahampatan ingangalo kontamo nin Diyos ay inggawà na kontamo ya kalibriyan ha kasalanan.
49002006	Banà et ha pamakilamo tamo koni Pangino--on Hisokristo, hitamo ay kowinta kalamo ni Pangino--on Hisokristo nin biniyay oman nin Diyos, boy do ha katatag-ayan ha kama-inan nin Diyos ay kowinta kalamo na tamon ampiknò nin ampamo--on.
49002007	Kaganawan habayti ay ginawà nin Diyos emen ha lomateng ya pana--on ay ma-ipakit nay ahè makwan ihipen ya kahampatan ingangalo na kontamo nin banà ha pantotompel tamo koni Pangino--on Hisokristo.
49002008	Banà ha kahampatan ingangalo nin Diyos ay inlibri na tamo hin tinompel tamo koni Pangino--on Hisokristo. Habayti ya kalibriyan ay inggawà kontamo nin Diyos; ahè na-ibat ha sarili tamo.
49002009	Kayà maskin hino ay ahè mangipagmalhay nin tongkol bayri ha kalibriyan tamo ta habayti ay ahè na-ibat ha sarili tamon gawgawà.
49002010	Diyos ya nangoman nin pagnanakem tamo, ta ha pantotompel tamo koni Pangino--on Hisokristo ay inggawà na kontamo ya bayoy biyay. Ombayri ya ginawà na emen tamo manggawà hapa--eg nin mangahampat ya bawbagay ya hin hato et ay inhandà ana nin Diyos nin gaw--en tamo.
49002011	Hikawo ya alwan Hawhodiyo, ihipen moyo no pangno kawo hin hato. Hikayi ya Hawhodiyo ay ampaghalità pon nin hikawo ay alwan tawtawo nin Diyos ta alwa kawon toli̇̀. Piro habayti ya na-iknawan nin gaw--en ha nawini nawen ay ahè ampambi nin biyay konnawen.
49002012	Ihipen moyo ya hin habayton pana--on ay agkawo et antompel koni Pangino--on Hisokristo. Kayà marayò kawo kona ta alwa kawon Hodiyo ya aw-inalalak ni Israyil, hatoy pinili̇̀ nin Diyos nin mag--in tawtawo na. Banà bayri ay alwa kawon kalamo konnawen nin pinangako--an nin Diyos nin biyan biyay ya ayin anggawan. Hikawo ya angkabiyay nin kompormi ha da--an moyon pag-o-ogali̇̀ ay ayin kawon pag-asan malibri ta agmoyo et balay ya peteg Diyos.
49002013	Piro hapa--eg, hikawoy marayò ha Diyos hin hato ay nipakarani kona banà ha pantolò nin dayà ni Pangino--on Hisokristo hin nati ya, ta tinompel kawo kona.
49002014	Kayà hikayi ya Hawhodiyo boy hikawo ya alwan Hawhodiyo ay pinisosondò ni Pangino--on Hisokristo. Pinimimiha nay nawnakem tamo ta inalih nay ka-alaga--an nin kawkapanogo--an ya pinangibatan nin pamikokontra tamo.
49002015	Agana pina-alaga--an baytoy kawkapanogo--an ya makapangyayari konnawen Hawhodiyo ta na-alih nin pagkamati ni Pangino--on Hisokristo emen hikayi boy hikawo ay mangapisosondò. Kayà ha pamisosondò tamo, hay ka-alimbawa--an tamo ay emen ha loway tawo ya nag--in mimiha;
49002016	ta banà ha pagkamati ni Pangino--on Hisokristo ha koroh, hikayi ya Hawhodiyo boy hikawo ya alwan Hawhodiyo ay pinisosondò na ta pina-anggawan nay sigalotan tamo. Hitamo ay nipabira ha Diyos boy ginawà na tamo nin bilang mimihay nawini.
49002017	Kayà hi Pangino--on Hisokristo ay nako bayrin nangi-aral kontamo nin tongkol ha pamakisondò ha Diyos. Habayti ay imbalità na komoyon marayò ha Diyos boy konnawen itaman marani kona.
49002018	Banà koni Pangino--on Hisokristo ay paripariho tamon makapakarani ha Tatay tamoy Diyos nin banà ha mimihay Ispirito nin Diyos ya anti kontamo.
49002019	Kayà hikawoy alwan Hawhodiyo ay alwaynan marayò o kanayon ha Diyos, ta kabilang kawoyna ha nag--in tawtawo nin Diyos, hatoy anti ha pamilya na.
49002020	Hay ampipantompel koni Pangino--on Hisokristo ay bilang ha bali. Kayà hikawo ay ombayro hapa--eg. Hay hawhogò nin Diyos boy hay ampipangi-aral nin banà ha pangogomawà konla nin Ispirito nin Diyos ay pinagkapondasyon nin kowinta bali. Hi Pangino--on Hisokristo ya pinakama-alagà ya bato ya pampatibay nin habayti ya kowinta bali.
49002021	Habayti ya bali ay pinakatibay ni Pangino--on Hisokristo emen mag--in masagrado ya kowinta bali nin Diyos.
49002022	Banà ha pamakilamo moyo kona, hikawo man ay kalamo nin kanayon ya ginawà nin Diyos nin kowinta bali ya pa-iriyan nin Ispirito nin Diyos.
49003001	Hiko hi Pablo ay anti bayrin impiriso nin banà ha panhohomonol ko koni Pangino--on Hisokristo nin mangi-aral komoyon alwan Hawhodiyo nin tongkol kona.
49003002	Tandà ko ya nabalita--an moyoyna ya banà ha kahampatan pangingangalo kongko nin Diyos ay pinahimala--an na ko nin mangi-aral para ha ikahampat moyo.
49003003	Hay plano nin Diyos ya ahè pon impatandà ay impatnag na kongko. Ha ompisa nin habayti ya holat ko ay binanggit koynay amò ya tongkol bayri.
49003004	Kayà no pakabahawen moyo ay ma-intindiyan moyo bayti ya natotowan koy tongkol ha ahè pon impatandà ya plano nin Diyos ya tongkol koni Pangino--on Hisokristo.
49003005	Hin nakaraan ya pana--on, habayti ya plano ay ahè impatandà ha tawtawo. Piro hapa--eg, ha panggogomawà nin Ispirito nin Diyos ay impatandà nin Diyos konnawen hawhogò na boy ha ampipangi-aral nin banà ha panggogomawà konla nin Ispirito nin Diyos.
49003006	Habayti ya impatandà na: alwan bongat hikayi ya Hawhodiyo ya ilibri nin Diyos no alwan kateng hikawo ya alwan Hawhodiyo. Ilibri na kawo nin banà ha pantotompel moyo boy pananggap moyo nin Mahampat ya Balità. Hikawo ya alwan Hawhodiyo ay kalamo nawen ana nin pinagkanawini ni Pangino--on Hisokristo boy ha impangakò nin Diyos.
49003007	Ha kahampatan ingangalo nin Diyos, hiko ay ginawà nan magsisirbi ya mangi-aral nin Mahampat ya Balità. Habayti ya kakayawan ya inggawà na kongko ay gawà nin kapangyariyan na.
49003008	Hiko ya pinaka-oltimo ha kaganawan nag--in tawtawo nin Diyos. Ombayro man ay kongko inggawà nin Diyos ya pribilihyo nin mangibalità komoyon alwan Hawhodiyo nin tongkol ha ahè makwan ihipen ya kalibriyan ya ahè mangaka-anggawan ya anti koni Pangino--on Hisokristo, hatoy kalibriyan ha kasalanan.
49003009	Kayà hiko ya anggamiten nin Diyos nin mangipatandà ha kaganawan tawo no pangnoy plano na. Hay babon lotà ay naboyot anan pinalsa nin Diyos, piro hapa--eg nan bongat impatandà ya plano na;
49003010	ta no makit nin ampipamo--on boy ampipama-alà ha katatag-ayan ha kama-inan nin Diyos ya panggogomawà nin Diyos kontamon kaganawan gropon mangama--in katetpel koni Pangino--on Hisokristo ay matanda--an lan mahampat ya karonongan nin Diyos ya makit ha hari-hari̇̀ ya paraan.
49003011	Pinangyari nin Diyos ya nati hi Pangino--on tamon Hisokristo ta hin hato et ay ombayroynay plano na.
49003012	Hapa--eg, banà ha pamakilamo tamo koni Pangino--on Hisokristo ta tinompel tamo kona ay ma--in tamon kakhawan nakem boy pamahimalà nin pakarani ha Diyos.
49003013	Kayà hay labay ko ay agmoyo ikakapey nakem ya kawkadya-dya--an ya andanasen ko nin para komoyo, ta habayto ay ikahampat moyo.
49003014	Ha pangingihip ko nin habayti ya bawbagay ay ampagmaka-aypà akon makirawat ha Tatay tamoy Diyos
49003015	ya pinangibatan nin nagkama--in nin kaganawan anti ha katatag-ayan ha kama-inan nin Diyos boy anti ha babon lotà.
49003016	Ahè mangaka-oboh ya an-itambay nin Diyos. Kayà andawaten ko kona ya ha panggogomawà nin Ispirito na ay lalò homkaw ya nakem moyo nin banà koni Pangino--on Hisokristo.
49003017	Banà ha pantotompel moyo kona, hi Pangino--on Hisokristo ay ampa-iri ha nakem moyo. Hay panlalabi moyo ha Diyos boy ha miha ta miha ay lalò dayin tomibay
49003018	emen hikawo kateng kaganawan nag--in tawtawo nin Diyos ay maka-intindi nin tongkol ha panlalabi ni Pangino--on Hisokristo, hatoy panlalabi ya ahè makwan hokaten no pangno kalapad boy kakarà, boy no pangno katag--ay boy kalalè.
49003019	Habaytoy panlalabi ya ahè kayan intindiyen ay labay kon matanam moyo emen no pangno ya Diyos ay ombayro mabo--ò nin anti komoyo.
49003020	Poriyen tamoy Diyos ta magawà nay igit et ha ma-ihip tamo o pakirawaten tamo kona. Mangyari bayti nin banà ha panggogomawà kontamo nin makapangyariyan ya Ispirito nin Diyos.
49003021	Poriyen ya Diyos banà ha kalibriyan ya inggawà na ha kaganawan gropon mangama--in katetpel kona boy banà koni Pangino--on Hisokristo. Poriyen tamo ya anggan makakanoman. Amin.
49004001	Hiko ay impiriso banà ha panhohomonol ko koni Pangino--on Hisokristo. Kayà andawaten ko komoyo ya mamiyay kawon nararapat kompormi ha pangingat komoyo nin Diyos nin makilamo kona.
49004002	Magmaka-aypà kawon nakem boy pakaba--it. Dapat moyo et pagpasinsyawan ya nakagawà komoyo nin alwan mahampat emen kawo mangapipapatawad banà ha pamilalabi moyo.
49004003	Dapat moyon sikapen ya hay pamilalamo moyo ay mahampat emen hay nakem moyo ay pimimihawen nin Ispirito nin Diyos. Ha ombayro ay magkama-in kawo nin katinekan.
49004004	Hapa--eg kaganawan tamon ma--in pamakilamo koni Pangino--on Hisokristo ay kowinta mimihay nawini. Hay mimihay Ispirito nin Diyos ay anti kontamon kaganawan. Ha ombayro et ay nag--in mimiha ya pag-asa tamo ya pinangingatan kontamo nin Diyos nin makilamo kona.
49004005	Hay katetpel tamo ay mimiha; ayin kanayon ta mimihay Pangino--on tamo, boy hitamo ya kaganawan ay nabinyagan emen tamo mag--in mimiha.
49004006	Ma--in tamon mimihay Diyos ya Tatay tamon kaganawan. Ayin makapakipantay kona ta hiyay ampamo--on ha kaganawan, boy pirmi yan anti kontamo nin manambay.
49004007	Piro maski mimihay pagnanakem tamo ay alwa tamon pariparihon kakayawan; ta hay kakayawan ya an-igwà ni Pangino--on Hisokristo ha balang miha kontamo ay hatoy makaya tamon gaw--en ya labay nan igwà kontamo.
49004008	Ombayri ya nakaholat ha Halità nin Diyos ya tongkol koni Pangino--on Hisokristo: "Hin tinalo nay kawka-away na ay norong ya ha katatag-ayan ha kama-inan nin Diyos, boy malakè ya kowinta pawpiriso ya gintan na bayro biha ya nambin kakayawan ha tawtawo."
49004009	Anya awod ya labay totolen nin norong ya ha katatag-ayan ha kama-inan nin Diyos? Hay labay totolen ay ombayri: hi Pangino--on Hisokristo ya nangibat ha katatag-ayan ha kama-inan nin Diyos ay nag-aypà pon bayri ha babon lotà.
49004010	Hay nangibat ha katatag-ayan ha kama-inan nin Diyos ay hiya et ya norong bayro emen hiyay mangakopa nin mamo--on ha kaganawan.
49004011	Hapa--eg hi Pangino--on Hisokristo ya ampambin kakayawan ha tawtawo na. Hay kanayon ay ginawà nan hawhogò na. Hay kanayon ay ginawà nan mipangi-aral Halità nin Diyos banà ha panggogomawà nin Ispirito nin Diyos konla. Hay kanayon ay ginawà nan tomalà nin mipangi-aral. Hay kanayon ay ginawà nan pawpastor ya mipangasiwà boy mipanorò.
49004012	Hay bara--nan nin ombayro ya ginawà ni Pangino--on Hisokristo ay emen hitamo ya nag--in tawtawo nin Diyos ay mangapitatambay ha an-ipagawà na kontamo. Ha ombayro ay homkaw ya pantotompel nin pinagkanawini na.
49004013	Hapa--eg, mapahanan ya pagkatandà tamon kaganawan nin tongkol koni Pangino--on Hisokristo ya Anak nin Diyos boy homkaw ya pantotompel tamo kona. Banà bayro, hay nakem tamon kaganawan ay mag--in mimiha. Mag--in tamo et nin bilang ha mihay tawo ya matodyò ta mag--in tamo nin bilang koni Pangino--on Hisokristo ya ayin pagkokolang.
49004014	No matibay ya pantotompel tamo ay alwa tamon emen dawoyon ya itolak kabigen nin angin; boy hay nakem tamo ay alwan emen nakem nin aw-anak ya maparan magtan nin tawtawoy magaling manaktika ha pangitorò la nin alwan peteg.
49004015	Alwa tamon ombayro ta hay gaw--en tamo boy halita--en tamo ay kaptegan, boy milalabi tamo emen tomibay ya pantotompel tamo koni Pangino--on Hisokristo. Ha ombayro ay mag--in tamon bilang kona. Hiya ya pinagka-olo tamo,
49004016	boy hitamo ya pinagkanawini na. Hiya ya ampamo--on kontamo emen hay nakem tamo ay mangapimimiha nin mitatambay. No kaganawan parti nin nawini ay anggomawà, balang an-ipagawà nin pinagka-olo ay homlay boy homkaw ya pinagkanawini. Ombayro tamo no ampilalabi tamo.
49004017	Hapa--eg ay halita--en ko komoyo bayti ya labay ni Pangino--on Hisokristo nin halita--en komoyo. Agmoyoyna towaren ya gawgawà nin tawtawoy ahè ampipantompel ha Diyos. Ayin silbi ya ka-ihipan la
49004018	ta agla ampi-awengen ya kahampatan boy kala-etan banà ha karegleman nin pagnanakem la. Kayà aghila magkama--in nin biyay ya ampangibat ha Diyos, ta agla tandà ya Diyos banà ha katya--an nin nakem la.
49004019	Hila ay ayin anan kareng-eyan ta hay pirmi lan anggaw--en boy an-ihipen ay kaganawan klasin ka-alayan boy karemekan ya tongkol ha pamilabayan nin babayi boy lalaki.
49004020	Piro hikawo, alwan ombayroy natotowan moyo ha tawtorò ya tongkol koni Pangino--on Hisokristo hin tinanggap moyo ya.
49004021	Talagan nalengè moyoyna ya kaptegan ya tongkol koni Pangino--on Hisos boy natoro--an kawoyna.
49004022	Kayà alihen moyoy da--an moyon ogali̇̀ ya mangihip nin kala-etan emen agkawo makagawà nin kalabayan nin nawini moyo boy ahè makagawà nin ikahirà moyo.
49004023	Hay pagnanakem boy ka-ihipan moyo ay ipabayo moyo ha Diyos
49004024	emen no nabayo kawoyna ay mag--in kawon mahampat boy ayin kapintasan nin bilang ha Diyos.
49004025	Kayà hitamo ay agana magbongkok, no alwan balang miha kontamo ay maghalità nin kaptegan ta hitamoy kaganawan ay kowinta parti nin mimihay nawini ni Pangino--on Hisokristo.
49004026	No mamahang tamo man ay atapan tamon makapagkasalanan. Hay pahang ha nakem tamo ay alihen tamon tampol
49004027	emen hi Satanas ay ahè magkama--in dogal nin manoksò kontamo.
49004028	No ma--in kontamo nin matakaw ay agyayna manakaw, no alwan pakahipeg ya ta itrabaho nay sarili nan gamet. No ombayroy gaw--en na ay magkama--in yan angka-ilanganen na boy makatambay ya ha panganga-ilangan nin kanayon.
49004029	Agtamo maghalità nin mangala--et ya hawhalità. Sikapen tamon pirmi nin hay anhalita--en tamo ay hatoy nararapat ya makapakhaw nin pantotompel nin ampipanlengè.
49004030	Agtamo palele--en ya Ispirito ya inggawà nin Diyos kontamo, ta hiya ya katibayan nin hitamo ay ikon nin Diyos. Ispirito et nin Diyos ya ampangipatandà kontamo nin hi Pangino--on Hisokristo ay lomateng nin mangilibri kontamon lobosan ha kasalanan.
49004031	Itegen tamoy pami-i-irap nakem boy pamipapahang. Itegen tamo et ya pamibobonghawan boy paghalità nin ikahirà nin kanayon. Itegen tamo simpri ya pami-i-inakit.
49004032	Itegen tamoynay kaganawan nin habayto, ta paka-osay tamo boy mangingangalo tamo ha miha ta miha. Mipapatawad tamo et nin bilang pamatawad kontamo nin Diyos ha pagkamati ni Pangino--on Hisokristo.
49005001	Hapa--eg banà ta hitamo ay aw-anak nin Diyos ya ampanlabi kontamo ay dapat tamon manowad kona.
49005002	Dapat tamo et manlabi nin bilang ha panlalabi kontamo ni Pangino--on Hisokristo. Intarmoli nan inggawà ya sarili na nin mati nin para kontamo. Hay pagkamati na ay bilang bangoh ya nakapakonsowilo ha Diyos.
49005003	Hitamo ay nag--in tawtawo nin Diyos; kayà agtamo manggawà ni mamanggit nin anyaman ya kala-etan boy karemekan gawgawà ya tongkol ha pamilabayan nin babayi boy lalaki, boy agtamo pakasakim ta alwan tamà kontamo nin manggawà ombayro.
49005004	Dapat tamon mag-atap ha an-ilgowen tamo, ta alwan nararapat kontamo ya maghalità nin katowà. Agtamo magkowinto nin kala-etan ya tongkol ha pamilabayan nin babayi boy lalaki. Agtamo simpri mag-ilgo nin hawhalità ya ayin kawkakokowinta boy hawhalità ya kapapareng--ey, no alwan dapat tamo nin magpasalamat ha Diyos.
49005005	Masigoro moyo ya hay tawoy ampamabayi o ampakilalaki, ampanggawà nin manga-alay ya gawgawà, o makamkam ta labay nan pag-ikon ya kaganawan bagay ya andiyosen na ay ahè makapagmana ha ka-ari--an ni Pangino--on Hisokristo ya ka-ari--an et nin Diyos.
49005006	Agkawo paloko ha tawoy ampaghalità nin ayin kabalikahan ta habaytoy ombayro ay kasalanan. Hay ampipanggomawà nin ombayroy kasalanan ay ampahangan nin Diyos ta ampipanhomombalang hila kona; banà bayro ay parosawan na hila.
49005007	Kayà agkawo maki-emen ha ombayroy tawtawo.
49005008	Hikawo hin hato ay anti pon ha kowinta karegleman ta agmoyo et tandà ya Diyos. Piro hapa--eg ay anti kawoyna ha kowinta kahawangan ta antompel kawoyna koni Pangino--on Hisokristo. Kayà hay biyay moyo ay mag--in nararapat ha tawtawoy anti ha kahawangan ni Pangino--on Hisokristo.
49005009	No ombayro tamo, hay makit kontamo ya bonga nin kahawangan ay panay kahampatan, katoynongan, boy kaptegan.
49005010	Pag-aralan moyo no anyay makapakonsowilo ha Pangino--on.
49005011	-
49005012	Agkawo maki-emen manggawà nin bawbagay ya ayin kowinta ya anggaw--en nin tawtawoy anti et ha kowinta karegleman. Para kontamon ampipantompel ha Diyos, hatoy bawbagay ya anggaw--en lan patagò ay kapapareng--ey banggiten. Ipakit moyo konla ya kahampatan ha biyay moyo ta maka habaytoy makapatgen konla nin gomawà kala-etan.
49005013	Hay kahampatan ha biyay tamo ay kowinta hawang ya no homawang konla ay matanda--an lay mala--et ya anggaw--en la. Ha ombayro ay itegen lay panggawà lan kala-etan,
49005014	ta kaganawan angkahawangan ay ampag--in mahawang. Kayà ma--in ombayri ya kahalita--an: "Mimata ka ya makakatoloyen. Hika ya kowinta nati, mibangon ka ta hi Pangino--on Hisokristo ay mambin kahawangan ha nakem mo."
49005015	Kayà mag-atap kawo no pangno kawo mamiyay. Mamiyay kawo nin bilang ha mawmangaronong, alwan emen ha ayin nakem.
49005016	Hay an-omiral ha tawtawo hapa--eg pana--on ay kala-etan; kayà mintras ma--in kawo et pana--on nin manggawà kahampatan ay agmoyo sayangen ya pana--on.
49005017	Agkawo pakatangah, no alwan intindiyen moyo no anyay labay nin Pangino--on nin gaw--en moyo.
49005018	Hay paglalahing ay makahirà komoyo. Kayà agkawo maglahing, no alwan hay sikapen moyo ay mapnò kawo nin Ispirito nin Diyos.
49005019	Pamititipon moyo, hay pi-i-ilgowan moyo ay tongkol haPangino--on. Hay kantawen moyo ay kantay panhohomamba boy pamomori kona. Kantawen moyo bayti nin leseb ha nakem moyo.
49005020	Kaganawan bagay ya ampangyari komoyo ay pirmi moyon pasalamatan ha Tatay ya Diyos ha ngalan ni Pangino--on Hisokristo.
49005021	Pasakop kawo ha miha ta miha ha panggogomalang moyo koni Pangino--on Hisokristo.
49005022	Hikawoy bawbabayi ya mangama--in ahawa, pasakop kawo ha ahawa moyo, ta ombayroy kalabayan nin Pangino--on nin gaw--en moyo;
49005023	ta hay lalaki ay pinagka-olo nin ahawa na ya bilang koni Pangino--on Hisokristo ya pinagka-olo nin kaganawan gropon mangama--in katetpel kona. Hitamo ya pinagkanawini ni Pangino--on Hisokristo boy hiya mismo ya Mapangilibri kontamo.
49005024	Kayà ha kaganawan bagay, hay bawbabayi ay dapat pasakop ha ahawa la nin bilang ombayro kontamon kaganawan gropon mangama--in katetpel koni Pangino--on Hisokristo ay ampasakop kona.
49005025	Hikawoy lawlalaki, no pangnoy panlalabi ni Pangino--on Hisokristo kontamon kaganawan gropon mangama--in katetpel kona ay ombayroy gaw--en moyon panlalabi ha ahawa moyo. Inggawà ni Pangino--on Hisokristo ya sarili na nin magdya--dyà para ha ikahampat tamo
49005026	emen hitamo ya pinatawad na ha kawkasalanan ay mag--in tawtawo na. Hin tinompel tamo koni Pangino--on Hisokristo, hay Halità na ya kowinta lanom ya pinangoyah kontamo.
49005027	Ombayro ya ginawà na emen ha pagbira na bayri nin mangwa kontamon kaganawan gropon mangama--in katetpel kona ay makit nay kagandawan nin kahampatan ya anti kontamo boy ayin anyaman ya mansa o maski anya ya ma-ipintas na kontamo.
49005028	-
49005029	Kayà no pangno tamo anlabiyen ni Pangino--on Hisokristo ay dapat ombayro itaman ya panlalabi nin lalaki ha ahawa na. Hay ahawa na ay itoring na nin nawini na, ta ayin lalaki ya ahè malabay ha sarili nan nawini, no alwan hay nawini na ay an-asiwa--en na. Kayà no anlabiyen nin lalaki ya ahawa na ay kowinta an-asiwa--en nay sarili nan nawini. Ombayro hi Pangino--on Hisokristo ya ampangasiwà kontamon kaganawan gropon mangama--in katetpel kona,
49005030	ta hitamo ay pinagkanawini ni Pangino--on Hisokristo.
49005031	Ha Halità nin Diyos ay nakaholat ya hay lalaki ay mog-alih ha mawmato-antawo na, ta makilamo ya ha ahawa na boy hilay lowa ay mag--in mimiha.
49005032	Maldeg ya labay totolen nin habayti, piro hay antokoyen ko ha ombayro ya in-alimbawà ko ha mita-ahawa ay hi Pangino--on Hisokristo boy kaganawan gropon mangama--in katetpel kona.
49005033	Ombayro et komoyon mawmitata-ahawa: hikawoy lawlalaki, balang miha komoyo ay manlabi nin ahawa bilang panlalabi moyo ha sarili moyo; hikawo man ya bawbabayi, igalang moyoy ahawa moyo.
49006001	Hikawoy aw-anak, dapat moyon honolen ya mawmato-antawo moyo ta ombayroy kalabayan nin Pangino--on.
49006002	Hay Diyos ay ma--in an-ipanogò ya onan panogò ya ombayri ya kalamo ha pangakò: "Igalang mo ya tatay mo boy nanay mo
49006003	emen ka mag-inomay boy emen komarà ya biyay mo bayri ha babon lotà."
49006004	Hikawoy mawmato-antawo, hay aw-anak moyo ay agmoyo pakahigpitan emen aghila matoto nin lomaban komoyo, no alwan ha pamakalhay moyo konla ay sohitosen moyo hila boy itorò moyo konla ya labay nin Pangino--on nin itorò konla.
49006005	Hikawo ya ampaki-amo, pakahonol kawo ha aw-amo moyo. Pakagalang kawo konla boy pakatapat nin bilang hi Pangino--on Hisokristo ya ampagsirbiyan moyo.
49006006	Ombayroy gaw--en moyo maski ma--in o ayin nin ampakakit komoyo. Agmoyo gaw--en nin banà ha kalabayan moyon mamakonsowilo nin tawo, no alwan banà ta hikawo ya magsisirbi ni Pangino--on Hisokristo ay gaw--en moyoy kalabayan nin Diyos nin leseb ha nakem moyo.
49006007	Magsirbi kawo nin ma--in mahampat ya kanakeman nin bilang ha Pangino--on kawo ampagsirbi, alwan ha tawon bongat;
49006008	ta tandà moyo ya hay mahampat ya anggaw--en nin maski hino mag--in alilà o alwa ay kahampatan ya iganti kona nin Pangino--on.
49006009	Hikawoy aw-amo, pakahampat kawo ha aw-alilà moyo. Agmoyo hila pahangan nin palimowen, ta tandà moyo ya hikawo boy hila ay pariho ha tegteg nin mimihay Pangino--on moyo ya anti ha katatag-ayan ha kama-inan nin Diyos, boy ayin yan ampili--en.
49006010	Hapa--eg, habayti ya kalampohan torò ko komoyo. Banà ha pamakilamo moyo ha Pangino--on ay dawaten moyo ya pakhawen nay pantotompel moyo kona. Magawà na bayto ta ahè mapantayan ya kapangyariyan na.
49006011	Diyos ya nambi kontamo nin pandipinsa tamo emen agtamo matalo ni Satanas. Kayà gamiten moyo baytoy kaganawan pandipinsa ya inggawà nin Diyos emen agkawo maloko ha pawparaan ni Satanas;
49006012	ta hay kalaban tamo ay alwan tawtawo, no alwan hi Satanas kateng kawkalamowan na ya dawdimonyo boy kaganawan mala--et ya ispirito ya ahè angkakit ya ampipantomalà ha maski ayrin dogal. Ampamo--on hila ha tawtawoy ampipampinto--o konla ya kowinta anti ha karegleman.
49006013	Kayà gamiten moyoy kaganawan pandipinsa ya inggawà komoyo nin Diyos emen kawo makalaban koni Satanas ya biglà nin mandawohong komoyo. Ha ombayro, maski makhaw nin manoksò hi Satanas ay agna kawo mapatalo.
49006014	Hapa--eg ha pagdipinsa moyo ay ombayri ya gaw--en moyo: pirmi kawon magtotol nin kaptegan, ta habayto ay kowinta tagkeh nin emen ha hawhondalò ya ma--in armas ya nakatatagkeh ha pamakilaban la. Pakahampaten moyoy pag-o-ogali̇̀ moyo, ta habayto ay kowinta protiksyon nebneb nin emen ha hawhondalò ya ha pamakilaban la ay ma--in hilan holot ya makaprotiksyon nin nebneb la.
49006015	Hay pangi-aral moyo nin Mahampat ya Balità ya makab--i nin katinekan ha tawtawo ay habaytoy kowinta gamit ha bitih nin emen ha hawhondalò ya ma--in sapatos ya protiksyon nin bitih la.
49006016	Bokod et bayri, hay pantotompel moyo koni Pangino--on Hisokristo ay gamiten moyon halanggà ha kala-etan ya an-idawohong ni Satanas; ta hay anggamiten ni Satanas ay emen yawyawò ya pinabaya.
49006017	Hay hawhondalò ay ampanggamit hilmit ya protiksyon nin olo la. Piro komoyo ay alwan ombayro, ta hay protiksyon moyo ya nangibat ha Diyos ay kalibriyan ha kasalanan, boy hay pinagka-armas moyo ay Halità nin Diyos. Habaytoy an-ipagamit kontamo nin Ispirito nin Diyos nin ipanlaban koni Satanas.
49006018	Ha panggogomawà moyo nin kaganawan habayto ay manalangin kawo ha Diyos. Pirmi kawon manalangin ta dawaten moyo kona ya tambayan na kawo. Ha pananalangin moyo ay pirmi moyon payagan nin mamo--on komoyo ya Ispirito nin Diyos. Sikapen moyo nin pakapasinsyan manalangin boy agmoyo liwawan ipanalangin ya kaganawan kapariho moyon nag--in tawtawo nin Diyos.
49006019	Hiko ay ipanalangin moyo itaman emen ha pangangaral ko, Diyos ya mangitorò kongko nin dapat kon halita--en. Ipanalangin moyo et ya homkaw ya nakem ko nin mangi-aral emen ma-ipatandà hapa--eg baytoy ahè pon impatandà hin hato ya Mahampat ya Balità ya tongkol koni Pangino--on Hisokristo.
49006020	Diyos ya nangihogò kongko nin mangi-aral nin tongkol kona, boy habayti ya pangangaral ko ya bara--nan nin pagkapiriso ko hapa--eg. Kayà ipanalangin moyo ko emen homkaw ya nakem kon mangi-aral nin Halità nin Diyos. Habayti ya gawà ya impahimalà na kongko.
49006021	Hapa--eg ay an-ihogò ko bahen hi Tikiko nin mangibalità komoyo nin kaganawan pangyayari ya tongkol kongko. Hiya ya miha ha pawpatel tamo ya anlabiyen tamo boy tapat yay katambay ko nin anggomawà para koni Pangino--on Hisos.
49006022	An-ihogò ko ya bahen komoyo emen moyo matanda--an ya kapapa-hal nawen boy emen homkaw ya nakem moyo.
49006023	Komoyon pawpatel ha Pangino--on bahen, hay Tatay ya Diyos boy hi Pangino--on Hisokristo ya mambin katinekan komoyo. Hay pamilalabi moyo ay konla ampangibat banà ha pantotompel moyo.
49006024	Diyos et ya mangingangalo dayi nin mambin kahampatan komoyon kaganawan banà ha ayin anggay panlalabi moyo koni Pangino--on Hisokristo.
50001001	Hiko hi Pablo boy hi Timotiyo ya ampagsirbi koni Pangino--on Hisokristo ay ampanolat komoyon kaganawan nag--in tawtawo nin Diyos bahen ha siyodad nin Pilipos kateng ha ampipama-alà komoyo boy ha ampipampanambay konla. Hikawoy kaganawan ay ma--in pamakilamo koni Pangino--on Hisokristo.
50001002	Hay Tatay tamoy Diyos boy hi Pangino--on Hisokristo ay mangingangalo dayi komoyo nin mambin kahampatan boy katinekan.
50001003	Tebe katawo ma-ihipan ay an-ipagpasalamat katawo ha Diyos.
50001004	-
50001005	Pa-ibat hin babayo kawo tinompel angga hapa--eg ay ampanambay kawo kongko emen ma-i-aral ya Mahampat ya Balità ya tongkol koni Pangino--on Hisokristo. Kayà pirmi kon ma--in kaligawan nin mangipanalangin komoyo.
50001006	Angkasigoro ko ya hay kahampatan ya inompisawan nin Diyos nin gaw--en ha nakem moyo ay patoloy nan gaw--en angga ha mayari̇̀ na ha allon magbira hi Pangino--on Hisokristo.
50001007	Hikawo ay pirmi ha nakem ko. Nararapat katawon pa-alaga--an nin ombayri, ta hitamoy kaganawan ay nangapilalamon nakaranas nin kahampatan pangingangalo nin Diyos maski hin an-ipaglaban koy Mahampat ya Balità ya an-i-aral ko boy hapa--eg ha anti ko bayri ha pirisowan.
50001008	Tandà nin Diyos ya masyado kon angkalengew komoyon kaganawan, ta no pangno kawo anlabiyen ni Pangino--on Hisokristo ay ombayro itaman ya panlalabi ko komoyo.
50001009	An-ipanalangin ko ya lalò kawon milalabi ya ma--in pagkatandà boy pami-i-intindi ha kaganawan
50001010	emen moyo mapili̇̀ ya pinakamahampat. Ha ombayro ay mag--in malinis ya nakem moyo boy ayin ma-ipintas komoyo ha allon magbira hi Pangino--on Hisokristo.
50001011	Dayi hay biyay moyo ay ponò nin kahampatan gawgawà ya an-ipagawà komoyo ni Pangino--on Hisokristo, ta habayti ya ikarangal boy ikapori nin Diyos.
50001012	Pawpatel ko, labay kon matanda--an moyo ya hay nangyari kongko ay talagan nakatambay ha ikasolong nin pangi-aral nin Mahampat ya Balità ya tongkol koni Pangino--on Hisokristo.
50001013	Ha ombayroy nangyari, kaganawan hondalò ya ampipagbantay bayri ha palasyo boy maski hino bayri ay nakatandà nin kayà ako napiriso ay banà ha pagsisirbi ko koni Pangino--on Hisokristo.
50001014	Banà ha pagkapiriso ko, halos kaganawan patel ay tinomibay ya pamahimalà ha Pangino--on. Kayà aghila angkalimo no alwan lalò hilan antomapang nin mangi-aral Halità nin Diyos.
50001015	Ma--in ongno ya ampangi-aral nin tongkol koni Pangino--on Hisokristo banà bongat ha inggit la boy labay lan maka-igit, piro hay kanayon ay leseb ya nakem nin mangi-aral.
50001016	Ha pangi-aral la ay ma--in hilan panlalabi kongko, ta tandà la ya Diyos ya nambi kongko nin gawà ya ipaglaban koy Mahampat ya Balità.
50001017	Piro hatoy ampipangi-aral nin banà ha inggit boy labay nin maka-igit ha kanayon ay sarili lay an-ipagmalhay la ha pangi-aral la nin tongkol koni Pangino--on Hisokristo. Alwan leseb ya nakem la nin mangi-aral, ta an-ihipen la ya habayti ya anggaw--en la ay makapahan nin kadya-dya--an ko mintras anti ko bayri ha pirisowan.
50001018	Piro leseb man o alwa ya nakem la nin mangi-aral ay ayin bali. Maliga ko basta ma-i-aral ya tongkol koni Pangino--on Hisokristo.
50001019	Hay an-ikaliga ko et ay tandà ko ya ha pangipanalangin moyo kongko boy ha tambay kongko nin Ispirito ni Pangino--on Hisokristo, ha pagdanas ko nin kadya-dya--an, habayti ay mambin kalaya--an kongko.
50001020	Hay an-asawan ko ya labay kon mangyari ay agko makagawà nin anyaman ya makapipareng--ey kongko. Hay labay ko, hapa--eg boy ha kaganawan oras ay ma--in akon kakhawan nakem nin maghalità emen ha biyay ko, o ha kamatyan ko man ay mabiyan kon karangalan hi Pangino--on Hisokristo.
50001021	Hi Pangino--on Hisokristo ya kaganawan ha biyay ko. No mati ko ay ikahampat ko ta bayro koyna kona.
50001022	Piro no mabiyay ako et ay makagawà ako nin mangahampat ya bawbagay ya bonga nin pagsisirbi ko ha Pangino--on. Ha pamili̇̀ ko ay ampagloway nakem ko ta agko tandà no anyay dapat kon pili--en, bomoyot ya biyay ko o mati koyna.
50001023	Angka-irapan akon mamili̇̀ ta labaylabay koynan mati emen bayro koyna koni Pangino--on Hisokristo ta habayto ay mas mahampat.
50001024	Piro mas ka-ilangan ya mabiyay ako et emen katawo matambayan.
50001025	Banà ta angkasigoro ko bayti ay tandà koy manatili ako et bayri ha babon lotà emen katawo matambayan nin makapagpatoloy nin ma--in kaligawan ha pantotompel moyo ha Pangino--on.
50001026	Kayà ha oman akon mako bahen komoyo ay lalò kawon magkama--in bara--nan nin mamori koni Pangino--on Hisokristo banà ha gawà na kongko.
50001027	Piro maski anyay mangyari kongko, hay sikapen moyon gaw--en ay mamiyay kawon nararapat ha Mahampat ya Balità ya tongkol koni Pangino--on Hisokristo. Maski makalako kon oman bahen komoyo emen katawo makit o no ahè ana ay labay kon mabalita--an ya ampanatili kawon matibay ha pagmimihan nakem nin ampangipaglaban nin katetpel moyo ha Mahampat ya Balità ya tongkol koni Pangino--on Hisokristo.
50001028	Agkawo malimo ha kawka-away moyo ta hay agmoyo pangalimo konla ay habaytoy makapapteg konla nin hila ay parosawan nin Diyos, piro hikawo ay ilibri nin Diyos.
50001029	Hay pribilihyo nin magsirbi koni Pangino--on Hisokristo ay inggawà komoyo; alwan bongat tompel kawo kona no alwan magdya--dyà kawo itaman nin para kona.
50001030	Kayà magte--eh kawo bilang pagte--eh ko ya nakit moyoyna hin hato boy angkabalita--an moyo et angga hapa--eg ha anti ko bayri ha pirisowan.
50002001	Ampakapakhaw nayi̇̀ nin nakem moyo ya pamakilamo moyo koni Pangino--on Hisokristo? Ampakahahaliwa nayi̇̀ komoyo ya panlalabi na? Ma--in kawo nayi̇̀ nin pamakilamo ha Ispirito nin Diyos? Mahampat nayi̇̀ ya nakem moyo nin mangingangalo ha miha ta miha?
50002002	No ombayro, pimimihawen moyoy ihip, panlalabi, boy nakem moyo emen moyo malobos ya kaligawan ko.
50002003	Anyaman ya bagay ya gaw--en moyo ay agmoyo gaw--en nin banà ha kalabayan moyo nin maka-igit ha kanayon, o banà et ha kahambogan moyo, no alwan magmaka-aypà kawo nin nakem ha miha ta miha. Agmoyo ihipen nin hikawo ay mas mahampat kisa ha kanayon.
50002004	Alwan bongat sarili moyon ikahampat ya ihipen moyo, no alwan ihipen moyo et ya ikahampat nin kanayon.
50002005	Magkama--in kawo nin ka-ihipan ya bilang ha ka-ihipan ni Pangino--on Hisokristo.
50002006	Hiya, maski Diyos ya katayo--an na ay agna pinangoligtanan ya pagkapantay na ha Diyos,
50002007	no alwan hay pagkaDiyos na ay agna inihip. Hay sarili na ay intowad nan tawo, boy hiya ay nagsirbi nin emen alilà.
50002008	Hin nag--in yan tawo ay nagmaka-aypà ya boy hinomonol ha Diyos angga ha kamatyan, maski hatoy kamatyan ya ipakò ha koroh ya kamatyan nin tawo ya sobray kala-etan.
50002009	Banà ha kahonolan na ay pinarangalan ya nin Diyos, boy binyan ya nin ngalan ya igit ha kaganawan ngalan
50002010	emen ha ngalan ni Apo Hisos, kaganawan anti ha katatag-ayan ha kama-inan nin Diyos, ha babon lotà kateng ha kalale-lale--an lotà ay mipanalimokod nin homamba kona.
50002011	Kaganawan tawo ay maghalità nin hi Hisokristo ya Pangino--on. Habayto ay ikapori nin Tatay ya Diyos.
50002012	Anlabiyen kon pawpatel, no pangnoy panhohomonol moyo ha Diyos hin anti ko bahen komoyo ay mas kawo dayin homonol hapa--eg ha ayin ako bahen. Ipagpatoloy moyoy panggogomalang moyo ha Diyos emen agkawo makagawà nin anyaman ya bagay ya agna pangonsowilowan angga ha malobos ya kalibriyan ya anti ana komoyo.
50002013	Diyos ya anggomawà nin mambi komoyo nin kalabayan boy kakayawan gomawà nin sarili nan kalabayan.
50002014	Kaganawan bagay ya an-ipagawà komoyo nin Diyos ay gaw--en moyo nin ayin riklamo boy agkawo mikokolpya
50002015	emen hikawo ya aw-anak nin Diyos ay mag--in malinis boy mag--in nin ayin kala-etan. Ha ombayro, hikawo ay ahè mapintasan ha pama-iri moyo ha tawtawoy mangala--et ya ahè anggomalang ha Diyos. Bilang ha bawbito--en ya anhomawang ha langit ay ombayro kawo mag--in hawang konla
50002016	mintras an-ibalità moyo konla ya Halità ya ampangibatan nin magkama--in biyay ya ayin anggawan. No ombayroy gaw--en moyo ay ma--in akon kaligawan nin mangipagmalhay komoyo lano ha allon magbira hi Pangino--on Hisokristo, ta hay pagpagal ko komoyo ay ahè nasayang.
50002017	Hin hato, no ampagpati nin ayop ya an-idolog nin para ha Diyos, habaytoy pinati ya ayop ay ambollogan nin i-inomen. Ombayro itaman, no hay katetpel moyo ha Diyos ay angka-ilanganen et ya dayà ko nin idolog ay ikaliga ko maski patyen ako boy makiliga ko komoyon kaganawan.
50002018	Ha ombayro itaman ay dapat kawon magtowà boy makiligaliga kongko.
50002019	An-omasa ko ya no kalabayan ni Pangino--on Hisos ay tampol kon palakwen bahen hi Timotiyo emen lomiga ya nakem ko pamakatandà ko kona nin kapapa-hal moyo.
50002020	Ayin anan kanayon ya bilang kona ya ampakimimiha kongkon pagnanakem nin mangimalasakit para ha ikahampat moyo,
50002021	ta hay kanayon ay ampangihip bongat nin para ha sarili la; agla an-ihipen ya para koni Pangino--on Hisokristo.
50002022	Piro tandà moyoyna ya hi Timotiyo ay napaptegan ya hiya ay mapahimala--an. Ha pananambay na kongko nin magsirbin mangi-aral nin Mahampat ya Balità ay bilang ya ha anak ya ampanambay ha tatay.
50002023	An-omasa ko nin tampol ko yan ma-ihogò bahen pamakatandà ko no anyay mangyari kongko bayri ha pirisowan,
50002024	boy an-omasa ko ya no kalabayan nin Pangino--on ay tampol ako itaman makalako bahen.
50002025	An-ihipen ko ya ka-ilangan kon pa-orongen bahen hi Ipaprodito ya patel tamoy inhogò moyon manambay bayri kongko. Hiya ay kapara kon ampagsirbi boy kapara kon pinagkahondalò nin Diyos.
50002026	Pa-orongen ko ya bahen ta angkalengew yayna komoyon kaganawan. Agya mapalagay banà do ha balità ya ni-abot komoyo ya tongkol ha pagmasakit na.
50002027	Peteg nagmasakit ya nin grabi boy na-ampoling yan nati. Piro iningalowan ya nin Diyos kateng hiko emen agko magkama--in nin masyadoy kalele--an.
50002028	Hapa--eg ay labay kon maka-orong yayna bahen emen kawo lomiga pamakakit moyo konan oman. Ha ombayro ay ma-alih itaman ya halak ko ya tongkol komoyo.
50002029	Kayà pakaliga kawoy mananggap kona ta hiya ay patel ha Pangino--on. Igalang moyoy tawtawo ya bilang kona
50002030	ta ha panggogomawà na nin para koni Pangino--on Hisokristo ay na-ampoling yan nati. Inhobò nay biyay na ha kamatyan emen na magawà kongko ya tambay ya agmoyo nagawà.
50003001	Hapa--eg, habayti ya mahalità ko, pawpatel ko: pakaliga kawo ha Pangino--on. Agko anhomawà iholat bayti ya inholat koyna komoyo hin hato ta habayti ay ikahampat moyo.
50003002	Atapan moyo baytoy bilang aw-aho ya tawtawoy manga-ilig nin manggawà kala-etan. Ha panonorò la ay an-ipilit lan patoli̇̀ ya tawtawo ta andap la no ha ombayroy pamamaraan para mag--in anak nin Diyos.
50003003	Hitamo ay ayin pamahimalà ha ombayroy pamamaraan ya kina-ogali--an gaw--en ha nawini. Para kontamo, nag--in tamon anak nin Diyos ta ma--in nangyari ha nakem tamo, boy ha tambay nin Ispirito nin Diyos ay ampakahamba tamo ha Diyos, boy hay amporiyen tamo ay hi Pangino--on Hisokristo.
50003004	No ha bagay, ma--in akon sapat ya bara--nan nin pahimala--an baytoy kina-ogali--an ya kawkapanogo--an nin Hawhodiyo. No an-ihipen nin hinoman ya ma--in yan katoynongan nin pahimalà ha ombayroy gawà ay lalò akoyna,
50003005	ta hiko ay tinoli̇̀ hin ikawalon allo ko ha kahawangan. Hiko ay Israylita ya na-ibat ha lipi̇̀ ni Binhamin, boy hiko ay talagan Hodiyo. Tongkol ha panhohomonol ko ha kawkapanogo--an nawen Hawhodiyo ay miha ko ha Pawparisiyo.
50003006	Ha kahipegan kon homonol ay ampadya-dya--an koy kaganawan gropon mangama--in katetpel ha Pangino--on. Hiko ay ahè mapintasan ha kahampatan kon homonol ha kawkapanogo--an nin Hawhodiyo.
50003007	Piro hin tinompel ako koni Pangino--on Hisokristo, kaganawan bagay ya andap ko pon no ma--in pakinabang ay imbilang koynan ayin silbi.
50003008	Talagan kaganawan bagay ay imbilang kon ayin silbi ta pinahiliyan ko nin lalò ma-alagà ya pagkatandà koni Pangino--on kon Hisokristo. Alang-alang kona ay impalagay koyna nin alwan ma-alagà ya kaganawan bagay. Habayto ay kowinta imbasora koyna emen ako makapakilamo kona.
50003009	Ha ombayro ay magkama--in akon kahampatan ya mangibat kona. Agko ampaghangad nin ya magkama--in kahampatan nin banà ha panhohomonol ko ha kawkapanogo--an no alwan ha pantotompel ko koni Pangino--on Hisokristo. Ha pantotompel ko kona ay ginawà nin Diyos nin hiko ay mahampat.
50003010	Hay anhangaren ko tana hapa--eg ay malobos ya pagkatandà ko koni Pangino--on Hisokristo, boy maranasan ko ya hay biyay ko ay angkabayo nin banà ha kapangyariyan nin pangabiyay nan oman. Anhangaren ko et ya mag--in ako nin emen kona ha pagdanas na nin kadya-dya--an, boy hay da--an pagkatawo ko ya anhomonol ha sarilin kalabayan ay agana makit kongko, ta hin nati hi Pangino--on Hisokristo ay kowinta nati ko itaman.
50003011	Ha ombayri, hiko ay an-omasa nin maski mati ko ay biyayen akon oman.
50003012	Tongkol bayro ha anhangaren ko ya pagkatandà koni Pangino--on Hisokristo ay agko an-ipalagay nin nagawà koyna bayto o lobos anay kahampatan ko, no alwan ampagsikapan kon mag--in ombayro, ta habaytoy bara--nan nin hiko ay pinag-ikon ni Pangino--on Hisokristo.
50003013	Pawpatel ko, agko an-ihipen nin nag--in akoynan ombayro, piro habayti ya mihay bagay ya anggaw--en ko: anliwawan koynay nakaraan ta ampagsikapan kon aboten baytoy bawbagay ya an-arapen.
50003014	Kayà bilang akon ampowayo nin mabilis anggan mi-abot ako ha anggawan emen ko matanggap ya primyo. Ha panggogomawà ni Pangino--on Hisokristo ay pinili̇̀ ako nin Diyos emen ko matanggap ya iprimyo na kongko do ha katatag-ayan ha kama-inan nin Diyos.
50003015	Habaytoy kaganawan hinalità ko ya dapat mag--in ka-ihipan tamon mangatibay ana ha pantotompel, piro no kahalako ya pangingintindi moyo ha maski anyay bagay ay ipalinaw nin Diyos komoyo.
50003016	Hay ka-ilangan bongat ay ipagpatoloy tamo nin honolen baytoy natotowan tamo.
50003017	Pawpatel ko, manowad kawo kongko, boy obsirbawan moyoy biyay nin tawtawoy nipampanowad ana kongko.
50003018	Hay betbet kon hinalità komoyo hin hato, boy an-itangihtangih ko et nin halita--en komoyo hapa--eg ya ma--in malakè ya tawo ya kawka-away ni Pangino--on Hisokristo ta angkakit ha biyay la ya hila ay salongat ha an-itorò ya tongkol ha pagkamati na hin impakò ya ha koroh.
50003019	Hila ay mipalako ha kaparosawan ya ayin anggawan, ta hay andiyosen la ay mangala--et ya kalabayan nin nawini la, boy hay an-ipagmalhay la ay bawbagay ya dapat ikareng--ey. An-ihipen lan bongat ya bawbagay bayri ha babon lotà.
50003020	Piro hitamo ay alwan ombayro, ta hay talagan dogal tamo ay ha katatag-ayan ha kama-inan nin Diyos. Bayro mangibat ya Mapangilibri ya hi Pangino--on Hisokristo ya an-anti--en tamo ya lomateng.
50003021	Bayowen nay nawini tamo ya ma--in kamatyan, ta gaw--en na nin ayin kamatyan nin bilang ha nawini na ya ma--in maganday kahawangan. Hay gamiten na nin pamayon nawini tamo ay kapangyariyan na ya pinamahokò na nin kaganawan bagay.
50004001	Anlabiyen kon pawpatel ya angkalengewan ko, hikawo ya kaligawan ko boy primyo ko ha panggogomawà ko. Panatiliyen moyo nin hikawo ay matibay ha Pangino--on.
50004002	Andawaten ko komoyo, Iyodiya boy Sintiki, ya misondò kawoyna ta hikawo ay mipatel ha Pangino--on.
50004003	An-ipaki-ilgo ko komo, tapat kon kalamo, tambayan mo bayti ya loway babayi ta hila ay kalamo kon nagpagal nin nangibahwag nin Mahampat ya Balità. Kalamo nawen hi Kliminti boy kanayon et ya kawkalamowan ko ya hay ngawngalan ay nakaholat ha libro nin Diyos. Bayro nakaholat ya ngawngalan nin tawtawoy ma--in biyay ya ayin anggawan ya bilang biyay nin Diyos.
50004004	Pirmi kawon magtowà ha Pangino--on. Anhalita--en kon oman komoyo ya magtowà kawo.
50004005	Ipakit moyoy kahampatan nakem moyo ha kaganawan tawo. Hay Pangino--on ay marani anan lomateng.
50004006	Agkawo magolo nin tongkol ha anyaman ya bagay, no alwan ha panalangin moyo ay awoken moyo ha Diyos ya kaganawan panganga-ilangan moyo nin ma--in lamoy pasasalamat.
50004007	No ombayri ya gaw--en moyo, Diyos ya ampambin katinekan ya ahè makwan intindiyen nin tawo ay hiyay mambin katinekan nin nakem boy pangingihip moyo banà ha pamakilamo moyo koni Pangino--on Hisokristo.
50004008	Hapa--eg, pawpatel ko, hay kalampohan kon halita--en komoyo bayri ha holat ko ay ihipen moyoy anyaman ya bagay ya pinakamahampat boy kaporipori. Ihipen moyo et ya bawbagay ya kaptegan, matampà, matoynong, malinis, kalabaylabay, boy kagalanggalang.
50004009	Gaw--en moyoy kaganawan bagay ya natotowan moyo kongko, kateng hatoy tinanggap, nalengè, boy nakit moyo kongko. Ha ombayro ay anti komoyo ya Diyos ya ampambi nin katinekan.
50004010	Masyadoy kaligawan ko ha Pangino--on ta hapa--eg ha nalabah ya malakè ya pana--on ay lalò kon natanam ya pangimalasakit moyo kongko. Tandà ko ya agmoyo ko anliwawan. Kayà bongat ay ayin kawon mapangipagtanan nin itambay moyo kongko.
50004011	Agko anhalita--en bayti nin banà ta ampagkakolang ako, ta natotowan ko nin mag--in akon kontinto ha anyaman ya kapapa-hal ko.
50004012	Naranasan ko ya ka-irapan boy ka-inomayan. Ha anyaman ya kapapa-hal ya an-arapen ko ay natotowan kon mag--in kontinto, bohoy ako man o mabitil, ka-inomayan man o ka-irapan.
50004013	Maski anyay kapapa-hal ko ay ma--in akon kakhawan nin gomawà nin anyaman ya bagay, ta hi Pangino--on Hisokristo ya ampamakhaw kongko.
50004014	Ombayro man ay mahampat ya pamakiramay moyo kongko ha pagdanas ko nin kadya-dya--an.
50004015	Mismon hikawoy tawtaga Pilipos ya magtandà nin hin nog-alih ako ha Masidonya ta ompisawan ko nin i-aral ya Mahampat ya Balità, ha kaganawan gropon mangama--in katetpel ha Pangino--on ay hikawon bongat ya nambi kongko nin tambay.
50004016	Maski hin anti koyna ha siyodad nin Tisalonika ay alwan bongat miminghan moyo kon pinagtanan nin tambay.
50004017	Alwan ha labay kon mananggap nin igwà moyo kongko, ta hay talagan an-ikaliga ko ay hay kapakinabangan ya tanggapen moyo nin banà ha panggawà moyon kahampatan.
50004018	Anti ana kongkoy kaganawan ka-ilangan ko boy mas et ha angka-ilanganen ko. Nag--in akon bastanti banà ha impagtan moyo ya gintan kongko ni Ipaprodito. Habayti ya impagtan moyo nin para ha Pangino--on ay bilang bangoh ya labaylabay nan tanggapen boy ampakapakonsowilo kona.
50004019	Ha ahè mangaka-oboh ya kayamanan nin Diyos ay igwà na komoyo ya kaganawan angka-ilanganen moyo nin banà ha pamakilamo moyo koni Pangino--on Hisokristo.
50004020	Hay Tatay tamoy Diyos ay poriyen nin ayin angga. Amin.
50004021	I-abot moyo ya pangongomosta nawen ha kaganawan ampipantompel koni Pangino--on Hisokristo, hatoy nag--in tawtawo nin Diyos. Hay kalamo koy pawpatel bayri ay ampangomosta komoyo.
50004022	Kaganawan anti bayri ya nag--in tawtawo nin Diyos ay ampangomosta komoyo, lalo-lalò ana bayti ya ampipagtrabaho ha palasyo nin pinakapo--on ya an-ingaten Sisar.
50004023	Hi Pangino--on Hisokristo ay mangingangalo dayin mambi nin kahampatan komoyon kaganawan.
51001001	Hiko hi Pablo ya hogò ni Pangino--on Hisokristo nin banà ha kalabayan nin Diyos. Hi Timotiyo ya patel tamo ha Pangino--on ay kalamo ko nin ampanolat nin habayti
51001002	ya para komoyon nag--in tawtawo nin Diyos bahen ha siyodad nin Kolosas, komoyon pawpatel ya mangatibay ana ha pantotompel nin banà ha pamakilamo moyo koni Pangino--on Hisokristo. Hay Tatay tamoy Diyos ay mangingangalo dayi komoyo nin mambin kahampatan boy katinekan.
51001003	Ha pangipanalangin nawen komoyo ay pirmi kayin ampasalamat ha Diyos ya Tatay ni Pangino--on tamon Hisokristo
51001004	banà do ha nabalita--an nawen ya tongkol ha pantotompel moyo koni Pangino--on Hisokristo boy panlalabi moyo ha kaganawan nag--in tawtawo nin Diyos.
51001005	Angkagawà moyo bayti ta ma--in kawon an-asawan tanggapen lano ya inhandà anan para komoyo do ha katatag-ayan ha kama-inan nin Diyos. Habayti ya an-asawan moyo ay nalengè moyoyna pa-ibat et hin primiron in-aral komoyo ya kaptegan ya Mahampat ya Balità.
51001006	Habayti ya Mahampat ya Balità ay ampibahwag ana ha kaganawan dogal bayri ha babon lotà, boy ampamayo nin biyay nin tawtawo bilang ombayro komoyo pa-ibat hin nalengè boy na-intindiyan moyo ya kaptegan ya tongkol ha kahampatan pangingangalo nin Diyos ha mawmakasalanan.
51001007	Hay nangitorò komoyo nin habayti ay hi Ipapras ya anlabiyen nawen. Hiya ay kalamowan nawen nin ampagsirbi koni Pangino--on Hisokristo boy angkapahimala--an ya. Gineperan nay gawà nawen bahen komoyo.
51001008	Hiya ya nangibalità konnawen nin tongkol ha panlalabi moyo ha kanayon banà ha panggogomawà komoyo nin Ispirito nin Diyos.
51001009	Kayà pa-ibat hin nalengè nawen bayti ya tongkol komoyo ay pirmi nawen kawon an-ipanalangin. Andawaten nawen ha Diyos ya ipatandà na komoyo ya kalabayan na emen kawo magkama--in karonongan mangintindi nin an-itorò komoyo nin Ispirito nin Diyos.
51001010	Ombayro ya an-ipanalangin nawen emen hay biyay moyo ay mag--in karapatdapat ha Pangino--on, boy emen ha kaganawan paraan ay mapakonsowilo moyo ya, boy emen pirmi kawon makagawà nin kawkahampatan, boy emen mapahanan et ya pagkatandà moyo ha Diyos.
51001011	Andawaten nawen et ya hay ahè makwan ihipen ya kapangyariyan nin Diyos ay patoloy mamakhaw komoyo emen ha kaganawan bagay ay maliga kawon makapagte--eh nin ma--in kapasinsyawan.
51001012	Hikawo dayi ay pasalamat ha Tatay ya Diyos ya ginomawà komoyo emen kawo mag--in karapatdapat nin makapaki-atag ha mana ya an-i-anti̇̀ nan igwà ha nag--in tawtawo na lano do ha kahawangan ha ka-ari--an na.
51001013	Inlibri na tamon inalih ha karegleman ya angkasakopan ni Satanas boy ingkambya na tamo ha angkasakopan nin pinakalabilabi nay Anak na
51001014	ya nantolò ya dayà nin nambeh kontamo boy namatawad nin kawkasalanan tamo.
51001015	Hay Diyos ay ahè angkakit, piro no pangno hi Pangino--on Hisokristo ay ombayro ya Diyos. Ha kaganawan pinalsa ay ayin maka-igit koni Pangino--on Hisokristo ta biha pinalsay kaganawan, hiya ay hiyayna.
51001016	Ha panggogomawà kona nin Diyos ay pinalsa nay kaganawan anti ha katatag-ayan ha kama-inan nin Diyos boy kaganawan anti bayri ha babon lotà, kaganawan angkakit boy ahè angkakit, mag--in aw-anghil ya mangahampat kateng aw-anghil ya nipanloma--et, ompisa ha kapo-onpo-onan angga ha ka-o-oltimowan. Kaganawan nin habayti ay pinalsa na ha panggogomawà kona nin Diyos boy habayti ay para et kona.
51001017	Biha pinalsa ya kaganawan, hiya ay hiyayna; boy ha kapangyariyan na, kaganawan bagay ay ampanatili nin anti ha ayos.
51001018	Hiya ya ampamo--on ha kaganawan gropon mangama--in katetpel ha Diyos, ta hiya ya pinagka-olo la boy hila itaman ya pinagkanawini na. Hay biyay nin habayti ya pinagkanawini na ay kona ampangibat. Hiya ya ka-ona-onawan nabiyay oman ya agana nati. Bayro matanda--an ya ayin maka-igit kona ha maski anyay bagay.
51001019	Labay nin Diyos nin ma-ipatandà ya lobos ya pagkaDiyos ni Pangino--on Hisokristo,
51001020	boy nilabay na ya banà koni Pangino--on Hisokristo ay pakarani kona ya tawtawo. Kayà banà ha pagkamati ni Pangino--on Hisokristo ha koroh boy pantolò nin dayà na, kaganawan pinalsa ha langit boy ha babon lotà ay nagkama--in nin pamakisondò ha Diyos.
51001021	Hin hato, hikawo ay marayò ha Diyos boy ka-away na kawo pon nin banà ha kala-etan nin pangingihip boy gawgawà moyo.
51001022	Piro hapa--eg, hikawo ay kasondò nin Diyos. Hay nangipakisondò komoyo ha Diyos ay hay pangyayari ya nag--in tawo hi Pangino--on Hisokristo boy nati ya emen kawo maka-arap ha Diyos nin hikawo ay malinis ta ayin kasalanan ya ma-ipintas komoyo.
51001023	Ka-ilangan balè nin hikawo ay manatilin mapteg boy matibay ha katetpel moyo. Agmoyo pa-olayan nin ma-alih ya pag-asa moyo ha nalengè moyoy Mahampat ya Balità. Habayti ya Mahampat ya Balità ay na-i-aral ana ha maski ayrin dogal bayri ha babon lotà. Hiko hi Pablo ay nag--in magsisirbi ya mangi-aral nin habayti.
51001024	Hapa--eg ay ma--in akon kaligawan ha pagdanas ko nin kadya-dya--an nin banà komoyo. Habayti ya antanamen ko ha nawini ko ay kapopon--an nin kadya-dya--an ya dinanas ni Pangino--on Hisokristo alang-alang ha kaganawan gropon mangama--in katetpel kona ya kowinta nawini na.
51001025	Hiko ay ginawà nin Diyos nin magsisirbi na ha ampipantompel kona lalo-lalò komoyon alwan Hawhodiyo emen hay Halità na ay ma-ipatandà nin lobosan.
51001026	Pa-ibat hin hato, habayti ay ahè impatandà nin Diyos ha ka-ona-onawan lawlipi̇̀ angga ha nipanhomonoy lawlipi̇̀, piro hapa--eg ay impatandà na kontamon nag--in tawtawo na.
51001027	Inihip nin Diyos ya hay agna pon impatandà ya pinakamahampat boy papag-ispantawan ay ipatnag na ha kaganawan kateng komoyon alwan Hawhodiyo. Habayti ay hay pama-iri ni Pangino--on Hisokristo ha nakem moyo. Banà bayri ay ma--in kawon pag-asa ya lano ay anti kawo ha katatag-ayan do ha kama-inan nay dogal ya ahè makwan ihipen ya kagandawan.
51001028	Kayà hi Pangino--on Hisokristo ya an-i-aral nawen ha kaganawan tawo boy ampanoro--an nawen hila emen aghila magkamali̇̀. Hay karonongan nawen nin mangi-aral konla ay gawà nin Diyos emen tomibay ya pantotompel la koni Pangino--on Hisokristo anggan lano ha omarap hila ha Diyos.
51001029	Banà ha panggogomawà kongko ni Pangino--on Hisokristo ay ma--in akon kakhawan ya ampagsikap gomawà nin habayti.
51002001	Labay kon matanda--an moyo no pangnoy pangimalasakit ko komoyon ampipantompel ha Pangino--on bahen ha Kolosas kateng ha Lawdisya boy ha kaganawan nin ahè et nakakit kongko nin pirsonal.
51002002	Anggaw--en ko bayti emen homkaw ya nakem moyo boy emen mag--in mahene ya pamilalabi moyo. Paka-intindiyen moyoy kaptegan ya natotowan moyo emen lalò moyon matanda--an ya tongkol koni Pangino--on Hisokristo ya hin hato ay ahè pon impatandà ha tawtawo, piro hapa--eg, hiya ay impatandà ana kontamo nin Diyos.
51002003	Hiya ya magtandà nin kaganawan bagay ta hay karonongan nin Diyos ay anti kona. Kayà kaganawan bagay ay hiya ya makapipatandà ha tawtawo.
51002004	Anhalita--en ko bayti komoyo emen agkawo maloko nin hinoman ya ampaghalità nin kabongkokan ya ampakarahoyò.
51002005	Maski ayin ako bahen komoyo ay anti komoyo ya nakem ko. Angkatowà ako ha kahampatan nin pamilalamo moyo boy ha katibayan nin katetpel moyo koni Pangino-on Hisokristo.
51002006	Banà ta tinanggap moyo hi Pangino--on Hisokristo nin Pangino-on moyo ay manowad kawo kona ha pamakilamo moyo kona.
51002007	Hay katetpel moyo koni Pangino--on Hisokristo ay payamoten moyo ha nakem moyo emen homkaw boy tomibay bilang ombayro ha intorò komoyo, boy lalò kawon magpasalamat ha Diyos.
51002008	Mag-atap kawo emen agkawo magtan ha alwan peteg ya tawtorò boy ha na-iknawan ya aw-aral ya ayin kawkakokowinta, ta habayto ay kagagaw-an nin mangala-et ya aw-ispirito; alwan torò ya nangibat koni Pangino-on Hisokristo.
51002009	Hi Pangino--on Hisokristo ay talagan Diyos. Lobos ya pagkaDiyos na maski nag-in yan tawo.
51002010	Kayà banà ha pamakilamo moyo koni Pangino--on Hisokristo ay lobos ana komoyo ya biyay ya bilang biyay nin Diyos. Hiya ya makapangyariyan ha kaganawan ampipamo--on ya ahè ampikakit, mag--in mangahampat o mangala--et.
51002011	Ha kawkapanogo--an, hay Hawhodiyo ay ka-ilangan patoli̇̀ emen hila tanggapen nin Diyos. Piro komoyo ay alwan ombayro, ta ha pamahimalà moyo koni Pangino--on Hisokristo ay nilinisan nay nakem moyo emen hikawo ay ahè magkama--in nin kalabayan nin manggawà kala-etan.
51002012	Hay paminyag komoyo ay ombayri ya labay totolen: hin intabon hi Pangino--on Hisokristo ay kowinta nakalamo na kawo nin intabon boy kowinta nakalamo na kawo et nin nabiyay oman. Ombayroy pangyayari komoyo ta hay kapangyariyan nin Diyos ay anteplan moyo banà ha pamiyay nan oman koni Pangino--on Hisokristo.
51002013	Ha tegteg nin Diyos, hikawo hin hato ay kowinta nati nin banà ha kawkasalanan boy ha agmoyo panhomonol ha kawkapanogo--an nin Diyos ta alwa kawon Hodiyo. Piro hapa--eg, hay Diyos ay nambi komoyo nin bayoy biyay banà ha pantotompel moyo koni Pangino--on Hisokristo. Hapa--eg ay pinatawad ana nin Diyos ya kaganawan kasalanan tamo.
51002014	Hay ka-alaga--an nin kaganawan kapanogo--an ya nakaholat ya kowinta ampane--el kontamo ay inalih nin Diyos. Habayto ay na-alih hin hi Pangino--on Hisokristo ay nati nin impakò ha koroh. Kayà tandà tamo ya hitamo ay agana maparosawan.
51002015	Hin nati hi Pangino--on Hisokristo ha koroh ay tinalo nin Diyos hi Satanas kateng kawkalamowan ni Satanas, boy impatnag nin Diyos ha kaganawan ya hi Pangino--on Hisokristo ya nanalo.
51002016	Kayà agkawo mag--in honolhonolan ha tawtawo ya mipaghalità komoyo no anyay dapat moyon kanen o inomen, o tongkol ha pawpista, o no anyay dapat gaw--en no bayoy bowan, o no anyay allo ya dapat pa-inawa ya tawtawo.
51002017	Habaytoy kawka-ogali--an ay kowinta aninon bongat nin hatoy ampalatngen. Hiya ay napalateng ana ya ayin kanayon no alwan hi Pangino--on Hisokristo.
51002018	Ma--in et nin tawtawoy mawmanonorò ya ampipaghalità nin nakakit hila nin pawpapag-ispantawan. Hay an-itorò la et ay magmaka-aypà kanwari̇̀ nin nakem boy homamba ha aw-anghil. Piro agkawo minto--o konla ta habaytoy anhalita--en la ay na-ibat ha kala-etan nin pagnanakem la ta hila ay ampipagmalhay.
51002019	Haba--in ya ombahen ya tawtawo ay ayin anan koniksyon ha kowinta olo ya hi Pangino--on Hisokristo. Hiya ay kowinta olo nin kowinta nawini na ya ampipantompel kona. No pangno angka-ibat ha olo ya ikakhaw boy ikapa-hey nin pawpilpo--an boy lawlamad ay ombayro itaman nin ampangibat koni Pangino--on Hisokristo ya ikakhaw boy ikapa-hey nin kaganawan parti nin nawini na emen hila magkama--in nin pagmimiha kompormi ha kalabayan nin Diyos.
51002020	Hapa--eg, banà ta kowinta nati kawo nin kalamo ni Pangino--on Hisokristo hin nati ya, hay mangala--et ya aw-ispirito ay alwaynan makapangyayari komoyo. Piro antà ansomigi kawo et homonol ha na-iknawan ya kawka-ogali--an ya anggaw--en nin ayin katetpel ha Diyos?
51002021	Alimbawà, ma--in maghalità nin, "Alwan dapat mangoligtan nin habayti," o maghalità nin, "Alwan dapat mangan nin haba--in ni manggapà".
51002022	Hay labay totolen ay hatoy bawbagay ya angka-oboh no anggamiten. Kagagaw--an bongat ihip nin tawo baytoy ombayroy an-ipanogò boy an-i-aral.
51002023	Andap tamo no ma--in hilan karonongan ta hay hampat nin gawgawà la boy ampagmaka-aypà hila. Ampadya-dya--an la et ya sarili lan nawini ta andap la no ha ombayro ay aghila maka-ihip kala-etan. Piro ha kaptegan, habaytoy an-itorò la ay ahè makapendan ha tawo nin maghangad nin kala-etan.
51003001	Hapa--eg ay ma--in kawoyna nin biyay ya bilang biyay nin Diyos ta kowinta nabiyay kawon oman nin kalamo ni Pangino--on Hisokristo hin nabiyay yan oman. Kayà pagmalasakitan moyo ha nakem moyo ya bawbagay ya anti ha katatag-ayan ha kama-inan nin Diyos, ta anti bayro hi Pangino--on Hisokristo ya ampiknò ha bandan wanan nin Diyos nin ampamo--on.
51003002	Nakemen moyoy bawbagay ya anti bayro, alwan hatoy bawbagay ya an-ikaliga bayri ha babon lotà;
51003003	ta hikawo ya kowinta nati hin hato ay ma--in anan biyay hapa--eg ya bilang biyay nin Diyos, ta banà ha pamakilamo moyo koni Pangino--on Hisokristo ay kalamo na kawon anti ha Diyos.
51003004	Hi Pangino--on Hisokristo ya nambi kontamo nin bayoy biyay. Pagbira na bayri ay makilamo tamo kona boy magkama--in tamon kagandawan nin emen ha kagandawan na ya ahè makwan ihipen.
51003005	Kayà sopilen moyoy kalabayan nin nawini moyo ha gawgawà ya ombayri: panggogomawà nin ka-alayan ya bilang ha pamabayi boy pamakilalaki, pangihip nin karemekan, boy panggawà nin kala-etan. Agkawo pakakamkam ta no mangamkam kawo, hay bawbagay ya angkamkamen moyo ay habaytoy andiyosen moyo.
51003006	Hay ampipanggawà nin ombayro ay parosawan nin Diyos ta anhomombalang hila kona.
51003007	Hin agkawo et tinompel ha Diyos ay ombayroy anggaw--en moyo ta kala-etan ya makapangyayari komoyo.
51003008	Piro hapa--eg ay alihen moyo bayti ya ombayri ha biyay moyo: mapahang, mabayani, mangihip boy maghalità ikala--et nin kapara, boy maghalità nin kawkaremekan.
51003009	Agkawo magbongkok ha miha ta miha, ta hay gawi̇̀ nin da--an moyon pagkatawo ya ma-ilig gomawà nin kala-etan ay inalih moyoyna.
51003010	Habaytoy da--an moyon pagkatawo ay nabayoyna. Hay Diyos ay sigisigin ampamayo komoyo emen lalò kawon mag--in nin bilang kona ya namalsa komoyo, boy emen moyo ya matanda--an nin mahampat.
51003011	Hapa--eg ha bayo kawoyna ay ayin bali no Hodiyo kawo man o alwa, no anhomonol kawo man o ahè ha kawkapanogo--an, no ma--in kawo man o ayin pinag-aralan, boy no alilà kawo man o alwa. Ayin bali maski hino kawo man ta hay pinakama-alagà ha kaganawan ay hi Pangino--on Hisokristo, boy hiya ay anti ha kaganawan antompel kona.
51003012	Hikawo ay nilabi nin Diyos boy pinili̇̀ na kawo nin para kona; kayà hikawo ay magbayo nin pag-o-ogali̇̀. Hikawo ay dapat mag--in ma-ingangalowen, ma-osay, mapagmaka-aypà, ma-amey ya nakem, boy mapasinsya.
51003013	Mididispinsa kawo boy mipapatawad. No pangno kawo pinatawad nin Pangino--on ay ombayro itaman ya pamatawad moyo.
51003014	Hay igit ha kaganawan ay milalabi kawo emen mag--in mahampat ya pamilalamo moyo.
51003015	Payagan moyo nin hi Pangino--on Hisokristo ya mamo--on ha nakem moyo emen kawo magkama--in nin katinekan. Hay bara--nan nin pamili̇̀ komoyo ni Pangino--on Hisokristo ay emen kawo mangapimimiha nin mahampat, ta hikawo ay kowinta nawini ni Pangino--on Hisokristo. Pirmi kawon pasalamat ha Diyos.
51003016	Hay aral ni Pangino--on Hisokristo ay pakapapanatiliyen moyo ha nakem moyo. Paka-osayen moyoy pamitotorò moyo, mipapangaralan kawo, boy magkanta kawo nin pamomori ha Diyos boy pamasalamat ya ampangibat ha nakem moyo.
51003017	Anyaman ya anggaw--en moyo, ampaghalità man o anggomawà ay ikapori dayi nin ngalan ni Pangino--on Hisos, boy iparaan moyo kona ya pasasalamat moyo ha Diyos.
51003018	Hikawoy bawbabayi, pasakop kawo ha ahawa moyo, ta ombayroy nararapat ogali--en nin ampipantompel ha Pangino--on.
51003019	Hikawo itaman ya lawlalaki, labiyen moyoy ahawa moyo boy agkawo pakabagsit konla.
51003020	Hikawoy aw-anak, ha kaganawan bagay ay honolen moyoy mawmato-antawo moyo emen mangonsowilo komoyo ya Pangino--on.
51003021	Hikawoy tawtatay, hay aw-anak moyo ay agmoyo pakahigpitan emen aghila ma-lihan ganan gomawà nin kahampatan.
51003022	Hikawoy aw-alilà, pakahonol kawo ha aw-amo moyo. Ha pagsisirbi moyo konla ay gomawà kawo maski angkakit la kawo o ahè. Pakatibolosen moyo ya nakem moyo nin homonol konla nin alwan banà ha kalabayan moyo nin mapakonsowilo hila. Ha ombayroy pagsisirbi moyo, hikawo ay anggomalang ha Pangino--on.
51003023	Anyaman ya gaw--en moyo ay pakatibolosen moyoy nakem moyo nin gomawà. Ha ombayro ay ampakapagsirbi kawo ha Pangino--on, alwan ha tawo.
51003024	Agmoyo liwawan ya lano, hay Pangino--on ay ma--in igwà komoyo ya inhandà nan para ha aw-anak na, ta hi Pangino--on Hisokristo ay ampagsirbiyan moyo.
51003025	Kayà tanda--an moyo ya hay tawoy nanggawà nin kala-etan ay gantiyen nin Pangino--on. Hay iganti kona ay kompormi ha nagawà nay kala-etan, ta hay Pangino--on ay ayin ampili--en ya tawo.
51004001	Hikawo itaman ya mangama--in aw-alilà, paka-osay kawo ha aw-alilà moyo boy gaw--en moyo konla ya nararapat. Ihipen moyo ya hikawo man ay ma--in Pangino--on ya anti ha katatag-ayan ha kama-inan na.
51004002	Agkawo homawà manalangin no alwan pakatibolosen moyoy nakem moyo ha panalangin moyo, boy agmoyo liwawan nin magpasalamat ha Diyos.
51004003	Kateng hikayi ay ipanalangin moyo emen kayi ihandà nin Diyos nin mangi-aral nin tongkol koni Pangino--on Hisokristo ya hin hato ay ahè pon impatandà. Hiko ay anti bayri ha pirisowan nin banà ha pangi-aral ko ha tawtawo nin tongkol koni Pangino--on Hisokristo.
51004004	Ka-ilangan ipanalangin moyo ya mag--in malinaw ya pangi-aral ko ha tawtawo, ta hay gawà ya habayti ay impahimalà kongko nin Diyos.
51004005	Mag--in kawon maronong ha pamakilamo moyo ha tawtawoy ahè ampipantompel koni Pangino--on Hisokristo. Agmoyo sayangen ya pana--on nin ahè i-aral konla hi Pangino--on Hisos.
51004006	Pakahampaten moyoy pamaki-ilgo moyo konla emen hila gomana nin manlengè komoyo, ta hay mahampat ya pag-i-ilgo ay emen ahin ya ampamalahap nin pamamangan. Ha kahampatan nin pag-i-ilgo moyo ay matanda--an moyo no pangno kawo tombay ha pawpastang la komoyo.
51004007	Hapa--eg, kaganawan bagay ya tongkol kongko ay hi Tikiko ya mangibalità komoyo. Hiya ay patel ha Pangino--on ya anlabiyen ko. Kalamowan ko yan ampagsirbi ha Pangino--on boy angkapahimala--an ya ha pagsisirbi na.
51004008	Hay bara--nan nin pangihogò ko koni Tikiko nin mako bahen komoyo ay ibalità na ya kapapa-hal nawen bayri emen mapaligha ya nakem moyo.
51004009	Hay taga bahen ya kalamo nan mako komoyo ay hi Onisimo ya tapat ya patel ya anlabiyen. Hilay lowa ay mangibalità komoyo nin kaganawan ampangyari bayri.
51004010	Hi Aristarko ya kapariho kon nakapiriso ay ampangomosta komoyo. Hi Markos ya pinghan ni Birnabi ay ampangomosta simpri komoyo. Hin hato ay hinalità koyna komoyo ya tongkol ha pamako bahen ni Markos. No lomateng ya bahen ay tanggapen moyo yan mahampat.
51004011	Hi Hisos ya an-ingaten et Hosto ay ampangomosta simpri komoyo. Ha kaganawan Hodiyoy ampipantompel ha Pangino--on ay hilan bongat bayti hili Aristarko, Markos, boy Hosto ya Hawhodiyoy ampanambay kongko ha pangangaral ko nin tongkol ha ka-ari--an nin Diyos. Angkahahaliwa la ko banà ha masyadoy tambay la kongko.
51004012	Hi Ipapras ya kabanowa moyo ay ampangomosta simpri komoyo. Hiya ay magsisirbi ni Pangino--on Hisokristo. An-ipakapapanalangin na ya hay pantotompel moyo ay homkaw boy tomibay emen agkawo magtan ha tawtorò ya alwan peteg boy emen moyo mahonol ya an-ipagawà komoyo nin Diyos.
51004013	Ampaptegan ko komoyo ya tongkol koni Ipapras, ta masyadoy pangimalasakit nan magtrabaho nin para bahen komoyo, boy para ha tawtaga Lawdisya boy Hirapolis.
51004014	Hi Lokas ya anlabiyen tamoy doktor kateng hi Dimas ay ampangomosta simpri komoyo.
51004015	Ikomosta moyo ko ha pawpatel ya taga Lawdisya. Ikomosta moyo ko et koni Nimpas kateng do ha ampititipon ha bali na, hatoy gropon ampipantompel ha Pangino--on.
51004016	Pangayari̇̀ nin ibaha komoyo bayti ya holat ay ipagtan moyo itaman ha Lawdisya emen ma-ibaha bayro ha gropon mangama--in katetpel ha Pangino--on. Hato itaman ya holat ya impagtan ko konla ay bahawen moyo.
51004017	Halita--en moyo koni Arkipo ya geperan nay gawà na ya impahimalà kona nin Pangino--on.
51004018	Hapa--eg habayti ya pangongomosta ko komoyo ay mismon hiko hi Pablo ya nanolat. Ihipen moyoy pagkapiriso ko boy ipanalangin moyo ko. Hay Diyos ay mangingangalo dayi nin mambin kahampatan komoyo.
52001001	Hiko hi Pablo, kalamo hi Silas, boy hi Timotiyo ya ma--in holat nin habayti ya para komoyon gropon mangama--in katetpel ha Tatay ya Diyos boy koni Pangino--on Hisokristo bahen ha siyodad nin Tisalonika. Hay Diyos ay mangingangalo dayi komoyo nin mambin kahampatan boy katinekan.
52001002	Hikawoy kaganawan ay pirmi nawen an-ipagpasalamat boy an-ipanalangin ha Diyos.
52001003	Ha pangipanalangin nawen komoyo ha Tatay tamoy Diyos ay pirmi nawen angkapanemteman ya kahampatan nin gawgawà moyo nin banà ha pantotompel, kateng pawpagal moyo nin magtrabaho nin banà ha panlalabi moyo ha Diyos, boy matibay ya pan-o-omasa moyo koni Pangino--on Hisokristo.
52001004	Pawpatel ya anlabiyen nin Diyos, tandà nawen ya hikawo ay pinili̇̀ nin Diyos.
52001005	Hay pangi-aral nawen komoyo nin Mahampat ya Balità ay alwan ha halità bongat, no alwan pinaptegan et komoyo nin Makapangyariyan ya Ispirito nin Diyos. Tandà moyo ya hin anti kayi bahen komoyo, habayti ya an-i-aral nawen ay pinaptegan nawen komoyo ha biyay nawen para ha ikahampat moyo.
52001006	Hikawo ay nanowad konnawen boy ha Pangino--on; kayà maski nagdanas kawo nin kawkadya-dya--an, hay in-aral nawen komoyo ay tinanggap moyo nin ma--in kaligawan ya nangibat ha Ispirito nin Diyos.
52001007	Kayà hikawo itaman ay nag--in alimbawà ha kaganawan ampipantompel ha Pangino--on bahen ha probinsyan Masidonya kateng ha probinsyan Akaya.
52001008	Hay halità nin Pangino--on ay komoyo na-ibat ya pamibahwag. Hay pinibahwagan ay alwan bongat ha probinsiyan Masidonya boy ha probinsyan Akaya, no alwan maski ayri kayi makon dogal ay angkabalita--an nawen ha tawtawo ya tongkol ha pantotompel moyo ha Diyos. Kayà alwaynan ka-ilangan nin maghalità kayi nin anyaman ya tongkol komoyo.
52001009	Hilaynay tawtawo ya ampangibalità konnawen nin tongkol ha kahampatan nin pananggap moyo konnawen hin anti kayi bahen komoyo. An-ibalità la et konnawen no pangno moyo inalih ya pantotompel moyo ha alwan peteg diyos, ta ampagsirbi kawoyna ha peteg Diyos ya angkabiyay.
52001010	An-ibalità la et konnawen no pangno moyo an-anti--en ya panlomateng nin Anak nin Diyos ya hi Apo Hisos ya mangibat ha katatag-ayan ha kama-inan nin Diyos. Mismon hi Apo Hisos ya nati ya biniyay oman nin Diyos, ta hiyay mangilibri kontamo ha kaparosawan ya iparosa nin Diyos.
52002001	Pawpatel, tandà moyo ya hay pamako nawen bahen komoyo ay nagkama--in nin kahampatan.
52002002	Tandà moyo et ya biha kayi nako bahen ay nagdanas kayi nin kawkadya-dya--an boy kawkakareng-eyan hin anti kayi ha siyodad nin Pilipos. Ombayro man, hay Diyos ay nambi konnawen nin hokaw nakem emen hay Mahampat ya Balità nin Diyos ay ma-ibalità nawen komoyo maski malakè ya tawo ya ansomalongat konnawen.
52002003	Hay pangangaral nawen komoyo ay ahè na-ibat ha kamali--an, ha karemekan nin motibo, o ha panloloko,
52002004	no alwan napaptegan nin Diyos ya karapatdapat nan ipahimalà konnawen bayti ya Mahampat ya Balità na. Hay ampakonsowilowen nawen ay alwan tawo no alwan Diyos ya ampakatandà nin pagnanakem nawen.
52002005	Tandà moyo ya agkayi ampangabor-abor komoyo boy tandà nin Diyos ya hikayi ay ahè ampagkakanwari̇̀. Ayin ha ihip nawen ya magkakanwari̇̀ kayi para makakwa komoyo nin kowalta.
52002006	Agnawen anghangaren ya poriyen moyo kayi o poriyen nin kanayon
52002007	maski ma--in kayi nin karapatan ha ombayro ta hikayi ay hawhogò ni Pangino--on Hisokristo. Ombayro man, hikawo ay pinapakanawa nawen nin bilang kayi ha nanay ya ampangasiwà nin sarili nan anak.
52002008	Banà ha panlalabi nawen komoyo ay alwan bongat Mahampat ya Balità ya nangibat ha Diyos ya inggawà nawen komoyo no alwan kateng sarili nawen. Hikawo ay talagan ampakalalabiyen nawen!
52002009	Wari̇̀ agmoyo angkapanemteman, pawpatel, ya hin anti kayi bahen komoyon ampangi-aral nin Mahampat ya Balità ay nagpagal kayi nin nagtrabaho? Allo yabi kayin ampagtrabaho emen agkayi makabyat komoyo.
52002010	Mismon hikawo boy Diyos ya makapapteg nin hay pamakilamo nawen komoyon ampipantompel ha Pangino--on ay tapat, mahampat, boy ayin kapintasan.
52002011	Tandà moyo et no pangno nawen anwawaliyan ya balang miha komoyo boy ampakhawen ya nakem. Emen moyo kayin tatay ta an-itowad nawen kawo nin bilang sarilin aw-anak.
52002012	Kayà dinawat nawen komoyo ya manggawà kawo nin kahampatan boy mamiyay kawon karapatdapat ha Diyos, ta hiya ya nangingat komoyo nin makilamo kona do ha dogal ya ampag-ari--an na emen kawo magkama--in kagandawan ya ayin kapara ya mangibat kona.
52002013	Pirmi kayin ampagpasalamat ha Diyos ta hay in-aral nawen komoyo ya Halità nin Diyos ay tinanggap moyo. Habayto ya tinanggap moyo ay tandà moyo ya alwan halità nin tawo, no alwan peteg ya halità ya Halità nin Diyos. Talagan peteg ta anggomawà ha biyay moyon ampipantompel ha Pangino--on.
52002014	Pawpatel, hikawo man ay nagdanas nin kawkadya-dya--an nin bilang ombayro ha nangyari ha tawtawoy ampakilamo koni Pangino--on Hisokristo, hatoy gawgropon mangama--in katetpel ha Diyos do ha probinsyan Hodiya. Hay namadya--dyà konla ay Kawkahodiyo la. Ombayro itaman komoyo ta hikawo ay pinadya-dya--an nin sarili moyon kawkabanowa.
52002015	Hawhodiyo ya namati koni Pangino--on Hisos boy ha pawpropita nin Diyos, boy hila et ya nangipataboy konnawen. Hay Diyos ay ahè ampangonsowilo konla boy hila ay kontra ha kaganawan tawo.
52002016	Hay tongkol ha kalibriyan ya an-i-aral nawen ay an-ibawal lan i-aral nawen ha alwan Hawhodiyo emen hay alwan Hawhodiyo ay ahè malibri. Kayà sobrayna ya panggawà la nin kasalanan. Banà bayri ay tanggapen laynay kaparosawan ya iparosa konla nin Diyos.
52002017	Anlabiyen nawen pawpatel, maskin amò bongat ya pana--on nin hitamo ay nangapihihiyay ay pirmi nawen kawon an-ihipen. Ampagsikapan nawen nin makabira bahen ta angkahabek kayi nin makit nawen kawo nin pirsonal.
52002018	Labaylabay nawen makalako bahen. Hiko hi Pablo ay ongnoy bisis anan ampag-ablikà nin mako bahen piro ahè ampitoloy banà ha kagagaw--an ni Satanas.
52002019	Anyay pag-asa boy kaligawan boy primyo ya ma-ipagmalhay nawen ha arapan ni Pangino--on tamon Hisokristo ha lomateng ya? Wari̇̀ alwan hikawo?
52002020	Talagan hikawo ya karangalan boy kaligawan nawen!
52003001	-
52003002	Kayà hin agnawen ana mate--eh ya kalabayan nawen nin makit kawo ay inhogò nawen hi Timotiyo nin mako bahen. Hiko balè ay nagkabalag ha siyodad nin Atinas. Hi Timotiyo ay patel tamo ya ampagsirbi ha Pangino--on ha pangi-aral na nin Mahampat ya Balità ya tongkol koni Pangino--on Hisokristo. Inhogò nawen ya nin mako bahen nin mamatibay nin katetpel moyo boy mamakhaw nin nakem moyo
52003003	emen agkawo komapey nin banà ha kawkadya-dya--an ya andanasen moyo. Tandà moyo ya hitamoy ampipantompel ha Pangino--on ay talagan magdanas nin kawkadya-dya--an.
52003004	Maski hin anti kayi et bahen komoyo ay hinalità nawen ana komoyo ya hitamo ay magdanas nin kawkadya-dya--an. Hapa--eg ay tandà moyoyna ya ombayroy nangyari.
52003005	Kayà hin agkoyna mate--eh ay inhogò ko hi Timotiyo nin mako bahen komoyo emen ko matanda--an no makhaw et ya katetpel moyo. Angkahlak ako ta maka matoksò kawo ni Satanas boy ma-lihan alagà ya pangangaral nawen komoyo.
52003006	Hapa--eg ay kapilateng bongat ni Timotiyo nin na-ibat bahen. Mahampat ya imbalità na konnawen ya tongkol ha katetpel boy panlalabi moyo. Imbalità na et konnawen ya agmoyo kayi anliwawan, boy angkalengew kawo konnawen nin bilang konnawen ya angkalengew itaman komoyo.
52003007	Kayà pawpatel nawen, maski ampagdanas kayi nin kawka-irapan boy kawkadya-dya--an, hay pantotompel moyo ay ampakapapatowà konnawen.
52003008	Lalò kayin anlomigha ta pirmi awod matibay ya pantotompel moyo ha Pangino--on.
52003009	Ayin angga ya pasasalamat nawen ha Diyos banà ha pamaliga moyo konnawen.
52003010	Allo yabi ay an-ipakapapanalangin nawen ya makit nawen kawon oman emen kawo matambayan ha anyaman ya kakolangan et nin pantotompel moyo.
52003011	Andawaten nawen ya mismon Tatay tamoy Diyos boy hi Pangino--on tamon Hisos ay mangipabira konnawen bahen komoyo.
52003012	Andawaten nawen et ya lalò pahanan nin Pangino--on ya panlalabi moyo ha miha ta miha boy ha kaganawan tawo bilang panlalabi nawen komoyo.
52003013	Hay Pangino--on ay mamakhaw et dayi nin nakem moyo emen agkawo makagawà nin kasalanan, boy emen kawo manatili nin ayin kapintasan ha arapan nin Tatay tamoy Diyos lano ha magbira hi Pangino--on Hisos ya kalamo nay aw-anghil boy kaganawan nag--in tawtawo nin Diyos.
52004001	Habayti et, pawpatel, ya labay kon ibalità komoyo: natoto kawoyna ha intorò nawen komoyo; kayà tandà moyoyna no anyay dapat moyon gaw--en ya makapakonswilo ha Diyos. Ha ngalan ni Pangino--on Hisos ay andawaten ko komoyo ya lalò kawon manggawà nin kahampatan,
52004002	ta tandà moyo ya hay inwawali nawen komoyo ay nangibat koni Pangino--on Hisos.
52004003	Labay nin Diyos ya hikawo ay mag--in nin ayin kapintasan; kayà atapan moyoy pamakilalaki boy pamabayi.
52004004	Dapat hikawoy lawlalaki ay mag--in marangal boy ayin kapintasan ha pamamaraan nin pag-a-ahawa moyo.
52004005	Alwan ha panhohomonol ha mala--et ya kalabayan nin nawini nin bilang ha anggaw--en nin tawtawoy ahè ampakabalay ha Diyos.
52004006	Ha ombayri ay ayin lalaki ya manggawà nin alwan tamà o mamintahi ha kapara na nin bilang ha pamabayi, ta hay Pangino--on ay anggomanti nin mamarosa ha tawoy ampanggawà nin ombayro. Habayti ay inhigpit nawen anan imbalità komoyo hin hato et.
52004007	Hay pinangingatan kontamo nin Diyos ay alwa nin para mag--in maremek ya pangingihip, no alwan para nin mag--in tamo nin ayin kapintasan.
52004008	Kayà hinoman ya ahè labay homonol ha tawtorò ay alwan tawoy agna anhonolen, no alwan Diyos ya nangigwà komoyo nin Ispirito na.
52004009	Tongkol ha pamilalabi moyon mipapatel ha Pangino--on ay alwa koynan ka-ilangan iholat komoyo, ta intorò ana komoyo nin Diyos ya hikawo ay milalabi.
52004010	Talaga itaman anlabiyen moyoy kaganawan patel moyo bahen ha probinsyan Masidonya. Ombayro man, andawaten nawen komoyo ya lalò moyo hilan pakalalabiyen.
52004011	Ha kaganawan gawà moyo ay dapat moyon ogali--en ya pakatinek. Agkawo maki-emen ha biyay nin ma--in biyay, no alwan iga--od moyoy sarili moyon gamet nin magtrabaho bilang ombayro ha imbibilin nawen komoyo hin hato.
52004012	No ombayri ya pag-o-ogali̇̀ moyo ay galangen kawo nin hatoy ahè ampipantompel ha Pangino--on, boy hay panganga-ilangan moyo ay agmoyo ipahimalà ha kanayon.
52004013	Hapa--eg, pawpatel, tongkol ha nikati ya pawpatel ha Pangino--on ay labay nawen matanda--an moyo ya kaptegan emen agkawo maglelè nin bilang ha tawtawoy ayin pag-asa nin mipalako do koni Pangino--on Hisos.
52004014	Ampinto--o tamo ya hiPangino--on Hisos ay nati biha nabiyay oman; kayà ampinto--o tamo simpri nin ombayroy mangyari ha nikati ya nipantompel ha Pangino--on. Hila ay biyayen oman nin Diyos nin bilang koni Apo Hisos ya biniyay nan oman, ta lano ha magbira hi Apo Hisos ay makilamo hila kona.
52004015	An-ibalità nawen komoyo bayti ya torò nin Pangino--on: hitamoy ampikabiyay et ha allon lomateng hi Pangino--on Hisos ay ahè ma-ona ha nikati nin homakbat kona.
52004016	Ha allon habayto, ma--in makhaw ya manda, ma--in bosis nin anghil, ma--in tonoy tamboyok nin Diyos, boy mismon hiPangino--on Hisos ya mangibat ha katatag-ayan ha kama-inan nin Diyos ay mag-aypà, biha hay nikati ya nipantompel koni Pangino--on Hisokristo ay hila bayto ya mika-ona nin mabiyay oman.
52004017	Hapa--eg hitamoy ampikabiyay ay kalamo lan magtan nin leem mamalakon tag--ay nin homakbat koni Pangino--on Hisos, ta hitamoy kaganawan ay makilamo kona nin ayin anggawan.
52004018	Kayà habayti ya torò ay agmoyo alihen ha nakem moyo emen kawo mangapihahaliwa.
52005001	Pawpatel, alwa nawen anan ka-ilangan iholat komoyo no makano boy no pangno mangyari bayti,
52005002	ta talagan tandà moyoyna ya hay panlomateng nin Pangino--on ay bilang ha mananakaw ya ahè an-asawan no makanon yabi ya biglà yan lomateng nin manakaw.
52005003	No an-ipalagay nin tawtawo nin ayin anan kagolowan boy ayin anan kakalimowan ay biglà lomateng konla ya kaparosawan nin bilang pangyayari ha babayi ya naboktot ya ampananam pon nin ilab biha manganak. Hay tawtawoy ombayro ay ahè makalibri ha kaparosawan.
52005004	Piro hikawo, pawpatel ko ay alwan bilang ha tawtawoy anti ha kowinta karegleman nin banà ha panggawà nin kala-etan. Kayà hay panlomateng nin Pangino--on ya bilang ha panlomateng nin mananakaw ay alwan biglà para komoyo.
52005005	Hikawoy kaganawan ay anti ha kahawangan nin bilang ha hawang nin allo, ta hikawo ay aw-anak nin Diyos. Ayin tamo ha karegleman nin bilang ha deglem nin yabi, ta ayin ana ya ka-iligan tamo nin gomawà nin kala-etan.
52005006	Kayà agtamo magkakatoloyan nin bilang ha kanayon, no alwan mag--in tamon pirmin handà boy magpendan ha sarili.
52005007	Hay yabi ay oras pangatoloy boy oras paglahing nin mawmamiminom alak.
52005008	Piro hitamoy anti ha kahawangan nin bilang ha hawang nin allo ay pendanan tamo ya sarili tamo. Lalò tamon tompel ha Diyos boy lalò tamon manlabi, ta habaytoy kowinta protiksyon nin nebneb tamo. Hay kowinta protiksyon itaman nin olo tamo ay hay pag-asa tamo ha kalibriyan ha kasalanan, hatoy kalibriyan ya an-asawan tamo ha Diyos.
52005009	Hitamo ay ahè pinili̇̀ nin Diyos para parosawan, no alwan hay pamili̇̀ na kontamo ay emen tamo ilibri ni Pangino--on Hisokristo.
52005010	Nati ya nin banà kontamo emen maskin nati tamoyna o angkabiyay tamo et lano ha lomateng ya ay makilamo tamo kona.
52005011	Kayà mipapakhaw kawon nakem boy mitatambay kawo nin bilang ombahen ha anggaw--en moyoyna.
52005012	Pawpatel, andawaten nawen komoyo ya igalang moyoy ampipama-alà komoyon ampipantompel ha Pangino--on, ta hila ay pinili̇̀ nin Diyos nin manambay boy manorò komoyo.
52005013	Hila ay pakalabiyen moyo boy galangen nin mahampat ta ampagtrabaho hila nin para komoyo. Milalamo kawo nin ma--in katinekan.
52005014	Pawpatel,andawaten nawen komoyo yapanoro--an moyoy mangatamlad. Hay ampikahlak ay hahaliwawen moyo, hay mangakapey ya pantotompel ay pakhawen moyo, boy pakapasinsya kawo ha kaganawan tawo.
52005015	Agmoyo gantiyan nin mala--et ya ampanggawà komoyo nin kala-etan, boy hay kanayon ay agmoyo payagan nin gomawà nin ombayro, no alwan hay pirmi moyon gaw--en ay ikahampat nin miha ta miha boy ha maski hino.
52005016	Pirmi kawo nin pakaliga.
52005017	Pirmi kawo nin manalangin.
52005018	Ha kaganawan ampangyari komoyo ay magpasalamat kawo ta hay ampangyari komoyo ay kalabayan nin Diyos banà ha pamakilamo moyo koni Pangino--on Hisokristo.
52005019	Agkawo gomawà nin anyaman ya makapategen nin panggogomawà nin Ispirito nin Diyos ha nakem moyo.
52005020	Agmoyo ipag-ayin ba-alà ya pangangaral nin Halità nin Diyos,
52005021	no alwan sori--en moyo ya kaganawan ta hay mahampat ay ipalaman moyo ha nakem moyo.
52005022	Atapan moyo ya kaganawan gawà ya mala--et.
52005023	Dayi hay Diyos mismo ya ampangibatan nin katinekan ay gaw--en na kawo nin lobos nin malinis, hatoy ayin kala-etan. Hay ispirito moyo, kalolowa, boy nawini moyo ay panatiliyen na dayin mahampat, hatoy ayin kapintasan anggan magbira hi Pangino--on tamon Hisokristo.
52005024	Tapat ya Diyos ya nangingat komoyo; kayà ombayroy gaw--en na komoyo.
52005025	Pawpatel nawen, ipanalangin moyo kayi.
52005026	Ha pamipipikit moyo ay ikomosta moyo kayi nin ma--in panlalabi ha kaganawan patel bahen.
52005027	Pawpatel, ha ngalan nin Pangino--on ay andawaten ko komoyo ya habayti ya holat ay ibaha moyo ha kaganawan patel ha Pangino--on bahen.
52005028	Hi Pangino--on tamon Hisokristo ay mangingangalo dayin mambi nin kahampatan komoyo.
53001001	Hiko hi Pablo, kalamo hi Silas, boy hi Timotiyo ya ma-in holat nin habayti ya para komoyon gropon mangama-in katetpel ha Tatay tamoy Diyos boy koni Pangino-on Hisokristo bahen ha siyodad nin Tisalonika.
53001002	Hay Tatay tamoy Diyos boy hi Pangino-on Hisokristo ay mangingangalo dayi komoyo nin mambin kahampatan boy katinekan.
53001003	Pawpatel, hikawo ay dapat nawen nin pirmin ipagpasalamat ha Diyos. Nararapat nawen gaw-en bayto ta anhomkaw ya pantotompel moyo boy mas antomindi ya pamilalabi moyo.
53001004	Kayà an-ipagmalhay nawen kawo ha kanayon ya gawgropo ninmangama-in katetpel ha Diyos banà ha pagte-eh moyo, boy banà et ha patoloy nin matibay ya pantotompel moyo maski ampagdanas kawo nin kaganawan anlomateng komoyo ya kawkadya-dya-an boy pawpa-irap.
53001005	Habayti ay kaptegan nin matoynong ya panonosga nin Diyos, ta banà ha pangiparanas na komoyo nin ombayro ay ampag-in kawo nin karapatdapat ha dogal ya ampag-ari-an nin Diyos. Habayto ya bara-nan nin pagte-eh moyo nin kadya-dya-an.
53001006	Matoynong ya gawà nin Diyos. Kayà nararapat nan gantiyen nin pa-irapan baytoy ampipama-irap komoyo,
53001007	boy hikawo ya ampa-irapan ay biyan nin ka-inawawan. Diyos ya mambi komoyo kateng konnawen nin habaytoy ka-inawawan. Gaw-en na bayti lano ha mipatnag hi Pangino-on Hisos ya mangibat ha katatag-ayan ha kama-inan nin Diyos kalamo nay makapangyariyan ya aw-anghil boy manliyobliyob ya apoy,
53001008	ta parosawan na baytoy tawtawoy ahè labay bomalay ha Diyos boy ahè anhomonol ha Mahampat ya Balità ya tongkol koni Pangino-on Hisos.
53001009	Ayin angga ya pamamarosa konla ha impirno; kayà agla makit ya Pangino-on, boy agla makit ya kagandawan nin kapangyariyan na
53001010	ha lomateng ya. Piro ha allon habayto, kaganawan ampipantompel ha Pangino-on ya nag-in tawtawo nin Diyos ay mamori kona, boy mamarangal kona, kateng anan hikawo ta tinompel kawoyna ha imbalità nawen komoyo.
53001011	Kayà, pirmi nawen kawo nin an-ipanalangin emen hay Diyos ay gaw-en na kawon nararapat ha pinangingatan na komoyo. An-ipanalangin nawen et ya ha kapangyariyan nin Diyos ay tambayan na kawo ha kaganawan kalabayan moyo nin manggawà kahampatan nin banà ha pantotompel moyo kona.
53001012	Ha ombayro, hay ngalan ni Pangino-on Hisos ay mapori ha biyay moyo, boy kateng hikawo ay poriyen nin banà ha kahampatan pangingangalo nin Diyos tamo boy hi Pangino-on tamon Hisokristo.
53002001	Hapa-eg, tongkol ha panlomateng ni Pangino-on tamon Hisokristo boy ha pamititipon tamo kona ay habayti ya an-ipaki-ilgo nawen komoyo, pawpatel.
53002002	Agkawo mataranta o magolo no ma-in nanolà, o no ma-in pabalità, o holat ya anhalita-en la nin na-ibat kongko ya hay anhalita-en ay nilomateng ana ya Pangino-on.
53002003	Agkawo paloko ha kabongkokan ya anhalita-en nin maski hino, ta hi Pangino-on Hisokristo ay ahè lomateng anggan ahè pon mangyari ya panhohomombalang ha Diyos, boy no ahè pon mipatnag ya mala-et ya tawoy kontraryo nin Diyos, hatoy tawo ya po-on nin kala-etan ya parosawan ha impirno.
53002004	Komontra ya ha kaganawan anhambawan boy andiyosen nin tawtawo, ta hay sarili na ay an-itag-ay na nin igit ha kaganawan. Kateng bali nin Diyos ay pahoken na, ta bayro ya miknò nin pahamba ha tawtawo ta halita-en na ya hiya ay Diyos.
53002005	Wari̇̀ agmoyo angka-ihipan ya hin anti ko bahen ay hinalità koyna komoyo ya kaganawan nin habayti?
53002006	Tandà moyo no anya ya bara-nan nin ahè pon lomwah baytoy po-on nin kala-etan. Lomwah ya no ka-orasan ana.
53002007	Hay mala-et ya gawgawà ay ampangyari ana. Ombayro man ay ahè et lomwah baytoy po-on nin kala-etan anggan ahè alihen baytoy ampakaharang kona.
53002008	No na-alih ana ay mipatnag bayti ya tawoy mala-et. Hiya ay patyen boy hay pamati kona ay inanawah ya mangibat ha bebey ni Pangino-on Hisos. Habayti ya tawoy po-on nin kala-etan ay ma-anggawan ta ma-alih ya nin kagandawan hawang ni Pangino-on Hisokristo ha lomateng ya.
53002009	Hay panlomwah nin habaytoy tawoy po-on nin kala-etan ay kagagaw-an ni Satanas. Habayto ay manggawà nin malakè ya kabongkokan ya mawmilagro, pawpapag-ispantawan, boy pawpalatanda-an,
53002010	ta ha hari-hari̇̀ ya mala-et ya paraan ay mapapinto-o na ha kabongkokan baytoy tawtawoy mipalako ha kaparosawan, ta agla labay pa-alaga-an ya kaptegan nin Diyos, hatoy kaptegan ya makapilibri dayi konla.
53002011	Kayà pa-olayan hila nin Diyos nin papinto-owen ha kabongkokan
53002012	emen kaganawan nin ahè labay minto-o ha kaptegan, ta angkaligawan hila ha panggawà la nin kala-etan ay sintinsyawan.
53002013	Hikawo ay dapat nawen nin pirmin ipagpasalamat ha Diyos, pawpatel nawen ya anlabiyen nin Pangino-on; ta pa-ibat hin primiro, Diyos ya namili̇̀ komoyo emen ha panlilinis komoyo nin Ispirito nin Diyos boy ha pantotompel moyo ha kaptegan nin Diyos ay malibri kawo.
53002014	Hay Mahampat ya Balità ya in-aral nawen komoyo ay habaytoy ginamit nin Diyos nin pinangingat komoyo emen kawo makapaki-atag ha kagandawan ni Pangino-on Hisokristo.
53002015	Kayà pakatibay kawo, pawpatel nawen. Pangoligtanan moyo ya kaptegan ya intorò nawen komoyo maskin hatoy in-aral o inholat nawen komoyo.
53002016	Mismon hi Pangino-on tamon Hisokristo boy Tatay tamoy Diyos ya nanlabi kontamo boy nangingangalo nin nambin kahampatan ya ayin anggay ikakhaw nin nakem tamo boy ikatibay nin pag-asa
53002017	ay mamakhaw dayi nin nakem moyo boy mamatibay komoyo. Ha ombayro ay panay kahampatan ya gaw-en moyo boy halita-en moyo.
53003001	Hapa-eg, pawpatel nawen, biha ko yari-en bayti ya holat ko ay andawaten ko ya ipanalangin moyo kayi emen hay Halità nin Diyos ay tampol mibahwag ha ayri paman ya dogal boy tanggapen nin tawtawo nin bilang pananggap moyo.
53003002	Ipanalangin moyo et ha Diyos ya ilibri na kayi ha tawtawoy ampipanggawà nin kala-etan, ta alwan kaganawan tawo ay ma-in katetpel ha Diyos.
53003003	Piro hay Pangino-on ay tapat; patibayen na kawo boy i-atap ha kaganawan gawà ni Satanas.
53003004	Ma-in kayi nin pamahimalà ha Pangino-on ha anggaw-en moyo, boy tandà nawen ya patoloy moyo nin gaw-en ya kaganawan bagay ya an-ipanogò nawen komoyo.
53003005	Toro-an kawo dayi nin Pangino-on emen moyo ma-intindiyan ya panlalabi nin Diyos boy pagpasinsya ni Pangino-on Hisokristo.
53003006	Hapa-eg, pawpatel, ha ngalan ni Pangino-on tamon Hisokristo ay an-imanda nawen komoyo ya pa-alilihan moyo ya mangatamlad ya pawpatel ya ahè labay magtrabaho boy ahè anhomonol ha aw-aral ya intorò nawen konla.
53003007	Tandà moyoyna ya dapat moyo kayi nin towaren. Agmoyo kayi et nakit ya ahè ampagtrabaho hin anti kayi bahen komoyo.
53003008	Ha hinoman ya tawo ay agkayi nananggap nin pamamangan nin ayin bayad, no alwan allo yabi kayin nagpagal nin nagtrabaho emen agkayi makabyat ha maski hino komoyo.
53003009	Ma-in kayin karapatan mamastang komoyo, piro labay nawen bongat mag-in alimbawà komoyo no pangno kawo magtrabaho nin para ha panganga-ilangan moyo.
53003010	Hin anti kayi et bahen komoyo ay hinalità nawen komoyo ya ombayri: "Hinoman ya tawoy ahè labay magtrabaho ay ahè pakanen."
53003011	Angkabalita-an nawen ya bahen komoyo ayma-in mangatamlad ta ahè labay magtrabaho, no alwan ampaki-emen bongat ha biyay nin ma-in biyay.
53003012	Ha ngalan ni Pangino-on Hisokristo ay an-imanda nawen boy an-ipaki-ilgo bahen ha mangatamlad ya hila ay magtrabaho nin ma-in katinekan. Mangan hila nin ma-ibat ha pinagpagalan la.
53003013	Pawpatel nawen, agkawo homawà nin manggawà nin kahampatan.
53003014	Hinoman ya ahè homonol bayri ha halità ya inholat nawen komoyo ay tanda-an moyo ya boy agkawo makilamo kona emen ya mipareng-ey.
53003015	Piro agmoyo ya itowad nin ka-away moyo no alwan wawaliyan moyo ya nin bilang patel.
53003016	Hay Pangino-on ya ampangibatan nin katinekan ay pirmi dayin mambi komoyo nin katinekan ha maski anya ya kapapa-hal moyo. Hay Pangino-on ay anti komoyon kaganawan.
53003017	Hapa-eg habayti ya pangomosta ko komoyo ay mismon hiko hi Pablo ya nanolat. Ombayri ya pirmi kon anggaw-en emen moyo mapaptegan ya habayti ay talagan na-ibat kongko. Habayti ay sarili kon holat.
53003018	Hi Pangino-on Hisokristo ay mangingangalo dayin mambi nin kahampatan komoyon kaganawan.
54001001	Hiko hi Pablo ay hogò ni Pangino--on Hisokristo. Nag--in akon hogò na nin banà ha manda nin Diyos ya Mapangilibri kontamo boy hi Pangino--on Hisokristo ya pag-asa tamo.
54001002	Hika Timotiyo ya bilang kon sarilin anak nin banà ha pantotompel mo ha Diyos ay anholatan ko. Hay Tatay ya Diyos boy hi Pangino--on tamon Hisokristo ay mangingangalo dayi komo nin mambin kahampatan boy katinekan.
54001003	Hin ampibowat akon mako ha probinsyan Masidonya ay binibilinan kata. Hapa--eg ayanhalita--en kon oman komo ya manatili ka bahen ha siyodad nin Ipiso ta ha-aren mo baytoy ongnoy ampipangitorò nin kabongkokan.
54001004	Halita--en mo konla ya alihen layna ya ka-iligan la ha aw-istorya ya pinigawa-gawà bongat, boy agla sayangen ya pana--on la ha lawlistawan ya tongkol ha kawka-apo-apowan la ya pinangibatan la. Habayto ay pangibatan bongat nin pamikokolpya, boy ahè makatambay ha ikakhaw nin pantotompel ha Diyos.
54001005	Hay bara--nan no antà ha-aren hila ay emen hila magkama--in nin panlalabi ya gawà nin malinis boy mahampat ya nakem boy peteg ya katetpel.
54001006	Hay kanayon ya tawtawo ay ahè anhomonol bayri; kayà hapa--eg ay ampididiskosyonan lay bawbagay ya ayin kowinta.
54001007	Labay la nin hila ya mangitorò nin kawkapanogo--an ya inggawà nin Diyos koni Moysis, piro mismon hila ay ahè ampaka-intindi nin anhalita--en la o bawbagay ya anhalita--en la nin talagan peteg.
54001008	Tandà tamo ya hay kawkapanogo--an nin Diyos ay mahampat no tamà ya panggamit.
54001009	Dapat tamo et ihipen ya hay kawkapanogo--an ay inggawà nin alwan para ha tawtawoy mangahampat no alwan para ha mangala--et boy ampipanhomombalang, para ha ahè anggomalang ha Diyos boy para ha mawmakasalanan, para ha ahè malabay ha kalinisan boy ha kahampatan, para ha mawmapamati nin tatay boy nanay, para ha mapamati nin tawtawo,
54001010	para et ha mawmamabayi boy ha mawmamakilalaki, para ha lalaki boy babayi ya ampakilamo nin bilang ahawa ha kapariho la, para ha ampipanakaw nin kapara lan tawo, para ha mangabongkok boy ha ampipamapteg nin kabongkokan ha hosgado, boy para ha ahè ampipantompel ha peteg ya torò ya tongkol ha Diyos.
54001011	Habayti ya peteg ya torò ya kompormi ha ahè makwan ihipen ya Mahampat ya Balità nin pinakamahampat ya Diyos ay impahimalà kongko nin Diyos.
54001012	Ampasalamat ako koni Pangino--on tamon Hisokristo ya ampambi kongko nin kakhawan emen ko magawà ya impahimalà na kongko. Pinili̇̀ na ko nin magsirbi kona. Intoring na nin hiko ay mapahimala--an
54001013	maski anla-eten ko ya hin hato, boy ampadya-dya--an koy ampipantompel kona, boy an-i-insoltowen ko ya. Maski ombayroy ginawà ko ay iningalowan ako nin Diyos ta andap ko no tamà baytoy anggaw--en ko hin agko et antompel kona.
54001014	Labis ya kahampatan nin pangingangalo kongko nin Pangino--on, ta hiko ay binyan na nin katetpel boy panlalabi ya ampangibat koni Pangino--on Hisokristo.
54001015	Peteg bayti ya ombayri ya pagkahalità boy dapat pangoligtanan nin kaganawan tawo: hi Pangino--on Hisokristo ay nako bayri ha babon lotà nin mangilibri nin mawmakasalanan. Hiko ya pinakamala--et ha kaganawan.
54001016	Ombayro man, hiko ay iningalowan nin Diyos emen hay lobos ya kapasinsyawan ni Pangino--on Hisokristo ay makit kongko. Ha ombayro, hiko ya pinakamala--et ay mag--in alimbawà ha mipantompel kona emen hila magkama--in nin biyay ya ayin anggawan ya bilang biyay nin Diyos.
54001017	Parangalan boy poriyen ya Diyos nin anggan makakanoman. Hiya ya Ari̇̀ ya ayin anggawan boy ayin kamatyan. Hiya simpri ya mimihay Diyos boy ahè angkakit. Amin.
54001018	Anak kon Timotiyo, an-ipambilin ko komo ya hay pantotompel mo ay ipaglaban mo nin mahampat kompormi ha holà hin hato ya tongkol komo.
54001019	Hay pantotompel mo boy kalinisan nin nakem mo ay panatiliyen mo. Ma--in tawtawoy ahè malabay ha ombayro; kayà hay pantotompel la ay hinirà la.
54001020	Hi Himiniyo boy hi Alihandro ay kabilang ana ha ombayroy tawtawo. Kayà impa-olay ko hila koni Satanas emen hila mategen maghalità nin kontra ha Diyos.
54002001	Hay gaw--en tamo, ona ha kaganawan ay ida-ing tamo ha Diyos ya kaganawan tawo boy ipanalangin tamo hila. Ipakirawat tamo hila et boy ipagpasalamat ha Diyos.
54002002	Ipanalangin tamo et ya aw-ari̇̀ kateng kaganawan anti ha gobirno ya ampipamo--on kontamo. Ha ombayro ay magkama--in tamo nin katinekan, mag--in mahampat ya panggomalang tamo ha Diyos, boy hitamoy kaganawan ay mag--in marangal.
54002003	Hay panalangin ay mahampat ta makab--in konsowilo ha Diyos ya Mapangilibri kontamo.
54002004	Hay labay na, kaganawan tawo ay malibri ha kawkasalanan la boy makatandà nin kaptegan.
54002005	Mimiha ya Diyos, boy hay ampangipakisondò nin tawo ha Diyos ay mimiha ya ayin kanayon no alwan hi Pangino--on Hisokristo ya nag--in tawo.
54002006	Intarmoli nan inggawà ya sarili na nin mati emen hay kaganawan tawo ay matbeh ha kasalanan. Haba--in ya kaptegan ya ha tamà ya pana--on ay impatnag nin Diyos ya pangilibri na ha tawtawo.
54002007	Bana ha kaptegan ya haba--in, hiko ay pinili̇̀ nin Diyos nin mag--in mangangaral boy hogò. Hiko ay manonorò ha tawtawoy alwan Hodiyo. Hay an-itorò ko ay tongkol ha katetpel boy kaptegan. Hiko ay ampaghalità nin kaptegan; agko ampaghalità nin kabongkokan.
54002008	Kayà hay labay ko, maski ayri mititipon nin manalangin, hay lawlalaki ya manalangin ay malinis ya nakem, boy ayin pahang o irap nakem ha kanayon.
54002009	Hay bawbabayi itaman ay dapat pakateptep, boy dapat nin ma-ayos ya pagdodolo, alwan lampas ya ayos nin habot boy panggamit nin aw-alahas, boy hay holot ya dolo ay alwan labis ya kabliyan.
54002010	Hila ay pakahipeg gomawà nin kahampatan, ta ombayroy nararapat ha babayi no hila ay talagan ma--in pantotompel ha Diyos.
54002011	Hay bawbabayi ay dapat manlengè no ma--in ampanorò konla. Ha panonorò konla ay dapat hilan pakatinek boy pasakop.
54002012	Agko payagan ya hay bawbabayi ay manorò boy mamo--on ha lawlalaki. Hay bawbabayi ay dapat matinek,
54002013	ta hay ona nin pinalsa ay hi Adan biha hi Iba.
54002014	Hi Adan ay ahè naloko ni Satanas, no alwan hay babayi ya naloko na; kayà hi Iba ay nagkama--in nin kasalanan.
54002015	Piro hay babayi ay malibri yay manganak basta pirmi yan tompel ha Diyos, pakalabi, pakahampat, boy pakateptep ya.
54003001	Peteg bayti ya ombayri ya pagkahalità: hinoman ya labay mama-alà ha gropo nin mangama--in katetpel ha Pangino--on ay mahampat ya an-ihipen na nin gaw--en.
54003002	Hay ampama-alà ha gropo nin mangama--in katetpel ha Pangino--on ay nararapat nin makit kona ya ombayri: ahè ampanggawà nin anyaman ya mapamintasan kona, mimihay ahawa, mapagpendan, kagalanggalang, mahampat ya nin mangistima nin tawtawoy ampako ha bali na, boy ma-osay manorò.
54003003	Dapat et nin hiya ay alwan maminom nin alak, hiya ay ma-amey ya nakem, alwa yan pala-away, boy hiya ay alwan lopan kowalta.
54003004	Dapat ma-osay ya et nin mama-alà ha sarili nan pamilya, boy hay aw-anak na ay angkapahonol na nin gomalang;
54003005	ta no agna tandà mama-alà ha sarili nan pamilya ay pangno ya mama-alà ha gropo nin mangama--in katetpel ha Diyos?
54003006	Hay dapat ha mama-alà ay alwan babayo tinompel ha Pangino--on, ta no magmalhay ya ay hosgawan ya nin Diyos nin bilang koni Satanas ya hinosgawan nin banà ha pagmalhay na.
54003007	Hay mama-alà ay dapat et an-igalang nin ahè ampipantompel ha Pangino--on emen alwan kala-etan ya halita--en la ya tongkol kona, boy emen agya magtan nin pawpamamaraan ya anggamiten ni Satanas.
54003008	Ombayri itaman ya nararapat nin makit ha biyay nin tawtawoy pinili̇̀ nin manambay mama-alà ha gropo nin mangama--in katetpel ha Pangino--on: kagalanggalang, leseb ya nakem, alwan maminom nin alak, boy alwan sakim.
54003009	Dapat matibay ya katetpel la ha kaptegan nin Diyos boy malinis ya pagnanakem la.
54003010	Biha hila pili--en ay hoboken pon no karapatdapat hilan pagkatambay nin magsirbi.
54003011	Hay dapat itaman makit ha biyay nin ahawa la ay ombayri: kagalanggalang, alwan masalità nin tongkol ha ikahirà nin kanayon, mapagpendan, boy mapahimala--an ha kaganawan bagay.
54003012	Hay lawlalaki ya dapat pagkatambay nin mama-alà ha gropo nin mangama--in katetpel ha Pangino--on ay mimihay ahawa, ma-osay mama-alà ha aw-anak la boy ha pamilya la.
54003013	Hay ampakapagsirbin mahampat ya kawkatambay nin ampama-alà ha gropo nin mangama--in katetpel ha Pangino--on ay an-igalang, boy makhaw ya nakem lan maghalità nin tongkol ha pantotompel la koni Pangino--on Hisokristo.
54003014	An-omasa ko nin tampol akoynan makalako bahen komo. Ombayro man ay hinolatan kata simpri
54003015	emen no ma-antalà man ya pamako ko bahen ay matanda--an mo bayti ya iholat ko komo no anyay nararapat ogali--en nin tawtawoy kabilang ha kapamilyawan nin Diyos, hatoy kaganawan gropo nin mangama--in katetpel ha Diyos ya angkabiyay. Hila ya pinagkapondasyon nin kaptegan.
54003016	Talagan kapapa-ispanta ya pantotompel tamo ya ombayri: Hi Pangino--on Hisokristo ay nag--in tawo, boy pinaptegan nin Ispirito nin Diyos ya hiya ay ayin kapintasan, boy nakit ya nin aw-anghil. Hay tongkol koni Pangino--on Hisos ay intorò ha tawtawo ha maski ayrin dogal. Bayri ha babon lotà ay malakè ya nipantompel kona, boy hiya ay gintan ha katatag-ayan ha kama-inan nin Diyos.
54004001	Malinaw ya hinalità nin Ispirito nin Diyos ya ha hoyot ya allo ay ma--in ongnoy tawo ya hay pantotompel la koni Pangino--on Hisos ay alihen la, ta hay honolen la ay mawmagkakanwari̇̀ ya mawmanonorò ya hay an-itorò ay impanakem konla nin dawdimonyo.
54004002	Maloko hila ha tawtorò nin tawtawoy mangabongkok boy lanang ya pagnanakem.
54004003	An-itorò la ya bawal ya mag-ahawa, boy ma--in pamamangan ya an-ibawal la nin kanen maskin habayto ay inggawà nin Diyos. Inggawà na bayto ta kanen nin ma--in pasasalamat nin hatoy ampipantompel kona ya ampakatandà nin kaptegan.
54004004	Kaganawan bagay ya pinalsa nin Diyos ay mahampat boy ahè dapat tanggi--an no alwan habayto ay dapat ipagpasalamat,
54004005	ta hay pamamangan ay ampag--in mahampat nin banà ha Halità nin Diyos boy ha panalangin.
54004006	No itorò mo bayti ha pawpatel ha Pangino--on ay mag--in kan mahampat ya magsisirbi koni Pangino--on Hisokristo ta ha pagsisirbi mo, hay nakem mo ay kowinta ampakanen mo nin kaptegan ya tongkol ha pantotompel boy matoynong ya aral ya anhonolen mo.
54004007	Pa-alilihan mo ya manga-alay ya aw-istorya ya pinigawa-gawà bongat boy alwan tongkol ha Diyos. Sanayen moy sarili mo nin gomawà kahampatan, hatoy ayin kala-etan.
54004008	Hay pag-i-irsisyo ay ma--in simprin amò ya pakinabang. Piro hay pinakama-alagà ha kaganawan ay panhohomonol ha kalabayan nin Diyos, ta hay pakinabang ya ma-igwà nin habayto ay alwan bongat para ha biyay tamo bayri ha babon lotà no alwan para et ha biyay ya miha, hatoy biyay do ha katatag-ayan ha kama-inan nin Diyos.
54004009	Habayti ya kaptegan ay nararapat pinto-owen boy tanggapen nin leseb ha nakem.
54004010	Kayà hikayi ay ampagmalasakit boy ampagsikap nin homonol ha kalabayan nin Diyos ta hay an-asawan nawen ay Diyos ya angkabiyay. Hiya ya Diyos ya Mapangilibri ha kaganawan tawo, lalo-lalò ana ha ampipantompel kona.
54004011	Habayto ya ipanogò mo boy itorò mo.
54004012	Banà ha kalago--an mo ay agka manggawà nin anyaman ya panyamo-yamo--an komo nin maski hino, no alwan mag--in kan alimbawà ha kapariho mon antompel ha Pangino--on. Mag--in la kan alimbawà ha kahampatan ha pag-i-ilgo, pag-o-ogali̇̀, panlalabi, pantotompel ha Diyos, boy ha kalinisan nin pagnanakem.
54004013	Angga ha lomateng ako bahen, hay Halità nin Diyos ay patoloy mon ibaha, i-aral, boy itorò ha tawtawoy ampititipon.
54004014	Agmo sayangen ya kakayawan ya inggawà komo nin Diyos hin hika ay pinababowan gamet nin impanalangin nin ampipama-alà ha gropo nin mangama--in katetpel ha Pangino--on. Hin habayto, hay holà komo ay impahalità konla nin Ispirito nin Diyos.
54004015	Geperan moy katongkolan mo boy pangataw-anan mo emen makit nin kaganawan ya lalò kan ampagkama--in nin kahampatan.
54004016	Sigorowen mon mahampat ya sarili mo boy an-itorò mo. Panatiliyen mo ya panggawà mo nin kahampatan emen alwan bongat sarili mo ya malibri no alwan kateng hatoy ampipanlengè komo.
54005001	Hay lawlalaki ya mato--a komo ay agmo paghalita--an nin makhit, no alwan paki-ilgowan mo hila nin bilang ha sarili mon tatay; boy hay lawlalaki ya malagò komo ay itowad mo nin sarili mon patel.
54005002	Hay bawbabayi ya mato--a komo ay itowad mo nin sarili mon nanay; boy hay bawbabayi ya malagò komo ay agmo pag-ihipan nin alwan mahampat, no alwan itowad mo hila simpri nin sarili mon patel.
54005003	Hay bawbawo itaman ya babayi ya talagan ayin ampanambay ay dapat mon igalang boy tambayan.
54005004	Piro no hay bawbawoy babayi ay ma--in aw-anak o aw-apò ay hila bayto ya dapat pon matoto nin manambay ha pamilya la, ta ha ombayro ay angka-ipakit la ya panhohomonol la ha Diyos. Ha pamalay la nin otang ya nakem nin mangasiwà ha mawmato-antawo la boy pawpapò la, hay Diyos ay ampagkama--in konsowilo konla.
54005005	Hay bawoy babayi ya talagan mimiha na tana ha biyay ay an-omasan bongat ha Diyos. Kayà yabi allo yan ampanalangin ta andomawat nin tambay.
54005006	Piro hay bawoy babayi ya ma-ilig gomawà nin ikapdà nin sarili na ay ayin silbi. Maski angkabiyay ya ay emen yaynan nati.
54005007	Habayti ya tawtorò ay ipahonol mo konla emen ayin makapintas konlan gropon mangama--in katetpel ha Pangino--on.
54005008	Hinoman ya ahè mangasiwà nin pawpartidos na, lalo-lalò ana ha sarili nan pamilya ay agna an-aminen ya pantotompel na. Mala--et ya nin igit et ha tawoy ayin katetpel ha Diyos.
54005009	Hay karapatdapat ya bawoy babayi ya ma-ari̇̀ pili--en nin miha ha bawbawoy magsirbi ha himba--an ay ombayri: ahè kolangen ha anemapò ya idad, hay napag-ahawa na ay mimiha ya ayin kanayon no alwan hatoy kinabawowan na,
54005010	katanda--an ya hiya ay mapanggawà nin kahampatan, hiya ay ma-osay mangasiwà boy manorò nin aw-anak na, hiya ay mahampat mangistima nin tawtawoy ampako ha bali na, hiya ay ampagmaka-aypà nin mangoyah nin bitih nin nag--in tawtawo nin Diyos, hiya ay matatambayen ha ampipanga-ilangan, boy hiya ay mapanggawà nin kaganawan klasin gawà ya mahampat.
54005011	Hay mangalagò ya bawbawoy babayi ay agmo pili--en, ta no magtan hila nin gawgawà ya ikapdà nin sarili la ay mag-ahawa hilan oman. No mangyarin ombayro ay aghilayna makapagsirbi koni Pangino--on Hisokristo,
54005012	boy ampakapagkasalanan hila nin banà ha panirà la nin pangakò la hin hato ya magsirbi hila ha Diyos.
54005013	Matoto hilan bongat tomamlad ta ayin hilan kanayon ya anggaw--en no alwan manambali ta magdaldal boy maki-emen ha biyay nin ma--in biyay, boy mipag-ilgo nin hatoy alwan dapat halita--en.
54005014	Kayà ha palagay ko, mas mahampat ya hay mangalagò ya bawbawoy babayi ay mag-ahawan oman emen hila manganak boy asiwa--en lay sarili lan pamamali. Ha ombayro, hay angkomontra kontamon mangama--in katetpel ha Pangino--on ay ayin bara--nan nin mamintas kontamo.
54005015	Anhalita--en ko bayti ta ma--in anan ongnoy bawoy babayi ya agana anhomonol koni Pangino--on Hisos ta hay anhonolen layna ay hi Satanas.
54005016	Hinoman ya babayi ya antompel ha Pangino--on ta ma--in yan partidos ya bawbawoy babayi ay dapat na bayton tambayan emen ahè makapabyat ha gropon mangama--in katetpel ha Pangino--on. Ha ombayro, hay gropon mangama--in katetpel ha Pangino--on ay makatambay ha bawbawo ya talagan ayin kapapartidos ya an-asawan.
54005017	Hay ampipama-alà ha gropo nin mangama--in katetpel ha Pangino--on, hatoy ampagsirbin mahampat ay karapatdapat parangalan, lalo-lalò ana baytoy mangahipeg mangi-aral boy mangitorò nin Halità nin Diyos,
54005018	ta ha Halità nin Diyos ay nakaholat ya ombayri: "Ahè bosalan ya bakà mintras an-ipagi--ek," boy ma--in et kanayon ya nakaholat ya ombayri: "Hay ampagtrabaho ay nararapat opa--an."
54005019	No ma--in hombong komo ya kontra ha tawoy ampama-alà ha ampipantompel ha Pangino--on ay agmo pon pinto-owen anggan ma--in lowa o tatlo katawoy manistigos ha riklamo ya tongkol kona.
54005020	No ma--in ampanadyà nin manggawà nin kasalanan ay pagtotolan mo ya ha arapan nin nititipon ya ampipantompel ha Pangino--on. Ha ombayro, hilay kaganawan ay malimon manowad nin manggawà kasalanan.
54005021	Timotiyo, ha arapan nin Diyos boy hi Pangino--on Hisokristo, boy ha arapan nin mangahampat ya aw-anghil ay an-ipakamamanda ko komo ya honolen mo nin ma--in katapatan bayti ya anhalita--en ko komo boy parihowen mo ya tegteg mo ha maski hino.
54005022	Paka-atap ka ha pamili̇̀ mo nin gaw--en mon mama-alà. Agka magpabongatbongat mangipababo nin gamet mo ha pamili̇̀ mo. Atapan mo nin masangkot ha kasalanan nin kanayon. Sikapen mo nin hika ay mag--in malinis, hatoy ayin kala-etan.
54005023	Alwan bongat lanom ya inomen mo, no alwan ma-ari̇̀ kan minom nin amò ya alak ya makatambal nin hakit lohok mo boy ha kanayon ya mawmasakit moy ansomompong.
54005024	Ma--in tawtawo ya maski aghila et mahosgawan ay nipatnag ana pon ya kasalanan la. Piro hay kanayon itaman ay nahosgawan ana pon biha mipatnag ya kasalanan la.
54005025	Ombayro itaman, hay mangahampat ya gawgawà ay maparan mipatnag, boy maski ahè ampipatnag ay ahè ma-itagò.
54006001	Hay hinaliw ya aw-alilà ya ampipantompel ha Pangino--on ay nararapat gomalang ha aw-amo la emen ayin mahalità ya kontra ha ngalan nin Diyos boy ha an-itorò tamo.
54006002	No hay amo la ay kapariho lan antompel ha Pangino--on ay aghila mangihip nin hay amo la ay agla igalang ta patel la man ha Pangino--on. Alwan ombayro no alwan lalò lan pakasirbiyan ya amo la, ta tandà la ya hay makinabang ha pagsisirbi la ay hay anlabiyen lay amo la ya antompel itaman ha Pangino--on. Habayti ya bawbagay ya dapat mon pagsikapan itorò.
54006003	Hinoman ya ampangitorò nin kahalakoy torò boy ahè an-omawoyon ha mahampat ya aral ya tongkol koni Pangino--on tamon Hisokristo boy ha peteg ya torò
54006004	ay mahambog boy ayin pangingintindi. Ma-ilig ya ha dawdibati boy dawdiskosyonan ya ampangibatan nin magkama--in inggitan, awayan, la-etan, boy mangola-lem nin kala-etan.
54006005	Ampangibatan et nin ayin anggay pamikokontra nin tawtawoy mala--et ya pangingihip boy ahè ampakatandà nin kaptegan. Ha asa la ay yomaman hila nin banà ha pagkarilihyoso la.
54006006	Hay tawoy mapanhomonol ha kalabayan nin Diyos ay ma--in malhay ya pakinabang no kontinto ya ha kapapa-hal na.
54006007	No pangno tamo lo-hok ya in-anak boy ayin anyaman bayri ha babon lotà ay ombayro itaman nin ayin tamon magtan ya anyaman ha mati tamo.
54006008	Kayà dapat tamon mag--in kontinto no ma--in tamon angkanen boy no ma--in tamon angkapagdolo.
54006009	Hinoman ya labaylabay nin yomaman ay angkatoksò boy angka-ingganyo ha malakè ya gawà ya ayin silbi boy ha mala--et ya kalabayan nin nawini ya makab--i ha tawo nin kahira--an boy kaparosawan;
54006010	ta hay masyadoy pama-alagà ha kowalta ay ampangibatan nin kaganawan kala-etan. Ma--in nin tawtawo ya banà ha ka-apehan la nin magkama--in kowalta ay na-alih ya pantotompel la ha Diyos boy masyadoy kalele--an ya andanasen la.
54006011	Piro hika, Timotiyo, ya magsisirbi nin Diyos ay dapat mag-atap ha bawbagay ya haba--in. Pirmi mon sikapen nin gomawà kahampatan boy kalinisan, hatoy ayin kala-etan. Pa-alaga--an mo ya pantotompel mo boy pirmi kan manlabi, pakapasinsya ka, boy magmaka-aypà kan nakem.
54006012	Ipaglaban mon mahampat ya pantotompel mo ha Diyos. Pangoligtanan mo ya hika ay ma--in anan biyay ya ayin anggawan ya bilang ha biyay nin Diyos. Banà bayro ha biyay ya anti ana komo ay iningat ka nin Diyos hin hay pantotompel mo ay pinaptegan mo ha arapan nin kalak--an tawo.
54006013	Ha arapan nin Diyos ya ampangibatan nin kaganawan biyay, boy ha arapan ni Pangino--on Hisokristo ya mahampat ya naghalità nin kaptegan ha arapan ni Ponsyo Pilato
54006014	ay an-ipanogò ko komo ya honolen mo ya an-itorò ko komo. Pakahampat kan homonol, hatoy ayin ma-ipintas komo angga ha lomateng hi Pangino--on Hisokristo.
54006015	Lomateng ya ha tamà ya pana--on ya hiya ay ipatnag nin Diyos. Hay Diyos ay pinakamahampat boy hiyan bongat ya Pinakamakapangyariyan. Hiya ya pinakamatag--ay ha kaganawan ampag-ari̇̀ boy pinakamatag--ay ha kaganawan ampangino-onen.
54006016	Hiyan bongat ya ayin kamatyan boy anti ha kahawangan ya ahè makayan pakaraniyan nin maski hino, boy hiya ay ahè nakit nin maski hino boy maski makakano ay ayin makakit kona. Anti kona ya karangalan boy kapangyariyan anggan makakanoman. Amin.
54006017	Hay mangayaman bayri ha babon lotà aytoro--an mo nin ahè pakahambog boy ahè omasa ha kayamanan la ya ahè manatili, no alwan omasa hila ha Diyos ya mabibi-iyen ya ampambi kontamo nin kaganawan angka-ilanganen tamo emen tamo lomiga.
54006018	Toro--an mo hila nin gomawà nin kahampatan boy lalò manggawà nin mangahampat, boy mag--in mabibi-iyen boy handà nin mambi ha ampipanga-ilangan.
54006019	Ha ombayro ay makatipon hila nin kayamanan ya para ha sarili la, hatoy matibay ya pondasyon ya para lano ha biyay ya miha, boyhapa--eg et ay matanggap laynay peteg ya biyay.
54006020	Timotiyo, pakahampat ka ha pangi-aral mo nin Mahampat ya Balità ya impahimalà komo nin Diyos. Pakarayò ka ha aw-ilgowan ya manga-alay boy ayin silbi boy pakarayò ka ha pamakidiskosyon ha ampipagmamaronong.
54006021	Hay kanayon ya ampipagmamaronong ay na-alih ana ya pantotompel la ha Diyos. Hay Diyos ay mangingangalo komo nin mambin kahampatan.
55001001	Hiko hi Pablo ya hogò ni Pangino--on Hisokristo nin banà ha kalabayan nin Diyos. Inhogò na ko nin mangi-aral nin tongkol ha biyay ya impangakò nin Diyos ha tawtawo ya ma--in pamakilamo koni Pangino--on Hisokristo.
55001002	Timotiyo, hika ya anlabiyen ko nin bilang sarili kon anak ay anholatan ko. Hay Tatay ya Diyos boy hi Pangino--on tamon Hisokristo ay mangingangalo dayi komo nin mambin kahampatan boy katinekan.
55001003	Allo yabi ay pirmi katan an-ipanalangin boy hika ay ampasalamatan ko ha Diyos ya ampagsirbiyan ko nin malinis ya nakem nin bilang pagsisirbi hin hato nin kawka-apo-apowan ko.
55001004	Angkapanemteman ko ya hin nihiyay ta ay nantolò ya lowà mo banà ha kalele--an mo. Kayà talagan labay katayna dayi nin makit emen ako mapnò nin kaligawan.
55001005	Angkapanemteman ko et ya katibolosan nin pantotompel mo ha Diyos, hatoy ombayro ha pantotompel ni Loyda ya papò mo boy hi Iyonis ya nanay mo. Angkasigoro ko ya hay pantotompel mo ay ombayro ha pantotompel la.
55001006	Kayà an-ibibilin ko komo hapa--eg ya lalò mon pakhawen ya kakayawan ya inggawà komo nin Diyos hin impababo ko komo ya gamet ko nin nangipanalangin komo.
55001007	Hay pangigwà kontamo nin Diyos nin Ispirito na ay alwan para tomalaw tamo, no alwan emen homkaw ya nakem tamo, magkama--in tamo nin panlalabi, boy emen tamo mapendanan ya sarili tamo.
55001008	Agmo ikareng--ey ya pamapteg mo nin tongkol ha Pangino--on tamo. Agmo simpri ikareng--ey ya hiko ay impiriso nin banà ha panonorò ko nin tongkol koni Pangino--on Hisokristo, no alwan ha kapangyariyan nin Diyos ay makimiha ka kongko nin magdanas nin kadya-dya--an nin banà ha Mahampat ya Balità.
55001009	Inlibri na tamo boy iningat emen tamo mag--in malinis, hatoy ayin kapintasan. Ginawà na bayti, alwan banà ha anyaman ya nagawà tamo, no alwan banà ta talagan da--an naynan plano bayti boy banà ha kahampatan pangingangalo na. Hin ahè et pinalsa nin Diyos bayti ya babon lotà, hay Diyos ay nangingangalo kontamo nin nambin kahampatan nin banà koni Pangino--on Hisokristo.
55001010	Hapa--eg bongat nin impatnag nin Diyos bayti ya da--an plano na hin hi Pangino--on Hisokristo ya Mapangilibri kontamo ay nako bayri ha babon lotà. Hay Mahampat ya Balità ya hi Pangino--on Hisokristo ay nati biha nabiyay oman ay habaytoy pinamatalo na nin kapangyariyan nin kamatyan boy pagkabolok nin nawini, ta nagkama--in nin biyay ya ayin kamatyan.
55001011	Pinili̇̀ ako nin Diyos nin mag--in nan mangangaral, hogò, boy mangitorò nin habayti ya Mahampat ya Balità.
55001012	Kayà ampagte-ehan ko ya hiko ay anti bayri nin nakapiriso. Agko angkareng--ey ta tandà ko no hino ya anteplan ko, boy angkasigoro ko ya hay impahimalà ko kona ay magawà nan i-atap angga ha allon magbira hi Pangino--on Hisokristo.
55001013	Hay kaptegan ya intorò ko komo ay pangoligtanan mo. Banà ha pamakilamo mo koni Pangino--on Hisokristo ay panatiliyen mo ya pantotompel mo boy panlalabi mo kona.
55001014	Ha panggogomawà nin Ispirito nin Diyos ya ampa-iri ha nakem tamo ay agmo pa-olayan ya kaptegan ya impahimalà komo.
55001015	Tandà mo ya pina-olayan ako nin kaganawan ampipantompel ha Pangino--on do ha probinsyan Asya. Kateng hi Pigilo boy hi Hirmohinis ay nama-olay kongko.
55001016	Hiko ay pinaligha ni Onisiporo; kayà hay pamilya na ay ingalowan dayi nin Pangino--on. Agna an-ikareng--ey ya pagkapiriso ko,
55001017	no alwan hin ni-abot ya ha siyodad nin Roma ay agna ko tinegnan tinikap anggan agna ko nakit.
55001018	Tandà mo no pangno kahampat ya ginawà na kongko hin anti ko ha siyodad nin Ipiso. Hay Pangino--on ay mangingangalo dayi kona ha allon magbira hi Pangino--on Hisokristo.
55002001	Anak kon Timotiyo, pakakhaw ka nin banà ha kahampatan pangingangalo ni Pangino--on Hisokristo.
55002002	Hay nalengè mo kongko ha arapan nin kalak--an ay ipahimalà mo ha tawtawoy tapat nin makapi-aral itaman ha kanayon.
55002003	Makidamaydamay kan magte--eh nin bilang mahampat ya hondalò ni Pangino--on Hisokristo.
55002004	Hay mihay hondalò ay ahè angkatarka nin mangihip nin trabahoy ayin koniksyon ha pagkahondalò na. Ha ombayro ay mapakonsowilo na ya ampakatag--ay kona.
55002005	Hay magdadagaw ay ahè ampakatanggap nin primyo no agna honolen ya riglaminto nin dagaw.
55002006	Hay masikap ya mamaliyan ay karapatdapat ma-onan makinabang ha alawah na.
55002007	Paka-ihipen mo bayti ya hinalità ko komo, ta hay Pangino--on ya mambi komo nin pangingintindi ha kaganawan bagay ya habayti.
55002008	Panemtemen mo hi Pangino--on Hisokristo ya biniyay oman nin Diyos. Hiyay alalak ni Ari̇̀ Dabid ya binanggit ha Mahampat ya Balità nin Diyos ya an-i-aral ko.
55002009	Banà ha pangangaral ko ay ampagdanas ako nin kadya-dya--an. Tinikala--an ako et nin intowad ha mapamatin tawo. Ombayro man, hay Halità nin Diyos ay ahè mategen nin i-aral.
55002010	Kayà alang-alang ha tawtawo ya pinili̇̀ nin Diyos ay mat--eh ko ya kaganawan ampangyari kongko emen hila magkama--in nin kalibriyan ya ampangibat koni Pangino--on Hisokristo, ta ha biyay ya miha ay ma--in hila nin ahè makwan ihipen ya kagandawan ya ahè ma-anggawan.
55002011	Peteg bayti ya ombayri ya pagkahalità: "No nati tamo nin kalamo ni Pangino--on Hisokristo ay kalamo na tamo simpri nin nabiyay.
55002012	No ampagte--eh tamo ay kalamo na tamo simpri nin mamo--on. No ipogla--oh tamo ya ay ipogla--oh na tamo itaman.
55002013	Maski alwa tamon tapat, hiya ay ampanatilin tapat, ta agna ma-ari̇̀ hira--en ya hinalità na."
55002014	Habaytoy kaptegan ay ipa-ihip mo ha tawtawoy antoro--an mo. Pakabibibilinan mo hila ha arapan nin Diyos ya ampakakit kontamo ya itegen layna ya pamikokolpya la ta ayin silbi. Habayto ay ahè makab--i nin kahampatan no alwan ikahirà bongat nin tawtawoy ampakalengè.
55002015	Pagmalasakitan mo nin hika ay mag--in mahampat ya makapakonsowilo ha Diyos. Ha panggogomawà mo ay hatoy ayin kan dapat ikareng--ey, boy angka-i-aral mon mahampat ya kaptegan ya Halità nin Diyos.
55002016	Atapan mo ya aw-ilgowan ya manga-alay boy ayin silbi ya lalò makapipakarayò nin tawo ha Diyos.
55002017	Habaytoy klasin aw-ilgowan ay bilang ha kating ya kapannanaknak nin magdonot. Kabilang ha pangyayari ya habayto ay hili Himiniyo boy hi Pilito
55002018	ya nipa-alilih ana ha kaptegan. Anhalita--en lay nalabah ana ya pangabiyay oman boy anhira--en lay pantotompel nin kanayon ya tawo.
55002019	Piro hay matibay ya kaptegan ya pondasyon nin Diyos ay ombayri ya nakaholat: "Tandà nin Pangino--on baytoy tawtawoy talagan ikon na." Hay kanayon itaman ay ombayri ya nakaholat: "Hinoman ya ampaghalità nin hiya ay ikon ni Pangino--on Hisokristo ay dapat pakarayò ha kala-etan."
55002020	Ha malhay ya bali ay malakè boy hari-hari̇̀ ya kahangkapan. Ma--in kawkahangkapan ya yari̇̀ ha gintò boy pilak, boy ma--in simprin yari̇̀ ha kayo boy pità. Hay mangabli ya kahangkapan ay anggamiten ha aw-okasyon. Hay kahangkapan ya momorawen ay gamit bongat nin pan-allo-allo.
55002021	Hinoman ya pakarayò ha kasalanan, hay ka-alimbawa--an na ay emen ha ma-alagà ya kahangkapan ya nilinis, hatoy ayin kapintasan, boy handà gamiten nin pakinabangan nin Pangino--on ha maski anyay mahampat ya gawà.
55002022	Pa-alilihan mo ya kala-etan ya angka-iligan gaw--en nin mangalagò ya tawtawo. Sikapen mo nin hika ay patoloy nin ma--in kahampatan, patoloy nin tompel, manlabi, boy ma--in katinekan. Sikapen mon mag--in ka nin ombayro nin kalamo mo ya kaganawan ma--in malinis ya nakem nin andomawat haPangino--on.
55002023	Atapan mo et ya dawdiskosyon ya ayin kabalikahan boy ayin silbi ta tandà mo ya haba--in ay ampangibatan bongat nin away.
55002024	Hay magsisirbi ha Pangino--on ay dapat alwan pala-away, no alwan hiya ay dapat ma-osay ha kaganawan, ampakatorò nin mahampat, boy mapasinsya nin mandisiplina.
55002025	Dapat mapanawah yan mangitoynong nin ansomalongat kona, ta ha ombayro ay maka biyan hila nin Diyos nin pana--on nin paghehean lay kawkasalanan la boy matanda--an lay kaptegan.
55002026	Ha ombayro ay makapag-ihip-ihip hila boy maka-alih ha hilò ni Satanas ya nanagep nin mamahonol konla.
55003001	Dapat mon matanda--an ya ha hoyot ya allo ay magkama--in nin masyadoy kadya-dya--an.
55003002	Hay tawtawo ay mag--in malabi ha sarili, mag--in lopan kowalta, mahambog, mapagmalhay, mala--et maghalità, ahè anhomonol ha mawmato-antawo, ayin otang ya nakem, boy ayin galang ha Diyos.
55003003	Hila ay mag--in et nin ayin panlalabi, ayin ingangalo, mapanirà pori, mabayani, mabagsit, boy ma-inakit ha anyaman ya kahampatan;
55003004	traydor, ayin pi-aweng, mapagmatag--ay, boy malabi ha ampakab--i konla nin ikapdà nin sarili la kisa labiyen lay Diyos.
55003005	Kanwari̇̀, hila ay rilihyoso piro ayin silbi ta ahè angkakit ha biyay la ya kapangyariyan nin pagkarilihyoso la. Kayà atapan mo ya ombayroy tawtawo.
55003006	Hila ay ampako ha bawbinali ta ampanloko nin bawbabayi ya tawtarantada boy ma--in mangabyat ya kasalanan boy maparan magtan ha hari-hari̇̀ yamala--et ya kalabayan nin sarili.
55003007	Hay ombayroy bawbabayi ay pirmin ampanlengè ha aral nin maski hino, piro aghila maka-intindi nin kaptegan.
55003008	No pangno sinomalongat hi Hanis boy hi Hambris koni Moysis hin hato ay ombayro itaman hapa--eg nin ansomalongat ha kaptegan ba--in ya lawlalaki ya mawmanloloko. Hay la--et nin pangingihip la boy palso ya pantotompel la ha Diyos.
55003009	Piro aghila makapagpatoloy ha ombayroy gawà ya mala--et, ta hay kalokowan la ay mipatnag ha kaganawan tawo bilang ombayro ha nangyari koni Hanis boy koni Hambris.
55003010	Piro hika, Timotiyo ay kahalako. Hiko ya ampakahonolhonolen mo ya ampangwanan mo nin alimbawà ha pangangaral, pamimiyay, anhangaren ha biyay, pantotompel, kapasinsyawan, panlalabi,pagte-eh,
55003011	boy ha pagdanas ko nin kadya-dya--an boy ka-irapan. Tandà mo ya kaganawan nangyari kongko hin anti ko ha siyodad nin Antiyokiya, Ikonyo, boy Listra. Tandà mo simpri ya pinadya-dya--an ako bayro, piro ha kaganawan habaytoy nangyari kongko ay inlibri ako nin Pangino--on.
55003012	Kaganawan tawo ya labay mamiyay nin malinis, hatoy ayin kala-etan nin banà ha pamakilamo la koni Pangino--on Hisokristo ay talagan padya-dya--an.
55003013	Piro hay mangala--et boy ampipanorò nin alwan peteg ay lalò loma--et. Patoloy hilan manloko boy mismon hila ay angkaloko.
55003014	Piro hika, magpatoloy kan homonol ha kaptegan ya natotowan mo boy talagan ampinto-owen mo. Tandà mo no hinoy nangitorò komo,
55003015	boy tandà mo pa-ibat hin anak ka, hay masagradoy Kaholatan ya Halità nin Diyos ay intorò komo. Habayto ay ampambin hawang ha ihip nin tawtawo emen la ma-intindiyan ya tongkol ha kalibriyan ya mangibat koni Pangino--on Hisokristo banà ha pantotompel la kona.
55003016	Kaganawan Kaholatan ay ha Diyos nangibat, boy mapakinabangan ha panonorò nin kaptegan,panana-ad nin manggawà kamali--an, pangitoynong nin tawtawoy ampipa-alilih ha katoynongan, boy ha pangitorò nin kahampatan.
55003017	Ha ombayro, hay magsisirbi ha Diyos ay ahè magkama--in nin pagkokolang, no alwan handà yan gomawà nin kaganawan kahampatan.
55004001	Ha arapan nin Diyos boy ni Pangino--on Hisokristo ya manosga nin ampikabiyay kateng nikati, boy banà ha panlomateng na boy pamomo--on na ay an-ipakabibibilin ko komo ya
55004002	i-aral moy Halità nin Diyos boy pirmi kan handà nin mangi-aral nin habayto ha maski anyay oras. Mamapinto--o ka, mana--ad, mamakhaw nakem, boy pirmi kan pakapasinsya nin manorò;
55004003	ta lomateng ya pana--on ya hay tawtawo ay agana manlengè ha peteg ya torò, no alwan hay gaw--en la emen la mapdà ya sarili lan kalabayan ay tiponen lay mawmanonorò ya hay an-itorò ay hatoy labaylabay la nin leng--en.
55004004	Hay peteg ya torò ay aglayna leng--en no alwan mas labay la nin leng--en ya aw-istorya ya pinigawa-gawà bongat.
55004005	Piro hika ay mag--in pirmin mapagpendan boy te-ehen moy kawka-irapan. Hay Mahampat ya Balità ay i-aral mo boy geperan moy katongkolan mo nin magsirbi ha Diyos.
55004006	Hiko ay i-igwà ana ha kamatyan. Nilomateng ana ya oras nin ka-anggawan nin biyay ko bayri ha babon lotà.
55004007	Hiko ay kowinta nakilaban nin mahampat boy na-abot ko ya kowinta ampowayowen ko boy nag--in akon tapat ha katetpel ko.
55004008	Kayà ma--in anan an-i-anti̇̀ nin igwà kongko ya korona nin banà ha kahampatan ko. Hay mangigwà kongko ay hi Pangino--on Hisokristo ya mahampat ya manonosga. Igwà na kongko ha allon magbira ya, boy alwan bongat kongko no alwan kateng ha kaganawan ampanlabi kona boy ampipanganti̇̀ nin pagbira na.
55004009	Pagmalasakitan mon tampol makalako bayri kongko,
55004010	ta hiko ay inalihan ana ni Dimas. Mas nan pina-alaga--an ya bawbagay bayri ha babon lotà. Hiya ay nako ha siyodad nin Tisalonika. Hi Krisinti itaman ay nako ha probinsyan Galasya, boy hi Titò ay nako ha probinsyan Dalmasya.
55004011	Hi Lokas bongat ya anti bayri kongko. Pamako mo bayri ay gitan mo hi Markos, ta hiya ay matatambayen ha pagsisirbi ha Diyos.
55004012	Hi Tikiko ay inhogò kon mako ha siyodad nin Ipiso.
55004013	Pamako mo bayri ay gitan moy panlay--ep koy imbalag ko koni Karpo do ha siyodad nin Trowas; gitan mo et ya lawlibro ko, lalo-lalò ana baytoy ma-alagà ya dawdokominto ko.
55004014	Hi Alihandro ya panday nin tangsò ay nanggawà kongko nin masyadoy kala-etan. Banà ha ginawà na kongko ay gantiyen ya nin Pangino--on.
55004015	Atapan mo ya ta talagan salongat ya ha an-itorò tamo.
55004016	Hin primiro akon nilitis ay ayin nanambay kongko. Hilay kaganawan ay nama-olay kongko. Habayti ay ahè dayi ipakasalanan konla nin Diyos.
55004017	Maski pina-olayan la ko, hay Pangino--on ay pirmin anti kongko, boy binyan na ko nin kakhawan emen hay Mahampat ya Balità ay ma-i-aral kon lobosan ha kaganawan tawoy alwan Hodiyo. Inlibri na ko ha tawtawoy inogali̇̀ liyon.
55004018	Ilibri ko et nin Pangino--on ha kaganawan kala-etan. Ha ombayro, hiko ay libri ya gitan na ha katatag-ayan ha ka-ari--an na. Poriyen ya anggan makakanoman. Amin.
55004019	Halita--en mo koni Prisila boy koni Akila kateng ha pamilya ni Onisiporo ya angkomostawen ko hila.
55004020	Hi Irasto ay nabalag ha siyodad nin Korinto; hi Tropimo ay imbalag ko ha banowan Milito ta ma--in yan masakit.
55004021	Pagmalasakitan mon makalako bayri biha lomateng ya pana--on ya malay--ep. Angkomostawen ka nili Iyobolo, Podinti, Lino, boy Klawdya kateng kaganawan patel ha Pangino--on ya anti bayri.
55004022	Pirmi dayi ha nakem mo ya Pangino--on. Hay Diyos ay mangingangalo komoyon kaganawan nin mambin kahampatan.
56001001	Hiko hi Pablo ya magsisirbi nin Diyos boy hogò ni Pangino--on Hisokristo ya ma--in holat nin habayti. Inhogò ako nin mamakhaw katetpel nin tawtawoy pinili̇̀ nin Diyos boy mangipatandà konla nin kaptegan ya makapagawà konla nin kalabayan nin Diyos.
56001002	Habayti ya katetpel la boy kaptegan ay ampambi konla nin pag-asa ya hila ay magkama-in biyay ya ayin anggawan ya bilang biyay nin Diyos. Hin ahè et pinalsa bayti ya babon lotà, hay Diyos ya ahè ampagbongkok ay nagpangakò nin habayti ya biyay.
56001003	Kayà ha tama-tamà ya pana--on ay impatnag nin Diyos ya Halità na ya impahimalà na kongko nin i-aral kompormi ha an-ipanogò kongko nin Diyos ya Mapangilibri kontamo.
56001004	Anholatan kata, Titò ya bilang kon sarilin anak nin banà ha katetpel ta. Hay Tatay ya Diyos boy hi Pangino--on Hisokristo ya Mapangilibri kontamo ay mangingangalo dayi komo nin mambin kahampatan boy katinekan.
56001005	Hika ay imbalag ko ha islan Krita para manyari̇̀ nin bawbagay ya ka-ilangan yari--en, boy ha mangama--in katetpel ha balang banowa ay mamili̇̀ ka nin mama-alà konla bilang ombayro ha imbibilin koyna komo.
56001006	Hay pili--en mon mama-alà ay ombayri ya dapat angkakit ha biyay na: ahè anggomawà nin mapamintasan kona boy mimihay ahawa na. Hay aw-anak na ay dapat antompel ha Diyos, ahè anggomawà nin kala-etan, boy ahè anhomombalang ha mawmato-antawo la.
56001007	Hay ampama-alà ha mangama--in katetpel ay dapat ayin mapamintasan kona, ta hiya ya pinaba-alà nin trabaho ya para ha Diyos. Dapat hiya ay alwan hambog, alwan mapahang, alwan mapaminom nin alak, alwan mapanggolo, boy alwan sakim;
56001008	no alwan hiya ay dapat mahampat mangistima nin sawsang-ili, labaylabay ya kahampatan, mapagpendan, mahampat, malinis, hatoy ayin kapintasan, boy maronong mandisiplina nin sarili na.
56001009	Hay kaptegan ya in-aral kona ay dapat nan pangoligtanan nin mahampat. Ha ombayro, hay tawtawo ay mapakhaw nay nakem ha tamà ya aral, boy ma-ipatandà nay kamali--an nin ansomalongat ha peteg ya torò.
56001010	Ma--in malakè ya ahè labay homonol, lalo-lalò ana baytoy Hawhodiyo ya ampipagkakanwari̇̀ nin hila ay anak nin Pangino--on. Hila ay ampipanloko boy ampagtotol nin ayin silbi.
56001011	Kayà habaytoy ampipagkakanwari̇̀ ay dapat pategenen nin manorò, ta ma--in anan ongnoy kapamilyawan ya angkagoloy nakem banà ha pangitorò la nin alwan dapat itorò. Ombayroy anggaw--en la emen hila ay makakwa nin kowalta ya para ha sarili la.
56001012	Mismon mihay propita ya kapariho lan taga Krita ya naghalità nin ombayri: "Hay tawtaga Krita ay pirmin ampagbongkok; hila ay emen aw-ayop ya ganid; mangahibà hila boy mangatamlad."
56001013	Habayti ya hinalità na ay peteg. Kayà paghalita--an mo hila nin makhit emen mag--in mahampat ya pantotompel la,
56001014	boy emen ma-alih ya ka-iligan la ha aw-istorya nin Hawhodiyo ya pinigawa-gawà bongat, boy ha an-ipanogò nin tawtawoy ahè labay ya kaptegan.
56001015	Hay tawoy ma--in malinis ya ka-ihipan ay ampangipalagay nin kaganawan bagay ay malinis, piro hay tawoy mala--et ya pangingihip boy ayin katetpel ay ayin malinis para kona, ta hay ihip na boy konsinsya na ay maremek.
56001016	Anhalita--en nin habaytoy tawtawo ya balay lay Diyos piro angkakit ha gawgawà la ya an-ipogla--oh la ya; ta mabayani hila, aghila anhomonol, boy aghila ampakagawà nin kahampatan.
56002001	Hapa--eg, hay dapat mon itorò ay hatoy kompormi ha peteg ya aral.
56002002	Hay mawmato-antawoy lalaki ay toro--an mon ahè minom alak,mag-in kagalanggalang, mag--in mapagpendan, magkama--in katetpel ha kaptegan, magkama--in panlalabi, boy mag--in mapasinsya.
56002003	Ombayro simpri ya mawmato-antawoy babayi: toro--an mo hila nin pakatinek emen hila igalang. Aghila magdaldal nin paninirà nin kanayon boy aghila minom nin alak, no alwan mangitorò hila nin kahampatan.
56002004	Ha ombayro, hay mawmato-antawoy babayi ay makatorò ha mawmalagò ya babayi nin manlabi nin ahawa boy aw-anak la,
56002005	mag--in mapagpendan, mag--in malinis ya nakem, pakahipeg ha pamamali, pakaba--it, boy pasakop ha ahawa. No ombayroy gaw--en la, hay Halità nin Diyos ay ahè mapola--an.
56002006	Ombayro itaman ha mawmalagò ya lalaki, iwawali mo konla ya mag--in hilan mapagpendan.
56002007	Ha kaganawan bagay ay ipakit mo ya hika ay ampanggawà nin kahampatan. Agmo gaw--en alina no alwan gaw--en mon matibolos ha nakem mo ya pangitorò mo konla nin kaptegan.
56002008	Pakahampat ka nin mangitorò konla emen agla ka pintasan, boy emen mipareng--ey ya ansomalongat komo, boy emen ayin hilan mahalità ya anyaman ya tongkol kontamo.
56002009	Hay aw-alilà ya hinaliw ay toro--an mo nin hay aw-amo la ay pakahonolen la, pakonsowilowen, boy agla tobaytobayen.
56002010	Hay amo la ay agla panakawan nin anyaman ya bagay, no alwan ipakit la ya hila ay talagan mapahimala--an. No ombayro ya gaw--en la ay malabayan nin tawtawo ya torò ya tongkol ha Diyos ya Mapangilibri kontamo.
56002011	Hay kahampatan nin pangingangalo nin Diyos ay impatnag para ha ikalibri nin kaganawan tawo.
56002012	Habayti ya kahampatan pangingangalo nin Diyos ay makapi-akay kontamo nin halibokotan ya kala-etan kateng kalabayan nin nawini tamo. Ha ombayro, ha kasalokoyan pana--on, hitamo ay makapagpendan, mag--in mahampat, boy mag--in malinis, hatoy ayin kapintasan,
56002013	peleg tamon an-anti--en ya kaligawan ya an-asawan tamoy ahè makwan ihipen, hatoy panlomateng nin Diyos tamo ya ahè mapantayan boy Mapangilibri ya ayin kanayon no alwan hiPangino--on Hisokristo.
56002014	Intarmoli ni Apo Hisos nin inggawà ya sarili na nin mati emen tamo matbeh ha kaganawan kala-etan. Linisan na et ya kawkasalanan tamo emen na tamo mapagsarili nin pag-ikon boy emen tamo homipeg nin manggawà nin kahampatan.
56002015	Habayti ya bawbagay ay i-aral mo ha tawtawo. Gamiten moy kaganawan karapatan mo nin mamakhaw konla boy mana--ad konla. Agmo hila payagan nin manyamo-yamò komo.
56003001	Ipa-ihip mo ha tawtawo bahen ya pasakop hila ha ampipamo--on boy ha mangama--in katongkolan ha gobirno. Pakahonol hila boy mag--in handà nin gomawà kahampatan.
56003002	Aghila maghalità nin ikahirà nin maski hinoy tawo boy aghila mag--in pala-away, no alwan pakaba--it hila boy pakagalang ha kaganawan tawo.
56003003	Hitamo, hin hato ay ayin simprin tandà ya tongkol ha Diyos, ta agtamo anhomonol boy maparah tamon magtan ha alwan kahampatan boy honolhonolan tamo ha kaganawan mala--et ya kalabayan ya ikapdà nin nawini tamo. Hay angkakit pon ha biyay tamo ay mala--et ya pangingihip, inggit, boy pami-i-inakit.
56003004	Piro hin nipatnag kontamo ya kahampatan boy panlalabi nin Diyos ya Mapangilibri kontamo
56003005	ay inlibri na tamo ha kaparosawan. Inlibri na tamo, alwan banà ha panggawà tamo nin kahampatan, no alwan banà ha ingangalo na. Hitamo ay na-i-anak nin oman banà ha panlinis na kontamo, boy hay Ispirito nin Diyos ay nambi kontamo nin bayoy biyay.
56003006	Banà koni Pangino--on Hisokristo ya Mapangilibri kontamo ay lobosan nin inggawà nin Diyos kontamo ya Ispirito na.
56003007	Ombayroy ginawà na emen ha kahampatan pangingangalo na, hitamo ay imbilang na nin ayin kasalanan, boy nagkama--in tamo nin pag-asa ha biyay ya ayin anggawan ya kowinta manawen tamo.
56003008	Habayti ya ombayri ya pagkahalità ay peteg. Labay kon hokawen moy nakem mon itorò bayti ha tawtawo bahen emen hay mangama--in anan pantotompel ha Diyos ay talagan gomawà nin kahampatan. Mahampat ba--in boy ikahampat nin tawtawo.
56003009	Pa-alilihan mo ya pamididiskosyon ya ayin silbi, kateng aw-ilgowan ya tongkol hapawpinanlipi--an, kateng pamaki-away boy pamakikolpya ya tongkol ha kawkapanogo--an nin Hawhodiyo, ta habayti ay ayin pakinabang boy ayin kowinta.
56003010	Maskin hino ya ampanggawà nin kagolowan ay panoro--an mo. No kaloway bisis mo yaynan tinoro--an ta agya manlengè ay ayin anan magawà kona no alwan pa-olayan yayna.
56003011	Tandà mo ya hay tawoy ombahen ay mala--et boy ampagkasalanan. Hiyayna mismo ya ampambin ihosga ha sarili na.
56003012	Pami-abot bahen ni Artimas o Tikiko ya ihogò kon mako komo ay pagsikapan mon homakbat kongko ha Nikopolis, ta hay disisyon ko ay bayro ko peleg abagat.
56003013	Pamibwat ni Sinas ya abogado boy hi Apolos ay igwà moy kaya mo nin itambay konla. Sigorowen mo ya kaganawan angka-ilanganen la ay anti konla.
56003014	Hay pawpatel tamo ha Pangino--on ay toro--an mon pirmin manggawà nin kahampatan boy mag--in matatambayen ha ampipanga-ilangan emen hay biyay la ay ma--in ma-ibonga.
56003015	Angkomostawen ka nin kaganawan kalamowan ko. Ikomosta mo kayi ha kaganawan ampanlabi konnawen ya pawpatel bahen ya mangama--in katetpel. Hay Diyos ay mangingangalon mambin kahampatan komoyon kaganawan.
57001001	Hay ma-in holat nin habayti ay hiko hi Pablo ya impiriso nin banà ha pangi-aral ko nin tongkol koni Pangino--on Hisokristo. Hi Timotiyo ya patel tamo ha Pangino--on ay kalamo ko nin ampanolat nin habayti ya para komo, Pilimon, ya anlabiyen nawen ya kalamowan nin mangangaral.
57001002	Habayti ya holat ay para et ha babayi ya hi Apyà ya patel nawen ha Pangino--on, boy para koni Arkipo ya kapara nawen pinagkahondalò ni Pangino--on Hisokristo, boy para ha gropon mangama--in katetpel ha Diyos, hatoy ampititipon ha bali mo, Pilimon.
57001003	Hay Tatay tamoy Diyos boy hi Pangino--on Hisokristo ay mangingangalo dayi komoyo nin mambin kahampatan boy katinekan.
57001004	Ha panalangin ko, hika ay an-ilamo kon pirmi nin magpasalamat ha Diyos,
57001005	ta angkabalita--an koy tongkol ha katetpel mo koni Pangino--on Hisos, boy tongkol ha panlalabi mo ha kaganawan nag--in tawtawo nin Diyos.
57001006	An-ipanalangin ko ya hay pamapteg mo nin katetpel mo ya tongkol koni Pangino--on Hisokristo ay magkama--in nin lobos ya pangingintindi ha kaganawan kahampatan ya anti kontamo nin banà ha pamakilamo tamo koniPangino--on Hisokristo.
57001007	Hiko man, patel ay labis akon angkaligawan boy angkahahaliwa nin banà ha panlalabi mo, ta pinaligha moy nakem nin nag--in tawtawo nin Diyos.
57001008	Banà ha pamakilamo ta koni Pangino--on Hisokristo ay ma-ari̇̀ homkaw ya nakem ko nin imanda komo ya nararapat mon gaw--en.
57001009	Ombayro man, banà ha panlalabi ko komo, hiko ya mato-ayna ya ayin kanayon no alwan hi Pablo ya piriso nin banà koni Pangino--on Hisokristo ay maki-ilgo tana komo.
57001010	Hay ipaki-ilgo ko komo ay tongkol koni Onisimo ya peleg anti ko bayri ha pirisowan ay nag--in ko yan bilang sarilin anak nin banà ha pantompel na koni Pangino--on Hisokristo.
57001011	Hin hato ay ayin kan kapapakinabang kona maski hay labay totolen nin ngalan nay Onisimo ay mapakinabangan. Piro hapa--eg, hiya ay pakinabangan tayna.
57001012	An-ihogò ko yan magbira bahen komo boy hay nakem ko ay pirmin anti kona.
57001013	Labay ko dayi nin panatiliyen ya bayri kongko nin pinagkanawini mo nin manambay kongko peleg kon anti bayri nin impiriso nin banà ha pangi-aral ko nin Mahampat ya Balità.
57001014	Piro agko labay gomawà no agko pon ma-i-pakipapano komo. Agko labay ya angkapilitan kan bongat, no alwan hay panggawà mo nin kahampatan ay hatoy tarmolin nakem mo.
57001015	Maka kayà nipahiyay komo hi Onisimo nin amò ya pana--on ay emen pirmiyan yayna komo pagbira na bahen.
57001016	Hin hato hi Onisimo ay alilà mon bongat; piro hapa--eg ay alwa yaynan alilà no alwan patel yayna ha Pangino--on. Hiya ay anlabiyen ko, piro lalò mo yan anlabiyen, ta alilà mo ya boy patel mo ha Pangino--on.
57001017	Kayà no an-itoring mo ko nin talagan kalamowan mo ay tanggapen mo ya nin emen ha panananggap mo kongko.
57001018	No nakagawà ya komo nin alwan tamà, o no nagka-otang ya komo ay kongko mo hinowen.
57001019	Hikon mismo hi Pablo ya ampanolat nin habayti. Hiko ya mamayad komo. No ha bagay, alwa kon dapat banggiten ya hay kalibriyan nin kalolowa mo ay kowinta otang mo kongko ta hikoy nangipakarani komo ha Pangino--on.
57001020	Kayà, patel, an-ipaki-ilgo ko komo ya banà ha pamakilamo ta ha Pangino--on ay gaw--en moy an-ipaki-ilgo ko komo. Banà ha pamipatel ta koni Pangino--on Hisokristo ay pakonsowilowen mo ko bayri ha an-ipaki-ilgo ko komo.
57001021	Makhaw ya nakem ko nin nangiholat komo nin habayti ta angkasigoro ko ya honolen mo ko, boy tandà ko ya igit et ya gaw--en mo ha an-awoken ko komo.
57001022	Ma--in ako et awod ipaki-ilgo komo ya mihay bagay. Mangihandà ka nin mihay kowarto ya para kongko, ta an-omasa ko nin banà ha pawpanalangin moyo ay makabira ko bahen komoyo.
57001023	Angkomostawen ka ni Ipapras ya kalamo kon impiriso nin banà ha pangangaral nin tongkol koni Pangino--on Hisokristo.
57001024	Hi Markos, hi Aristarko, hi Dimas, boy hi Lokas ya kawkalamowan kon mangangaral ay ampangomosta simpri komo.
57001025	Hi Pangino--on Hisokristo ay mangingangalo dayi nin mambin kahampatan komoyon kaganawan.
58001001	Hin hato, hay Diyos ay naghalità ha kawka-apo-apowan tamo nin malakè ya bisis boy ha hari-hari̇̀ ya paraan ya hay pinahalità na ay pawpropita na.
58001002	Piro hapa--eg ha kalampohan ana nin pana--on, naghalità ya kontamo ya hay pinahalità na ay Anak na. Hay babon lotà ay pinalsa nin Diyos ya hay ginomawà ay Anak na, boy pinili̇̀ nin Diyos ya Anak na nin mag-ikon nin kaganawan bagay.
58001003	Bayri ha Anak ay makit ya kagandawan kahampatan boy kahawangan nin Diyos, boy no pangno ya Diyos ay ombayro itaman ya Anak na. Hiya ya Anak ya ampakaba-alà ha kaganawan pinalsa nin Diyos, ta maski anyay halita--en na ay ampangyari. Nati ya emen na ma-alih ya kawkasalanan tamo, biha ya nako ha katatag-ayan ha kama-inan nin Diyos nin niknò ha bandan wanan nin Pinakamakapangyariyan ya Diyos.
58001004	Hay an-ingaten Anak nin Diyos ay igit ha aw-anghil, ta hay katongkolan ya inggawà kona nin Diyos ay igit ha katongkolan la.
58001005	Alwan anghil no alwan Anak na ya pinag-ilgowan na nin ombayri: "Hika ya Anak ko. Hapa--eg ay impatnag ko ya hiko ya Tatay mo." Ombayri et ya hinalità nin Diyos ya tongkol ha Anak na: "Hiko ya Tatay na boy hiya ya Anak ko."
58001006	Hin ihogò nin Diyos ya mimihay Anak na nin mako bayri ha babon lotà ay ombayri ya hinalità na: "Kaganawan anghil nin Diyos ay dapat homamba kona."
58001007	Tongkol ha aw-anghil ay ombayri itaman ya hinalità nin Diyos: "Hila ay mawmagsisirbi ko ya no labay ko ay magawà ko nin hila ay mag--in angin boy mag--in apoy."
58001008	Piro hay hinalità nin Diyos ya tongkol ha Anak na ay kahalako ta ombayri ya hinalità na kona: "Hay pamomo--on mo, O Diyos ay anggan makakanoman. Hay pag-a-ari̇̀ mo ay ma--in kahampatan.
58001009	Angkatowà ka ha gawgawà ya mahampat, piro angka-inakit ka ha gawgawà ya mala--et. Kayà pinonò kata nin kaligawan, ta hika ay ginawà kon igit ha kawkalamowan mo."
58001010	Hinalità et nin Diyos ha Anak na: "Hin ka-ona-onawan, hika ya Pangino-on ay pinalsa moy lotà, boy gamet mo ya nanggawà nin langit.
58001011	Kaganawan nin habayti ay ma-in anggawan, piro hika ay manatili anggan makakanoman. Habaytoy pawpinalsa mo ay doma-an nin bilang ha dolo
58001012	ya no ayin anan kowinta ay topi-en ana ta pahiliyan nin bayo. Piro hika ay ahè ampangoman; agka tomo--a boy agka mati."
58001013	Habayti et ya hinalità nin Diyos ha Anak na: "Miknò ka ha bandan wanan ko anggan hay kawka-away mo ay talowen ko boy igwà ko hila ha hilong kapangyariyan mo." Maski nakakano ay ayin ombayroy hinalità nin Diyos ha aw-anghil na.
58001014	Wari̇̀ alwan kaganawan anghil ay aw-ispirito ya mawmagsisirbi ha Diyos? An-ihogò hila nin Diyos nin magsirbi do ha tawtawoy biyan na nin kalibriyan ha kasalanan.
58002001	Banà ta hi Pangino--on Hisos ya ampaka-igit ha kaganawan ay dapat tamon pangoligtanan nin mahampat ya kaptegan ya nalengè tamo ya tongkol kona emen agtamo mipakarayò ha kaptegan.
58002002	Hay kawkapanogo--an ay inggawà nin Diyos ha aw-anghil, ta hila ya mangibalità nin habayto koni Moysis. Napaptegan ya hay kawkapanogo--an ay talagan peteg ta hinoman ya hinomombalang o ahè hinomonol bayro ay nakatanggap nin parosa ya nararapat kona.
58002003	Mas et bayroy mangyari kontamo. Hitamo ay ahè maka-iwas ha kaparosawan ha impirno no agtamo ampa-alaga--an bayti ya kalibriyan ya ahè makwan ihipen. Hi Pangino--on Hisos ya ona nin nangibalità nin habayti ya kalibriyan, boy hay nipampakalengè kona ya namapteg kontamo nin habayti ay peteg.
58002004	Habayti ay pinaptegan et nin Diyos ha pangipakit na nin pawpalatanda--an boy hari-hari̇̀ ya papag-ispantawan, boy ha pambi na nin kawkakayawan ya nangibat ha Ispirito nin Diyos. Habayto ay an-igwà nin Diyos kompormi ha kalabayan na.
58002005	Alwan ha aw-anghil inggawà nin Diyos ya katongkolan mamo--on no alwan inggawà na koni Pangino--on Hisokristo. Hay an-ilgowen nawen ay alwan tongkol bayri ha babon lotà hapa--eg, no alwan hatoy kapahiliyan nin habayti.
58002006	Ha Halità nin Diyos ay nakaholat ya ombayri ya hinalità hin hato ni Ari̇̀ Dabid: "Anya ya tawo ta ampanemtemen mo ya boy ampa-alaga--en mo?
58002007	Hiya ay ginawà mon ma-aypà ha aw-anghil nin amò ya pana--on. Intag--ay mo ya nin pinarangalan nin emen ha ari̇̀,
58002008	balè kaganawan bagay ay inggawà mo ha hilong kapangyariyan na." Hin inggawà nin Diyos ha hilong kapangyariyan nin tawtawo ya kaganawan bagay ay ayin anan bagay ya ayin ha hilong kapangyariyan la. Piro agtamo et angkakit hapa--eg ya kaganawan bagay ya anti ha hilong kapangyariyan nin tawtawo.
58002009	Hi Apo Hisos balè ay tandà tamoy ginawà ya nin Diyos nin ma-aypà ha aw-anghil nin amò ya pana--on. Ombayro man, banà ha pagkamati ni Apo Hisos hin nagdanas ya nin kadya-dya--an, hay Diyos ay nangitag--ay nin namarangal kona. Banà ha kahampatan ingangalo kontamo nin Diyos ay nilabay na ya hi Apo Hisos ay magdanas nin kamatyan para kontamon kaganawan.
58002010	Hay Diyos ay ma--in karapatan nanggawà nin ombayro ta hiyay namalsa nin kaganawan, boy kaganawan bagay ay para ha ikapori na. Lano do ha katatag-ayan ha kama-inan nin Diyos ay labay na nin hay malakè ya anak na ay magkama--in kagandawan ya emen ha kagandawan na. Hi Apo Hisos ya mantan bayro kontamo ay ka-ilangan pon magdanas nin kadya-dya--an, ta hay pagdanas na nin kadya-dya--an ay kabo-o--an nin kalibriyan nin aw-anak nin Diyos.
58002011	Hi Apo Hisos ya ampangalih nin kawkasalanan emen hay tawtawo ay mag--in nin ayin kasalanan. Hapa--eg, hiya kateng hatoy tawtawoy inalih nay kawkasalanan ay mimihay tatay la ya ayin kanayon no alwan Diyos. Kayà ahè an-ikareng--ey ni Apo Hisos nin ingaten hila nin pawpatel,
58002012	ta hin hato ay ombayri ya hinalità ni Apo Hisos ha Diyos: "Hay ngalan mo ay ibabalità ko ha pawpatel ko. Ha pamititipon nin kaganawan ay magkanta ko nin pamomori komo."
58002013	Hinalità et ni Apo Hisos, "Pahimalà ako ha Diyos." Ombayri et ya hinalità na: "Anti ko bayri kateng aw-anak nin Diyos ya impahimalà na kongko."
58002014	Hay aw-anak ya antokoyen na bayri ay tawtawo ya ma--in laman boy dayà. Hi Apo Hisos itaman ay nag--in tawo nin bilang konla emen ya mati. Hay pagkamati na ya pinamatalo na koni Satanas, ta hi Satanas ya ma--in kapangyariyan ha kamatyan.
58002015	Hay tawtawo, leleg angkabiyay ay angkalimo ha kamatyan. Piro hi Satanas ay tinalo ni Apo Hisos emen hila malibri do ha ahè mangaka-alih konlay pangalimo ha kamatyan.
58002016	Malinaw ya alwan aw-anghil ya antambayan ni Apo Hisos, no alwan hay antambayan na ay tawtawoy inalalak ni Abraham.
58002017	Kayà emen matambayan ni Apo Hisos ya pawpatel na ay ka-ilangan mag--in yan tawo emen na maranasan ya andanasen nin tawtawo. Ha ombayro, hi Apo Hisos ay nag--in pinakamatag--ay ya pari̇̀ ya ma-ingangalowen boy tapat ha sirbisyo ya mangipakisondò nin tawtawo ha Diyos bilang ombayro ha sirbisyo hin hato nin pawpari̇̀ nin Aw-israylita; ta banà ha pagkamati ni Apo Hisos ay natbeh ya tawtawo ha kawkasalanan.
58002018	Mismon hi Apo Hisos ay nagdanas nin kadya-dya--an hin tinoksò ya ni Satanas, piro agya natoksò. Kayà matambayan nay ampipagdanas nin toksò.
58003001	Hapa--eg, pawpatel ya kapara kon iningat nin Diyos, ihipen tamo hi Apo Hisos ya inhogò nin Diyos emen ya mag--in pinakamatag--ay ya pari̇̀ ya mangipakisondò kontamo ha Diyos, ta hiya hi Apo Hisos ya ampahimala--an tamo.
58003002	Tapat ya ha impagawà kona nin Diyos ya nangihogò kona bilang itaman koni Moysis hin hato ya tapat ha pamama-alà ha kapamilyawan nin Diyos, hatoy Aw-israylita ya impaba-alà kona nin Diyos.
58003003	Piro hi Apo Hisos ay ampaka-igit koni Moysis ta hiyay namalsa nin tawtawo. Hay ka-alimbawa--an ay tawoy nangipa-ireng bali: hay mas amparangalan ay hatoy tawo kisa bali, piro hi Pangino--on Hisos ya ka-alimbawa--an nin nangipa-ireng bali ay hiyay mas amparangalan kisa hi Moysis ya pinaba-alà bongat.
58003004	Balang bali ay ma--in nangipa-ireng, piro Diyos ya namalsa nin kaganawan bagay.
58003005	Hi Moysis ay bilang ha mihay alilà ya tapat ha pagsisirbi ha Diyos, ta hiya ay anhomonol ha an-ipagawà kona nin Diyos ya asiwa--en nay Aw-israylita ya tawtawo nin Diyos. Hay bawbagay ya halita--en lano nin Diyos ay imbalità ni Moysis.
58003006	Balè hi Pangino--on Hisokristo ay alwan alilà, ta hiya ay Anak nin Diyos. Tapat ya ha pangangasiwà ha aw-anak nin Diyos bilang ombayro ha pangangasiwà hin hato ni Moysis. Hitamo ay aw-anak nin Diyos no hay pamahimalà tamo kona ay matibay angga ha anggawan, boy no an-omasa tamo kona.
58003007	Hay Ispirito nin Diyos ay naghalità nin ombayri: "No angkalengè moyo hapa--eg ya hawhalità nin Diyos
58003008	ay agmoyo patya--en ya nakem moyo nin bilang ha kawka-apo-apowan moyo ya kinomontra ha Diyos hin hato hinpana--on ni Moysis. Pirmi la kon anhoboken hin anti hila ha powiray dogal, wana nin Diyos.
58003009	Lo--ob apatapò ya ta--on nin angkakit lay pawpapag-ispantawan ya anggaw--en ko konla, piro aghila antonggen nin manobok kongko.
58003010	Kayà habaytoy tawtawo ay pinamahangan ko. Hinalità ko, 'Pirmi hilan ampakihowawi̇̀ kongko ta angkomontra hila ha labay ko.'
58003011	Ha kapahangan ko konla ay ombayri ya pinanompa--an kon hinalità: 'Talagan aghila makapahok nin pa-inawa do kongko ha dogal ya inhandà kon pa-iriyan la.' "
58003012	Pawpatel, mag-atap kawo emen agkawo mag--in mala--et ya ayin pantotompel ha Diyos, ta no mangyari komoyo bayto ay anhalibokotan moyo ya Diyos ya angkabiyay.
58003013	Hay dapat moyon gaw--en emen agkawo maloko para gomawà nin kasalanan ay agmoyo patya--en ya nakem moyo, boy allo-allo kawon mipapangaralan mintras ma--in et pana--on nin mangapitatambay kawo.
58003014	Hay pamakilamo tamo koni Pangino--on Hisokristo ay ayin angga no pangoligtanan tamon mahampat ya pamahimalà tamo kona hin ompisa nin hitamo ay tinompel kona.
58003015	Ombayri ya nakaholat ha Halità nin Diyos: "No angkalengè moyo hapa--eg ya hawhalità nin Diyos ay agmoyo patya--en ya nakem moyo nin bilang ha kawka-apo-apowan moyo ya kinomontra kona hin hato."
58003016	Hino baytoy nipankomontra ha Diyos maski nalengè lay bosis na ya ampaghalità konla? Wari̇̀ alwan hila baytoy kaganawan nin hatoy pinangonawan ni Moysis nin in-alih ha nasyon Ihipto?
58003017	Ha lo--ob apatapò ya ta--on, hinoy ampamahangan nin Diyos? Wari̇̀ alwan hatoy nipagkasalanan ya nikati ha powiray dogal?
58003018	Hinoy inhompà nin Diyos nin talagan ahè makapahok nin pa-inawa do kona ha dogal ya inhandà nan pa-iriyan la? Wari̇̀ alwan hatoy ahè nipanhomonol kona?
58003019	Tandà tamo ya aghila nakapahok banà ha agla pantompel ha Diyos.
58004001	Hitamo ay kalamo do ha tawtawoy pinangako--an nin Diyos nin makapahok nin pa-inawa do kona ha dogal ya inhandà nan pa-iriyan tamo. Kayà mag-atap tamo emen ayin kontamo nin mapabilang do ha tawtawoy ayin katetpel ya ahè makapahok ha dogal ya impangakò nin Diyos.
58004002	Nakalengè tamo itaman nin Mahampat ya Balità ya tongkol ha pama-inawawan ya nalengè nin hatoy kawkalamowan ni Moysis. Ombayro man, maski nalengè la bayto ay aghila tinompel; kayà ahè nakab--i nin kahampatan konla.
58004003	Hitamoy ampipantompel ha Diyos ay talagan makapahok bayro nin pa-inawa, piro hay ahè ampipantompel ay ahè makapahok bayro ta ombayri ya nakaholat ha Halità nin Diyos: "Ha kapahangan ko konla ay inhompà ko nin hinalità ya ombayri: 'Talagan aghila makapahok nin pa-inawa do kongko ha dogal ya inhandà kon pa-iriyan la.' " Hatoy dogal ya pama-inawawan ay nayari̇̀ ana nin Diyos pa-ibat et hin pinalsa nay kaganawan.
58004004	Tandà tamo ya nayari̇̀ ana bayto ta nakaholat ha Halità nin Diyos ya tongkol ha ikapiton allo. Ombayri ya pagkahalità: "Ikapiton allo, hay Diyos ay napa-inawa ta nayari̇̀ nayna ya gawgawà na."
58004005	Hinalità nayna et, "Talagan aghila makapahok nin pa-inawa do kongko ha dogal ya inhandà kon pa-iriyan la."
58004006	Hatoy nika-onan nakalengè nin Mahampat ya Balità ay ahè nakapahok bayro banà ha agla panhomonol. Piro ma--in kanayon ya makapahok bayro nin pa-inawa kalamo nin Diyos.
58004007	Matanda--an bayto ta hay Diyos ay nangitaning nin mihay allo ya an-ingaten "Hapa--eg"; ta hin nalabah ya malakè ya ta--on pa-ibat hin ahè nakapahok nin pa-inawa baytoy kawkalamowan ni Moysis ay impahalità nin Diyos koni Ari̇̀ Dabid bayti ya hinalità koyna komoyo, "No angkalengè moyo hapa--eg ya anhalita--en nin Diyos ay agmoyo patya--en ya nakem moyo."
58004008	Hay dogal ya pinantanan hin hato ni Hoswi ha Aw-israylita ay alwan habaytoy talagan dogal ya pama-inawawan la nin kalamo la ya Diyos, ta no habaytoy talagan dogal ya pama-inawawan nin kalamoy Diyos, nalabah ya ongnoy pana--on, hay Diyos ay agana dayi namanggit nin tongkol ha kanayon ya alloy pama-inawa.
58004009	Kayà hay Diyos ay ma--in inhandà ya dogal para pama-inawawan nin tawtawo na nin bilang ombayro ha pama-inawa na hin nayari̇̀ nan pinalsa ya kaganawan.
58004010	Hinoman ya makapahok ha dogal ya pama-inawawan nin kalamo na ya Diyos ay makapa-inawa ya ha gawgawà na nin bilang ha Diyos ya napa-inawa hin nayari̇̀ yan namalsa.
58004011	Kayà pagsikapan tamon makapahok nin pa-inawa kalamo nin Diyos. Agtamo towaren ya tawtawo hin hato ya ahè nakapahok ha dogal ya pangipalakwan konla, ta aghila hinomonol.
58004012	Hay Halità nin Diyos ay anggomawà boy makapangyayari. Matarem nin igit ha hondang ya mitaligmang ya tarem. No pangno nin hay hondang ay ampakataloh ha pawpilpo--an kateng ha bawbot--o ay ombayro itaman ya Halità nin Diyos, ta anggomawà ha nakem boy ha ka-ihipan nin tawtawo boy ampakatandà no anyay an-ihipen la boy amplanowen la.
58004013	Ayin pinalsa ya ma-ari̇̀ magtagò ya ahè makit nin Diyos. Tandà nay kaganawan pinalsa na boy angkakit nay kaganawan gawà la. Lano ay omarap tamo kona ta kaganawan ginawà tamo ay tobayen tamo kona.
58004014	Pangoligtanan tamo ya katetpel tamo ta ma--in tamoynan pinakamatag--ay ya pari̇̀ ya anggomawà nin sirbisyoy mangipakisondò nin tawtawo ha Diyos. Hiya ya nako ha katatag-ayan ha kama-inan nin Diyos ya ayin kanayon no alwan hi Pangino--on Hisos ya Anak nin Diyos.
58004015	Habayti ya ampangipakisondò nin tawtawo ha Diyos ay andomamay kontamo nin mananam nin kaganawan an-ikakapey nin pantotompel tamo. Ha pagdadanas tamo nin toksò ay an-ingalowan na tamo, ta hin anti ya bayri ha babon lotà ay tinoksò ya ha kaganawan paraan. Nagdanas ya itaman nin tawtoksò nin bilang ha pagdanas tamo, piro maski tinoksò ya ay agya nakagawà nin kasalanan.
58004016	Banà ta ma--in ampangipakisondò kontamo ha Diyos ay agtamo mag-alangan nin pakarani ha Diyos ya ampambin kahampatan ingangalo kontamo. Ha pangingangalo na, anyaman ya oras nin ka-ilanganen tamoy tambay na ay igwà na kontamo no pakarani tamo kona.
58005001	Hin hato, ha kawka-apo-apowan tamo ay ma--in pinili̇̀ konla para mag--in pinakamatag--ay ya pari̇̀ ya anggomawà nin sirbisyo ha Diyos nin para ha tawtawo. Balang pinili̇̀ ay hiya ya mangidolog ha Diyos nin aw-ayop ya pinati nin para ha ikapatawad nin kawkasalanan boy ma--in et kanayon ya an-igwà ya para ha Diyos.
58005002	Habaytoy tawoy pinakamatag--ay ya pari̇̀ ya ampangipakisondò nin tawtawo ha Diyos ay ma--in itaman kakapeyan. Kayà tandà na no pangno na mapagpasinsyawan nin pakilamowan ya tawtawoy ampitawon ya anggomawà nin alwan mahampat.
58005003	Banà ta ma--in yan kakapeyan, hay an-igwà na ha Diyos ya para ha ikapatawad nin kawkasalanan ay alwan bongat para ha kawkasalanan nin tawtawo, no alwan para et ha sarili nan kawkasalanan.
58005004	Hay tawoy nag--in pinakamatag--ay ya pari̇̀ ya mangipakisondò nin tawtawo ha Diyos ay ampagkama--in karangalan, piro ahè ma-ari̇̀ pili--en nin tawo ya sarili na nin mag--in nin ombayro. Hiya ay ka-ilangan pili--en nin Diyos nin bilang koni Aron hin hato ya pinili̇̀ na nin mag--in ka-ona-onawan pinakamatag--ay ya pari̇̀.
58005005	Ombayro itaman koni Pangino--on Hisokristo. Agna pinarangalan ya sarili na ya mag--in yan pinakamatag--ay ya pari̇̀ ya anggomawà nin sirbisyoy mangipakisondò nin tawtawo ha Diyos, no alwan hay Diyos ya namarangal kona, ta Diyos ya nangigwà kona nin ombayroy sirbisyo ta wana kona, "Hika ya Anak ko; hapa--eg ay impatnag ko ya hiko ya Tatay mo."
58005006	Hay kanayon et ya hinalità nin Diyos koni Apo Hisos ay ombayri: "Hika ay pari̇̀ anggan makakanoman nin bilang ombayro koni Milkisidik hin hato."
58005007	Hin anti et bayri hi Apo Hisos ha babon lotà ay nanalangin ya ha Diyos ya makapilibri kona ha kamatyan. Ha pamakirawat na ay ampantolò ya lowà na boy makhaw ya tangih na. Hay andawaten na ay nilengè nin Diyos banà ta hi Apo Hisos ay nagmaka-aypà nin hinomonol ha Diyos.
58005008	Ha pagdanas ni Apo Hisos nin kadya-dya--an, maski Anak ya nin Diyos ay natoto yan lalò homonol ha Diyos.
58005009	Habaytoy ginawà na ya kabo-o--an nin hiya ay ayin pagkokolang. Kayà kaganawan ampipanhomonol kona ay ma-ilibri na ha kasalanan, boy biyan na hilan biyay ya ayin anggawan.
58005010	Diyos ya ginomawà emen hi Apo Hisos ay mag--in pinakamatag--ay ya pari̇̀ ya mangipakisondò nin tawtawo ha Diyos bilang ombayro hin hato koni Milkisidik.
58005011	Malakè ya labay nawen halita--en ya tongkol ha pagkapari̇̀ ni Milkisidik boy pagkapari̇̀ ni Apo Hisos, piro ma-irap nawen ipalinaw komoyo ta makapey ya pangingintindi moyo.
58005012	Hikawo ay naboyot anan antompel ha Pangino--on; kayà dapat dayi ay ampanorò kawoyna ha kanayon. Piro angga hapa--eg ay ka-ilangan itorò komoyon oman baytoy Halità nin Diyos, hatoy maparan intindiyen ya intorò komoyo hin primiro. No ha pamamangan ay bagay ana dayi komoyo ya mangatyà ya pamamangan, piro angga hapa--eg ay gatas et ya ka-ilangan moyo ta bilang kawo et kolaw.
58005013	Banà ta emen kawo et kolaw ya ayin kanayon ya angkabiyayen no alwan gatas ay agmoyo et kayan intindiyen ya tongkol ha kahampatan, ta hikawo ay emen babayo tinompel.
58005014	Piro hay mangato-ayna ay mangatyà ana ya pamamangan la. Ombayro itaman ya tawtawoy ma--in anan matibay ya pantotompel. Nasanay hilaynan gomawà nin kahampatan ta tandà layna no anyay kala-etan.
58006001	Hapa--eg, hay dapat tamon pag-aralan ay hatoy makapatibay kontamo ha panhohomonol ha Diyos. Ha aw-aral ya tongkol koni Pangino--on Hisokristo ay agtamoyna pi-oman-oman aralen baytoy pinag-aralan tamoyna hin primiro ya tongkol ha paghehe ha panggawà nin anyaman ya ayin kowinta boy tongkol ha pantotompel ha Diyos.
58006002	Agtamoyna simpri aralen oman baytoy tongkol ha pamiminyag, tongkol ha pangipababon gamet ha tawoy an-ipanalangin, tongkol ha pamiyay oman lano ha tawtawoy nikati, boy tongkol ha panonosga nin Diyos, hatoy ihosga na ya ayin anggawan ya kaparosawan.
58006003	Hay dapat tamon gaw--en ay pag-aralan tamo baytoy agtamo et napag-aralan emen tamo tomibay ha panhohomonol ha Diyos. Gaw--en tamo bayto ha tambay nin Pangino--on ta kalabayan na.
58006004	No ma--in tawtawo ya nagkama--in pon hawang ya ka-ihipan boy nakatanggap nin kalibriyan ya ampangibat koni Pangino--on Hisokristo, boy no habaytoy tawtawo ay nakatanam nin ginomawà konla ya Ispirito nin Diyos,
58006005	boy nahobokan la et no pangno kahampat ya Halità nin Diyos, boy natanam lay kapangyariyan nin Diyos, hatoy kapangyariyan ya mipatnag ha lomateng ya pana--on,
58006006	biha halibokotan la baytoy naranasan la ay aghilayna mapapaghehe nin oman. Hay bara--nan nin aghilayna mapapaghehe nin oman, hi Pangino--on Hisokristo ya Anak nin Diyos ay emen lan impakò nin oman ha koroh, boy emen la yan impareng--ey ha kalak--an tawo.
58006007	Hay ka-alimbawa--an nin tawtawo ay emen ha lotà ya tinamnan. No pirmin an-oranen baytoy lotà ya tinamnan ay tomobò baytoy intanem. Hay tawoy nangitanem nin habayto ay makinabang ta ma--in yan ma-ekan. Ombayroy tawtawoy nangipagpatoloy nin pantotompel, ta ma--in hilan matanggap ya kahampatan ya mangibat ha Diyos.
58006008	Piro no hay lotà ay tinobo--an nin nipagdowih boy kawkatowà ya dikot, habaytoy lotà ay ayin kowinta. Habayto ay ihohompà nin Diyos boy ka-ilangan po-olan. Ombayro itaman ya tawtawoy bilang ha lotà ya tinobo--an nin katowà ya dawdikot ay parosawan nin Diyos.
58006009	Piro maski ombayro ya nahalità nawen, anlabiyen nawen pawpatel ay angkasigoro nawen ya alwa kawon ombayro ha ahè nangipagpatoloy nin pantotompel. Ampahimalà kayi nin ipagpatoloy moyo ya pantotompel moyo, ta mahampat ya gawgawà moyo ya bonga nin kalibriyan moyo ha kasalanan.
58006010	Banà ha kahampatan nin Diyos ay agna anliwawan ya kahampatan ya anggaw--en moyo kateng panlalabi ya angka-ipakit moyo ha pananambay moyo ha kapariho moyon katetpel, hatoy nag--in tawtawo nin Diyos ya patoloy moyon antambayan.
58006011	Hay labay nawen ha balang miha komoyo ay magmalasakit nin ipagpatoloy ya pantotompel moyo leleg biyay moyo emen lano ha lomateng hi Pangino--on Hisokristo ay matanggap moyo baytoy an-asawan moyo.
58006012	Agnawen labay ya magtamlad kawo ha panhohomonol ha Diyos, no alwan towaren moyo baytoy ampipantompel ha Diyos, hatoy tawtawo hin hato ya nipagpasinsyan nanganti̇̀ anggan tinanggap lay impangakò konla nin Diyos.
58006013	Hin hato, hay Diyos ay nangakò koni Abraham. Habaytoy pangakò ay pinanompa--an nin Diyos ha sarili na, ta ayin kanayon ya igit kona ya ma-ari̇̀ nan panompa--an.
58006014	Hay hinalità nin Diyos koni Abraham ay ombayri: "An-ipangakò ko komo ya talagan biyan katan masyadoy kahampatan boy pakalak--en koy ma-i-alalak mo."
58006015	Banà ha pagpasinsya ni Abraham nin nanganti̇̀ ay nangyari kona baytoy impangakò kona nin Diyos.
58006016	Hay tawtawo, no ampangakò hila ay ampanompa--an la ha ampakatag--ay konla ya ayin kanayon no alwan Diyos. Hay pagpangakò la nin ombayro ay ampaka-ariglo ha pamikokontra la.
58006017	Ombayro itaman, labay nin Diyos ya hay tawtawoy makatanggap nin impangakò na ay maka-intindi nin hay disisyon na ay ahè ma-oman. Kayà pinanompa--an na et baytoy impangakò na konla.
58006018	Ma--in loway bagay ya panigorowan tamo ha pangakò nin Diyos. Ona, hay Diyos ay ahè ampagbongkok; ikalwa ay ampanompa--an nay pangakò na. Kayà hitamoy nakatanggap kona nin kalibriyan ha kasalanan ay masyadon ampahimalà ha pan-o-omasa tamo ya hay impangakò kontamo ay matanggap tamo lano.
58006019	Habayti ya pan-o-omasa tamo ay ampakapatibay kontamo boy ampakab--i kontamo nin kasigorowan ya lano ay makapahok tamo ha katatag-ayan ha kama-inan nin Diyos. Alwan bilang hin hato ya hay ampakapahok bongat ha kagmang kortina ya pinakamasagradon kowarto ay pinakamatag--ay ya pari̇̀.
58006020	Hi Pangino--on Hisos ay na-ona kontamo nin nako bayro boy hiya ay anggomawà nin para kontamo. Hiya ya nag--in pinakamatag--ay ya pari̇̀ hapa--eg boy anggan makakanoman. No pangno ya sirbisyo hin hato ni Milkisidik ay ombayro hapa--eg ya anggaw--en ni Pangino--on Hisos.
58007001	Habayti hi Milkisidik ay ari̇̀ ha banowa ya an-ingaten Salim boy pari̇̀ nin Pinakamakapangyariyan ya Diyos. Hin hato hi Abraham ay nakilaban ha ongnoy aw-ari̇̀ emen mi-orong ya kawkamama--in nin pawpartidos na ya nakwa nin kawka-away la. Hin nagbirayna hi Abraham nin na-ibat ha pamakilaban na ha kawka-away ya nikapati na ay hinakbat ya ni Milkisidik. Hi Abraham ay binindisyonan ni Milkisidik emen hi Abraham ay magkama--in nin kahampatan ya mangibat ha Diyos.
58007002	Hi Milkisidik ay binyan ni Abraham nin ikamapò parti ha kaganawan nakwa na ha kawka-away. Hay kahologan nin ngalan ni Milkisidik ay "Ari̇̀ nin kahampatan". Banà ta ari̇̀ ya ha Salim, hay ingat et kona ay "Ari̇̀ nin katinekan" ta hay labay totolen nin Salim ay katinekan.
58007003	Ayin binanggit ya tongkol ha tatay o nanay ni Milkisidik o tongkol ha kawka-apo-apowan na. Ayin simprin binanggit ya tongkol ha pangi-anak kona o tongkol ha kamatyan na. Ayin anggawan ya pagkapari̇̀ ni Milkisidik, hatoy sirbisyo ya bilang sirbisyo nin Anak nin Diyos.
58007004	Ihipen moyo no pangno ka-alagà hi Milkisidik, ta maski hi Abraham ya ka-apo-apowan nin Aw-israylita ay nambi koni Milkisidik nin ikamapò parti ha kaganawan nakwa na ha kawka-away.
58007005	Ha kalak--an na-i-alalak ni Abraham ay mihayna hi Libi. Hay aw-inalalak ni Libi ay hila baytoy pawpari̇̀ ya anggomawà nin sirbisyoy mangipakisondò nin Aw-israylita ha Diyos. Kompormi ha kawkapanogo--an, hila ay minandawan nin mangwan ikamapò parti ha kawkamama--in nin Kawka-israylita lay aw-inalalak simpri ni Abraham.
58007006	Hi Milkisidik ay alwan miha ha aw-inalalak ni Libi. Ombayro man, nananggap ya nin ikamapò parti ya inggawà ni Abraham, boy impaki-ilgo na ha Diyos ya hi Abraham ya pinangako--an nin Diyos ay biyan nin kahampatan.
58007007	Bayri tamo matanda--an ya hi Milkisidik ay ampaka-igit koni Abraham, ta hi Milkisidik ya nakirawat ha Diyos nin hi Abraham ay biyan nin kahampatan.
58007008	Hi Milkisidik ay ampaka-igit ha aw-inalalak ni Libi ya nipananggap nin ikamapò parti nin natikapan nin Kawka-israylita la ta hila bayto ay nikati. Piro hi Milkisidik ya nananggap nin ikamapò parti ya inggawà ni Abraham ay ayin mabaha ha Halità nin Diyos ya hiya ay nati.
58007009	-
58007010	Hay aw-inalalak ni Libi ay nangwan ikamapò parti ha kawkamama--in nin tawtawo. Piro hi Libi ya ka-apo-apowan la, maski agya et in-anak hin nambi hi Abraham nin ikamapò parti koni Milkisidik, hi Libi ay kowinta kalamo ni Abraham ha pambi hin habayto, ta inalalak ya ni Abraham.
58007011	Hay kawkapanogo--an ya ampakapitorò ha Aw-israylita no pangno homonol ha Diyos ay impahimalà ha aw-inalalak ni Libi. Hila ya anggomawà nin sirbisyoy mangipakisondò nin tawtawo ha Diyos bilang koni Aron ya ona nin anggomawà nin ombayroy sirbisyo. Ombayro man, habayto ay ahè makapipakarani nin tawtawo ha Diyos ta ahè maka-alih nin kasalanan, ta no habaytoy maka-alih nin kasalanan ay agana dayi nanga-ilangan nin kanayon ya gomawà nin ombayroy sirbisyo. Habaytoy sirbisyo ay bilang ha sirbisyo ni Milkisidik, alwan bilang ha sirbisyo ni Aron.
58007012	Hin pinahiliyan nin Diyos baytoy ampangipakisondò nin tawtawo kona ay ka-ilangan simpri ya kanayon ya kawkapanogo--an ya ipahonol nin Diyos ha tawtawo.
58007013	-
58007014	Hay antokoyen bayri ya impahili nin Diyos ay hi Pangino--on tamon Hisos. Hiya ay alwan inalalak ni Libi no alwan inalalak ya ni Hoda. Ha aw-inalalak ni Hoda ay hiyan bongat ya anggomawà nin ombayroy sirbisyo ha Diyos. Tandà tamo ya hi Pangino--on Hisos ay inalalak ni Hoda. Piro hay aw-inalalak ni Hoda ay ahè binanggit ni Moysis hin hinalità nay tongkol ha pawpari̇̀ ya anggomawà nin sirbisyoy para ha Diyos.
58007015	Hapa--eg ay lalò anan malinaw baytoy binanggit nawen ya kawkapanogo--an ya napahiliyan ana kateng hatoy ampangipakisondò nin tawtawo ha Diyos, ta hi Pangino--on Hisokristo ya bilang koni Milkisidik ay hiyayna hapa--eg ya ampangipakisondò nin tawtawo ha Diyos.
58007016	Hay ginawà nin Diyos nin pari̇̀ tamo ay alwan bilang ha aw-inalalak ni Libi ya kompormi ha lahi̇̀ la ay nag--in hilan pari̇̀ ta ombayro ya riglaminto konla. Piro hila ay ma--in kamatyan. Hi Pangino--on Hisos balè, banà ha kapangyariyan nin biyay na ya ayin kamatyan ay ayin anggawan ya sirbisyo na;
58007017	ta ombayri ya nakaholat ha Halità nin Diyos ya tongkol kona: "Hika ay pari̇̀ anggan makakanoman ya gomawà nin sirbisyo ya bilang ombayro ha sirbisyo ni Milkisidik hin hato."
58007018	Hay kawkapanogo--an ya inggawà koni Moysis hin hato ay pinahiliyan. Habayto ay ayin kowinta ta ahè makapilibri nin tawtawo ha kasalanan.
58007019	Habaytoy kawkapanogo--an ay ayin ma-igwà ha tawtawo para mag--in ayin kakolangan. Kayà pinahiliyan nin Diyos. Hay impahili na ay mas mahampat boy ma-asawan tamo, ta habaytoy paraan ya makapipakarani kona nin tawtawo.
58007020	-
58007021	Hay Diyos ay ahè nanompà nin nangakò ha pamili̇̀ na hin hato do ha nipag--in pawpari̇̀ ya gomawà nin sirbisyoy para kona. Piro ha pamili̇̀ na koni Apo Hisos ay impangakò na boy pinanompa--an na ha sarili na, ta ombayri ya nakaholat ha Halità nin Diyos ya hinalità nin Diyos koni Apo Hisos: "Hiko ya Pangino--on, an-ipangakò ko komo boy ampanompa--an ko ha sarili ko ya hay pagkapari̇̀ mo ay ayin anggawan. Habayti ya hinalità ko ay talagan ahè ma-oman."
58007022	Banà bayri ha pangakò nin Diyos koni Apo Hisos ay angkasigoro tamo ya mas mahampat ya pamisondo--an nin Diyos boy tawo kisa panhohomonol hin hato ha kawkapanogo--an.
58007023	Hin hato, malakè ya pari̇̀ ya ampipapahili, ta no angkati hila ay agla ma-ipagpatoloy ya sirbisyo la.
58007024	Hi Apo Hisos balè, banà ta hay biyay na ay anggan makakanoman ay manatili ya pagkapari̇̀ na.
58007025	Kayà balang tawoy ampakarani ha Diyos nin banà ha pamahimalà na koni Pangino--on Hisos ay mabo--ò ya kalibriyan na ha ayin anggay kaparosawan ha impirno, ta hi Pangino--on Hisos ya makapilibri kona. Hi Pangino--on Hisos ay angkabiyay anggan makakanoman nin ampakirawat ha Diyos nin para ha tawtawo.
58007026	Hi Pangino--on Hisos ya pinakamatag--ay ya pari̇̀ ya ampangipakisondò nin tawtawo ha Diyos ay hiyay ka-ilangan tamo nin makatambay kontamo. Hiya ay ahè nakagawà nin maski anyay kasalanan boy ayin yan kapintasan. Hi Pangino--on Hisos ay alwan bilang ha tawtawoy makasalanan. Ayin maka-igit kona ta hiya ay bilang ha katatag-ayan ya ahè mangaka-abot.
58007027	Hiya ay alwan bilang ha pinakamatag--ay ya pawpari̇̀ hin hato. Alwa yaynan ka-ilangan allo-allon mangidolog ha Diyos nin pinati ya aw-ayop para makapatawad nin sarili na pon kawkasalanan biha kawkasalanan nin tawtawo. Hi Pangino--on Hisos ay minghan bongat nambi nin para ha Diyos. Hay inggawà na ay sarili na ta hiya mismo ya nati nin para ha ikapatawad nin kawkasalanan nin kaganawan.
58007028	Hin kawkapanogo--an et ya an-ipahonol ay ma--in tawtawoy ampili--en nin mag--in pinakamatag--ay ya pari̇̀. Piro banà ta tawo hilan bongat bayto ay ma--in hilan pagkokolang. Kayà hin bandan hoyot, hay impangakò nin Diyos ya inggawà na nin para ha ombayroy sirbisyo ay hay Anak na ya maski makakanoman ay ayin kakolangan.
58008001	Hay labay totolen nin hatoy hinalità ko komoyo ay ma--in tamon pinakamatag--ay ya pari̇̀ ya ampangipakisondò kontamo ha Diyos. Hiya ay hi Apo Hisos ya naka-iknò ha bandan wanan nin trono nin Makapangyariyan ya Diyos ha katatag-ayan ha kama-inan nin Diyos.
58008002	Hi Apo Hisos ay ampagsirbi ha Pinakamasagradoy Kowarto do ha peteg ya tabirnakolo ya ahè ginawà nin tawo no alwan ginawà nin Pangino--on Diyos.
58008003	Hay bara--nan nin pamili̇̀ ha balang tawoy para mag--in pinakamatag--ay ya pari̇̀ ay emen hilay mangidolog ha Diyos nin hatoy an-igwà nin tawtawo ya para ha Diyos. Hay an-idolog la ay aw-ayop ya pinati boy ma--in et kanayon ya bawbagay. Ombayro itaman hi Apo Hisos; ka-ilangan ma--in yan idolog ha Diyos.
58008004	No anti et bayri ha babon lotà hi Apo Hisos ay agya ma-ari̇̀ mag--in pari̇̀, ta ma--in anan pawpari̇̀ ya ampangidolog ha Diyos nin bawbagay ya para ha Diyos. Habaytoy sirbisyo nin pawpari̇̀ ay kompormi ha kawkapanogo--an hin hato ya inggawà ni Moysis.
58008005	Hay pagsisirbi la ha Diyos ay anggaw--en la ha tabirnakolo bayri ha babon lotà, piro hay tabirnakolo bayri ay ka-alimbawa--an nin hatoy peteg ya anti ha katatag-ayan ha kama-inan nin Diyos. Kayà tandà tamo ya ma--in nin tabirnakolo bayro ha katatag-ayan ha kama-inan nin Diyos ay banà ta hin an-ipapa-ireng nin Diyos koni Moysis ya tabirnakolo hin hato ay hinalità na kona ya ombayri: "No pangno baytoy kaganawan impakit ko komo do ha bakil ya pinangigwa--an ko komo nin kawkapanogo--an ay ombayro ya sigorowen moyon gaw--en."
58008006	Piro hatoy sirbisyo ni Pangino--on Hisos ay mas ma-alagà kisa do ha sirbisyo nin ampipagsirbi hin hato ha tabirnakolo. Hay sirbisyo ni Apo Hisos, hatoy an-ipakisondò nay tawtawo ha Diyos ay mas mahampat, ta habayti ay nangibat ha lalò ma-alagà ya bagay ya pawpangakò nin Diyos.
58008007	No tamà baytoy primiron kasondo--an ya anhonolen nin tawtawo hin hato emen hila mipakarani ha Diyos ay agana dayi pinahiliyan nin ikalwan kasondo--an.
58008008	Piro nakit nin Diyos ya alwan tamà ya panhohomonol nin tawtawo ha kawkapanogo--an; kayà hinalità na konla, "Ha kanayon ya alloy lomateng, wanan Pangino--on ay bayowen koy kasondo--an ko ha aw-inalalak ni Israyil kateng ha aw-inalalak ni Hoda.
58008009	Habayti ya kasondo--an ko konla ay alwan bilang ha kasondo--an ko ha kawka-apo-apowan la. Hin in-alih ko hila ha nasyon Ihipto ay alwa hilan tapat ha kasondo--an ko konla; kayà pina-olayan ko hila, wanan Pangino--on.
58008010	Ha lomateng baytoy allo, wanan Pangino--on ay ombayri ya kasondo--an ko konlan aw-inalalak ni Israyil: hay kawkapanogo--an ko ay ipapanemtem ko konla boy itanem ko ha nakem la emen la matanda--an ya labay kon gaw--en la. Hiko ya mag--in Diyos la ya honolen la boy hila ay mag--in tawtawo ko.
58008011	Habayton allo ay alwaynan ka-ilangan itorò ha kawkabanowa la o ha pawpatel la ya hiko ya Pangino--on ay balayen la, ta kaganawan pa-ibat ha tawtawoy pinaka-oltimo angga ha pinakamatag--ay, hiko ay balayen la nin Pangino--on la.
58008012	Ingalowan ko hilan patawaren ha panggawà la nin kala-etan boy liwawan koynay kawkasalanan la."
58008013	Ha inilgo nin Diyos ya tongkol ha bayoy kasondo--an ya makapipakarani kona nin tawtawo ay an-ipatandà na ya ayin anan alagà baytoy ona. Banà ta ayin anan alagà bayto ay ma-alih ana.
58009001	Ha onay kasondo--an ya ginawà nin Diyos emen mipakarani kona ya tawtawo ay malakè ya kawkapanogo--an ya ka-ilangan lan gaw--en ha panhohomamba la, boy nangipa-ireng hila nin paghambawan ha Diyos.
58009002	Habaytoy impa-ireng la ay an-ingaten tabirnakolo. Hay tabirnakolo ay ma--in loway kowarto. Hay primiron kowarto ha kagmang kortina ya pagdanan lomo--ob ay an-ingaten Masagradoy Kowarto. Anti bayroy kandiliro boy lamisita ya ampangipababowan tinapay ya indolog nin para ha Diyos.
58009003	Ha kagmang itaman nin ikalwan kortina ya anti ha lo--ob ay an-ingaten Pinakamasagradoy Kowarto nin Diyos.
58009004	Ha kowartoy habayto ay ma--in altar ya gintò ya ampamo-olan nin kamanyang ya mabangoh no angkapo-olan. Anti simpri bayro ya ba--ol nin kasondo--an ta nakalimpeh bayro ya pawpanogò. Habaytoy ba--ol ay kinalopkopan nin gintò. Ha lalè et nin habaytoy ba--ol ay ma--in an-ingaten Mana ya nakapalaman ha pambiyanan ya gintò. Ha lalè simpri nin habaytoy ba--ol ay anti bayro baytoy namolaklak ya baston ni Aron kateng hatoy matampiyak ya bato ya pinangiholatan nin pawpanogò.
58009005	Ha mitaligmang apal ha babon hakeb nin habaytoy ba--ol ay ma--in kortin anghil ya an-ingaten kirobin ya makapipatandà nin anti bayroy Diyos. Napahilongan nin pawpakpak la ya hakeb nin hatoy ba--ol ya tinohikan dayà nin ayop ya pinati nin para ha Diyos emen mapatawad ya kawkasalanan nin tawtawo. Piro alwan hapa--eg ya pana--on nin mihamihawen ipalinaw komoyo bayti ya bawbagay.
58009006	Ombayroy sistima do ha lo--ob tabirnakolo. Hay pawpari̇̀ ay allo-allon anlomo--ob ha primiron kowarto ta bayro la gaw--en ya sirbisyo la.
58009007	Piro do ha ikalwan kowarto, hay makapahok bongat bayro ay pinakamatag--ay ya pari̇̀ ya ha lo--ob mihay ta--on ay minghan yan bongat makapahok bayro. Hay ka-ilangan nan gitan bayro ya idolog na ha Diyos ay dayà nin pinati ya ayop ya para ha ikapatawad nin sarili nan kawkasalanan boy ha kawkasalanan nin tawtawoy nakapagkasalanan nin agla sinadyà gitan nin ka-ayinan tinandà.
58009008	Hay tongkol bayro ha an-itorò nin Ispirito nin Diyos ay ombayri: hin pana--on nin an-ipahonol et ya kawkapanogo--an ay ayin tawoy basta makalo--ob ha Pinakamasagradoy Kowarto nin Diyos. Banà ta ma--in et hatoy primiron kowartoy masagrado ay tandà la ya bawal lomo--ob bayro ha Pinakamasagradoy Kowarto.
58009009	Habayto ya pangwanan tamon alimbawà hapa--eg pana--on ta habaytoy bawbagay ya anggaw--en la ha panhohomamba la ha Diyos, boy hatoy pambi la ha Diyos ay ahè makalinis nin nakem nin tawtawo, ta tandà la ya ma--in hila et kasalanan.
58009010	Hay riglaminto nin panhohomamba la ay ombayri. Ma--in pamamangan boy inomen ya bawal konla, boy ma--in hilan ka-ilangan gaw--en ya panlinis ha nawini la. Piro hay pana--on nin panhohomonol bayro ay anggan bongat ha ipahili nin Diyos bayto ya bayoy sistima nin panhohomamba kona.
58009011	Hapa--eg ay bayoynay sistima nin panhohomamba, ta anti ana hi Pangino--on Hisokristo ya pinakamatag--ay ya pari̇̀ ya anggomawà nin sirbisyoy mangipakisondò nin tawtawo ha Diyos. Habaytoy sirbisyo na ay anggaw--en na do ha tabirnakolo ha katatag-ayan ha kama-inan nin Diyos. Habaytoy tabirnakolo ay mas mahampat kisa ha tabirnakolo bayri ha babon lotà, ta hay tabirnakolo bayri ay gawà nin tawtawo.
58009012	Hi Apo Hisos ay minghan bongat nako ha Pinakamasagradoy Dogal ha kama-inan nin Diyos. Hatoy pamako nan minghan bayro ay sapat ana. Hay dayà ya indolog na bayro ha Diyos ay alwan dayà nin kawkanding o dayà nin aw-oybon bakà, no alwan mismon sarili nan dayà ya nantolò hin nati ya para ha ikapatawad nin kawkasalanan tamo emen tamo magkama--in nin kalibriyan ya ayin anggawan.
58009013	Hin kawkapanogo--an et ya an-ipahonol, hay tawtawoy nakagawà nin labag ha kawkapanogo--an ay an-ipalagay nin maremek. Banà bayro ay aghila makahamba ha Diyos no aghila pon matohikan dayà nin kawkanding boy dayà nin bawbakà boy lanom ya nila-okan aboh nin oybon bakà ya impo--ol. No nagawà ana bayto konla ay malinis hilayna. Kayà ma-ari̇̀ hilaynan makahamba ha Diyos.
58009014	No ombayro ka-alagà ya dayà nin aw-ayop ay lalò ma-alagà ya dayà ni Pangino--on Hisokristo, ta ha panggogomawà kona nin ayin anggay Ispirito nin Diyos, hay sarili na ya indolog na ha Diyos ay ayin kapintasan. Hay dayà na itaman ay manlinis nin pagnanakem tamo ha panggawà nin bawbagay ya ayin kowinta emen tamo makapagsirbi ha Diyos ya angkabiyay.
58009015	Hay bayoy kasondo--an ay hi Pangino--on Hisokristo ya ampangipakisondò nin tawtawo ha Diyos. Banà bayro, hay iningat nin Diyos ay makatanggap nin impangakò nin Diyos, hatoy kalibriyan ya ayin anggawan. Mangyari bayto ta hi Pangino--on Hisokristo ay nati nin para ha tawtawo emen hila matbeh ha kaparosawan, ta nagkama--in hila nin kaparosawan banà ha kasalanan ya nagawà la hin an-ipahonol et konla ya primiron kasondo--an ya kawkapanogo--an.
58009016	No ma--in kaholatan ya ginawà nin mihay tawo ya hay kawkamama--in na ay ipamana na ay ka-ilangan mapaptegan pon ya nati ana baytoy nangipamana biha hatoy mamanawen ay matanggap nin hatoy pinamanawan.
58009017	Hatoy anti ha kaholatan ya ipamana ay ahè pon matanggap nin hatoy pinamanawan no ahè et nati baytoy nangipamana.
58009018	Ombayro simpri do ha primiron kasondo--an. Habayto ay ayin katibayan no ayin dayà ya indolog ha Diyos.
58009019	Kaganawan an-ipahonol ya kompormi ha kawkapanogo--an ay an-i-ispilikar ni Moysis ha tawtawo. Hin nayari̇̀ nan in-ispilikar ay nangwa yan dayà nin pinati ya aw-oybon bakà boy kanding. Hatoy dayà ay nila-okan lanom boy nangwa ya nin dikot ya pineteh na nin ma-orit ya pisi̇̀ ya yari̇̀ ha habot nin topa, ta insawsaw na do ha dayà ya nila-okan na nin lanom. Habayto ay intohik na ha libroy pinangiholatan kawkapanogo--an boy intohik na et ha kaganawan tawo,
58009020	ya wana, "Habayti ya dayà ya ampamapteg nin kasondo--an ya an-ipahonol komoyo nin Diyos."
58009021	Hay tabirnakolo kateng kaganawan anggamiten la nin homamba ay tinohikan simpri ni Moysis nin dayà bilang ombayro ha panohik nan dayà ha libro boy ha tawtawo.
58009022	Hin kawkapanogo--an et ya an-ipahonol ha tawtawo, halos kaganawan bagay ay dayà talaga ya makalinis, boy ahè patawaren nin Diyos ya kasalanan nin tawtawo no ayin idolog kona ya dayà ya nantolò.
58009023	Hatoy tabirnakolo boy hatoy kawkagamitan ya anti bayro ay tinohikan nin dayà emen mag--in karapatdapat ha Diyos. No pangno nin ma--in bayri ha babon lotà nin tabirnakolo ay ma--in itaman bayro ha katatag-ayan ha kama-inan nin Diyos. Piro ka-ilangan ma--in bayron idolog ya mas ma-alagà ha an-idolog nin pawpari̇̀ bayri ha babon lotà.
58009024	Kayà hi Pangino--on Hisokristo ay anti ana ha katatag-ayan ha kama-inan nin Diyos. Hay pinahok na bayroy Pinakamasagradoy Kowarto ay alwan gawà nin tawo. Hay Pinakamasagradoy Kowarto nin Diyos ya gawà nin tawo ay makapipatandà bongat nin talagan ma--in nin ombayro do ha katatag-ayan ha kama-inan nin Diyos. Hi Pangino--on Hisokristo ay anti bayron an-omarap ha Diyos ta ampamiha-etan ya kontamo.
58009025	Hay pinakamatag--ay ya pari̇̀ ya ampangipakisondò nin Aw-israylita ha Diyos ay ta-onta--on ampomahok do ha Pinakamasagradoy Kowarto nin Diyos, boy hay an-idolog na ha Diyos ay alwa nan dayà no alwan dayà nin ayop. Hi Pangino--on Hisokristo balè, hay pangidolog na nin sarili na ha Diyos ay alwan pa-oman-oman.
58009026	No ombayroy ginawà na, pa-ibat hin pinalsay lotà angga hapa--eg ay pa-oman-oman ya dayin nati nin nagdya--dyà. Piro ahè, ta hapa--eg ha marani anay ka-anggawan nin kaganawan ay minghan yan bongat nako bayri nin mati para mangalih nin kasalanan nin tawtawo, boy habayto ay ahè pi-oman-oman.
58009027	Intakdà ana ha tawtawo ya hila ay mati nin minghan biha hila hosgawan nin Diyos.
58009028	Hi Pangino--on Hisokristo itaman ay minghan bongat nati, boy hay pagkamati na ya pangalih nin kasalanan nin kalak--an tawo. Mangoman yan mako bayri; alwan banà ha kasalanan nin tawtawo, no alwan kowen na baytoy ampamaka-a-anti̇̀ kona emen la matanggap kona ya kabo-o--an nin kalibriyan la.
58010001	Hay kawkapanogo--an ya an-ipahonol hin hato nin Diyos ay alimbawà bongat nin mangahampat ya bawbagay ya ampalatngen. Kayà hatoy ta-onta--on la nin anggaw--en ya ampangidolog ha Diyos nin pinati ya aw-ayop ay talagan ahè maka-alih nin kasalanan nin tawtawoy ampakaranin homamba ha Diyos boy hila ay ahè mag--in nin ayin kakolangan.
58010002	No maka-alih nin kasalanan la baytoy anggaw--en lay ampangidolog hila ha Diyos nin pinati ya aw-ayop ay antà agla integen bayto? No maka-alih nin kasalanan la baytoy ombayroy anggaw--en la ay ayin hilayna dayin ihipen ya kasalanan, boy aglayna dayi pi-oman-oman gaw--en baytoy ampangidolog hila nin pinati ya aw-ayop nin banà ha kasalanan la.
58010003	Piro ha ombayroy anggaw--en la ay ahè maka-alih nin kasalanan la, ta hay pangidolog la nin pinati ya aw-ayop ta-onta--on para ikapatawad kasalanan la ay lalò bongat ampakapipa-ihip konla nin kawkasalanan la.
58010004	Hay an-idolog ha Diyos ya dayà nin bawbakà boy kawkanding ay talagan ahè maka-alih nin kasalanan.
58010005	Kayà hin makoyna bayri hi Apo Hisos ha babon lotà ta magkama--in ya nin nawini nin emen ha tawtawo ay ombayri ya hinalità na ha Diyos: "Hika ay ahè ampangonsowilo ha pambi komon tawtawo nin pinati ya aw-ayop o maski anyay bagay ya idolog komo. Kayà hay nawini ko ay ginawà mo emen mati ta habaytoy idolog ko komo.
58010006	Habaytoy aw-ayop ya ipo--ol nin idolog komo boy kanayon et ya bawbagay ya an-igwà komo nin banà ha kasalanan ay ahè ampakapakonsowilo komo.
58010007	Kayà hinalità ko komo, 'Anti ko bayri; O Diyos; gaw--en ko ya kalabayan mo.' Habayti ya hinalità ko komo ay kompormi ha nakaholat ya tongkol kongko, hatoy nakaholat ha libroy pinangiholatan nin kawkapanogo--an."
58010008	Habaytoy onan hinalità ni Pangino--on Hisos ay matanda--an bayro ya hay pambi ha Diyos nin aw-ayop ya pinati boy pambi et nin kanayon ya bawbagay nin banà ha kawkasalanan ay ahè labay boy ahè ampangonsowilowan nin Diyos. Maski ombayroy an-ipagawà boy habayto ay kompormi ha kawkapanogo--an ay hinalità ni Pangino--on Hisokristo ya habayto ay ahè makapakonsowilo ha Diyos.
58010009	Hay hinalità et ni Pangino--on Hisokristo ay ombayri: "Anti ko bayrin gomawà nin kalabayan mo." Kayà hatoy pinati ya aw-ayop ya an-idolog ha Diyos hin kawkapanogo--an et ya an-ipahonol ay pinahiliyan nin Diyos. Hay kapahiliyan ay mismon hi Pangino--on Hisokristo ya nangigwà nin sarili na nin mati.
58010010	Banà ha panhohomonol ni Pangino--on Hisokristo ha kalabayan nin Diyos, hitamo ay nilominis ha kawkasalanan ha pangigwà nan sarili na nin mati. Habaytoy minghan nan pangigwà nin sarili na nin mati ay alwaynan ka-ilangan pi-oman-oman.
58010011	Balang pari̇̀ nin Aw-israylita ay allo-allon ampireng nin gomawà nin sirbisyo lay para ha Diyos. Piro maski allo-allo lan anggaw--en baytoy pambi ha Diyos nin aw-ayop ya pinati ay talagan ahè maka-alih nin kawkasalanan nin tawtawo.
58010012	Piro kahalako koni Pangino--on Hisokristo ta minghan nan bongat inggawà ya sarili na nin mati para ha kawkasalanan nin tawtawo. Hin nayari̇̀ na bayto ay nako yaynan niknò ha bandan wanan nin Diyos.
58010013	Bayro na an-anti--en ya pana--on nin hay kawka-away na ay talowen nin Diyos boy igwà hila nin Diyos ha hilong nin kapangyariyan ni Pangino--on Hisokristo.
58010014	Hay minghan bongat pangigwà ni Pangino--on Hisokristo nin biyay na ay ginawà na nin ayin pagkokolang anggan makakanoman baytoy tawtawoy anlinisan na.
58010015	Habayti ya hinalità ko komoyo ay talagan peteg ta hay tongkol bayri ay pinaptegan et nin Ispirito nin Diyos ta ombayri ya hinalità na:
58010016	"Habayti ya kasondo--an ko konla ha lomateng ya allo, wana nin Diyos: hay kawkapanogo--an ko ay ipapanemteman ko konla boy itanem ko ha nakem la emen la matanda--an no anyay labay ko nin gaw--en la."
58010017	Ombayri et ya hinalità nin Ispirito nin Diyos, "Hay kasalanan la boy kaganawan gawà la ya mangala--et ay liwawan koyna."
58010018	Hapa--eg ha pinatawad ana ya kawkasalanan tamo ay alwaynan ka-ilangan gaw--en baytoy mambi ha Diyos nin pinati ya aw-ayop o maski anyaman ya bagay ya an-igwà nin banà ha kasalanan.
58010019	Pawpatel ko, hapa--eg ay ma--in tamoynan karapatan pakarani nin homamba ha Diyos. Ha ombayro ay kowinta ampakalo--ob tamoyna ha Pinakamasagradoy Kowarto nin Diyos. Makapaki-ilgo tamoyna kona banà ha pantolò dayà ni Pangino--on Hisos hin nati ya.
58010020	Hay makodpaw ya doloy pinagkortina ya ampakaharang hin hato nin lomo--ob ha Pinakamasagradoy Kowarto nin Diyos ay napigitnà nin nawakwak hin hay nawini ni Pangino--on Hisos ay nangahohogatan hin impakò ya ha koroh. Habayto ya pangyayari ay bayoy paraan emen tamo magkama--in biyay ya ayin anggawan, ta hi Pangino--on Hisokristo ay angkabiyay hapa--eg do ha katatag-ayan.
58010021	Hi Pangino--on Hisos ya pinakamatag--ay ya pari̇̀ ya anggomawà nin sirbisyoy mangipakisondò kontamo ha Diyos. Hiya ya ampama-alà ha kaganawan tawo nin Diyos.
58010022	Kayà agtamo mag-alangan nin pakarani ha Diyos, no alwan hay nakem tamo ay pakatibolosen tamo boy magkama--in tamon pamahimalà boy pantotompel nin pakarani kona. Pakarani tamo kona nin hay nakem tamo ay nalinisan ana ha kala-etan, boy hay nawini tamo ay kowinta nalinisan nin pagkalilinaw lanom. Ha ombayro ay mapaptegan ya na-alih ana ya kasalanan tamo.
58010023	Pakapapangoligtanan tamo ya an-asawan tamo, ta hay Diyos ay tapat ya nagpangakò kontamo.
58010024	Sikapen tamon mangapilalabi boy sikapen tamo et manggawà nin kahampatan.
58010025	Hatoy pamititipon ya naka-ogali--an tamon ampipantompel ha Pangino--on ay agtamo itegen gaw--en emen agtamo matowad do ha kanayon ya integen laynay pamakitipon kontamo. Ka-ilangan pakhawen tamoy pantotompel nin miha ta miha, lalò ana hapa--eg ha angkakit tamoynay marani anay panlomateng ni Pangino--on Hisos.
58010026	Hi Apo Hisos ay nati emen ma-alih ya kasalanan tamo. No natanda--an tamoyna boy natanggap baytoy kaptegan biha somigi tamon magkasalanan ay ayin kanayon ya paraan ya ikapatawad kasalanan.
58010027	No ma--in tawoy ombayro ay ayin anan kanayon ya para kona, no alwan hatoy lomateng ya kapapalimoy panonosga nin Diyos boy manliyobliyob ya apoy ya pangigwa--an nin kawka-away nin Diyos.
58010028	Hin an-ipahonol et ya kawkapanogo--an ya inggawà ni Moysis, hinoman ya nilomabag ha kawkapanogo--an ta hay panlomabag na ay pinaptegan nin lowa o tatlo katawo ay ayin ingangalon patyen baytoy tawoy nilomabag.
58010029	Hapa--eg, no ombayroy nangyari ha tawoy nilomabag ha kawkapanogo--an ay igit et bayroy kaparosawan ya tanggapen nin tawoy ahè nangipagpatoloy nin pantotompel na ha Anak nin Diyos. Habaytoy agna pagpatoloy nin pantotompel na ay emen nan niyabok hi Pangino--on Hisos, boy agna ampa-alaga--an ya nanlinis kona ha kasalanan ya dayà ni Pangino--on Hisos ya kaptegan nin sondo--an. Ha ombayroy ginawà nin habaytoy tawo ay ininsolto na ya Ispirito nin Diyos ya ampangingangalon mambin kahampatan.
58010030	Tandà tamo ya Pangino--on ya naghalità nin ombayri: "Hiko ya gomanti nin mamarosa ha nipanggawà kala-etan." Tandà tamo simpri no hinoy naghalità nin ombayri: "Pangino--on ya manosga nin tawtawo na."
58010031	Kapapalimo ya ihosga nin makapangyariyan ya Diyos ya angkabiyay.
58010032	Hapa--eg ay ihipen moyo hin babayo kawo tinompel koni Apo Hisos ta nahawangan kawo nin kaptegan. Maski nagdanas kawo nin kawkadya-dya--an ay napagte-ehan moyo.
58010033	Paminghanminghan, hikawo ay an-ipareng--ey nin tawtawoy ahè ampipantompel koni Pangino--on Hisos boy ampakakhitan la kawo ha arapan nin kalak--an tawo. Ha kanayon ya oras ta anggaw--en baytoy ombayro ha kawkalamowan moyo ay andamayan moyo hila.
58010034	An-ingalowan moyon damayan baytoy nikapiriso ya kawkapariho moyo nin katetpel; boy maliga kawo maski kinamkam ya kamama--in moyo, ta tandà moyo ya do ha katatag-ayan ha kama-inan nin Diyos ay ma--in an-i-anti̇̀ komoyo ya kayamanan ya ampanatili anggan makakanoman.
58010035	Kayà agmoyo alihen ya pamahimalà moyo ha Diyos ta ha ombayro, hikawo ay magkama--in nin malhay ya primyo.
58010036	Ka-ilangan magpasinsya kawon magte--eh emen moyo magawà ya kalabayan nin Diyos, boy emen moyo matanggap ya impangakò na;
58010037	ta ma--in ombayri ya nakaholat ha Halità nin Diyos: "Agana maboyot, hatoy mako bayri ya an-anti--en ay lomateng ana. Hiya ay agana mi-antalà.
58010038	Hay tawoy nag--in mahampat nin banà ha pantotompel na ha Diyos ay ma--in anan biyay ya ayin anggawan. Piro no halibokotan nay Diyos, hay Diyos ay ahè matowà kona."
58010039	Hitamo ay alwan kabilang ha tawtawoy anhomalibokot ha Diyos, hatoy mipalako ha kaparosawan ya ayin angga, no alwan hitamo ay kabilang ha mangama--in katetpel, hatoy ma--in anan kalibriyan boy biyay ya ayin anggawan.
58011001	Hay pantotompel ay ombayri: ampahimalà tamo nin mangyari ya an-asawan tamo ya pangyariyen nin Diyos ya bawbagay ya agtamo angkakit.
58011002	Hay pantotompel ha Diyos nin kawka-apo-apowan tamo hin hato ay ampangonsowilowan nin Diyos.
58011003	Banà ha pantotompel tamo ha Diyos ay angkatanda--an tamo ya ha Halità bongat nin Diyos ay napalsa ya babon lotà. Kayà kaganawan bagay ya angkakit hapa--eg ay nangibat ha ahè angkakit.
58011004	Ha katetpel ni Abil hin hato, hay indolog na ha Diyos ay mas mahampat kisan hatoy indolog nin kakà na ya hi Ka--in. Habaytoy indolog ni Abil ay pinangonsowilowan nin Diyos, boy habayto ya kaptegan nin hi Abil ay imbilang nin Diyos nin mahampat ya tawo. Maski nati ana hi Abil ay ma--in tamon matotowan kona ya tongkol ha ketetpel ha Diyos.
58011005	Ha katetpel simpri ni Inok hin hato ay agya nati, ta hiya ay gintan nin Diyos ha katatag-ayan ha kama-inan nin Diyos; kayà hi Inok ay agana nakit nin tawtawo. Nakaholat ha Halità nin Diyos ya hi Inok, biha ya gintan ha katatag-ayan ay nakapakonsowilo ya ha Diyos.
58011006	Hay Diyos ay ahè ampangonsowilo ha hinoman ya ayin katetpel kona, ta hinoman ya ampakarani ha Diyos ay ka-ilangan tompel nin talagan ma--in Diyos. Ka-ilangan ya et tompel nin hay kalabayan na nin mabalayan ya Diyos ay pangyariyen kona nin Diyos.
58011007	Ha katetpel itaman ni Nowi hin hato, hay hinalità nin Diyos ya ma--in katowà ya mangyari ya ahè et nakit ay ninto--o ya. Hinomonol yan nanggawà nin barko ya hakyan na kateng pamilya na; kayà aghila nakalamon nati nin nalemeh hin nangyari bayto ya hay babon lotà ay nahalipawan nin lanom. Ha panhohomonol ni Nowi ha Diyos ay imbilang nin Diyos nin hiya ay mahampat, boy ha ginawà ni Nowi ay nipatnag ya hatoy tawtawoy nikati bayro ha lanom ay nagkasalanan banà ha agla paminto--o kona.
58011008	Ha katetpel simpri ni Abraham hin hato, hin inhogò ya nin Diyos nin mako ha dogal ya impangakò kona para pag-ikon na ay hinomonol ya banà ta antompel ya. Nanigè ya maski agna tandà no ayri ya lakwen na.
58011009	Banà ha pantotompel ni Abraham ay pakambyakambya ya bayro ha dogal ya impangakò kona nin Diyos nin pa-iriyan na. Hiya ay emen dayowan ta agya ampagpirmaminti ha mihay dogal. Hay ampa-iriyan na ay tawtolda ya ingkanà. Ombayro simpri hi Isak ya anak ni Abraham boy hi Hakob ya apò ni Abraham. Konlan kaganawan impangakò nin Diyos baytoy dogal ya pina-iriyan la.
58011010	Hi Abraham ay nakat--eh nin pakambyakambyan pa-iriyan, ta ma--in yan an-asawan ya dogal ya hay nagplano boy nanggawà ay Diyos, boy habaytoy dogal ay ahè mangaka-anggawan.
58011011	Ha katetpel itaman ni Sara hin hato, maski pagkatoto--a nayna ay namoktot ya, ta ninto--o ya nin hay impangakò nin Diyos ay pangyariyen nin Diyos.
58011012	Hi Abraham ay ahè ana simpri magka-anak ta mas yan mato--a ha ahawa na. Ombayro man, hi Abraham ay nagka-anak koni Sara boy nakapi-alalak nin emen kalakè bito--en boy emen kalakè kapati--an ha ambay dagat ya ha kalak--an ay ahè mabilang.
58011013	Kaganawan habayti ya kapibanggit ko komoyo ya tawtawoy mangama--in katetpel ha Diyos, angga hin nati hila ay agla napag-ikon baytoy dogal ya impangakò konla nin Diyos. Piro hin angkabiyay hila ay ahè na-alih ya katetpel la ha Diyos. Maliga hila ta tandà la ya sigoradon pangyariyen konla nin Diyos baytoy impangakò na konla. Tandà la ya hila ay alwan pirmaminti bayri ha babon lotà, ta hila ay kowinta dawdayowan bongat bayri.
58011014	An-ipatnag nin habaytoy tawtawo ya ma--in hilan talagan dogal ya antikapen lan pag-ikon.
58011015	No anhangaren la et baytoy dogal ya inibatan la ay makabira hila bayro no labay la.
58011016	Piro alwan ombayroy anhangaren la, ta hay anhangaren lan pa-iriyan ay dogal ya igit et bayri ha babon lotà, hatoy anti do ha katatag-ayan ha kama-inan nin Diyos. Banà bayri, hay Diyos ay ahè ampangikareng--ey konla ha paghalità la nin hiya ya Diyos ya anhonolen la, ta pinangihandà na hila nin dogal ya pa-iriyan la.
58011017	-
58011018	Hi Abraham ya ma--in pantotompel ha Diyos ay hinomonol ha pinanobokan kona nin Diyos ya hi Isak ay patyen na nin idolog ha Diyos. Ampinto--o hi Abraham nin maski mati hi Isak ya mimihay anak na ay pangyariyen nin Diyos baytoy impangakò na kona ya hiya ay magkama--in alalak ya mangibat koni Isak.
58011019	Ampinto--o ya et nin maski patyen na hi Isak nin idolog ha Diyos ay kaya nin Diyos nin biyayen oman hi Isak. Kowinta nangyari bayto ya nabiyay oman hi Isak, ta hin patyen ana dayi ni Abraham hi Isak ay hina--ad ya nin Diyos.
58011020	Ha katetpel simpri ni Isak, hin mato--a yayna, hay loway anak na ya hi Hakob boy hi Isaw ay binindisyonan na. Hinalità na konla ya ha an-arapen ya pana--on, hay Diyos ay mangingangalo nin mambin kahampatan konla.
58011021	Ha katetpel itaman ni Hakob hin hato, hin marani yaynan mati nin banà ha kato-awan na ay nagbaston yay nireng biha ya hinomamba ha Diyos. Hin nayari̇̀ ay binindisyonan nay loway apò nay aw-anak ni Hosi.
58011022	Ha katetpel simpri ni Hosi, hin marani yaynan mati ay hinalità na ha Kawka-israylita na ya mog-alih hila bayro ha ampa-iriyan lay nasyon Ihipto. Imbibilin et konla ni Hosi ya ha pamog-alih la nin mako ha dogal ya impangakò konla nin Diyos nin pag-ikon la ay gitan lay bawbot--o na ta itabon la do ha dogal ya lakwen la.
58011023	Ha katetpel itaman nin mawmato-antawo ni Moysis hin hato ay aghila nalimon nilomabag ha panogò nin ari̇̀ ya kaganawan kapi-anak ya lalaki ay dapat patyen. Hin in-anak hi Moysis ya maganda ha tegteg nin mawmato-antawo na ay agla ya ingkalimon intagò nin lo--ob tatloy bowan.
58011024	Ha katetpel simpri ni Moysis hin hato, hin matodtod yayna ay agna tinanggap nin pagnanay baytoy namakalhay kona ya prinsisay anak ni Ari̇̀ Para--on.
58011025	Maski ma-inomay hi Moysis bayro ha nasyon Ihipto ay mas nan nilabay ya magdanas ya nin panginginsolto nin kalamo nay tawtawo nin Diyos kisa makilamo ya nin magperà nin amò ya pana--on nin kaligawan ya ikapagkasalanan.
58011026	Inihip ni Moysis ya mas mahampat ya magdanas ya nin panginginsolto nin banà ha pan-o-omasa na nin lomateng ya impangakò nin Diyos kisa yomaman ya bayro ha Ihipto. Hay anhangaren na ay mag--in primyo na lano ha katatag-ayan do ha kama-inan nin Diyos.
58011027	Ha katetpel ni Moysis ay agya nalimon nog-alih ha Ihipto maski hay pahang nin ari̇̀. Maski anyay dya--dyà ya dinanas ni Moysis ay an-isigi nay panhohomonol na ha Diyos ya ahè angkakit, ta angkakit nay tawtambay kona nin Diyos.
58011028	Banà et ha pantotompel ni Moysis ay hinonol nay kaganawan hinalità nin Diyos. Immanda na ha Kawka-israylita na ya magpati hila nin tawtopa ta hay dayà ay ipolapol la ha mamapingit polta nin bali la. No gaw--en la bayto ay ahè mati ya pawponganay ya aw-anak la pagdaan bayro nin anghil ya mamati nin pawponganay nin ma--in bali ya ayin nakapolapol ya dayà ha polta.
58011029	Banà ha katetpel nin Aw-israylita ay nakadaan hila ha an-ingaten Dagat ya Ma-orit, ta habaytoy lipayan lan pagdanan ay kinomlang. Piro hay tawtaga Ihipto ya hinomono konla nin nagdaan bayro ay nikalemeh ta ni-orong ya lanom hin nakalakat anay Aw-israylita.
58011030	Banà et ha pantotompel la ay nilibot lay siyodad nin Hiriko. Ha panhohomonol la ha Diyos nin liboten la baytoy siyodad ay na-aybà ya alal ya padir ya nakapalibot bayro hin nayari̇̀ lan nilibot nin pitoy allo.
58011031	Miha ha tawtaga siyodad nin Hiriko ay hi Rahab ya pota. Hiya ya nanambay ha lowa katawo ya sikriton inhogò nin manlek nin habaytoy siyodad. Kayà banà ha pantotompel na ha Diyos nin manambay nin hatoy lowa ay agya pinati nin Aw-israylita ya pinomahok bayro ha Hiriko nin mamati nin tawtawo bayro ya ahè ampipanhomonol ha Diyos.
58011032	Alwan bongat hila baytoy ma--in katetpel ta ma--in et kanayon ya bilang koli Gidyon, Barak, Samson, Dyipti, Dabid, boy bilang et koni Samwil boy ha kanayon ya kapara na hin hato nin propita nin Diyos. Piro ayin akoynan pana--on nin isalaysay komoyo no pangno hila tinompel ha Diyos.
58011033	Ha katetpel nin habaytoy tawtawo, hay ongno konla ya nakilaban ay nanalo nin banà ha katetpel la. Hay kanayon konla ya nipamo--on ay mahampat ya pamomo--on, boy hay kanayon ya ma--in katetpel ay binyan nin Diyos nin kahampatan ya impangakò na konla. Hay ongno konla ay ahè napangno nin lawliyon ya mangnà dayi konla, ta hay bebey nin lawliyon ay intikom nin Diyos.
58011034	Hay ongno konla ay ahè napangno ha manliyobliyob ya apoy ta ma--in hilan katetpel, boy hay ongno konla ya tatabtaben ta patyen ay nakalibri. Hay ongno konla ya mangakapey ay anhomkaw nin banà ha pantotompel la. Hay ongno ya nakilaban ay ma--in katapangan; kayà angka-ilibri lay dogal la, ta hay andomayo nin makilaban konla ay angkatalo la.
58011035	Ma--in simprin bawbabayi ya banà ha pantotompel la ay ma--in ha pamilya la nin nati ya biniyay oman nin Diyos. Ma--in ongno ha tawtawoy ma--in katetpel ha Diyos ay dinakep ta pinadya-dya--an. Ombayro man, maski tandà la ya malibri hila no alihen la ya katetpel la ay agla inalih; kayà pinati hila. Hay bara--nan nin agla pangalih nin pantotompel la ay tandà la ya hila ay biyayen oman nin Diyos. Hay biyay ya igwà konla ay mas mahampat kisa ha biyay la bayri ha babon lotà.
58011036	Ma--in tinoya-toyà boy binarog, boy ma--in binalol nin tikalà boy impiriso.
58011037	Hay kanayon ay pinatin binato; hay kanayon ay pinigitnà nin nilagari̇̀; hay kanayon ay pinatin tinabtab. Hay kanayon ay ayin doloy ma-iholot no alwan katat nin tawtopa boy katat nin kawkanding. Nagdanas hila nin ka-irapan. Masyado hilan ka-i-ingalo ha pama-irap boy pamadya--dyà konla.
58011038	Ma--in pina-alih ha sarili lan dogal; kayà pa-alsa-alsa hilan pa-iri ha powiray dogal, bawbakil, ha yawyokib, kawkowiba, boy ha lawlobot ha lotà. Banà ta ma--in hilan katetpel ha Diyos, hay babon lotà ay alwan nababagay nin pa-iriyan la.
58011039	Hay kahampatan lan kaganawan nin banà ha pantotompel la ha Diyos ay ahè maliwawan anggan makakanoman. Ombayro man, agla et natanggap ya impangakò nin Diyos,
58011040	ta hin hato et, hay Diyos ay ma--in anan plano ya mas tamon ikahampat. Agla natanggap hin hato ya impangakò nin Diyos, ta ka-ilangan kalamo la tamo nin mananggap nin habayto emen hila mag--in ayin kakolangan.
58012001	Banà ta hitamo ay anlonglongan nin ambiliwen nin habaytoy kalak--an tawo hin hato ya mangama--in katetpel ay alihen tamoy kaganawan ampakahadlang kontamo kateng kasalanan ya kowinta ampakabalalot kontamon kowinta ampilolombà ya hay an-ipakilombà ay katetpel tamo. Pagpasinsyawan tamon powayowen ya an-arapen tamon lakwen.
58012002	Pirmi tamon ihipen hi Apo Hisos ta hiya ya pinangibatan nin katetpel tamo boy hiya et ya manlobos nin habayto. Impakit na kontamo no pangno ya nagte--eh hin impakò ya ha koroh; boy maski kapapareng--ey ya mati nin ipakò ha koroh ay agna inihip bayto, ta hay anti ha nakem na ay hatoy towà ya naka-a-anti kona. Hapa--eg ay anti yayna ha katatag-ayan ha kama-inan nin Diyos nin ampiknò ha bandan wanan nin trono nin Diyos.
58012003	Ihipen tamo et no pangno nagte--eh hi Apo Hisos ha pag-inakit kona nin mawmakasalanan. No ihipen tamo bayto ay ahè komapey ya nakem tamo ha pagdanas tamo nin kadya-dya--an boy hitamo ay ahè ma-lihan pag-asa.
58012004	Ha agmoyo pampomayag nin gomawà nin kala-etan ay ahè pinatolò ya dayà moyo nin pinati.
58012005	Wari̇̀ naliwawan moyoyna baytoy hinalità nin Diyos komoyo, hatoy tawtorò ya pamakhaw nakem nin aw-anak na? Ombayri ya pagkahalità: "Anak ko, agmo ipag-ayin ba-alà no hika ay amparosawan nin Diyos nin toro--an, boy no makhit ya hawhalità nan mana--ad komo ay agmo ikablò nakem.
58012006	Hay anlabiyen nin Diyos ay ambiyan nan disiplina, boy amparosawan nay an-itoring na nin anak na."
58012007	Pagte-ehan moyoy kawkadya-dya--an, ta hay pagdanas moyo nin kadya-dya--an ay kaptegan nin hikawo ay aw-anak nin Diyos; kayà amparosawan na kawo. Wari̇̀ ma--in anak ya ahè amparosawan nin tatay na?
58012008	Amparosawan nin Diyos ya kaganawan anak na. No agna kawo parosawan ay ampangahologan nin talagan alwa na kawon anak. Kanayon ya tatay moyo.
58012009	Hay mawmato-antawo tamo ay an-igalang tamo maski amparosawan la tamo. Piro dapat tamon lalò pasakop ha Tatay tamoy Diyos emen tamo magkama--in biyay lano do kona.
58012010	Hay pamamarosa kontamo nin mawmato-antawo tamo ay kompormi ha an-ihipen lay tamà, boy ma-ipek bongat ya pana--on ta peleg ampakalhayen la tamo. Piro hay pamarosa nin Diyos kontamo ay para ha ikahampat tamo emen hay pag-o-ogali̇̀ tamo ay mag--in emen ha ogali̇̀ na ya ayin kapintasan.
58012011	No angkaparosawan tamo ay agtamo angkatowà no alwan an-ikakhit tamon nakem. Piro pangalabah nin habayto ay mahampat ya angka-ibonga ha biyay tamo, ta ampitoto tamo ha kahampatan boy ampagkama--in tamo nin katinekan nakem.
58012012	Kayà hokawen moyoy nakem moyo emen kawo manatili ha tamà ya katetpel.
58012013	Ha ombayro ay makatambay kawon mamakhaw nakem nin kawkalamowan moyoy angkomapey ya katetpel.
58012014	Sikapen moyo nin mamiyay kawo nin mapagkasondò kawo nin kanayon. I-oboh moyoy kakayawan moyon mamiyay nin ayin kapintasan, ta hay tawoy ahè ampamiyay nin ayin kapintasan ay agna makit lano ya Pangino--on Diyos.
58012015	Mag-atap kawo emen hinoman komoyo ay ahè ma-alih ya pamahimalà ha kahampatan ingangalo nin Diyos, boy emen kawo alwan mapagtanem ya makab--in kagolowan ya ikala--et nin malakè.
58012016	Mag-atap kawo et emen hinoman komoyo ay ahè mamabayi o makilalaki boy emen agkawo matowad koni Isaw ya ahè nama-alagà ha pantotompel ha Diyos. Impag-ayin ba-alà nay karapatan ya inggawà kona nin Diyos bilang pagkaponganay, ta hin binomitil ya, habaytoy karapatan ha pagkaponganay na ay impahili na ha mihay platoy pamamangan.
58012017	Tandà moyo ya hin nalabah ya ongnoy pana--on ay inawok na ha tatay na ya ibindisyon kona baytoy nararapat nan tanggapen bilang pagkaponganay. Piro maski nanangih yay nangawok nin habayto ay agna natanggap, ta agnayna mapi-orong baytoy ma--in yan karapatan mananggap nin hatoy tatanggapen na bilang pagkaponganay na ya impahili nan pamamangan.
58012018	Tongkol ha pamakarani nin homamba ha Diyos ay mas mahampat hapa--eg ya pangyayari kontamo kisa do ha pangyayari hin hato ha Aw-israylita. Hila ay nako ha danin bakil nin Sinay. Hapa--eg, nalimo hila ta bayro ha bakil ay nakakit hila nin manliyobliyob ya apoy boy ahok ya hay deglem.Ma-in et nin pagkahokaw angin.
58012019	Bayro ay nakalengè hila nin tonoy tamboyok boy nalengè la et ya bosis nin Diyos. Hin nalengè la baytoy bosis ay masyado hilan nalimo; kayà naki-i-ingalo hilan tonggen ana baytoy ampag-ilgo konla,
58012020	ta agla mat--eh nin leng--en ya bosis ya ampagmanda konla nin ombayri: "Maski ayop ya pakarani ha bakil ay pagbabato anggan ahè mati."
58012021	Habaytoy nakit la ay masyadon kapapalimo; kayà kateng hi Moysis ay nalimo, ya wana, "Ampamegpeg ako ha kalimowan ko."
58012022	Piro hay pamakarani tamo hapa--eg ha Diyos ay alwan ombayro ha pangyayari ha tawtawo hin hato. Hay kowinta pinakaraniyan tamo ya kama-inan nin Diyos ya ayin kamatyan ay bakil ya an-ingaten Siyon. Habayto ay do ha bayoy Hirosalim ya anti ha katatag-ayan ha kama-inan nin Diyos. Anti bayron ampipagtowà ya liboliboy anghil ya ahè mabilang ha kalak--an.
58012023	Hitamo ay kalamo et do ha mangaligay aw-anak nin Diyos, hatoy ma--in ngawngalan ya nakalista ha katatag-ayan ha kama-inan nin Diyos. Hay kalamo tamo et ay Diyos ya manosga nin kaganawan tawo, boy hitamo ay kalamo et nin hatoy nikati ya hay kawkalolowa ay anti ana hapa--eg ha katatag-ayan ha kama-inan nin Diyos, ta imbilang nin Diyos nin hila ay mahampat boy ayin kakolangan.
58012024	Hay pinakaraniyan tamo ay hi Apo Hisos ya ampangipakisondò kontamo ha Diyos. Hay pamakarani tamo kona ay bayoy kasondo--an ya ginawà nin Diyos para mipakarani tamo ha Diyos, ta hay dayà ni Apo Hisos ay nantolò nin para kontamo. Hay dayà na ay kowinta intohik na kontamo emen tamo makapakisondò ha Diyos. Hay ka-alaga--an nin dayà na ay kahalako ha ka-alaga--an nin dayà ni Abil ya pinati nin patel na ya nag-inggit kona.
58012025	Agtamo pagteekteekan ya an-ipalengè kontamo ya Halità nin Diyos, ta hin hato ay pinarosawan ya tawtawoy ahè nipanlengè ha inhogò nin Diyos nin mangi-aral bayri ha babon lotà nin Hawhalità na. Kayà lalò tamon ma--in kaparosawan no agtamo honolen ya ampaghalità kontamoy Diyos ya anti ha katatag-ayan ha kama-inan na.
58012026	Hin nag-ilgo ya Diyos ha tawtawo hin hato ay nayegyè ya lotà ya kama-inan la. Piro ma--in ya et impangakò hapa--eg, ya wana, "Minghan ko et yegye--en ya lotà, boy alwan bongat lotà no alwan kaganawan dogal ha katatag-ayan."
58012027	Hay labay totolen nin habaytoy hinalità na ay alihen nay kaganawan bagay ya mikahirà ta panatiliyen nay kaganawan bagay ya ayin pagkahirà.
58012028	Kayà magpasalamat tamo ha Diyos ta hay pamomo--on na kontamo ay ayin anggawan boy ayin pagkahirà. Ha panhohomamba tamo kona ay pakonsowilowen tamo ya, igalang, boy malimo tamon ahè homonol kona;
58012029	ta hay Diyos tamo ay mamarosa do ha ahè ampipanhomonol kona. Hay ipatanam na konla ay emen hilan anti ha apoy ya ahè angkaparè.
58013001	Hitamoy mipapatel nin banà ha pantotompel koni Pangino--on Hisokristo ay ipagpatoloy tamo ya pamilalabi tamo.
58013002	Pakahampat tamon mangistima nin dawdayowan. Hin hato ay ma--in ongno katawoy nangistiman mahampat nin dawdayowan, piro agla tandà ya habaytoy dawdayowan ay aw-anghil ta andap la no hila bayto ay tawtawon bongat.
58013003	Panemtemen moyo ya kawkalamowan moyo ya anti ha pirisowan nin bilang anti kawo bayro nin kalamo lan nakapiriso. Panemtemen moyo et ya kawkalamowan moyoy ampadya-dya--an. Ipa-hal moyo nin hay sarili moyo ay kalamo lan ampadya-dya--an.
58013004	Hay mangama--in ahawa ay dapat lan pa-alaga--an ya pag-ahawa la. Hay mita-ahawa ay ka-ilanganmag--in tapat ha miha ta miha, ta hay mamabayi o mamakilalaki ay talagan parosawan nin Diyos.
58013005	Alwan kowalta ya pa-alaga--an moyo, no alwan mag--in kawon kontinto ha anyaman ya anti komoyo, ta hinalità nin Diyos, "Hikawo ay agko alihan boy agkatawo pa-olayan."
58013006	Kayà makhaw ya nakem tamon maghalità nin ombayri: "Hay Pangino--on ay ampanambay kongko; kayà agko malimo ta wari̇̀ ma--in tawoy makagawà kongko nin kala-etan?"
58013007	Panemtemen tamo baytoy onan nipangitorò kontamo nin Halità nin Diyos. Towaren tamoy kakhawan nin pantotompel la hin angkabiyay hila, ta hay pantotompel la ay insigi la anggan nati hila.
58013008	Hi Pangino--on Hisokristo ay ahè ampangoman. No pangno ya hin hato ay ombayro ya et hapa--eg boy anggan makakanoman.
58013009	Agtamo pagtan nin minto--o ha kahalakoy tawtorò ya kabongkokan emen ahè mahirà ya pantotompel tamo. Mahampat no hay pantotompel tamo ay anhomkaw nin banà ha kahampatan ingangalo kontamo nin Diyos. Hay panhomkaw nin pantotompel tamo ay alwan banà ha panhohomonol ha tawtorò ya tongkol ha pamamangan no ma-ari̇̀ kanen o ahè, ta hay panhohomonol bayro ay ahè ampakab--in ikahampat.
58013010	Ma--in anan nati ya inggawà ha Diyos nin para kontamo. Hiya ay hi Pangino--on Hisokristo. Piro hay tawtawoy anhomonol et ha kawkapanogo--an ay alwan kalamo ha ginawà ni Pangino--on Hisos ya para kontamo ya hay sarili na ay inggawà na ha Diyos nin mati.
58013011	Hay anggaw--en nin pinakamatag--ay ya pari̇̀ hin hato ay anlomo--ob ha Pinakamasagradoy Kowarto nin Diyos nin mangidolog ha Diyos nin dayà nin aw-ayop ya pinati. Piro hay nawini nin habaytoy aw-ayop ay an-ipo--ol ha likol nin dogal ya ampa-iriyan nin tawtawo.
58013012	Ombayro itaman, hi Pangino--on Hisos ay gintan ha likol nin siyodad ta bayro ya pinati nin pinadya-dya--an. Hay dayà na ya nantolò bayro ay panlinis kasalanan nin tawtawo.
58013013	Kayà ha pantotompel tamo koni Pangino--on Hisos ay dapat tamon alihen baytoy panhohomonol tamo ha da--an kawkapanogo--an boy ka-ilangan tamo itaman mat--eh ya kadya-dya--an boy kakareng-eyan nin bilang ombayro ha pagte--eh ni Pangino--on Hisokristo hin gintan la yan pinati ha likol nin siyodad.
58013014	Hay pama-iri tamo bayri ha babon lotà ay alwan pirmiyan. Ma--in tamon an-asawan ya dogal ya talagan pa-iriyan tamo lano.
58013015	Hitamo hapa--eg ay ma--in ma-idolog ha Diyos banà ha ginawà ni Pangino--on Hisokristo. Hay pirmi tamon ma-idolog ay hay pamomori tamo ha Diyos ha pangipatandà nin ngalan na.
58013016	Agtamo liwawan manggawà nin kahampatan boy manambay ha kanayon, ta no nagawà tamo bayti ay habayti ya ma-ari̇̀ tamon ma-i-dolog ha Diyos ya ampakapakonsowilo kona.
58013017	Pasakop tamo boy homonol ha ampipangasiwà nin mamakhaw pantotompel tamo, ta hay pangangasiwà la kontamo ay tobayen la lano ha Diyos. Ha panhohomonol tamo konla ay an-ikaliga la ya sirbisyo la kontamo, piro no agtamo hila honolen ay lomelè hila boy masayang ya pagsisirbi la kontamo.
58013018	Ipanalangin moyo kayi. Angkapiho nawen ya hay anggaw--en nawen ay tamà boy ombayroy labay nawen gaw--en ha kaganawan bagay.
58013019	Andawaten ko komoyo ya ipakapapanalangin moyo nin makabira kon tampol bahen komoyo.
58013020	Diyos ya ampangibatan nin kaganawan katinekan, boy hiya ya namiyay oman koniPangino--on Hisokristo ya pinakamatag--ay ya pastol ya ampangasiwà kontamon kowinta tawtopa. Kayà nag--in ya nin pastol ay banà ha dayà nay nantolò. Ha ombayro ay natopad ya kasondo--an nin Diyos boy tawo boy habaytoy kasondo--an ay ayin anggawan.
58013021	Hapa--eg ay an-awoken ko ha Diyos ya kaganawan kahampatan ay igwà na komoyo emen moyo magawà ya kalabayan na; boy an-awoken ko et ya hay gaw--en na kontamo, hatoy gaw--en ni Pangino--on Hisokristo ha biyay tamo ay hatoy ikakonsowilo nin Diyos. Hi Pangino--on Hisokristo ya poriyen tamo anggan makakanoman. Amin.
58013022	Pawpatel ko, ma-ipek bongat bayti ya holat ko komoyo. Kayà an-awoken ko komoyo ya pakaleleng--en moyo ya tawtorò ko komoyo.
58013023	Labay ko et nin ipatandà komoyo ya hi Timotiyo ya impirisoy patel tamo ha Pangino--on ay pinalwahan ana. No tampol yan makalateng bayri ay lowa kayi ya mako bahen nin manibaw komoyo.
58013024	Ikomosta moyo kayi ha ampipama-alà komoyo boy ha kaganawan nag--in tawtawo nin Diyos ya anti bahen. Angkomostawen kawo itaman nin ampipantompel ha Pangino--on ya tawtaga nasyon Italya.
58013025	Hay Diyos ay mangingangalo dayin mambin kahampatan komoyon kaganawan. Amin.
59001001	Hiko hi Santiyago ya magsisirbi nin Diyos boy magsisirbi et ni Pangino--on Hisokristo ay ampangomosta komoyon pawpatel ha Pangino--on ya aw-inalalak nin labinloway alalak ni Israyil ya nangapikakatak nin nipalakon napa-iri ha hari-hari̇̀ ya dogal bayri ha babon lotà.
59001002	Pawpatel, ibilang moyo nin talagan kaligawan ya anlomateng komoyo ya hari-hari̇̀ ya klasi nin panonobok;
59001003	ta tandà moyo ya ha pagdanas moyo nin pawpanobok ay lalò nin antomibay ya katetpel moyo ha Diyos.
59001004	Panatiliyen moyon matibay ya katetpel moyo emen kawo mag--in nin ayin kapintasan boy ayin kakolangan.
59001005	Hinoman komoyo ya ampagkakolang ha karonongan ay makirawat ha Diyos nin biyan yan karonongan, ta hay Diyos ay mabibi-iyen; alwa yan mahiblet ta ampambi ya ha kaganawan ampakirawat kona.
59001006	Piro hay tawoy makirawat ha Diyos ay ka-ilangan ma--in pantotompel boy ayin pagdododa, ta hay tawoy ampagdoda ay bilang ha dawoyon ya itolak kabigen nin angin.
59001007	Ahè ihipen nin hatoy ombayroy tawo ya makatanggap ya nin anyaman ya bagay ya mangibat ha Pangino--on.
59001008	Hiya ay ampagloway nakem ta ayin kinapirmiyan ya pag-i-ihip na.
59001009	Hay tawoy ma-irap ya patel ha Pangino--on ay dapat magtowà, ta maski ma-irap ya ay matag--ay ya panenegteg kona nin Diyos.
59001010	Piro hay tawoy mayaman ya patel ha Pangino--on ay dapat magtowà ha pagmaka-aypà na, ta hiya ay bilang ha bolaklak nin dikot ya balang ya ahè ampanatili.
59001011	Hay dawdikot ay angkayangoh no angka-amotan nin hilà allo; hay bawbolaklak ay angkalaglag boy angka-alihan nin ganda. Ombayroy tawoy mayaman; maski ongnoy pamagmalasakit na ay mati ya et bongat boy hay kawkapanikapan na ay ma-alihan nayna.
59001012	Makalmà ya tawoy ampakapagte--eh ha pawpanobok, ta no napagte-ehan na ya pawpanobok kona ay makatanggap ya nin an-ingaten korona nin biyay ya ayin anggawan ya impangakò nin Diyos ha tawtawoy ampipanlabi kona.
59001013	No ma--in tawoy natoksò ay agna halita--en nin Diyos ya nanoksò kona, ta hay Diyos ay ahè ampanoksò nin maski hino boy agya matoksò para gomawà nin kala-etan.
59001014	Hay tawo ay angkatoksò no hay ihip na ay angkapatalo nin mala--et ya sarili nan kalabayan.
59001015	Hay kalabayan ya mala--et, no angkabo--ò, hay ampag--in bonga ay kasalanan ya makagtan ha kaparosawan.
59001016	Tongkol bayri, anlabiyen kon pawpatel, agmoyo lokowen ya sarili moyo.
59001017	Kaganawan bagay ya mangahampat boy ayin kapintasan ay ampangibat ha Diyos ya anti ha katatag-ayan. Hiya ya namalsa nin allo, bowan, boy bawbito--en. Agya angka-oman boy hiya ay ahè ampangibatan nin anyaman ya ampakab--i nin karegleman.
59001018	Ha sarilin kalabayan nin Diyos, hitamo ay nag--in aw-anak na ha panlelengè tamon Halità nay peteg; kayà hitamo ay nag--in kowinta primiron bonga ha kaganawan pinalsa na.
59001019	Kayà anlabiyen kon pawpatel, dapat kawon mag--in alisto ha panlelengè nin Halità nin Diyos. Agkawo magpabigla-biglà maghalità boy hay dapat komoyo ay alwan mapapahangen;
59001020	ta hay tawoy mapahang ay ahè makagawà nin kahampatan ya labay nin Diyos nin ipagawà kona.
59001021	Kayà alihen moyo ya kaganawan karemekan nin pag-i-ihip moyo boy gawgawà ya mangala--et, ta tanggapen moyo nin ma--in ka-aypa--an nakem ya Halità nin Diyos, boy etpanan moyo ya nalengè moyo ya makapilibri komoyo ha kaparosawan ya ayin anggawan.
59001022	Honolen moyo ya Halità nin Diyos, ta no basta kapanlenge-lengè moyon bongat ta agmoyo anhonolen ay anlokowen moyo ya sarili moyo.
59001023	Hinoman ya tawoy ampanlengè nin Halità nin Diyos piro agna anhonolen ay bilang ya ha tawoy ampangispiho;
59001024	no nog-alih yayna ha ispiho ay naliwawan nayna no anyay itsora na.
59001025	Piro hay tawo, no pinangataw-anan na nin mahampat nin hinomonol ha Halità nin Diyos ya makapilibri kona, ta alwan kapanlenge-lengè nan bongat, no alwan anhonolen nay Halità nin Diyos ay biyan ya nin Diyos nin ka-inomayan ha kaganawan nin anggaw--en na.
59001026	Hay tawoy ampangipalagay nin hiya ay rilihyoso, piro agna ampendanan ya dilà na nin maghalità kala-etan ay anlokowen nan bongat ya sarili na, boy hay rilihyon na ay ayin kowinta.
59001027	Hay mapteg boy ayin kapintasan ya rilihyon ya ambalayen nin Tatay tamoy Diyos ay makit ha tawoy ma--in ombayri ya gawgawà: mapanambay ha aw-olila boy ha bawbawoy babayi ya anti ha panganga-ilangan, boy mapag-atap nin manggawà nin anyaman ya bagay ya makapipakala--et ha sarili.
59002001	Pawpatel ko, agmoyo mahalità nin hikawo ay antompel koni Pangino--on Hisokristo yaampamo--on ha katatag-ayan ha kama-inan nin Diyos no alwan pantay ya tegteg moyo ha tawtawo.
59002002	Alimbawà: anti kawo ha pamititiponan moyo nin magsimba. Hapa--eg, ma--in nilomateng ya mihay lalaki ya nakahinghing nin gintò boy nakadolo nin maganda. Ma--in simpri nin nakalateng ya mihay lalaki ya ma-irap ya hay dolo na ay golot.
59002003	Hapa--eg, no maganday pananggap moyo do ha tawoy ma--in maganday holot tapa-ikno--en moyo ya et ha maganday pamikno--an, balè ta no hatoy tawoy ma-irap ay halita--en moyo kona ya, "Mireng ka tana bahen o miknò ka ha hi--il di ha danin bitih ko,"
59002004	ay alwan pantay ya tegteg moyo ha tawo boy ampanosga kawo nin banà ha kala-etan pangingihip moyo.
59002005	Anlabiyen kon pawpatel, leng--en moyo ya halita--en ko. Alwa nayi̇̀ pinili̇̀ nin Diyos ya tawtawoy manga-irap bayri ha babon lotà ya maski ma-irap hila ha tegteg nin tawtawo ay mayaman hila nin banà ha katetpel la ha Diyos? Alwa nayi̇̀ simpri nin lano do ha ka-ari--an nin Diyos ay pamanawan na hila nin kaganawan impangakò na ha tawtawoy ampipanlabi kona?
59002006	Piro anyamo-yamo--en moyo ya tawtawoy manga-irap. Wari̇̀ alwan tawtawoy mangayaman ya ampangapih komoyo boy ampantan komoyo nin mangi-arap ha hosgado?
59002007	Wari̇̀ alwan hila simpri ya mangayaman ya ampanla--et nin ngalan ni Pangino--on Hisos ya ma--in ikon komoyo?
59002008	Talagan kahampatan ya anggaw--en moyo no anhonolen moyo bayti ya pinakama-alagà ya panogò ya nakaholat ha Kaholatan nin Diyos, "Labiyen moy kapara mon tawo nin bilang panlalabi mo ha sarili mo."
59002009	Piro kompormi ha kawkapanogo--an, no alwan pantay ya tegteg moyo ha tawtawo ay ampakapagkasalanan kawo.
59002010	Hinoman ya tawoy ampakageped ha kawkapanogo--an nin Diyos, piroma--in miha ya agna angkageperan ay nakapagkasalanan ya banà ha agna panggogomeped ha kaganawan kapanogo--an;
59002011	ta ombayri ya hinalità nin Diyos, "Agka mamabayi boy agka makilalaki," boy hinalità na et ya, "Agka mamatin tawo". Hapa--eg, no agka man ampamabayi o ampakilalaki, balè ta namati kan tawo ay nakapagkasalanan ka simpri ta agmo gineperan ya kawkapanogo--an.
59002012	Kayà mag-atap kawo ha kaganawan anhalita--en moyo boy anggaw--en moyo, ta hay panosgawan komoyo ay kompormi ha kawkapanogo--an ya mamalayà komoyo.
59002013	Hay tawoy ahè ampangingangalo ay ahè itaman ingalowan hosgawan nin Diyos, piro hay tawoy ma-ingangalowen ay ingalowan itaman hosgawan nin Diyos.
59002014	Pawpatel ko, wari̇̀ ma--in kowinta no halita--en nin mihay tawo ya ma--in ya nin pantotompel ha Diyos no agna paptegan ha gawgawà na? Habayti ya ombayri ya katetpel na, makapilibri wari̇̀ kona ha kaparosawan?
59002015	Alimbawà: no ma--in mako komo ya patel ha Pangino--on ya ampanga-ilangan nin dolo boy pamamangan
59002016	ta halita--en mo kona, "Pakaligha kan morong boy ingalowan ka nin Diyos. Mangwa kan dolo mo boy pakagana kan mangan." Hapa--eg, no agmo inggawà kona baytoy panganga-ilangan na, mahampat wari̇̀ ya ginawà mo?
59002017	Ombayro itaman, ayin kowinta ya katetpel mo ha Diyos no ahè paptegan ha gawgawà.
59002018	Ma-ari̇̀ nin ma--in tawoy maghalità nin ombayri: "Hika ay ma--in katetpel; hiko itaman ay anggomawà." Hay itobay ko kona, "Ipakit mo paraw kongko ya katetpel moy ayin lamoy gawgawà, ta ipakit ko itaman komo ya katetpel koy ma--in lamoy gawgawà."
59002019	Ampinto--o ka nayi̇̀ nin ma--in mimihay Diyos? Mahampat! Piro maski dawdimonyo ay ombahen simpri ya pamiminto--o, balè ta ampipampamegpeg hila ha kalimowan la ha Diyos.
59002020	Hikay tawo ya tangah! Wari̇̀ agmo nayi̇̀ tandà ya ayin kowinta ya katetpel no ayin lamoy gawà?
59002021	Alwa nayi̇̀ hi Abraham ya ka-apo-apowan tamo ya imbilang nin Diyos nin mahampat? Imbilang ya nin mahampat ta patyen na dayi ya anak na ya hi Isak nin ipababo ha insalansan nay bawbato ya ginawà nan altar ta idolog na dayi ha Diyos.
59002022	Banà bayri ay makit ya katetpel ni Abraham ha Diyos: antompel ya boy kasabay et ya panggogomawà na. Nag--in lobos ya katetpel ni Abraham banà ha gawgawà na.
59002023	Nagkapeteg baytoy anti ha Kaholatan nin Diyos ya ombayri: "Hi Abraham ay tinompel ha Diyos, boy banà ha pantotompel na ay imbilang nin Diyos nin hiya ay mahampat." Kayà hay ingat koni Abraham ay "Nilabi nin Diyos".
59002024	Bayri makit ya hay tawo ay an-ibilang nin Diyos nin mahampat; alwan banà bongat ha pantotompel na no alwan banà simpri ha gawgawà na.
59002025	Ha ombayroy paraan, alwa nayi̇̀ hi Rahab, maskin miha yay pota ay imbilang yan mahampat ya tawo nin banà ha ginawà na ya intagò na baytoy inhogò ya loway Israylita ya aw-ispiya boy pinaraan na hila ha kanayon ya daan emen aghila marakep?
59002026	Hay tawoy agana ampanginanawa ay nati ana. Ombayro itaman ya katetpel nin tawo ha Diyos: no ayin gawgawà ay ayin kowinta ya katetpel na.
59003001	Pawpatel ko, alwan dapat nin malakè komoyo ya mag--in manonorò, ta tandà moyo et bongat ya hikayi ya ampangitorò nin Halità nin Diyos, no ampanggawà kayi nin alwan tamà ay mas mahigpit ya panosga konnawen kisa ha kanayon.
59003002	Kaganawan tamo ay mabetbet magkamali̇̀ ha hari-hari̇̀ ya paraan. Hinoman ya ahè ampagkamali̇̀ ha pag-i-ilgo ay ayin kapintasan, boy angkapendanan nay sarili na.
59003003	Hay kabayo, no ambosalan ay angkapahonol tamon ipitik.
59003004	Helken moyoy barko ya ma--in pagkayamò timon. Maski anyay kalhayan barko boy maski angka-itolak nin pagkahokaw angin ay angka-ibawit nin magtitimon ha labay nan pangipalakwan.
59003005	Ombayro itaman ya dilà; maski mamayamò ya parti nin nawini ay ampakagawà nin malhay ya bagay ta mahambog. Ihipen moyo ya hay malawang ya binagbag ay angkapo-olan nin ampangibat ha mayamò bongat ya apoy.
59003006	Hay dilà ay bilang ha apoy ta maski mihay partin bongat nin nawini ay ampambin masyadoy kala-etan ha intiron nawini. Ampakahirà bayti nin pagkatawo ta hay apoy nin habayti ay angka-ibat ha impirno.
59003007	Kaganawan klasin aw-ayop kateng mawmanokmanok, boy kaganawan pinalsa ya ampipandakap kateng kawkonà ha dagat ay angkapa-amò boy na-amò nin tawtawo.
59003008	Piro hay dilà ay ahè angkapa-amò nin maski hinoy tawo, ta ahè antonggen ha paghalità nin kala-etan boy pono-ponò nin lason ya ampakamati.
59003009	Hay dilà ay anggamiten tamon mamori ha Pangino--on Diyos ya Tatay tamo. Dilà et simpri ya anggamiten tamon manahalità ha kapara tamon pinalsa ya ma--in nin nakem ya kahawig nin nakem nin Diyos.
59003010	Ha mimihay bebey ampangibat ya pamomori boy panahalità. Pawpatel ko, habayti ay ahè dayi mangyari.
59003011	Wari̇̀ ma-ari̇̀ nin hay matab-ang boy ma-alat ya lanom ay lomwah ha hobol ya mimihay ampangibatan?
59003012	Pawpatel ko, wari̇̀ ma-ari̇̀ nin hay tanaman ya igos ay mamonga nin aw-olibo, o hay tanaman ya obas ay mamonga nin aw-igos? Ahè simpri ma-ari̇̀ ha ma-alat ya hobol nin lomwah ya matab-ang ya lanom.
59003013	Hino komoyoy maronong boy ampaka-intindi? Hay malinis ya pagbibiyay moyo ay paptegan moyo ha gawgawà moyo nin ma--in ka-aypa--an nakem ya palatanda--an nin hikawo ay maronong.
59003014	No ma--in kawon irap nakem banà ha inggit moyo boy no hay intris moyo ay pansarilin bongat ay agmoyo ipaghambog, boy agkawo magbongkok no alwan aminen moyoy kaptegan.
59003015	Hay ombahen ya klasin karonongan ay ahè nangibat ha Diyos, no alwan na-ibat ha sarili moyon makadimonyoy ka-ihipan bayri ha babon lotà.
59003016	No ayri ya ma--in nin pami-i-inggitan boy pag-i-intris nin pansarilin bongat ay bayroy ma--in kagolowan boy kaganawan klasi nin kala-etan.
59003017	Balè hay karonongan ya ampangibat ha Diyos, ona ha kaganawan ay malinis ya pagnanakem. Ombayri et: ma--in katinekan, ma--in konsidirasyon, mapangabot, ma-ingangalowen, mapanggawà kahampatan, ayin an-ayonan, boy ahè ampagkakanwari̇̀.
59003018	Hay tawtawoy ampamatinek nin kagolowan ay tawtawoy mangatinek emen hay mag--in risolta ay kahampatan.
59004001	Anyay ampangibatan nin ampi-a-awayan moyo boy ampikokolpyawan moyo? Alwa nayi̇̀ nin angka-ibat ha kala-etan nin pagnanakem moyo ya sarili moyon kalabayan?
59004002	Ampag-intrisan moyon kowen ya alwa moyon ikon, bayo no agmoyo nin makwa ay ampamatyan moyo. Angka-inggit kawo piro agmoyo makwa ya labay moyo. Ampikokolpyawan moyo boy ampi-a-awayan moyo. Agkawo ampagkama--in ta agkawo ampakirawat nin makikwa ha Diyos.
59004003	No ampakikwa kawo man ay ayin kawon angkatanggap ta alwan tamà ya ampakikwawen moyo. Hay ampakikwawen moyo ay haton bongat ya makapdà nin sarili moyo.
59004004	Hikawo ay alwan tapat ha Diyos. Agmoyo nayi̇̀ tandà ya hay ampanggawà nin mangala--et ya gawgawà ay ka-away nin Diyos? Hinoman ya labaylabay makilamo ha ampanggawà nin mala--et ay ampag--in ka-away nin Diyos.
59004005	Ha ihip moyo nayi̇̀ ay ayin kowinta baytoy hinalità nin Diyos ha Kaholatan na? Hay hinalità na ay ombayri: "Hay ka-ihipan ya inggawà komoyo nin Diyos ay maparan magtan ha kala-etan."
59004006	Ombayro man ay binyan tamo nin Diyos nin igit ya ingangalo na, ta nakaholat simpri ha Kaholatan nin Diyos ya ombayri: "Ansalongaten nin Diyos ya tawoy mahambog, piro hay tawoy ma--in ma-aypà ya nakem ay an-ingalowan nan biyan kahampatan."
59004007	Kayà ipasakop moyoy sarili moyo ha Diyos. Labanan moyo hi Satanas emen ya pakarayò komoyo.
59004008	Pakarani kawo ha Diyos emen ya itaman pakarani komoyo. Hikawoy mawmakasalanan, maghehe kawo ha ginawà moyoy kala-etan. Hikawo ya ampagloway nakem ay pakalinisen moyoy pagnanakem moyo.
59004009	Panangihan moyoy kasalanan ya ginawà moyo boy paghehean. Pakatibolosen moyoy nakem moyo nin maghehe. Imbis mangka-ili kawon magtowà, hay dapat ay ikalelè moyo.
59004010	Magmaka-aypà kawon nakem ha arapan nin Pangino--on emen kawo mag--in matag--ay ha tegteg na.
59004011	Pawpatel, agkawo maghalità nin kontra ha miha ta miha, ta hinoman ya ampaghalità nin kontra ha patel na o ampanosga ay ampaghalità nin kontra ha kawkapanogo--an nin Diyos boy anhosgawan na et bayto. No anhosgawan moy kawkapanogo--an nin Diyos ay agkayna anhomonol ha kawkapanogo--an no alwan anhosgawan moyna.
59004012	Mimihay Diyos ya nambin kawkapanogo--an boy hiyan bongat ya makahosga. Diyos bongat ya makapilibri nin tawo ha kaparosawan, boy hiya et ya ma--in karapatan nin mamarosa. Kayà hino ka ya manosga nin kapara mon tawo?
59004013	Leng--en moyo, hikawo ya ampipaghalità nin, "Hapa--eg o nobokah ay mako kayi ha kanayon ya dogal. Pa-iri kayi bayro nin lo--ob mihay ta--on ta mangomirsyo emen malakè ya mapakinabang."
59004014	Hay biyay moyo ay bilang ginem ya anlomwah balè kadodomali̇̀ ta tampol angkapanew; kayà pangno moyo tandà no anyay mangyari nobokah?
59004015	Hay dapat moyon halita--en ay ombayri: "No kalabayan nin Pangino--on ta angkabiyay kayi et ay ma-ari̇̀ nawen gaw--en bayti o gaw--en nawen simpri bayto."
59004016	Piro ha kahambogan moyo ay an-ipagmalhay moyoy sarili moyo; haba--in ya anggaw--en moyoy kahambogan ay alwan tamà.
59004017	Hinoman ya tawoy ampakatandà nin kahampatan, balè ta agna anggaw--en ay ampagkasalanan ya.
59005001	Hikawoy mangayaman, leng--en moyo bayti. Mi-o-onggok kawo nin mi-angaw-angaw ha lomateng komoyoy kaparosawan.
59005002	Hay kayamanan moyo ay ayin anan alagà boy hay dolo moyo ay kinan anag.
59005003	Hay gintò boy pilak moyo ay bilang anan kinalawang ta ayin anan alagà. Habaytoy ampamapteg nin kontra komoyo, boy hay risolta nin habayto ay bilang anan angka-opoh nin apoy ya laman moyo. Ombahen ya kayamanan ya tinipon moyon para ha hoyot ya allo.
59005004	Leng--en moyo! Agmoyo nin inopa--an ya tawtawoy nipagtrabaho ha paliyan moyo. Haba--in ya an-i-angaw la nin kontra komoyo. Hay an-i-angaw la nin habaytoy mawmangalawah ya agmoyo inopa--an ay an-omabot ha panlelengè nin Pangino--on Diyos ya Pinakamakapangyariyan.
59005005	Hikawo ay nagpasasà ha biyay boy nagperà nin kaligawan bayri ha babon lotà. Hikawo ay bilang pinatabà ya bakà ya papatyen ha intaning ya allo nin kaparosawan.
59005006	Sinintinsyawan moyon pinati ya mangahampat ya tawtawo ya hila ay ahè itaman angkomontra komoyo.
59005007	Pawpatel, magpasinsya kawon manganti̇̀ angga ha lomateng hi Pangino--on Hisos. Helken moyoy mawmamaliyan: ampagpasinsyawan lan an-anti--en ya a-alawahanen la ya ma-alagà. Ampagpasinsya hila pa-ibat ha ompisa angga ha malabah ya pana--on nin oran.
59005008	Hikawo itaman ay magpasinsya nin manganti̇̀, boy hokawen moyoy nakem moyo ta hi Pangino--on Hisos ay maraninan lomateng.
59005009	Pawpatel, agkawo magriklamo nin laban ha miha ta miha emen agkawo mahosgawan, ta hay Manonosga ya Pangino--on Diyos ay maraninan lomateng ta bilang yaynan anti ha polta.
59005010	Pawpatel, hay pangwanan tamo nin alimbawà ha pagtete--eh boy pagpapasinsya ay pawpropita hin hato ya nangaral ha ngalan nin Pangino--on Diyos.
59005011	Alwa nayi̇̀ an-ibilang tamo nin maliga ya tawoy ampakapagte--eh ha kawkadya-dya--an? Nalengè moyo no pangno nagte--eh hi Hob boy no pangno ya iningalowan nin Pangino--on Diyos hin bandan hoyot. Hay Pangino--on ay pono-ponò nin kaba-itan boy ingangalo.
59005012	Igit ha kaganawan, pawpatel ko, no magpangakò kawo ay agkawo maghompà nin manggamit langit lotà, o anya paman ya bagay. No hay labay moyon totolen ay awò, "Awò" ya halita--en moyo; no hay labay moyo itaman totolen ay ahè, "Ahè" ya halita--en moyo. Ombayri ya gaw--en moyo emen agkawo hosgawan nin Diyos.
59005013	Ma--in nayi̇̀ komoyo nin ampagdanas kadya-dya--an? No ma--in ay dapat yan manalangin nin makirawat ha Diyos. Ma--in nayi̇̀ komoyo nin ampakatanam kaligawan? No ma--in ay dapat yan magkanta nin pamomori ha Diyos.
59005014	Ma--in nayi̇̀ nin ampagmasakit komoyo? No ma--in ay ipa-ingat nay tawtawoy ampipama-alà ha gropo ya mangama--in katetpel ha Diyos nin mangipanalangin boy mangiponah nin asiti kona ha ngalan nin Pangino--on.
59005015	No hay ampangipanalangin ay talagan ma--in katetpel ha Diyos ay homampat baytoy tawoy ma--in masakit. Pangino--on Diyos ya mamakahampat kona boy no ma--in yan nagawà ya kasalanan, hiya ay ma--in kapatawaran.
59005016	Kayà itapat moyoy kasalanan ya nagawà moyo ha miha ta miha, boy manalangin kawo para ha miha ta miha emen ma-alih ya mawmasakit moyo. Hay panalangin nin mahampat ya tawo ay malhay ya angkagawà.
59005017	Hi Ilyas ya propita hin hato ay tawo nin bilang kontamo. An-ipakapapanalangin na nin ahè mangoran. Kayà ahè nangoran nin lo--ob tatloy ta--on boy kagitnà.
59005018	Hapa--eg, nangoman yayna et nanalangin ya hay impanalangin na ay mangoran; kayà nangoran. Banà bayro, hay tawtanaman ha lotà ay tinomobò boy nipamonga.
59005019	Pawpatel ko, no ma--in komoyo nin ampipakarayò ha kaptegan ta ma--in nakapipabira kona
59005020	ay tanda--an moyo bayti: habaytoy tawo ya nakapipabira ha Diyos nin tawoy nagkasalanan ay nakapilibri ya nin kalolowa ha kaparosawan, ta na-ipakarani na ya ha Diyos emen ya mapatawad ha kawkasalanan na.
60001001	Hiko hi Pidro ya hogò ni Pangino--on Hisokristo ay ampanolat komoyon pinili̇̀ nin Diyos ya ayin kanayon no alwan hatoy nangapikakatak nin nipalako ha probinsyan Ponto, Galasya, Kapadosya, Asya, boy Bitinya.
60001002	Hin hato et ay pinili̇̀ kawoyna nin Tatay ya Diyos ta tandà na ya hikawo ay mag--in anak na. Hay Ispirito nin Diyos ay anggomawà komoyo emen kawo mag--in ayin kapintasan. Pinili̇̀ na kawo nin homonol koni Pangino--on Hisokristo emen hay kaganawan kasalanan moyo ay malinisan nin dayà na. Hikawo ay lalò dayin ingalowan nin Diyos nin biyan kahampatan boy katinekan.
60001003	Poriyen tamoy Diyos ya Tatay ni Pangino--on tamon Hisoskristo. Banà ha masyadoy ingangalo na ay ma--in tamon an-asawan ya bayoy biyay ya ayin anggawan, ta hi Pangino--on Hisokristo ay biniyay oman nin Diyos.
60001004	Ha katatag-ayan ha kama-inan nin Diyos ay ma--in tamon an-asawan ya nakahandà ana ya ayin pangahirà, ayin kapintasan, boy ayin pangongoman ya ipamana kontamo nin Diyos.
60001005	Banà ta ma--in tamon pantotompel kona ay kapangyariyan nin Diyos ya ampangi-atap kontamo mintras an-anti--en tamo baytoy manay kalibriyan ya handà nin ipatnag kontamo ha hoyot ya allo.
60001006	Kayà tongkol bayri ay lalò tamon magtowà maski hapa--eg ay ma-ari̇̀ tamon magkama--in ikalelè, ta ha amò ya pana--on ay makaranas tamo nin hari-hari̇̀ ya panonobok.
60001007	Hay bara--nan nin pawpanobok kontamo nin Diyos ay emen mapaptegan ya hay pantotompel tamo kona ay talagan peteg. Maski gintò ya ma-ari̇̀ mahirà ay anhoboken ha apoy no talagan peteg gintò. Hay pantotompel tamo itaman ya mas ma-alagà kisa ha gintò ay anhoboken no manatili tamo ha peteg ya pantotompel. No peteg, lano ha panlomateng ni Pangino--on Hisokristo, hitamo ay poriyen boy magkama--in tamon kagandawan boy karangalan.
60001008	Maski agtamo et nakit hi Pangino--on Hisoskristo ay anlabiyen tamo ya; antompel tamo kona maski agtamo ya et nin angkakit hapa--eg; boy ampagtowà tamon masyado ha kaligawan ya ahè makwan ihipen boy halita--en.
60001009	Nagkama--in tamon ombayroy kaligawan ta ma--in tamon kalibriyan ha kasalanan banà ha pantotompel tamo koni Pangino--on Hisokristo.
60001010	Hin hato, tongkol bayri ha kalibriyan ya inggawà nin Diyos kontamo ay ampag-aralan mahampat nin pawpropita; boy hinola--an lay tongkol ha igwà nin Diyos ya ingangalo banà ha kahampatan na.
60001011	Ispirito nin Diyos ya nangipaholà do ha pawpropita ya hi Pangino--on Hisokristo ay magdanas nin kadya-dya--an biha lano ay magkama--in yan kagandawan. Ahè tandà nin habayti ya pawpropita no hino bayto ya impaholà konla. Kayà ampagsikapan la nin matanda--an no hino baytoy magdanas nin ombayro boy no makanoy pana--on nin mangyari bayto.
60001012	Impatandà nin Diyos do ha pawpropita ya hay tawtorò la ay alwan para ha sarili lan kapakinabangan no alwan para kontamo. Ma-inhapa--eg nin ampangitorò kontamo nin Mahampat ya Balità nin Diyos. Hay ampanambay konla ay Ispirito nin Diyos ya inhogò na ya nangibat ha katatag-ayan ha kama-inan nin Diyos. Hay an-itorò la kontamo ay bilang ombayro ha intorò nin pawpropita hin hato, boy maski aw-anghil ay labay lan ma-intindiyan bayti ya bawbagay ya habayti.
60001013	Ha ombayro, pakahampaten tamoy pangingihip tamo. Ha kaganawan bagay ay pendanan tamoy sarili tamo emen hay gawgawà tamo ay panay kahampatan. Pakatibolosen tamo ya nakem tamo ha an-asawan tamoy kahampatan ingangalo ya igwà kontamo ha panlomateng ni Pangino--on Hisokristo.
60001014	Pakahonol tamo ha Diyos. Agtamo gaw--en ya da--an tamon ogali̇̀ ya anhonolen ya sarili tamon kalabayan ya mala--et hin agtamo et balay ya Diyos.
60001015	Hapa--eg ay manowad tamo ha Diyos ya nangingat kontamo. Hiya ay ayin kapintasan; kayà gaw--en tamoy sarili tamo nin ayin kapintasan;
60001016	ta hay nakaholat ha Halità nin Diyos ay ombayri: "Dapat ayin kawon kapintasan ta hiko ay ayin kapintasan."
60001017	Ha panalangin tamo ay an-ingaten tamon Tatay ya Diyos. Hiya ay ahè ampamili̇̀ ha panonosga, no alwan ampanosga ya kompormi ha gawà nin balang miha. Kayà mintras anti tamo bayri ha babon lotà ay dapat tamon gamiten ya pana--on tamo nin ma--in panggogomalang ha Diyos;
60001018	ta tandà tamo ya hitamo ay timbeh ha ayin kowintay biyay ya minana tamo ha kawka-apo-apowan tamo. Agtamo natbeh ha kasalanan nin anya paman ya bagay ya angka-alihan alagà ya bilang ha pilak boy gintò,
60001019	no alwan hay pinambeh kontamo ay hay ma-alagà ya dayà ni Pangino--on Hisokristo ya nantolò hin nati ya ha koroh, boy hiya ya nangakò kawkasalanan nin kaganawan tawo. Hiya ay bilang ha oybon topa ya ayin dipirinsyay ampatyen nin Hawhodiyo hin hato, ta ayin yan kakakasalanan boy ayin yan kapintasan.
60001020	Ahè et pinalsa bayti ya babon lotà, hi Pangino--on Hisokristo ay da--an anan pinili̇̀ nin Diyos, piro hiya ay impatnag ha pamako na bayri nin mangilibri kontamo hapa--eg nin hoyot ya pana--on ya habayti.
60001021	Banà koni Pangino--on Hisokristo ay ampahimalà tamo ha Diyos ya namiyay oman kona boy nambi kona nin kagandawan; kayà antompel tamo ha Diyos boy an-omasa tamo kona.
60001022	Banà ha panhohomonol tamo ha kaptegan nin Halità nin Diyos ay nalinisan anay nakem tamo, boy ma--in tamoynan peteg ya panlalabi ha kapariho tamon ampipantompel ha Pangino--on. Kayà lalò tamon pakatibolosen ya nakem tamon milalabi.
60001023	Hitamo ay nag--in anan aw-anak nin Diyos ta hay ampanatili boy ayin anggay Halità nin Diyos ya ampahimala--an tamo ay nambi kontamon biyay ya bilang biyay nin Diyos;
60001024	ta ha Halità nin Diyos ay ombayri ya pagkahalità: "Kaganawan tawo ay bilang dawdikot ya balang; boy kaganawan karangalan la ay bilang ha bawbolaklak nin dawdikot. Hay dawdikot ay angkati boy hay bawbolaklak ay angkalaglag. Ombayro itaman, angkati ya kaganawan tawo.
60001025	Piro hay Halità nin Diyos ay manatili anggan makakanoman." Habayti ya Halità nin Diyos ay Mahampat ya Balità ya in-aral kontamo.
60002001	Kayà hapa--eg, kaganawan kala-etan ay agtamoyna gaw--en ya bilang ha magbongkok, magkakanwari̇̀, mag-inggit, boy manirà nin kaparan tawo.
60002002	-
60002003	Banà ta naranasan tamo ya kahampatan nin Pangino--on ay mahabek tamo nin bilang ha kolaw ya angkahabek ha gatas. Hay kahabekan tamo ay Mahampat ya Halità nin Diyos emen homkaw ya pantotompel tamo ya ampambi kontamo nin kalibriyan.
60002004	Pirmi tamon pakarani koni Pangino--on Hisokristo ya kowinta bato ya angkabiyay ta ampambi kontamo nin biyay. Hiya ay intapon nin manggagawà bali; boy maski agya tinanggap nin tawtawo, hiya ay ma-alagà ha Diyos ya namili̇̀ kona.
60002005	Hitamoy ampipantompel ha Pangino--on ay ma--in biyay ya ayin anggawan, ta hitamo ay kowinta bawbatoy angkabiyay. Hitamo ya anggaw--en nin Diyos nin bali na. Mag--in tamon ayin kapintasan ha pamomori tamo ha Diyos, boy banà ta tinompel tamoyna koni Pangino--on Hisokristo ay ihokò tamo ya sarili tamo ha Diyos. Ombayri ya labay nin Diyos nin gaw--en tamo,
60002006	ta hay nakaholat ha Kaholatan nin Diyos ay ombayri: "Ma--in akon pinili̇̀ ya ma-alagà ya bato ya igwà ko nin mamo--on ha siyodad nin Siyon. Hinoman ya tompel kona ay ahè ma-lihan nin pag-asa."
60002007	Habayti ya bato ya pinili̇̀ nin Diyos nin mamo--on ay pinakama-alagà ya bato ha ampipantompel kona, piro hay ayin pantotompel kona ay ahè mananggap kona, ta ombayri et ya nakaholat ha Halità nin Diyos: "Hay batoy intapon nin manggagawà bali̇̀ ay nag--in pinakama-alagà ya bato."
60002008	Ma--in et kanayon ya nakaholat ya ombayri: "Habayti ya bato ya makapibatol nin tawtawo boy makapipatomba konla." Mibatol ya tawtawo ta aghila antompel ha Halità nin Diyos. Hin hato et ay tandà ana nin Diyos ya ombayri ya mangyari konla banà ha agla pantompel kona.
60002009	Hitamo balè ya ampipantompel ha Diyos ay pinili̇̀ na boy kalamo na tamo ha pamomo--on na. Hitamo ay ayin kapintasan boy mismon Diyos ya ma--in ikon kontamo. Pinili̇̀ tamon mangibalità nin kaporipori ya gawgawà nin Diyos ya nangingat kontamo. Inlibri na tamo ha mala--et ya gawgawà ha karegleman, ta inggawà na tamo ha masyadoy kahawangan ya hay gawgawà tamo ay kawkahampatan.
60002010	Hin hato ay alwa tamo et ikon nin Diyos, piro hapa--eg ay ikon na tamoyna; hin hato ay agtamo et natanggap ya ingangalo nin Diyos, piro hapa--eg ay natanggap tamoyna ya ingangalo na.
60002011	Anlabiyen kon pawpatel, hitamo ay bilang bongat dawdayowan bayri ha babon lotà. Kayà andawaten ko komoyo ya agtamo manggawà nin mala--et ya kalabayan nin nawini tamo, ta habayti ay makahirà nin pantotompel tamo ha Pangino--on.
60002012	Hay dapat kontamo ay ayin kapintasan ha arapan nin tawtawoy ahè ampipantompel ha Diyos; ta maski halita--en la nin hitamo ay ampanggawà nin mala--et, no makit lay mahampat ya gawgawà ha biyay tamo ay poriyen lay Diyos lano ha allon panlomateng ni Pangino--on Hisokristo nin manosga ha tawtawo.
60002013	Alang-alang ha Pangino--on, pasakop tamo ha kaganawan tawoy mangama--in katongkolan bayri ha babon lotà, lalò ana ha pinakamatag--ay ya ampamo--on,
60002014	o mag--in ha gawgobirnador ya inhogò nin hatoy pinakamatag--ay ya ampamo--on. Inhogò na hila nin mamarosa ha ampipanggawà nin mala--et boy mamori ha ampipanggawà nin mahampat.
60002015	Hay labay nin Diyos ay manggawà tamon kahampatan emen mategen ana ya paghalità nin tawtawoy ampipaghalità nin kalokowan gitan kakapeyan pag-i-ihip la.
60002016	Hay sarili tamo ay itowad tamo nin malayà. Piro hay kalaya--an tamo ay agtamo gamiten nin mangitagò kala-etan, no alwan ipakit tamo ya hitamo ay ampagsirbi ha Diyos.
60002017	Gomalang tamo ha kaganawan tawo, boy labiyen tamoy kapariho tamon ampipantompel ha Diyos. Igalang tamoy Diyos boy parangalan tamo ya pinakamatag--ay ya ampamo--on ha gobirno bayri ha babon lotà.
60002018	Hikawoy aw-alilà, pasakop kawo ha aw-amo moyo boy igalang moyo hila nin mahampat, alwan bongat do ha aw-amo ya mangahampat boy mawma-ingangalowen no alwan kateng do ha aw-amo ya mangabagsit;
60002019	ta no mapagte-ehan tamo nin danasen ya kadya-dya--an ya alwan nararapat kontamo ta ayin tamon anggaw--en ya kala-etan, hay Diyos ay magkama--in konsowilo kontamo. Tandà tamo ya habayti ya andanasen tamo ay kalabayan nin Diyos.
60002020	Ma-ipagmalhay tamo wari̇̀ ya pagte--eh tamo no ampakakhitan tamon banà ha panggawà tamon kasalanan? No ha panggawà tamon kahampatan ay angkat--eh tamo boy angkapagpasinsyawan tamo ya pamakakhit kontamo ay matowà kontamo ya Diyos.
60002021	Hitamo ay iningat nin Diyos emen tamo magdya--dyà, ta mismon hi Pangino--on Hisokristo ay nagdya--dyà nin banà kontamo. Hiya ya nag--in alimbawà kontamo ha pagdya--dyà emen tamo ya towaren.
60002022	Hiya ay ahè nagkasalanan boy ahè nagtotol kabongkokan.
60002023	Hin pinaghalita--an yan mala--et ay agya namaweh nin naghalità nin mala--et. Hin nagdya--dyà ya ay agya nangihip mamaweh, no alwan impa-olay na ha Diyos ya mahampat ya manonosga.
60002024	Mismon hi Apo Hisos ya nagdya--dyà ha pangakò na nin kasalanan tamo hin impakò ya ha koroh emen agtamo patoloy magkasalanan, no alwan manggawà tamon kahampatan. Hiya ay nangahohogatan; banà ha pagkahogat na, hitamo ay hinomampat.
60002025	Hitamo ay bilang tawtopa ya nipampitawon, piro hapa--eg ay nagbira tamo ha ampagpastol kontamo ya ayin kanayon no alwan hi Pangino--on Hisos ya ampangasiwà kontamo.
60003001	Hikawoy bawbabayi ya mangama--in ahawa, pasakop kawo ha ahawa moyo emen no ma--in konlan ahè labay tompel ha Halità nin Diyos ay magkama--in hilan katetpel nin banà ha pag-o-ogali̇̀ moyo. Alwa moyoynan ka-ilangan mag-ilgo konla nin tongkol ha pantotompel moyo,
60003002	ta makit lay kahampatan pagkatawo moyo boy panggalang moyo ha Diyos.
60003003	Hay kagandawan moyo ay alwan ha paraan nin pag-ayos nin habot, o panggamit aw-alahas ya gintò, o pagholot nin mangabli ya dawdolo,
60003004	no alwan hay kagandawan ya ma-alagà ha Diyos ay ka-aypa--an nakem boy kahampatan, ta habayti ay ahè ampangopah.
60003005	Hin nakaraan ya pana--on ay ombayri ya kagandawan nin mangahampat ya bawbabayi ya an-omasa ha Diyos boy ampasakop ha aw-ahawa la.
60003006	Bilang koni Sara hin hato, hi Abraham ya ahawa na ay hinonol na boy iningat na nin pangino--on bilang panggogomalang na kona. Hikawo hapa--eg ya bawbabayi ay kowinta aw-anak ni Sara no kahampatan ya anggaw--en moyo boy no ayin kawon angkalimowan.
60003007	Ombayro itaman komoyon lawlalaki, pakilamowan moyo ya aw-ahawa moyo nin mahampat. Dapat moyo hilan igalang ta mas makapey ya nawini la kisa hikawo, boy hila itaman ay kalamo moyo nin mananggap nin biyay ya ayin anggawan ya bilang biyay nin Diyos. Gaw--en moyo bayti emen ayin maka-abalà ha pamakirawat moyo ha Diyos.
60003008	Habayti hapa--eg ya halita--en ko ay para komoyon kaganawan ampipantompel ha Diyos. Dapat kawon milalamo nin mahampat boy midadamay kawo; milalabi kawo nin bilang mipapatel.Magkama-in kawon ogali̇̀ ya ma-ingangalowen boy magma-aypà kawon nakem ha miha ta miha.
60003009	Hay ampanggawà komoyon kala-etan ay agmoyo gantiyen nin kala-etan, boy agkawo maghalità mala--et ha ampaghalità komoyon kala-etan; no alwan manggawà kawon kahampatan ha ampanla--et komoyo, ta hin iningat kawo nin Diyos ay impangakò nay biyan na kawon kahampatan.
60003010	Hay nakaholat ha Halità nin Diyos ay ombayri: "Hinoman ya ampagpa-alagà ha biyay na boy labay magkama--in kaligawan ha bandan hoyot ay tonggen yan maghalità nin kala-etan boy kabongkokan.
60003011	Atapan nay panggawà nin kala-etan ta manggawà yan kahampatan. Lalò nan pagsikapan nin magkama--in katinekan.
60003012	Hay tawtawoy mangahampat ay pirmin an-asikasowen nin Pangino--on, boy anleng--en nay pawpanalangin la. Hay tawtawo balè ya ampipanggawà nin kala-etan ay kalaban nin Pangino--on."
60003013	Ma--in wari̇̀ mamakakhit komoyo no hay ampagsikapan moyo nin gaw--en ay kahampatan?
60003014	Maski ampagdya--dyà kawo nin banà ha panggawà moyon kahampatan ay makalmà kawo, ta hay ingangalo nin Diyos ay anti komoyo. Agkawo malimo ha tawtawoy mamakakhit komoyo boy ahè magoloy nakem moyo;
60003015	no alwan pakatibolosen moyoy nakem moyo nin gomalang koni Pangino--on Hisokristo, boy payagan moyo yan mamo--on komoyo ta hiya ya Pangino--on moyo. Ha kaganawan oras ay pirmi kawon handà nin tombay ha maskin hino ya magpastang komoyo nin tongkol ha pag-asa moyo ha Diyos.
60003016	Piro hay pantombay moyo konla ay mapanawa boy mag--in kawon magalang. Panatiliyen moyon malinis ya nakem moyo; ta no ayin kawon anggaw--en ya mala--et, hay ampipaghalità nin mala--et tongkol ha anggaw--en moyo nin banà ha panhohomonol moyo koni Pangino--on Hisokristo ay mareng-eyan ha paghalità la.
60003017	Mas mahampat no kalabayan nin Diyos ya magdanas tamon kadya-dya--an banà ha panggawà tamon kahampatan kisa ha panggawà tamon kala-etan.
60003018	Mismon hi Pangino--on Hisokristo ay nati banà ha kasalanan nin kaganawan tawo. Minghan yan bongat nati boy agyayna matin oman. Ayin yan kasalanan piro nati ya para kontamon mawmakasalanan emen na tamo ma-ipakarani ha Diyos. Piro maski pinati ya ay nanatilin angkabiyay ya kalolowa na.
60003019	-
60003020	Hiya ay nako ha dogal nin nikati ha kowinta pinangipirisowan nin kawkalolowa nin tawtawoy nikati hin pana--on ni Nowi, ta nangaral ya konla. Hila ay ahè hinomonol ha Diyos ya ampagpasinsya nin manganti̇̀ konla emen hila makapaghehe ha kasalanan la mintras ampanggawà hi Nowi nin barko. Ha barko ay o-ongnoy tawo ya nalibri; wawalo hila ya nalibri ha pagkalemeh ha lanom.
60003021	Habayti ya lanom ay alimbawà ha pamabinyag tamo. Hay pagbinyag ay alwan panlinis yangat nin nawini tamo, no alwan an-ipakit ya nalibri tamoyna ha kasalanan, ta tinompel tamo koni Pangino--on Hisokristo ya nabiyay oman, boy nakirawat tamo konan linisan nay nakem tamo.
60003022	Hin nabiyay oman hi Pangino--on Hisokristo ay nagbira ya ha katatag-ayan ha kama-inan nin Diyos boy niknò ya ha bandan wanan nin Diyos, ta inggawà kona ya karapatan nin sakopen ya aw-anghil boy kaganawan makapangyariyan ya anti bayro.
60004001	Hapa--eg banà ta nagdanas kadya-dya--an hi Pangino--on Hisokristo ay dapat tamo itaman ihandà ya sarili tamo ha pagdanas nin kadya-dya--an, ta no magdanas tamo nin kadya-dya--an nin banà ha pamakilamo tamo koni Pangino--on Hisokristo ay mategen tamon manggawà kasalanan.
60004002	Banà bayro ha pagdanas tamo nin kadya-dya--an, pa-ibat hapa--eg ay anhonolen tamo ya kalabayan nin Diyos, alwan mala--et ya kalabayan nin nawini tamo.
60004003	Tamà ana baytoy ginawà moyo hin hato ya bilang ombayro ha labay gaw--en nin ahè ampipantompel ha Diyos. Ampanggawà kawon manga-alay ya gawgawà boy mala--et ya kalabayan nin nawini; ampaglahing kawo boy ampakilahing. Anhomamba kawo et ha alwan peteg diyos ya alwan nararapat hambawan.
60004004	Hapa--eg hay ahè ampipantompel ha Diyos ay ampipag-ispanta ta agkawoyna ampakilamo konlan manggawà nin sobray kawkala-etan nin bilang ha anggaw--en la; kayà ampaghalita--an la kawon mala--et.
60004005	Piro lano ay omarap hila ha Diyos ya manosga ha kaganawan tawoy angkabiyay kateng ha nikati. Balang ginawà la ay tobayen la ha Diyos.
60004006	Kayà hin angkabiyay et ya nikati ay in-aral konlay Mahampat ya Balità nin Diyos, ta hapa--eg maski nati ana ya nawini la ya ampangyari ha kaganawan tawo ay angkabiyay ya kalolowa la nin bilang ha Diyos ya angkabiyay.
60004007	Hay kalampohan nin kaganawan bagay ay maranina. Kayà agkawo mataranta boy pendanan moyo ya sarili moyo emen kawo makapanalangin.
60004008	Igit ha kaganawan, milalabi kawon mahampat, ta no ampanlabi kawo, hikawo ay ampamatawad.
60004009	Pakaligha kawon mananggap ha makihandà komoyo.
60004010	No pangnoy inggawà nin Diyos ha balang miha kontamo ya kakayawan ay gamiten tamo ha ikahampat nin miha ta miha, ta hay hari-hari̇̀ ya kakayawan ay impahimalà kontamo nin Diyos.
60004011	Hinoman kontamo ya ampangaral ay dapat mangi-aral nin Halità nin Diyos; hinoman kontamo ya ampagsirbi ay dapat magsirbi nin ma--in kakhawan ya inggawà kona nin Diyos emen ha kaganawan bagay, ha pagsisirbi na ay mapori ya Diyos banà ha ginawà ni Pangino--on Hisokristo. Anti konay kaporiyan boy kapangyariyan anggan makakanoman. Amin.
60004012	Anlabiyen kon pawpatel, agkawo mag-ispanta ha masyadoy kadya-dya--an nin panobok ya andanasen moyo, ta habayti ay talagan ampangyari ha ampipantompel koni Pangino--on Hisokristo.
60004013	Hay gaw--en moyo ay magtowà kawo, ta banà bayri ha panobok ya andanasen moyo ay ampakapakiramay kawo ha pag-irap ni Pangino--on Hisokristo. Ha ombayro, lano ha lomateng ya ay magkama--in kawon masyadoy kaligawan pamakakit moyon kagandawan na.
60004014	No an-insoltowen kawo nin banà ha pamakilamo moyo koni Pangino--on Hisokristo ay makalmà kawo, ta hay labay totolen nin habayto ay anti komoyoy Makapangyariyan ya Ispirito ya Ispirito nin Diyos.
60004015	Alwan dapat nin hay pagdanas moyon kadya-dya--an ay banà ha pamati nin tawo, pananakaw, panggawà kala-etan, o pamaki-emen ha biyay nin ma--in biyay.
60004016	Piro no magdanas kawon kadya-dya--an nin banà ha pamakilamo moyo koni Pangino--on Hisokristo ay agmoyo ikareng--ey, no alwan poriyen moyoy Diyos ha pamahimalà moyo ha ngalan ni Pangino--on Hisokristo.
60004017	Nilomateng anay pana--on nin panonosga nin Diyos; habayti ay mag-ompisa pon ha ampipantompel kona. No hosgawan tamo man maski anhomonol tamo koni Pangino--on Hisokristo ay anya kali̇̀ ya mangyari ha tawtawoy ahè tinompel ha Mahampat ya Balità nin Diyos?
60004018	Ombayri ya nakaholat ha Halità nin Diyos: "No hay tawtawoy nag--in mahampat nin banà ha pantotompel la ha Diyos ay ma-irap et makalibri, anyay mangyari ha mawmangala--et boy mawmakasalanan?"
60004019	Kayà no ampagdanas kawo nin kadya-dya--an kompormi ha kalabayan nin Diyos ay isigi moyoy panggawà nin kahampatan boy ipahimalà moyoy sarili moyo ha Diyos ya namalsa komoyo ta agna kawo pa-olayan.
60005001	Hapa--eg, leng--en moyo ya halita--en ko komoyon kapariho kon ampama-alà ha ampipantompel ha Diyos. Ampaptegan koy nakit ko ya pagdya--dyà ni Pangino--on Hisokristo. Lano, panlomateng na ay kalamo katawon magkama--in nin kagandawan ya mangibat kona ya mipatnag ana.
60005002	Hay tawtawoy impahimalà komoyo nin Diyos ay asiwa--en moyo nin bilang ha pangasiwà moyo nin tawtopa. Agmoyo gaw--en nin angkapilitan kawon bongat o ambayaran kawo, no alwan banà ta labay moyo nin makapagsirbi ta habayto ya labay nin Diyos.
60005003	Agmoyo gaw--en amo ya sarili moyo ha tawtawoy an-asiwa--en moyo, no alwan mag--in kawon alimbawà konla ya kowinta tawtopa nin Diyos.
60005004	Panlomateng ni Pangino--on Hisokristo ya kowinta pinakapo--on pastol ya ampangasiwà kontamo ay biyan na kawon korona ya ma--in kagandawan ya ayin pangahirà.
60005005	Hikawoy mangalagò ya lawlalaki, hay sarili moyo ay ipasakop moyo ha aw-onantawoy ampipama-alà ha ampipantompel ha Pangino--on. Hikawoy kaganawan ay magpaka-aypà nakem nin magsirbi ha miha ta miha, ta hay nakaholat ha Halità nin Diyos ay ombayri: "Hay tawtawoy mangahambog ay ahè labay nin Diyos, piro hay magpaka-aypà nin nakem ay an-ingalowan na."
60005006	Kayà magpaka-aypà kawon nakem ha Makapangyariyan ya Diyos emen na kawo biyan karangalan ha tamà ya pana--on.
60005007	Ipahimalà moyo kona ya kaganawan ampakagolo nin ihip moyo ta an-imalasakit na kawo.
60005008	Pendanan moyoy sarili moyo boy mag-atap kawo! Hi Satanas ya ka-away moyo ay bilang liyon ya ampamayani nin ampan-aglem ha pantomalà nan manikap nin makonà na.
60005009	Labanan moyo ya nin matibay ya pantotompel, ta tandà moyo ya bayri ha babon lotà, kaganawan patel moyo ha Pangino--on ay ampagdanas et nin ombayri ya kadya-dya--an.
60005010	Hay Diyos ya nangingat komoyo ay anti konay kaganawan ingangaloy kahampatan. Kayà na kawo iningat ay emen kawo magkama--in nin ayin anggawan ya kagandawan ha pamakilamo moyo koni Pangino--on Hisokristo. Pangayari̇̀ moyon magdanas kadya-dya--an nin amò ya pana--on, Diyos mismo ya gomawà komoyo emen kawo mag--in nin ayin kapintasan boy hay katetpel moyo ay mag--in makhaw boy matibay.
60005011	Ayin anggawan ya kapangyariyan nin Diyos. Amin.
60005012	Hinolatan katawo nin habayti ya ma-ipek ya holat ha tambay ni Silas ya ha palagay ko ay tapat ya patel ha Pangino--on. Labay kon pakhawen ya nakem moyo boy paptegan ya habayti ya hinalità ko komoyo ay peteg nin kahampatan ingangalo nin Diyos. Panatiliyen moyo bayti ya kahampatan ya habayti.
60005013	Hay pawpatel moyo ha Pangino--on ya anti ha dogal nin Babilonya ay ampangipa-abot nin pangongomosta komoyo. Hila ay pinili̇̀ itaman nin Diyos. Kateng hi Markos ya bilang kon sarilin anak ay ampangomosta komoyo.
60005014	No mangapipikit kawo ay mi-i-ilaw kawo nin ma--in panlalabi. Hikawo ya ampakilamo koni Pangino--on Hisokristo ay magkama--in dayi nin katinekan.
61001001	Hiko hi Simon Pidro ya magsisirbi boy hogò ni Pangino--on Hisokristo ay ampanolat komoyo nin kawkapariho nawen ampipantompel ha Diyos. Habayti ya pantotompel tamo ay tinanggap tamo banà ha kahampatan nin Diyos tamo boy ha kahampatan ni Pangino--on Hisokristo ya Mapangilibri kontamo.
61001002	Banà ha pagkatandà moyo ha Diyos boy koni Pangino--on tamon Hisos ay lalò kawon biyan kahampatan ingangalo boy katinekan.
61001003	Hapa--eg, banà ha pagkatandà tamo ha Diyos, ha kapangyariyan na ay nambi ya kontamo nin kaganawan panganga-ilangan tamo ha biyay emen tamo manowad kona. Iningat na tamo emen tamo mag--in nin bilang kona ya ma--in kagandawan boy kahampatan.
61001004	Inlibri tamo nin Diyos ha kala-etan ya makahirà kontamo bayri ha babon lotà emen tamo makapaki-atag ha ayin anggawan ya biyay ya bilang biyay nin Diyos. Ombayri ya anggaw--en nin Diyos banà ha pawpangakò na kontamo ya pagka-alagà.
61001005	Banà bayri ay pagsikapan tamon pahanan ya kahampatan ha pantotompel tamo, boy ha kahampatan tamo ay pahanan ya tinandà tamo.
61001006	Ha tinandà tamo ay pahanan ya pagpependan ha sarili tamo; boy ha pagpependan ha sarili tamo ay pahanan ya pagpapasinsya tamo; boy ha pagpapasinsya tamo ay pahanan ya panonowad ha Diyos;
61001007	boy ha panonowad tamo ha Diyos ay pahanan ya pamilalabi nin bilang ha mipapatel; boy ha pamilalabi tamo ay pahanan ya panlalabi ha kaganawan.
61001008	No anti kontamo bayti ya pag-o-ogali̇̀ ya ombayri boy no mas et bayri ay agtamo ma-lihan alagà boy ahè ma-lihan bonga nin banà ha pamakatandà tamo koni Pangino--on Hisokristo.
61001009	Piro hay ayin nin ombayri ya pag-o-ogali̇̀ ay bilang yan mabereg ya tegteg ya ahè ampakakit, ta naliwawan na ya hay kasalanan na hin hato ay nalinisan ana.
61001010	Kayà, anlabiyen kon pawpatel, lalò tamon pagsikapan nin manggawà kahampatan emen mapaptegan ya hitamo ay iningat nin Diyos nin para kona; ta no gaw--en tamo bayti ya ombayri ay ahè ma-lih ya pantotompel tamo.
61001011	Ha ombayro ay talagan igwà kontamo ya karapatan nin pasakop ha ayin anggay pamomo--on ni Pangino--on tamon Hisokristo ya Mapangilibri kontamo.
61001012	Banà bayri, pirmi kon an-ipa-ihip komoyo bayti ya bawbagay maski da--an moyoynan tandà boy matibay ana ya pantotompel moyo ha kaptegan ya tinanggap moyo.
61001013	-
61001014	Impatandà kongko ni Pangino--on Hisokristo ya marani koynan mati; kayà mintras angkabiyay ako et, mahampat nin ipapanemtem ko komoyo bayti ya bawbagay ya habayti.
61001015	Pagsikapan kon ma-ihipan moyon pirmi bayti ya bawbagay ya habayti angga lano maski nati koyna.
61001016	Hay tongkol ha impalinaw nawen komoyo ya kapangyariyan ni Pangino--on Hisokristo boy panlomateng na bayrin oman ay alwan gawa-gawà ihip nin hinoman, no alwan mismon sarili nawen mata ya nakakit nin kagandawan na;
61001017	-
61001018	ta hikayi ay kalamo ni Pangino--on Hisokristo bayro ha masagradoy bakil hin binyan ya nin Tatay nay Diyos nin karangalan boy kaporiyan. Nakit nawen ya kahawangan nin Diyos boy nalengè nawen ya bosis nay nangibat ha katatag-ayan ha kama-inan na ya naghalità ha Anak na nin ombayri: "Habayti ya mimihay Anak ko ya pinakalabilabi ko boy hiya ay masyado kon ampagtowa--an."
61001019	Kaganawan nin habayti ay makapipatandà kontamo nin peteg ya hinalità nin pawpropita hin hato. Hay mahampat ay paka-intindiyen bayto ya halità la, ta hay hawhalità la ay bilang hilag ya anhomawang ha mareglem ya dogal. Kabontatalà ya pakatanda--an nin maraninan homilà ya allo. Ombayro itaman bayti ya hawhalità nin pawpropita, ta ampakab--in hawang ha nakem tamo anggan ha lomateng hi Pangino--on Hisokristo.
61001020	Igit ha kaganawan ay paka-intindiyen tamo bayti: hay impaholat nin Diyos ya Halità na ay ahè ma-intindiyan nin maski hino no ayin mangipalinaw kona.
61001021	Hay Halità nin Diyos ya hinolat nin pawpropita ay ahè nangibat ha sarili lan ihip, no alwan hay nangipanakem konla ha paghalità la nin balità ya nangibat ha Diyos ay Ispirito nin Diyos.
61002001	Hin hato ay ma--in alwan peteg ya pawpropita. Ombayro simpri komoyo hapa--eg ta ma--in mawmanonorò ya alwan peteg boy hay tawtorò la ay makahirà nin peteg ya pantotompel. Talagan magaling hilan magtotol kabongkokan, boy banà ha mala--et ya gawgawà la ay an-ipogla--oh lay Pangino--on ya nantolò ya dayà nin nambeh konla ha kasalanan. Kayà mismon hila ya makagtan nin sarili la ha kaparosawan ha maparah ya pana--on.
61002002	Malakè ya manowad konla ha gawgawà la ya manga-alay, boy banà ha gawgawà nin hatoy ampanowad konla ay halita--en nin kanayon ya hay panhohomonol koni Pangino--on Hisokristo ay alwan mahampat.
61002003	Banà ha kasakiman nin habayti ya alwan peteg ya mawmanonorò ay makinabang hila komoyo nin kowalta ha paghalità lan aw-istorya ya pinigawa-gawà lan bongat. Piro hin hato et ay sinintinsyawan hilayna nin Diyos banà ha kawkasalanan la, boy hay kaparosawan ay nakahandà anan para konla.
61002004	Hay Diyos ay ahè nangingangalo ha aw-anghil ya nipagkasalanan hin hato. Habaytoy aw-anghil ay intapon ha impirno ya dogal ya mareglem boy malalè, ta bayro la anti--en ya allon panonosga.
61002005	Banà ha masyadoy kala-etan nin tawtawo bayri ha babon lotà hin hato ay aghila iningalowan nin Diyos, no alwan hay babon lotà ay ginonaw na nin lanom. Hay inlibri na ay hi Nowi boy ma--in et kanayon ya pito katawoy kalamowan na.
61002006	Banà et simpri ha kala-etan nin tawtawo ha siyodad nin Sodoma boy Gomora ay aghila iningalowan nin Diyos. Hila ay sinintinsyawan nin ginonaw nin apoy. Kayà habaytoy loway siyodad ay nag--in aboh. Ha ombayroy pangyayari ay ginawà nin Diyos nin alimbawà ya mangyari lano ha tawtawoy mangala--et.
61002007	Piro hin habayto, hay inlibri nin Diyos ay hi Lot ya mahampat ya tawo ya angkagoloy ihip nin banà ha manga-alay ya gawgawà nin tawtawoy mangala--et.
61002008	Habayti hi Lot ya mahampat ya tawo ay ampa-iri bayron kalamo nin mangala--et ya tawtawo. Allo-allo ay angkakit ni Lot ya kala-etan la boy angkalengè na hilay ampaghalità nin mangala--et ya bawbagay. Banà ha kahampatan na ay angkagoloy ihip na ha panggawà lan kala-etan.
61002009	Bayri ha nangyari hin onay pana--on ay nakit tamo ya tandà nin Pangino--on no pangno na an-ilibri ya tawtawoy mangahampat ha andanasen lay pawpanobok; boy tandà na et no pangno na an-i-anti̇̀ ha kaparosawan ya tawtawoy mangala--et angga ha allon panonosga.
61002010	Hay mangala--et ya tawtawo ay an-i-anti̇̀ na ha kaparosawan, lalo-lalò ana baytoy ampipanggawà nin mala--et ya kalabayan nin nawini la boy ahè labay pasakop ha ma--in katongkolan. Habayti ya alwan peteg ya mawmanonorò ay makhaw ya nakem gomawà para ha sarili la, boy aghila angkalimon maghalità nin mangala--et ha mangama--in kapangyariyan ya pinalsa nin Diyos ya anti ha katatag-ayan ha kama-inan na.
61002011	Ha arapan nin Diyos, maski aw-anghil ya mas makhaw boy makapangyariyan kisa habayti ya alwan peteg ya mawmanonorò ay ahè ampaghalità nin mala--et ha mangama--in kapangyariyan.
61002012	Hay aw-ayop ya balang ay ahè ampangihip no alwan hay malabayan la ay habaytoy anggaw--en la. In-anak hilan bongat emen dakpen ta patyen. Hay alwan peteg ya mawmanonorò ay bilang ombayro ha aw-ayop, ta hay bawbagay ya agla angka-intindiyan ay anhalita--en la nin kala-etan, boy anhonolen lan bongat ya sarili lan kalabayan ya mala--et ya makagtan konla ha kaparosawan.
61002013	Hay kaparosawan la nin banà ha panggawà la nin kala-etan ay kadya-dya--an. Maski allo ay hay gana lan gomawà nin kala-etan ya an-ikapdà nin sarili la. Ha pamakilamo la komoyo nin mangan, hila ay makapipareng--ey komoyo ta hila ay kowinta mansa komoyo banà ha pagkakanwari̇̀ la.
61002014	Ayin hilan kanayon ya antikapen no alwan mababayi la; aghila anhomawà nin gomawà kasalanan. Hay mangakapey ya pantotompel ay an-ingganyowen la para magkasalanan. Hila ay sanay ha kasakiman. Banà bayri, hila ay inhompà nin Diyos.
61002015	Bilang hilan nitawon ta inalihan lay matoynong ya daan; tinowad la baytoy ginawà ni Balam ya anak ni Bosor, hatoy ginawà ni Balam ya pinomayag yan manggawà kala-etan para magkama--in yan kowalta.
61002016	Piro hi Balam, banà ha kasalanan na ay hina--ad ya nin asno na ya bilang tawoy naghalità emen ya mategen ha ombayroy gawà ya ayin kabalikahan.
61002017	Habayti ya tawtawo ay bilang hobol ya kinomlang, boy bilang hila ha leem ya angkagtan nin angin piro ayin angka-i-oran. Ma--in dogal ya pagkareglem ya inrisilba nin Diyos nin para konla.
61002018	Ampipaghalità hilan kahambogan, boy hay mala--et ya kalabayan nin nawini la ay anggamiten lan pangingganyo nin kanayon ya tawtawo para somigi nin manggawà kasalanan. Hay tawtawoy an-ingganyowen la ay hatoy ampipagsikap nin ahè ana magbiran manggawà kasalanan.
61002019	Hay an-ipangakò la bayri ha tawtawoy antokso--en la ay kalaya--an maski mismon hila ay honolhonolan gomawà nin kala-etan, ta hay tawo ay honolhonolan ha maski anyay bagay ya agna mapaglabanan nin ahè gaw--en.
61002020	Hay tawtawoy nakabalay ana koni Pangino--on tamon Hisokristo ya Mapangilibri ha kaparosawan nin kasalanan ay napa-alilihan layna ya kala-etan. Piro no ma-ingganyo hilan oman nin manggawà kala-etan ay lalò hilan loma--et kisa hin primiro.
61002021	Mas mahampat et ya agla natanda--an ya kahampatan ya tongkol ha panhohomonol koni Pangino--on Hisokristo kisa natanda--an la, biha agla hinonol ya masagradoy panogò ya intorò konla.
61002022	Hay nangyari konla ay napaptegan ya ombayri ya kawkahalita--an: "Hay aho, mayari̇̀ nan ihoka ya kinan na ay kanen nan oman," boy "Hay baboy itaman ya pinaliyò ana ay magbiran oman ha pagbalbalan nay pità".
61003001	Anlabiyen kon pawpatel, habayti ay ikalwa kon holat komoyo. Bayri ha loway holat ko ay ampagsikapan kon ipapanemtem komoyo bayti ya bawbagay emen hay nakem moyo ay mag--in matibolos.
61003002	Labay kon ma-ihipan moyo baytoy hawhalità nin mangahampat ya pawpropita hin hato, boy labay kon ma-ihipan moyo baytoy panogò ya inggawà nawen komoyo nin hikayi ya hawhogò. Habayto ya panogò ay nangibat koni Pangino--on Hisokristo ya Mapangilibri kontamo.
61003003	Dapat moyon matanda--an ya ha hoyot ya allo ay toya-toya--en kawo nin tawtawoy ampipanggawà nin mala--et ya kalabayan nin nawini la.
61003004	Ombayri ya halita--en la komoyo: "Alwa nayi̇̀ impangakò ni Pangino--on Hisos ya magbira ya? Piro ayri ya? Hay kawka-apo-apowan tamo ay nikati ana, piro pa-ibat hin pinalsa ya babon lotà ay ahè na-oman ya kaganawan bagay."
61003005	Ha paghalità la nin ombayro ay talagan labay lan liwawan bayti ya kaptegan ya hin hato, ha halità bongat nin Diyos ay nagkama--in langit, boy nagkama--in et nin babon lotà ya nangibat ha lanom, boy poro lanom ya mamalibot.
61003006	Piro nalabah ya ongnoy pana--on, banà ha pahang nin Diyos ha tawtawo, hay lotà ay hinalipawan nin lanom; kayà nagonaw ya kaganawan.
61003007	Ma--in lomateng ya allo, hay langit boy babon lotà, apoy ya gamiten nin Diyos nin panggonaw. Hay mangala--et ya tawtawo ay hosgawan na biha na hila parosawan. Piro habayti ya langit ya angkakit tamo hapa--eg boy habayti ya babon lotà ya ampa-iriyan tamo hapa--eg ay manatilin angga ha gonawen nin apoy nin bilang ha hinalità nin Diyos.
61003008	Anlabiyen kon pawpatel, agmoyo liwawan bayti: ha Pangino--on, hay mihay allo ay bilang kaboyot maliboy ta--on, boy hay maliboy ta--on ay bilang bongat mihay allo para kona.
61003009	Hay Pangino--on ay alwan makalà ha pantomopad ha pangakò na nin bilang ha an-ihipen nin kanayon. Ampagpasinsya yan bongat komoyo, ta agna labay ya maski miha ay mananggap kaparosawan. Hay labay na ay maghehe ya kaganawan ha nagawà lay kasalanan.
61003010	Hay panlomateng nin Pangino--on ay bilang ha panlomateng nin mananakaw ya ahè an-asawan. Ha allon habayto, hay langit ay ma-anam ya masabayan nin pagkahokaw heneg. Hay allo, bowan, boy bawbito--en ay mapo-olan kateng babon lotà boy kaganawan anti ha babon lotà.
61003011	Banà ta ha ombayroy paraan nin mahirà ya kaganawan bagay ay dapat tamon manowad ha Diyos emen hay sarili tamo ay mag--in nin ayin kapintasan.
61003012	Paka-a-anti--en tamo ya allon lomateng ya Pangino--on Diyos, boy magsikap tamo emen ya tampol lomateng. Ha allon panlomateng na, hay langit ay mahirà nin apoy, boy hay allo, bowan, boy bawbito--en ay mangatotonaw nin banà ha ka-amotan.
61003013	Piro hay bayoy langit boy bayoy babon lotà ya impangakò nin Diyos kontamo ay ampaka-a-anti--en tamo ta anti bayroy kaganawan kahampatan.
61003014	Kayà, anlabiyen kon pawpatel, mintras an-anti--en moyo ya panlomateng nin Pangino--on ay pagsikapan moyo ya hikawo ay latngan nin Diyos nin malinis ya pagnanakem, ayin kapintasan, boy ma--in kawo nin katinekan.
61003015	Ihipen moyo ya kayà ampagpasinsya ya Pangino--on ay ambiyan na kawon oportonidad nin malibri ha kaparosawan. Ombayri itaman ya binanggit nin anlabiyen tamon patel ya hi Pablo ya hin nanolat ya komoyo ay ma--in yan karonongan ya nangibat ha Diyos.
61003016	Ha kaganawan hinolat na ay binanggit na bayti ya ombayri ya bawbagay. Ma--in et ongnoy bagay ha hawholat ni Pablo ya ma-irap intindiyen; kayà kanayon ya an-ipakahologan nin tawtawoy ayin tandà boy ayin pirmiyan ya ihip. Ombayro et ya anggaw--en la ha kanayon ya Kaholatan nin Diyos. Banà bayri ay mismon kagagaw--an la ya makapipalako konla ha kaparosawan.
61003017	Hapa--eg, ha tandà moyoyna bayti, pawpatel koy anlabiyen ko ay mag-atap kawo emen hay mangala--et ya tawtawo ay ahè makapitawon komoyo ha kawkamali--an, ta no mangyari bayto ya ombayro, hikawo ay ma-lihan kasigorowan ha sarili moyo.
61003018	Balè lalò moyon pahanan ya kahampatan ingangalo boy pagkatandà moyo koni Pangino--on Hisokristo ya Mapangilibri kontamo. Hiya ya dapat tamon biyan kaporiyan hapa--eg boy anggan makakanoman! Amin.
62001001	Habayti ya an-iholat nawen komoyo ay tongkol ha ayin pinangibatan. Hiya ay nalengè nawen boy mismon mata nawen ya nakakit kona. Pinakalilili--o nawen ya boy nagap--an nawen ya et. Hiya ya Halità ya ampakab--i nin biyay.
62001002	Habayti ya biyay ya nipatnag ay nakit nawen boy ampaptegan nawen. Hiya ya an-ibalità nawen ya biyay ya ayin anggawan ya kalamo pon nin Tatay ya Diyos biha nipatnag konnawen.
62001003	An-ibalità nawen bayti komoyo ya nakit nawen boy nalengè nawen emen kawo itaman magkama--in nin pamakilamo konnawen nin makilamo ha Tatay ya Diyos boy koni Pangino--on Hisokristo ya Anak na.
62001004	Inholat nawen bayti komoyo emen lalò tamon lomiga.
62001005	Habayti ya balità ya nalengè nawen koni Apo Hisos ya an-ibalità nawen komoyo: hay Diyos ay hawang boy kona ay ayin anyaman ya karegleman.
62001006	Kayà no anhalita--en tamo ya ma--in tamon pamakilamo ha Diyos, piro anti tamo ha karegleman ta ampanggawà tamon kala-etan ay ampagbongkok tamo, boy agtamo ampanggawà nin kaptegan.
62001007	Hay Diyos ay hawang ta anti konay kahampatan. No anti tamo ha kahawangan na ay ma--in tamon pamakilamo ha miha ta miha, boy hay nantolò ya dayà ni Apo Hisos ya Anak nin Diyos ay ampanlinis nin kaganawan kasalanan tamo.
62001008	No anhalita--en tamo ya ayin tamon kasalanan ay anlokowen tamoy sarili tamo boy hay kaptegan ay ayin kontamo.
62001009	Hay Diyos ay mapahimala--an boy hay gawgawà na ay matoynong. Kayà no itapat tamo kona ya kawkasalanan tamo ay patawaren na tamo boy linisan na tamo ha kaganawan kala-etan tamo.
62001010	No anhalita--en tamo ya agtamo nagkasalanan ay anggaw--en tamon mabongkok ya Diyos boy agtamo anhonolen ya Halità na.
62002001	Aw-anak ko, habayti ya bawbagay ay inholat ko komoyo emen agkawo magkasalanan. Piro no ma--in makapagkasalanan ay ma--in mangipaki-i-ingalo kontamo ha Tatay tamoy Diyos. Hiya ay hiPangino--on Hisokristo ya pinakamahampat,
62002002	boy hiya ya nangakò nin kasalanan tamo, alwan bongat kasalanan tamo no alwan kasalanan nin kaganawan tawo.
62002003	Masigoro tamo ya talagan ambomalay tamo ha Diyos no anhonolen tamo ya pawpanogò na.
62002004	Hay tawoy ampaghalità nin ambomalay ya ha Diyos, piro agna anhonolen ya pawpanogò nin Diyos ay mabongkok boy hay kaptegan ay ayin kona.
62002005	Piro hinoman ya anhomonol ha Halità nin Diyos ay angkakit konay lobos ya panlalabi ha Diyos. Ha ombayri ay angkatanda--an tamo ya hitamo ay ma--in pamakilamo ha Diyos.
62002006	Hay tawoy ampaghalità nin ma--in yan pamakilamo koni Pangino--on Hisokristo ay ka-ilangan gaw--en nay kahampatan nin bilang ha ginawà ni Pangino--on Hisokristo.
62002007	Anlabiyen kon pawpatel, ayin akon an-iholat komoyo ya bayoy panogò no alwan hatoy da--an et ya panogò. Nalengè moyoyna bayti hin babayo kawo tinompel ha Pangino--on.
62002008	Habayti ya panogò ya an-iholat ko komoyo ay pirmi et bayo. Hay kaptegan nin habayti ay nakit koni Apo Hisos boy angkakit simpri komoyo. Hay karegleman ay na-alih ana komoyo, ta hay ampakahawang ana komoyo ay peteg ya hawang ya ayin kanayon no alwan hi Apo Hisos.
62002009	Hinoman ya ampaghalità nin hiya ay anti ha kahawangan, piro ma-inakit ya ha patel na ay anti ya et ha karegleman.
62002010	Hay tawoy ampanlabi nin patel na ay ampanatili ha kahawangan boy ampag-atap makagawà nin kala-etan ya mag--in bara--nan nin ikapagkasalanan.
62002011	Piro hay tawoy ma-inakit ha patel na ay anti ha karegleman boy ampanatili ya et bayro ta agna tandà ya lakwen na. Hiya ay bilang ha tawoy bowag ta hay pagnanakem na ay binowag nin karegleman.
62002012	Aw-anak, an-iholat ko bayti komoyo banà ta pinatawad kawoyna ha kawkasalanan moyo alang-alang koni Apo Hisos.
62002013	Anholatan katawoy tawtatay ta hikawoy magtandà nin habayti ya ayin pinangibatan ya pa-ibat hin ibat, hiya ay hiyayna. Hikawo man ya lawlalaki ya mangalagò ay anholatan ko itaman banà ta hi Satanas ya ampanoksò komoyo ay napatalo moyo.
62002014	Hikawo man ya aw-anak ay anholatan ko simpri banà ta nabalayan moyo ya Tatay ya Diyos. Anholatan katawoy tawtatay ta hikawoy magtandà nin habayti ya ayin pinangibatan ya pa-ibat hin ibat, hiya ay hiyayna. Anholatan katawoy lawlalaki ya mangalagò ta banà ha kakhawan nin pantotompel moyo ha Halità nin Diyos ya ampanatili ha ihip moyo ay napatalo moyo hi Satanas.
62002015	Agmoyo pa-alaga--an ya anyaman ya bagay ya anti bayri ha babon lotà, ta no pa-alaga--an moyo ay ayin komoyo ya panlalabi nin Tatay ya Diyos.
62002016	Alwan mahampat ya an-ogali--en nin tawtawo bayri ha babon lotà, ta ombayri ya anggaw--en la: kaganawan bagay ya labaylabay nin nawini ay anhonolen la, kaganawan ampikakit lay mangaganda ay labay la nin mapag-ikon, boy kaganawan anti konla ay an-ipaghambog la. Kaganawan gawà ya ombayri ay ahè nangibat ha Tatay ya Diyos no alwan ha sarili lan kalabayan.
62002017	Hay babon lotà boy kaganawan bagay ya anti bayri ya masyadon ampa-alaga--an nin tawtawo ay ma--in anggawan; balè hay tawoy anhomonol ha kalabayan nin Diyos ay ma--in biyay ya ayin anggawan.
62002018	Aw-anak, anlomateng anay ka-anggawan nin kaganawan bagay. Nalengè moyoynay lomateng ya kontraryo ni Pangino--on Hisokristo, boy hapa--eg, nilomwaynay malakè ya kontraryo na. Kayà tandà tamo ya maraninay ka-anggawan nin babon lotà.
62002019	Habayti ya kawkontraryo ni Pangino--on Hisokristo ay da--an tamon kalamowan, piro talagan alwa hilan anak nin Diyos ta aghila nanatili kontamo. Napaptegan ya alwa tamo hilan kalamowan hin hilay kaganawan ay nog-alih kontamo.
62002020	Piro hikawo ay alwan ombayro, ta hiPangino--on Hisos ya ayin kapintasan ay nambi komoyo nin Ispirito nin Diyos; kayà hay kaptegan ay tandà moyon kaganawan.
62002021	Hinolatan katawo, alwan banà ta agmoyo tandà ya kaptegan no alwan banà ta tandà moyo, boy hay kaptegan ay ahè ma-ari̇̀ nin pangibatan nin kabongkokan.
62002022	Hinoy mabongkok? Hay mabongkok ay tawoy ahè labay bomalay nin hi Apo Hisos ay Kristo ya impangakò nin Diyos. Hay ombayroy tawo ay kontraryo ni Pangino--on Hisokristo ta agna labay bomalay ha Tatay tamoy Diyos boy ha Anak nin Diyos.
62002023	Hay tawoy ahè ambomalay ha Anak nin Diyos ay ahè simpri ambomalay ha Diyos. Piro hinoman ya ampaghalità nin ma--in yan pamakilamo ha Anak nin Diyos ay ma--in ya simpri nin pamakilamo ha Diyos.
62002024	Hay Mahampat ya Balità nin Diyos ya nalengè moyo pa-ibat hin tinompel kawo ay panatiliyen moyo ha nakem moyo. No ombayro ya gaw--en moyo ay ampanatili kawon ma--in pamakilamo ha Tatay ya Diyos boy ha Anak na ya ayin kanayon no alwan hi Apo Hisos.
62002025	Hay impangakò ni Apo Hisos ya igwà kontamo ay biyay ya ayin anggawan.
62002026	An-iholat ko bayti komoyo ya tongkol ha tawtawoy labay mangitawon komoyo ha kaptegan.
62002027	Hay Ispirito nin Diyos ya inggawà komoyo ni Apo Hisos ay tinanggap moyoyna. Hiya ay ampanatili ha nakem moyo; kayà alwa moyoynan ka-ilangan nin ma--in et manorò komoyo, ta hay Ispirito nin Diyos ya ampanorò komoyo nin tongkol ha kaganawan bagay, boy hay an-itorò na komoyo ay kaptegan, alwan kabongkokan. Manatili kawo koni Pangino--on Hisokristo emen kawo makahonol ha an-itorò komoyo nin Ispirito nin Diyos.
62002028	Kayà, aw-anak, manatili tamo nin ma--in pamakilamo koni Pangino--on Hisos emen tamo magkama--in nin hokaw nakem, boy emen agtamo mareng--ey nin omarap kona panlomateng na bayri ha babon lotà.
62002029	Tandà tamon kaganawan ya hay Diyos ay talagan mahampat. Kayà matanda--an tamo ya maski hinoy tawo ya ampanggawà nin kahampatan ay nag--in anak nin Diyos.
62003001	Ihipen moyo no pangno ya panlalabi kontamo nin Tatay tamoy Diyos. Hitamo ay an-ingaten aw-anak nin Diyos boy peteg itaman nin hitamo ay talagan aw-anak na. Hay kanayon ya tawo bayri ha babon lotà ay ahè ampinto--o nin hitamo ay anak nin Diyos ta agla et balay ya Diyos.
62003002	Anlabiyen kon aw-anak, hitamo hapa--eg ay anak ana nin Diyos. Agtamo et makwan ihipen no anyay klasi tamo lano, piro tandà tamo ya ha pagbira ni Apo Hisos ay mag--in tamon bilang kona ta makit tamo no pangno ya.
62003003	Hinoman ya an-omasa nin mag--in bilang koni Apo Hisos ay ka-ilangan pirmi yan malinis nin bilang koni Apo Hisos ya malinis ta ayin yan kapintasan.
62003004	Hinoman ya ampagkasalanan ay ahè anhomonol ha kawkapanogo--an nin Diyos, ta balang kasalanan ya angkagawà ay kontra ha kawkapanogo--an.
62003005	Tandà moyo ya hi Apo Hisos ay nako bayri ha babon lotà ta alihen nay kawkasalanan tamo, boy tandà moyo et ya hi Apo Hisos, nakakanoman ay ahè nakapagkasalanan.
62003006	Hinoman ya pirmin ampakilamo koni Pangino--on Hisokristo ay ahè ampanadyà nin manggawà kasalanan. Hinoman ya pirmin ampanggawà kasalanan ay angkapaptegan ya hiya ay ahè ambomalay koni Pangino--on Hisokristo boy ayin yan pamakilamo kona.
62003007	Aw-anak ko, agkawo paloko ha hinoman ya tawo. Hay ampanggawà kahampatan ay mahampat nin bilang koni Apo Hisos ya ma--in kahampatan.
62003008	Piro hay pirmin ampanggawà kasalanan ay ikon ni Satanas, ta pa-ibat et hin ka-ona-onawan, hi Satanas ay ampagkasalanan ana. Hay bara--nan nin pamako bayri ni Apo Hisos ya Anak nin Diyos ay hira--en nay gawgawà ni Satanas.
62003009	Hay tawoy nag--in anak ana nin Diyos ay ahè ampanadyà nin manggawà kasalanan, ta ma--in yaynan biyay ya bilang biyay nin Diyos. Agyayna ampanggawà kasalanan ta nag--in yaynan anak nin Diyos.
62003010	Bayri tamo makit no hinoy anak nin Diyos boy no hinoy anak ni Satanas. Hinoman ya ahè ampanggawà kahampatan boy ahè ampanlabi nin patel na ay alwan anak nin Diyos.
62003011	Hay balità ya nalengè tamo hin babayo nalengè ya Halità nin Diyos ay ombayri: milalabi tamo.
62003012	Agtamo towaren hi Ka--in ya namati nin patel na, ta hi Ka--in ay ikon ni Satanas. Antà pinati nay patel na? Banà ta hay sarilin gawgawà ni Ka--in ay mala--et, piro hay gawgawà nin patel na ay mahampat.
62003013	Pawpatel ko, agmoyo pag-ispantawan no pag-inakitan kawo nin tawtawoy ahè ampipantompel ha Diyos.
62003014	Tandà tamo ya nakalibri tamo ha kaparosawan boy ma--in tamoynan biyay ya ayin anggawan ya bilang biyay nin Diyos, ta ampanlabi tamo ha pawpatel ha Pangino--on. Hay tawoy ahè ampanlabi nin pawpatel na ay ampanatili ha kaparosawan ya ayin anggawan.
62003015	Hinoman ya ampag-inakit ha patel na ay bilang et bongat namatin tawo, boy tandà tamo ya hay mapamati nin tawo ay ayin biyay ya ayin anggawan.
62003016	Ombayri ya tandà tamoy panlalabi: hi Apo Hisos ay nati nin banà kontamo; kayà maski ikamati tamo ay dapat tamo itaman pakatibolosen ya nakem tamon manambay ha pawpatel tamo.
62003017	No ma--in tawoy antompel ha Pangino--on ya bastanti ya kamama--in piro agya ampanambay ha patel na ya ampanga-ilangan, pinto-owen ya wari̇̀ nin anti konay panlalabi nin Diyos?
62003018	Aw-anak ko, hay panlalabi tamo ha pawpatel tamo ay alwan bongat ha halità, no alwan ipakit tamo konla nin leseb ha nakem ya gawgawà tamo.
62003019	No ombayri ya panlalabi tamo ay matanda--an tamo ya hitamo ay anti ha kaptegan boy ha ombayri tamo ampagkama--in hokaw nakem nin omarap ha Diyos.
62003020	No ma--in anlomateng ha nakem tamo ya pagdododa ay ma--in Diyos ya mas magtandà nin kaganawan bagay. Hiya ya makapipatandà kontamo.
62003021	Kayà, pawpatel ko, no hay nakem tamo ay ayin pagdododa ay makhaw ya nakem tamon omarap ha Diyos,
62003022	boy anyaman ya dawaten tamo kona ay matanggap tamo, ta anhomonol tamo ha pawpanogò na boy ampanggawà tamo nin ampakapakonsowilo kona.
62003023	Habayti ya an-ipanogò nin Diyos: tompel tamo ha ngalan ni Pangino--on Hisokristo ya Anak nin Diyos, boy milalabi tamo ta ombayri ya immanda kontamo ni Pangino--on Hisos.
62003024	Hinoman ya anhomonol ha pawpanogò nin Diyos ay ma--in pamakilamo ha Diyos, boy hay Diyos ay pirmin anti ha nakem na. Ha ombayri ay angkatanda--an tamo ya hay Diyos ay pirmin anti kontamo. Tandà tamo bayti ta inggawà nin Diyos kontamo ya Ispirito na.
62004001	Anlabiyen kon pawpatel, agkawo antimano nin minto--o ha kaganawan manonorò ya ampaghalità nin anti konla ya Ispirito nin Diyos, no alwan hoboken moyo pon no habaytoy an-itorò la ay nangibat ha Diyos, ta malakè ana ya ampipangitorò nin kabongkokan.
62004002	Ha ombayri ay mabalayan moyo ya tawoy ma--in Ispirito nin Diyos: an-itorò na ya hi Pangino--on Hisokristo ay nag--in tawo.
62004003	Hinoman ya ampangitorò nin hi Pangino--on Hisos ay alwan Diyos boy ahè in-anak nin tawo bayri ha babon lotà ay hiya bayti ya nalengè moyoynay lomateng ya kontraryo ni Pangino--on Hisokristo, boy anti yayna bayri hapa--eg ha babon lotà.
62004004	Aw-anak ko, hikawo ay anak nin Diyos. Natalo moyo baytoy mawmangitorò nin kabongkokan, ta mas makapangyariyan ya Ispirito nin Diyos ya anti komoyo kisa hi Satanas ya ampamo--on konla.
62004005	Hila ay intirisadon bongat ha bawbagay bayri ha babon lotà, ta hila ay anti ha hilong kapangyariyan ni Satanas. Hay anhalita--en la ay ampakaleleng--en nin kapariho la.
62004006	Piro hitamo ay anak nin Diyos. Hinoman ya ampakabalay ha Diyos ay ampanlengè ha an-itorò tamo. Hay alwan anak nin Diyos ay ahè ampanlengè ha an-itorò tamo. Ha ombayri ay matanda--an no hay an-itorò ay kaptegan o kabongkokan.
62004007	Anlabiyen kon pawpatel, milalabi tamo ta hay panlalabi ay ampangibat ha Diyos. Hinoman ya ampanlabi ay anak nin Diyos boy hiya ay ambomalay ha Diyos.
62004008	Piro hinoman ya ahè ampanlabi ay an-ipakit nan bongat ya alwan peteg ya pamakabalay na ha Diyos, ta hay Diyos ay labi. Hiya ya ampangibatan nin panlalabi.
62004009	Impakit nin Diyos ya masyadoy panlalabi na kontamo, ta hay Anak na ya mimiha ay inhogò na bayri ha babon lotà nin mati emen na tamo mabiyan nin biyay ya ayin anggawan.
62004010	Hay peteg ya panlalabi ay natanda--an tamo; alwan hitamo ya nanlabi ha Diyos, no alwan Diyos ya nanlabi kontamo ta inhogò nay Anak na nin mangakò kasalanan tamo.
62004011	Anlabiyen kon pawpatel, no ombayroy panlalabi nin Diyos kontamo ay dapat tamon milalabi.
62004012	Ayin et tawoy nakakit nin Diyos, piro no ampilalabi tamo ay angkapaptegan ya hay Diyos ay anti kontamo boy hay panlalabi na ya angkakit kontamo ay ahè ampagkakolang.
62004013	Hay kaptegan nin hitamo ay anti ha Diyos boy hay Diyos ay anti itaman kontamo ay hay pangigwà na kontamo nin Ispirito na ya pa-iri ha nakem tamo.
62004014	Nakit nawen boy ampaptegan nawen ya hay Anak nin Diyos ya Mapangilibri ay inhogò nan mangilibri nin kaganawan tawo.
62004015	Hinoman ya ampinto--o boy ampamapteg nin hi Apo Hisos ay Anak nin Diyos, hay Diyos ay anti ha nakem na boy hiya itaman ay anti ha Diyos.
62004016	Hay panlalabi nin Diyos kontamo ay natanda--an tamo boy ampinto-owen tamo. Hay Diyos ay labi. Hinoman ya pirmin ampanlabi ay anti ha Diyos, boy hay Diyos ay anti itaman kona.
62004017	No ahè ampagkakolang ya panlalabi tamo ha Diyos ay agtamo malimon omarap kona lano ha allon panonosga, ta parihoy tegteg nin Diyos kontamo boy koni Apo Hisos maski anti tamo et bayri ha babon lotà.
62004018	No leseb ya nakem tamon ampanlabi ha Diyos ay agtamo dapat malimo, ta tandà tamo ya agna tamo parosawan. No angkalimo tamo ay angkapaptegan ya alwan leseb ya nakem tamon ampanlabi ha Diyos.
62004019	Ampanlabi tamo ta Diyos ya onan nanlabi kontamo.
62004020	Mabongkok ya tawoy ampaghalità nin hiya ay ampanlabi ha Diyos no ma-inakit ya ha patel na; ta no agna anlabiyen ya patel na ya mismon angkakit na, pangno na labiyen ya Diyos ya agna angkakit?
62004021	Mismon hi Apo Hisos ya nambi nin ombayri ya panogò: hay tawoy ampanlabi ha Diyos ay ka-ilangan labiyen na itaman ya patel na.
62005001	Peteg nin hika ay anak nin Diyos no ampinto--o ka nin hi Apo Hisos ay hi Kristo ya impangakò nin Diyos. Hinoman ya ampanlabi ha mawmato-antawo ya ma--in anak ay anlabiyen na simpri ya anak nin hatoy mawmato-antawo.
62005002	Ombayro itaman kontamo. No anlabiyen tamo ya Diyos boy no anhonolen tamo ya pawpanogò na ay anlabiyen tamo ya aw-anak nin Diyos.
62005003	Ombayri ya panlalabi tamo ha Diyos: honolen tamo ya pawpanogò na. Hay pawpanogò na ya an-ipahonol na kontamo ay alwan ma-irap honolen.
62005004	Hinoman ya nag--in anak nin Diyos ay angkapatalo nay mawmangala--et bayri ha babon lotà. Angkapatalo nay mawmangala--et bayri ha babon lotà ta hiya ay ma--in pantotompel ha Diyos.
62005005	Hinoy makapatalo nin mawmangala--et bayri ha babon lotà? Hay makapatalo nin mawmangala--et bayri ha babon lotà ay tawoy ampinto--o nin hi Apo Hisos ay Anak nin Diyos.
62005006	Hi Pangino--on Hisoskristo ay nako bayri ha babon lotà. Bininyagan ya ha lanom boy nantolò ya dayà na biha ya nati. Agya nako bayri nin pabinyag bongat no alwan nako ya bayri emen mantolò ya dayà na boy emen ya mati. Ispirito nin Diyos ya ampamapteg nin habayti, ta hay Ispirito nin Diyos ay kaptegan.
62005007	Ma--in tatlo ya ampamapteg:
62005008	Ispirito nin Diyos, pamiminyag koni Apo Hisos ha lanom, boy dayà nay nantolò. Habayti ya tatlo ay mimihay ampaptegan la ya hi Pangino--on Hisos ay Anak nin Diyos.
62005009	No antanggapen tamo ya pamapteg nin tawo ay lalò tamon tanggapen ya pamapteg nin Diyos, ta hay inggawà nin Diyos ya pamapteg ay tongkol ha Anak na.
62005010	Hinoman ya antompel ha Anak nin Diyos ay ampakasigoro ya ha nakem na ya hay kaptegan ay anti kona. Piro hay ahè antompel ha Anak nin Diyos ay anggaw--en nan mabongkok ya Diyos, ta hay inggawà nin Diyos ya pamapteg ya tongkol ha Anak na ay agna ampinto-owen.
62005011	Hay pamapteg nin Diyos ay ombayri: hay biyay ya ayin anggawan ay inggawà na kontamo. Habayti ya biyay ya ayin anggawan ay nangibat koni Pangino--on Hisos ya Anak nin Diyos.
62005012	Hay tawoy antompel ha Anak nin Diyos ay ma--in biyay ya ayin anggawan; piro hay tawoy ahè antompel ha Anak nin Diyos ay ahè magkama--in nin biyay ya ayin anggawan.
62005013	Habayti ay inholat ko komoyon ampipantompel ha ngalan nin Anak nin Diyos emen moyomatanda--an ya hikawo ay ma--in anan biyay ya ayin anggawan.
62005014	Agtamo mag-alangan nin pakarani ha Diyos ta anyaman ya dawaten tamo kona nin kompormi ha kalabayan na ay angkasigoro tamo nin leng--en na tamo.
62005015	No tandà tamo ya anleng--en nin Diyos ya andawaten tamo kona ay angkasigoro tamo ya hay andawaten tamo ay an-igwà na kontamo.
62005016	No makakit tamo nin patel tamo ya ampanggawà nin kasalanan ya ahè makapipalako kona ha impirno ay ipakirawat tamo ya emen ya mipabira ha Diyos. Piro no ma--in talagan labaylabay manggawà nin kala-etan ay agtamo yayna ipakirawat ha Diyos. Hay kasalanan ya anggaw--en na ay habaytoy makapipalako kona ha impirno.
62005017	Kaganawan gawà ya alwan mahampat ay kasalanan, piro ma--in kasalanan ya ahè makapipalako ha impirno.
62005018	Tandà tamo ya hinoman ya anak nin Diyos ay ahè ansomigi nin manggawà kasalanan, ta hay ampangi-atap kona ay hi Apo Hisos ya Anak nin Diyos. Kayà hi Satanas ay ahè makapangno ha anak nin Diyos.
62005019	Tandà tamo ya hitamo ay anak nin Diyos. Piro kaganawan tawoy ampangihip bongat nin bawbagay bayri ha babon lotà ay anti ha hilong kapangyariyan ni Satanas.
62005020	Tandà tamo ya hi Apo Hisos ya Anak nin Diyos ay nako bayri ha babon lotà nin nambin pangingintindi kontamo emen tamo mabalayan ya peteg ya Diyos. Hay Diyos ay anti ha nakem tamo, ta anti tamo ha Anak na ya hi Pangino--on Hisokristo. Hay peteg ya Diyos ya nambi kontamo nin biyay ya ayin anggawan.
62005021	Aw-anak ko, agkawo homamba ha alwan peteg diyos.
63001001	Hiko hi Howan ya mato-ayna ay ampanolat komo, babayi ya pinili̇̀ nin Diyos, kateng ha aw-anak mo. Hikawo ay anlabiyen ko. Alwan bongat hikoy ampanlabi komoyo no alwan kaganawan tawoy ampakatandà nin kaptegan.
63001002	Anlabiyen nawen kawo banà ta anti kontamo ya kaptegan boy hay kaptegan ay ampanatili kontamo nin ayin anggawan.
63001003	Hay Tatay tamoy Diyos boy hi Pangino--on Hisokristo ya Anak na ay mambi dayi kontamo nin kahampatan ingangalo boy katinekan. Biyan la tamo et dayi nin mapteg ya panlalabi.
63001004	Maliga ko ta nakit ko ya hay kanayon ya aw-anak mo ay anhomonol ha kaptegan kompormi ha immanda kontamo nin Tatay tamoy Diyos.
63001005	Hapa--eg, anlabiyen kon patel ya babayi, alwan bayo bayti ya panogò ya an-iholat ko komo ta habayti, hin hato et ay anti ana kontamo. Hay an-ipakitotol ko komoyo ay milalabi tamo.
63001006	No talagan anlabiyen tamoy Diyos ay honolen tamoy pawpanogò na. Hay an-ipanogò na kontamo pa-ibat et hin hato ay milalabi tamo.
63001007	Malakè ya tawoy manloloko ya nipanlomwah bayri ha babon lotà. Aghila ampinto--o nin hiPangino--on Hisokristo ay nako bayri ha babon lotà nin nag--in tawo. Hay ombahen ya tawo ay manloloko boy kontraryo ni Pangino--on Hisokristo.
63001008	I-atap moyo ya sarili moyo konla emen ahè mapa-ayin bali ya pinagpagalan moyo, boy emen moyo matanggap ya kaganawan pakinabang nin hatoy pinagpagalan moyo.
63001009	Hinoman ya tawoy anlomampas ha panonorò ta ahè ampanatili ha intorò ni Pangino--on Hisokristo ay ayin kona ya Diyos. Piro hinoman ya ampanatili ha intorò ni Pangino--on Hisokristo, hay Tatay ya Diyos boy Anak na ay parihon anti kona.
63001010	No ma--in lomateng ya tawoy manorò komoyo ta alwan torò ni Pangino--on Hisokristo ya an-itorò na ay agmoyo tanggapen ni palo-oben ha bali moyo,
63001011	ta no mahampat ya ipakit moyo kona ay kalamo na kawo ha mangala--et ya gawgawà na.
63001012	Malakè et ya labay kon halita--en komoyo, piro agko labay banggiten bayri ha holat ta an-omasa ko nin manibaw ako bahen komoyo emen habayti ya bawbagay ay mapi-i-ilgowan tamo nin arap-arapan. Ha ombayri ay mapnò tamon kaligawan.
63001013	Hay aw-anak nin hatoy patel moy babayi ya kapariho mon pinili̇̀ nin Diyos ay ampangomosta komo.
64001001	Hiko hi Howan ya mato-ayna ay ampanolat komo, Gayò, ta hika ay talagan anlabiyen ko.
64001002	Anlabiyen kon patel, an-ipanalangin ko ha Diyos ya hika ay biyan nan kalighawan boy ka-inomayan ha kaganawan bagay. No pangno kakhaw ya pantotompel mo ha Pangino--on ay ombayro ka dayi kaligha.
64001003	Maliga ko nin banà komo, ta hay kanayon ya pawpatel ya na-ibat bahen ay imbalità la kongko ya tongkol ha katapatan nin panhohomonol mo ha peteg ya Halità nin Diyos.
64001004	Ayin kanayon ya bagay ya makab--i kongkon masyadoy kaligawan, no alwan malengè kon bongat ya hay aw-anak ko haPangino--on ay anhomonol ha kaptegan.
64001005	Anlabiyen kon patel, hika ay ma--in katapatan ta hay pawpatel ha Pangino--on ay antambayan mo maski alwa mo hilan kabalay.
64001006	Ha pamititipon nawen bayri nin gropon mangama--in katetpel ha Diyos ay imbalità konnawen nin hatoy nika-ibat bahen ya hika ay malabi. Pagbira la bahen ay asiwa--en mo hilan mahampat boy biyan mo hilan pawpanganga-ilangan la, ta no ampanambay tamo konla ay ampakatambay tamo ha gawà ya para ha Diyos.
64001007	Nako hilan mangi-aral alang-alang koni Pangino--on Hisokristo, boy aghila ampananggap nin anyaman ya tambay ya ma-ibat ha tawtawoy ahè antompel ha Diyos.
64001008	Kayà dapat tamo hilan tambayan ha pawpanganga-ilangan ba--in ya ombahen ya tawtawo ya ampangi-aral Halità nin Diyos ta emen tamo makatambay konla ha pangi-aral la nin kaptegan.
64001009	Hiko ay nanolat ana bahen ha groponmangama--in katetpel ha Diyos, piro labay ni Diyotripis ya hiyay mamo--on komoyo; kayà agya ampanlengè ha anhalita--en ko.
64001010	Pamako ko bahen, ha pamititipon moyo ay ibalità ko komoyoy ginawà ni Diyotripis ya kawkabongkokan boy mangala--et ya hinalità na ya tongkol konnawen. Alwan bongat nin habayto ya ginawà na. Hay ginawà na et ay agna antanggapen ya pawpatel ya ampipampako bahen, boy hay labay mipananggap nin habaytoy pawpatel ay anha-aren na boy an-alihen na et ya pagkamimbro la.
64001011	Anlabiyen kon patel, agka maki-emen nin manggawà kala-etan no alwan manggawà kan kahampatan. Hay tawoy ampanggawà kahampatan ay anak nin Diyos, piro hay tawoy ampanggawà kala-etan ay ahè ambomalay ha Diyos.
64001012	Maski hinoy tawo ay ampamori koni Dimitriyo, ta tandà lay anhomonol ya ha kaptegan. Hikayi man ay ampamori kona, boy tandà moyo itaman ya hay anhalita--en nawen ay kaptegan.
64001013	Malakè et ya labay kon ibalità komo, piro agko labay banggiten bayri ha holat.
64001014	An-omasa kon mapikit tan tampol emen ta mapi-ilgo nin arap-arapan.
64001015	Magkama--in ka nin katinekan. Hay pawpatel ha Pangino--on bayri ay ampangomosta komo. Ikomosta mo ko itaman bahen ha kaganawan patel haPangino--on.
65001001	Hiko hi Hodas ya magsisirbi ni Pangino--on Hisokristo boy hiko ay patel ni Santiyago. An-iholat ko bayti komoyon nipanhomonol ha ingat nin Tatay ya Diyos. Hikawo ay nilabi na boy hikawo ay an-i-atap itaman ni Pangino--on Hisokristo.
65001002	Hay Diyos ay lalò dayin mangingangalo komoyo boy biyan na kawo dayi nin katinekan boy panlalabi.
65001003	Anlabiyen kon pawpatel, hay labay ko dayin iholat komoyo ay tongkol ha inggawà kontamo nin Diyos ya kalibriyan ha kaparosawan nin kawkasalanan. Piro nakit ko ya igit moyon ka-ilangan ya hay iholat ko komoyo hapa--eg ay ikakhaw nin nakem moyo nin ipaglaban ya katetpel tamo ha Diyos ya impahimalà na kontamon nag--in tawtawo na. Impahimalà na et baytin minghan kontamo boy anggan makakanoman,
65001004	ta ma--in alwan peteg ya mawmanonorò ya ampakilamo kontamo, piro agtamo tandà ya ampagpanggap hilan bongat. Agla an-igalang ya Diyos, boy hay kahampatan ingangalo nin Diyos ay agla ampa-alaga--an. Hila ay ampamabayi boy ampakilalaki, ta anhalita--en la nin hay Diyos ay mapamatawad. Agla ambalayen hi Pangino--on Hisokristo ya mimiha ya ampamo--on kontamo. Hin hato et ay impaholat ana nin Diyos ya hila bayti ya alwan peteg mawmanonorò ay mananggap nin kaparosawan.
65001005	Maski kaganawan nin habayti ay da--an moyoynan tandà ay labay kon ipapanemtem komoyon oman ya hay Aw-israylita ay inlibri nin Diyos nin inalih ha nasyon Ihipto, balè hay ahè nipantompel kona, hin bandan hoyot ay pinati na.
65001006	Hay aw-anghil ay ampagsirbi ha Diyos do ha katatag-ayan ha kama-inan na. Piro ihipen moyo ya ma--in kanayon ya aw-anghil ya ahè nanatili bayro ha pamomo--on ya impahimalà konla nin Diyos, no alwan nog-alih hila ha dogal ya habayto ya inggawà konlan pa-iriyan la. Hapa--eg ay inggawà hila nin Diyos ha malalè boy mareglem ya dogal. Binalol hila nin tikalà ya ahè mahirà, boy bayro hila angga ha allon panonosga nin Diyos ta sintinsyawan hila.
65001007	Ihipen moyo et baytoy nangyari ha siyodad nin Sodoma boy Gomora kateng hatoy bawbanowa ya anti ha dani nin habaytoy dogal. Hay tawtawo bayro ay masyadon mangala--et ta hay anggaw--en la ay ombayro kala--et ha ginawà nin hatoy aw-anghil. Hila ay ampamabayi boy ampakilalaki, boy hay lawlalaki ay ampakilamon bilang ahawa ha kapariho lan lalaki. Kayà hay Diyos ay nama-oran nin apoy konla ta pinarosawan na hila. Hay ka-alimbawa--an nin habayto ay hay mawmakasalanan ay ma--in kaparosawan.
65001008	Ombayro itaman ya anggaw--en lan habayti ya alwan peteg ya mawmanonorò. Banà ha taynep la ay anggaw--en lay mala--et ya kalabayan nin nawini la. Agla an-igalang ya Diyos ya ampamo--on, boy kala-etan ya anhalita--en la ya kontra ha aw-anghil ha katatag-ayan ha kama-inan nin Diyos.
65001009	Hi Migil ya pinakapo--on nin aw-anghil ay nakidiskosyon koni Satanas nin tongkol ha pangwan bangkay ni Moysis. Piro agya nakapaghalità nin mala--et koni Satanas, no alwan hay hinalità na kona ay ombayri: "Pangino--on ya mana--ad komo."
65001010	Piro habayti ya alwan peteg ya mawmanonorò ay ampaghalità nin mala--et ya tongkol ha anyaman ya bawbagay ya agla angka-intindiyan. Bilang hilan aw-ayop ya ayin pangingintindi ta hay anggaw--en la ay natoral lan ogali̇̀. Habayti ya bawbagay ya mantan konla ha kaparosawan.
65001011	Ka-i-ingalo ya mangyari konla! Hila ay nanowad koni Ka--in ya ma-i-inggiten boy ahè hinomonol ha Diyos. Hay paraan yaanggaw--en la emen hila makakwa nin kowalta ay ombayro ha panloloko ya ginawà ni Balam. Hay parosa konla ay patyen nin bilang koni Kori ya kinomontra hin hato ha ampipamo--on.
65001012	Ha pamititipon moyon mangan banà ha pamipapatel moyo ha Pangino--on, habayti ya alwan peteg ya mawmanonorò ay pinagkamansa komoyo, ta hila ay ayin kareng-eyan. Aghila ampanambay ha kanayon no alwan an-ihipen lan bongat ya sarili la. Bilang hilan leem ya angkagtan nin angin ya ahè ampambin oran, boy bilang po--on kayo ya maski pana--on pamonga ay ahè ampamonga ta natina boy inolot ana.
65001013	Hila ay bilang mangalhay ya dawoyon, ta hay gawgawà la ya kapapareng--ey ay bilang maremek ya bolà lanom ha ambay. Hila ay bilang ha bawbito--en ya ayin kowinta ta ayin kinapirmiyan. Hay Diyos ay nangihandà nin pinakamareglem ya dogal ya para konla ta bayro hila anggan makakanoman.
65001014	Hi Inok ya ikapiton lipi̇̀ pa-ibat koni Adan ay nanolà itaman tongkol bayri ha alwan peteg ya mawmanonorò, ya wana, "Hay Pangino--on ay lomateng nin ma--in lamoy liboliboy mangahampat ya aw-anghil,
65001015	ta hosgawan nay kaganawan tawo. Sintinsyawan nan parosawan ya kaganawan mala--et nin banà ha kawkala-etan ya ginawà la, boy banà ha kaganawan mala--et ya hinalità lay kontra ha Diyos."
65001016	Habayti ya alwan peteg ya mawmanonorò ay mangariklamo boy mapanehe nin kanayon. Anhonolen lay sarili lan kalabayan ya mala--et. Masyadoy kahambogan la, boy an-ipakit lay ma--in hilan panggogomalang ha tawtawo emen hila makakwa nin sarili lan kapakinabangan.
65001017	Anlabiyen kon pawpatel, dapat moyon ihipen baytoy hawholà komoyo hin hato nin hawhogò ni Pangino--on tamon Hisokristo.
65001018	Hinola--an la ya ha hoyot ya allo ay ma--in tawtawoy manoya-toyà komoyo, ta labaylabay lan manggawà mala--et ya sarili lan kalabayan.
65001019	Habayti ya tawtawo ay ampipanggawà kagolowan emen hay kanayon ya ampipantompel ay mangapihihiyay. Anggaw--en lay kalabayan nin natoral ya pag-o-ogali̇̀ la, ta hay Ispirito nin Diyos ay ahè ampamo--on konla.
65001020	Kayà, anlabiyen kon pawpatel, pakakhawen moyoy pantotompel moyo ya ampangibat ha Diyos. Ha pananalangin moyo ay tambayan kawo nin Ispirito nin Diyos.
65001021	Manatili kawo ha panlalabi nin Pangino--on Diyos mintras an-anti--en moyo ya ingangalo ni Pangino--on Hisokristo ya igwà na komoyo ya biyay ya ayin anggawan.
65001022	Hay ampagdoda ay ingalowan moyon toro--an emen aghila manatili ha kamali--an.
65001023	Ilibri moyoy kanayon nin ayowen ha panggawà kasalanan nin bilang pangilibri moyon tawoy ipa-alilih ha apoy. Ma--in et kanayon ya masyadon makasalanan. Ingalowan moyo hila, piro mag-atap kawo ta maka magtan la kawo ha pagkasalanan la.
65001024	Diyos ya mangi-atap komoyo emen ahè ma-lih ya pantotompel moyo kona. Hiya ya mantan komoyo nin ma--in kaligawan boy ayin kapintasan ha pan-omarap moyo kona ya hiya ay ma--in kagandawan.
65001025	Diyos bongat ya Mapangilibri ya mangilibri kontamo ha kaparosawan nin kasalanan banà koni Pangino--on Hisokristo. Anti konay kagandawan, karangalan, karapatan mamo--on, boy kapangyariyan manggawà nin kaganawan bagay. Habayti ya kaganawan ay da--an anan anti kona biha pinalsa ya babon lotà. Anti et kona hapa--eg boy anggan makakanoman! Amin.
66001001	Habayti ya an-iholat ko ay tongkol ha bawbagay ya maraninan mangyari ya impatnag ni Pangino--on Hisokristo. Habayti ya bawbagay ay impatnag kona nin Diyos emen na ma-ipatandà ha mawmagsisirbi ha Diyos. Ginawà bayti ni Pangino--on Hisokristo ha pangihogò na nin anghil na nin makon mangipatnag koni Howan ya ayin kanayon no alwan hiko ya ampagsirbi koni Pangino--on Hisokristo.
66001002	Kaganawan habaytoy nakit ko ya inholat ko ay tongkol ha hinalità nin Diyos, hatoy kaptegan ya impatandà kongko ni Pangino--on Hisokristo.
66001003	Makalmà ya tawoy mamaha nin habayti ya mangyari lano; boy makalmà et ya tawtawoy manlengè boy homonol bayri ha nakaholat ha libroy habayti, ta marani anay pana--on nin mangyari ya kaganawan nin habayti.
66001004	-
66001005	Hiko hi Howan ya ampanolat nin habayti ya para komoyon pitoy gropon mangama--in katetpel ha Pangino--on bahen ha probinsyan Asya. Hay Diyos boy hi Pangino--on Hisokristo boy hay Ispirito nin Diyos ay mangingangalo dayi komoyo nin mambin kahampatan boy katinekan. Hiya ya Diyos pa-ibat hin hato boy hapa--eg boy anggan makakanoman. Hay anti ha arapan nin trono nin Diyos ay pitoy ispirito ya Ispirito nin Diyos. Hi Pangino--on Hisokristo ay mapahimala--an ha pamapteg na. Ha kaganawan mikabiyay oman ya agana mati ay hiya ya ka-ona-onawan nabiyay oman ya agana mati. Hiya ya makapangyayari ha pinakamatag--ay ya ampipamo--on ha babon lotà. Malabi ya kontamo ta inlibri na tamo ha kaparosawan nin kawkasalanan tamo. Hay pinangilibri na kontamo ay dayà nay nantolò.
66001006	Ombayroy ginawà ni Pangino--on Hisokristo emen ya mamo--on nin mag-ari̇̀ kontamo boy emen hitamo ay makapagsirbi ha Tatay nay Diyos nin mangipakisondò nin tawtawo ha Diyos. Hay pamomo--on ni Pangino--on Hisokristo ay ayin anggawan; poriyen ya anggan makakanoman. Amin.
66001007	Habayti ya tanda--an moyo: hi Pangino--on Hisokristo ay lomateng, boy ha panlomateng na ay anti ya ha leem. Kaganawan tawo kateng hatoy nipamati kona ay makakit kona. Banà kona, kaganawan tawo ha babon lotà ay mi-o-onggok nin banà ha kalimowan la ha kaparosawan. Talagan mangyari bayti. Amin.
66001008	"Biha nagkama--in nin kaganawan bagay, hiko ay hikoyna," wanan Pangino--on Diyos, "boy angga ha ma-anggawan ya kaganawan bagay, hiko ay hiko et, ta pa-ibat hin ibat anggan hapa--eg boy anggan makakanoman ay hiko ya Pinakamakapangyariyan."
66001009	Hiko hi Howan ya patel moyoy karamay moyon ampagdanas kadya-dya--an nin banà ha pamakilamo koni Pangino--on Hisos. Kalamo moyo kon ampagpasinsya boy kalamo moyo ko ha ka-ari--an na. Banà ha pangi-aral kon Halità nin Diyos boy pamapteg kon tongkol koni Pangino--on Hisokristo, hiko ay inggawà ha isla ya an-ingaten Patmos.
66001010	Mihay allon Dominggo ya allon para ha Pangino--on ay ma--in pangyayari kongko ha panggogomawà nin Ispirito nin Diyos. Ha bokotan ko ay nakalengè ako nin ampag-ilgo ya hay bosis ay makhaw ya emen tonoy tamboyok.
66001011	Hay hinalità ay ombayri: "Kaganawan makit mo ay iholat mo ta ipagtan mo ha pitoy gropon mangama--in katetpel ha Pangino--on ha banowan Ipiso, Ismirna, Pirgamo, Tiyatira, Sardis, Piladilpiya, boy ha banowan Lawdisya."
66001012	Nagpeyeh ako ta hinlek ko no hino baytoy ampag-ilgo kongko. Hay nakit ko ay pitoy kandiliro ya gintò.
66001013	Hay naka-ireng ha pibonakan nin habayto ay emen hatoy an-ingaten Anak nin Tawo. Hay holot nin habayto ay makarà boy hay balabal ya nakabelebel ha nebneb na ay gintò.
66001014	Hay habot na ay emen kapoti̇̀ kapa. Hay mata na ay emen deket apoy.
66001015	Hay bitih na ay emen ha tangsò ya pinalinò nin imparaan ha apoy biha pinalay--ep. Hay bosis na ay emen makhaw ya tonoy nin lanom ya ampagtata ha behay.
66001016	Hay wanan gamet na ay ma--in an-oligtanan ya pitoy bito--en, boy hay bebey na ay anlowahan nin hondang ya ma--in mitaligmang tarem ya pagkatatarem. Hay lopa na ay pagkahahawang nin emen hilà kalalantakan ogtoy-allo.
66001017	Hin nakit ko ya ay nipalokob ako ha danin bitih na boy bilang akon nati. Hapa--eg, in-aptoh na kongko ya wanan gamet na boy hinalità na kongko, "Agka malimo," wana. "Hiko ya ayin pinangibatan boy ayin anggawan.
66001018	Hiko ya angkabiyay! Hiko ay nati piro hapa--eg ay angkabiyay ako anggan makakanoman. Hikoy ampakapangyayari ha nikati kateng ha dogal lay an-ingaten Hadis.
66001019	Hapa--eg ay iholat mo baytoy nikakit moyna kateng angkakit mo hapa--eg boy hatoy mikakit mo et.
66001020	Hay ahè impatandà ya kahologan nin hatoy pitoy bito--en ya nakit mo ha wanan gamet ko boy hatoy pitoy kandiliro ya gintò ay ipatandà ko komo. Hatoy pitoy bito--en, hay kahologan nin habayto ay aw-anghil nin Diyos ya ampangasiwà ha pitoy gropon mangama--in katetpel ha Pangino--on. Hato itaman ya pitoy kandiliro ya gintò, hay kahologan nin habayto ay hatoy pitoy gropon mangama--in katetpel ha Pangino--on."
66002001	Hapa--eg, naghalità yayna et, ya wana, "Ombayri ya hawhalità ko ya iholat mo ha anghil nin Diyos ya ampangasiwà ha gropon mangama--in katetpel ha Pangino--on do ha banowan Ipiso: hay ma--in halità nin habayti ay ayin kanayon no alwan hiko ya ampakaba-alà nin hatoy pitoy bito--en ya anti ha wanan gamet ko, boy antala--en ko baytoy pitoy kandiliro ya gintò.
66002002	Tandà koy kaganawan bagay ya anggaw--en moyo; tandà ko simpri ya ampagmalasakit kawon magtrabaho boy ampagte--eh kawo nin kadya-dya--an nin banà ha pantotompel moyo. Tandà ko et ya agmoyo ampayagan ya mangala--et ya tawtawo nin makilamo komoyo. Tandà ko simpri ya anhoboken moyoy tawtawoy ampipaghalità nin hila ay hawhogò nin Diyos, piro napaptegan moyo ya hila ay alwan peteg hawhogò.
66002003	Ampagpasinsya kawon magte--eh nin kadya-dya--an nin banà ha pantotompel moyo ha ngalan ko. Ombayro man ay agkawo antonggen nin homonol kongko.
66002004	"Piro ma--in akon ahè nalabayan komoyo; hay panlalabi moyo kongko hapa--eg ay alwaynan bilang ombayro ha panlalabi moyo kongko hin ona.
66002005	Ihipen moyo no pangno ya panlalabi moyo kongko hin hato ta itegen moyoy panggawà nin kala-etan. Maghehe kawo boy manggawà kawo nin kahampatan ya da--an moyon anggaw--en, ta no agkawo maghehe ay mako ko bahen komoyo, ta hay kandiliro moyo ay alihen ko ha pinangigwa--an.
66002006	Piro ombayri itaman ya nagawà moyoy kahampatan: angka-inakitan moyoy mangala--et ya gawgawà nin gropon tawtawoy an-ingaten Nikola-ita ya angka-inakitan ko simpri.
66002007	"Hay ka-ilangan moyo ay manlengè mahampat nin habayti ya anhalita--en nin Ispirito nin Diyos ha gawgropon mangama--in katetpel ha Pangino--on. "Hinoman ya makatalo koni Satanas ay biyan kon karapatan nin mangan bongan kayoy ampakab--in biyay ya ayin anggawan do ha pinakamaganday dogal ya kama-inan nin Diyos."
66002008	Hapa--eg ay naghalità yayna et, ya wana, "Ombayri ya halità ko ya iholat mo ha anghil nin Diyos ya ampangasiwà ha gropon mangama--in katetpel ha Pangino--on do ha banowan Ismirna: hay ma--in halità nin habayti ay ayin kanayon no alwan hiko ya ayin pinangibatan boy ayin anggawan. Hiko ay nati boy nabiyay oman.
66002009	Tandà koy pagte--eh moyo nin kawkadya-dya--an. Tandà ko et ya masyadoy ka-irapan moyo; piro hay peteg ay mayaman kawo. Tandà ko et ya hay mangala--et ya hawhalità ya paninirà komoyo nin tawtawoy ampaghalità nin hila ay Hodiyo ay alwan peteg, ta ha kaptegan ay mapatnag ya hila ay tawtawowan ni Satanas.
66002010	Agmoyo kalimowan ya kadya-dya--an ya marani moyoynan maranasan. Leng--en moyo bayti: hi Satanas ay maraninan mangigwà nin ongno komoyo ha pirisowan ta ha ombayro na kawo hoboken. Ha lo--ob nin mapò ya allo ay magdanas kawo nin kadya-dya--an. Pakatapat kawon homonol kongko angga ha kamatyan, ta biyan katawon korona ya an-ingaten korona nin biyay.
66002011	"Hay ka-ilangan moyo ay manlengè mahampat nin habayti ya anhalita--en nin Ispirito nin Diyos ha gawgropon mangama--in katetpel ha Pangino--on. "Hinoman ya tawoy makatalo koni Satanas ay ahè malamo nin parosawan ha impirno. Habaytoy an-ingaten ikalwan kamatyan."
66002012	Hapa--eg, naghalità yayna et, ya wana, "Ombayri ya hawhalità ko ya iholat mo ha anghil nin Diyos ya ampangasiwà ha gropon mangama--in katetpel ha Pangino--on do ha banowan Pirgamo: hay ma--in halità nin habayti ay ayin kanayon no alwan hiko ya ma--in hondang ya ma--in mitaligmang tarem ya pagkatatarem.
66002013	Tandà ko ya hay ampag-ari̇̀ bahen ha banowa moyo ay hi Satanas. Balè ta ampanatili ya pantotompel moyo kongko ta ahè na-lih maski hin hi Antipas ya tapat nin ampamapteg nin tongkol kongko ay pinati bahen ha banowa moyoy ampag-ari--an ni Satanas.
66002014	"Piro ma--in ongnoy bagay ya anggaw--en moyo ya agko labay, ta hay ongno bahen komoyo ay anhomonol ha intorò hin hato ni Balam. Hi Balam ya nangitorò hin hato koni Balak no pangno matoksò ya Aw-israylita nin mangnà nin karnin ayop ya pinatin indolog ha alwan peteg diyos, boy intorò na et ya mamabayi boy makilalaki.
66002015	Ma--in et bahen komoyo nin anhomonol ha torò nin gropon tawtawoy an-ingaten Nikola-ita. Habaytoy an-itorò la ay emen ha intorò ni Balam.
66002016	Kayà hay ampipanhomonol ha ombayroy tawtorò ay paghehean layna ya panggawà la nin kala-etan, ta no ahè ay tampol akon mako bahen ta kalabanen ko hila. Hay armas ya gamiten ko konla ay hatoy hondang ha bebey ko ya ayin kanayon no alwan halità ko.
66002017	"Hay ka-ilangan moyo ay manlengè mahampat nin habayti ya anhalita--en nin Ispirito nin Diyos ha gawgropon mangama--in katetpel ha Pangino--on. "Hinoman ya makatalo koni Satanas ay biyan kon pamamangan ya nakatagò, hatoy pamamangan ya an-ingaten Mana ya mangibat ha katatag-ayan ha kama-inan nin Diyos. Balang miha konla ay biyan ko nin mapoti̇̀ ya bato ya pinangiholatan nin bayoy ngalan. Hay makatandà bongat nin habaytoy ngalan ay hatoy mipampakatanggap nin habaytoy mapoti̇̀ ya bato."
66002018	Hapa--eg, naghalità yayna et, ya wana, "Ombayri ya hawhalità ko ya iholat mo ha anghil nin Diyos ya ampangasiwà ha gropon mangama--in katetpel ha Pangino--on do ha banowan Tiyatira. Ombayri ya iholat mo: hay ma--in halità nin habayti ay ayin kanayon no alwan hiko ya Anak nin Diyos ya hay mata ko ay emen deket apoy boy hay bitih ko ay emen tangsò ya malinò.
66002019	Tandà koy gawgawà moyo kateng panlalabi moyo kongko boy pantotompel moyo. Tapat kawon ampagsirbi kongko boy ante-ehen moyoy kawkadya-dya--an. Tandà ko ya mas mahampat ya anggaw--en moyo hapa--eg kisa ha kahampatan ya anggaw--en moyo hin babayo kawo tinompel kongko.
66002020	"Ombayro man, ma--in kawon gawgawà ya agko labay, ta hi Dyisabil ya babayi ya ampagpanggap propita nin Diyos ay pinayagan moyon manorò nin kala-etan ha mawmagsisirbi ko. An-itorò na konla ya alwan kontra ha Diyos ya pamabayi boy pamakilalaki boy pamangnà nin karnin ayop ya pinatin indolog ha alwan peteg diyos.
66002021	Hi Dyisabil ay binyan kon sapat ya pana--on nin paghehean nay gawgawà nay mangala--et ya bilang ha pamakilalaki, piro agya naghehe.
66002022	"Hapa--eg ay biyan ko yan masakit ya parosa ko kona kateng nin hatoy ampipampakilamo kona ha ombayro kala--et ya gawgawà. Padya-dya--an ko hila nin hatoy masakit no agla paghehean ya panggawà nin ombayro ha anggaw--en na.
66002023	Patyen ko ya ampipanhomonol kona ha gawgawà ya ombayro emen kaganawan gropon mangama--in katetpel haPangino--on ay makatandà nin hiko ya magtandà nin anti ha ihip boy nakem nin tawtawo. Hay gawà nin balang miha komoyo ay biyan kon nararapat ya ka-eteban kompormi ha nagawà moyo.
66002024	Hapa--eg, tongkol komoyo bahen ha banowan Tiyatira ya ahè ampipanhomonol ha torò nin habayti ya babayi ya ampangitorò nin maldeg ya tawtorò ya kagagaw--an ni Satanas ay ayin akoynan ma-iwawali komoyo.
66002025	Balè hatoy natotowan moyo ay pangoligtanan moyo angga ha lomateng ako.
66002026	-
66002027	"Hinoman ya makatalo koni Satanas boy homonol ha kalabayan ko angga ha kamatyan ay biyan kon katongkolan ya impahimalà kongko nin Tatay ko. Ipaba-alà ko konla ya kaganawan nasyon bayri ha babon lotà. Mamo--on hila ha kaganawan boy ayin makatalo konla. Hay karapatan la ay bilang ha karapatan ya inggawà kongko nin Tatay koy Diyos, boy hay tawtawoy ampag-ari--an la ya sigisigin ampanggawà nin kala-etan ay matamek la nin emen pagkatamek keren.
66002028	Igwà ko et konla ya an-ingaten kabontatalà.
66002029	"Hay ka-ilangan moyo ay manlengè mahampat nin habayti ya anhalita--en nin Ispirito nin Diyos ha gawgropon mangama--in katetpel ha Pangino--on."
66003001	Hapa--eg, naghalità yayna et, ya wana, "Ombayri ya hawhalità ko ya iholat mo ha anghil nin Diyos ya ampangasiwà ha gropon mangama--in katetpel ha Pangino--on do ha banowan Sardis: hay ma--in halità nin habayti ay ayin kanayon no alwan hiko ya ampakaba-alà ha pitoy ispirito boy pitoybito--en. Hatoy pitoy ispirito ya Ispirito nin Diyos. Tandà ko no anyay anggaw--en moyo. Katanda--an ya ma--in kawon biyay piro ha kaptegan ay nati kawoyna.
66003002	Mangalikagkag kawo ta patibayen moyoy pantotompel moyo ya malagayna ma-lih komoyo. Tandà ko ya hay gawgawà moyo ay ma--in kawkakolangan ha tegteg nin Diyos.
66003003	Agmoyo liwawan baytoy tinanggap moyoy intorò komoyo hin hato. Honolen moyo bayto boy maghehe kawo, ta no ahè ay mako ko bahen nin manosga komoyo ha oras ya agmoyo an-asawan. Hay pamako ko bahen ay emen ha mananakaw ya ahè tandà no makano manakaw.
66003004	"Ombayro man, maski ma--in kawo nin kawkakolangan ha tegteg nin Diyos ay ma--in bahen komoyo ha Sardis nin ongno ya ahè nagdolo nin ma--in mansa ya hay labay totolen ay aghila naki-emen nanggawà nin kasalanan. Makilako hila kongko ya hay holot la ay mapoti̇̀ ta karapatdapat hila.
66003005	Hinoman ya makatalo koni Satanas ay paholotan nin ombayroy holot ya mapoti̇̀, boy hay ngalan la ay agko borawen ha libro ya an-ingaten libro nin biyay, hatoy libro ya pinangiholatan ko nin ngawngalan nin tawtawoy binyan biyay ya ayin anggawan. Ha arapan nin Tatay koy Diyos boy ha aw-anghil na ayhalita--en ko ya habaytoy ombayro ya tawtawo ay ikon ko.
66003006	"Hay ka-ilangan moyo ay manlengè mahampat nin habayti ya anhalita--en nin Ispirito nin Diyos ha gawgropon mangama--in katetpel ha Pangino--on."
66003007	Hapa--eg, wanayna et kongko, "Hay hawhalità koy iholat mo ha anghil nin Diyos ya ampangasiwà ha gropon mangama--in katetpel ha Pangino--on do ha banowan Piladilpya ay ombayri: hay ma--in halità nin habayti ay ayin kanayon no alwan hiko ya ayin kapintasan boy mapahimala--an. Ma--in akon katongkolan nin mamo--on nin bilang ha katongkolan hin hato ni Ari̇̀ Dabid. Habaytoy katongkolan ay kowinta sosi̇̀ boy kowinta impamana na kongko. No ma--in akon inabriyan ay ahè ma-iharà nin maski hino, boy no ma--in akon inharà ay ahè simpri ma-abriyan nin maski hino.
66003008	Tandà ko no anyay anggaw--en moyo. Tandà ko ya alwa kawon masyadon makhaw, piro insigi moyoy panhohomonol moyo kongko boy agmoyo impogla--oh ya ngalan ko ha pamakilamo moyo kongko. Ma--in polta ya nilo--at ko nin para komoyo boy habayto ay ahè ma-iharà nin maski hino.
66003009	Manlengè kawon mahampat! Hay tawtawoy ikon ni Satanas ay mangabongkok. An-ipagmalhay lay pagkaHodiyo la piro alwan tamà ya an-ogali--en la. Gitan ko hila bahen nin omarap komoyo ta patalimokoren ko hila nin gomalang komoyo, boy ipa-amin ko konla ya hikawo ay anlabiyen ko.
66003010	Banà ha kapasinsyawan moyon hinomonol kongko maski nagdanas kawo nin kadya-dya--an ay i-atap katawo emen agmoyo maranasan ya masyadoy kadya-dya--an ya iparanas nin panobok ha kaganawan tawo ha babon lotà.
66003011	"Tampol akon lomateng; kayà pangoligtanan moyon mahampat ya tandà moyoy peteg ya torò emen hay korona ya iprimyo ko komoyo ay ahè ma-ayo nin kanayon.
66003012	Hinoman ya makatalo koni Satanas ay gaw--en kon pampatibay nin bilang tarek ha bali ya paghambawan ha Diyos ko. Hiya ay agana ma-alih bayro, boy hiya ya pangiholatan ko nin ngalan nin Diyos ko boy ngalan nin siyodad nin Diyos ko ya ayin kanayon no alwan hatoy bayoy Hirosalim ya mag-aypà nin mangibat ha katatag-ayan ha kama-inan nin Diyos ko. Hiya et ya pangiholatan ko nin bayoy ngalan ko.
66003013	"Hay ka-ilangan moyo ay manlengè mahampat nin habayti ya anhalita--en nin Ispirito nin Diyos ha gawgropon mangama--in katetpel ha Pangino--on."
66003014	Hapa--eg, insigi na ya paghalità na kongko, ya wana, "Ombayri ya hawhalità koy iholat mo ha anghil nin Diyos ya ampangasiwà ha gropon mangama--in katetpel ha Pangino--on do ha banowan Lawdisya: hay ma--in halità nin habayti ay ayin kanayon no alwan hiko ya an-ingaten Amin, hatoy tapat boy mapahimala--an ta kaptegan ya anhalita--en ko. Kongko nangibat ya pamalsa nin Diyos nin kaganawan bagay.
66003015	Kaganawan anggaw--en moyo ay tandà ko. Hikawo ay alwan malay--ep boy alwan ma-amot ya hay labay totolen ay alwa kawon kontra kongko boy agkawo anhomonol kongko. Dayi hikawo ay malay--ep o ma-amot.
66003016	Piro alwa ta hikawo ay emen ha lanom ya ma-eme--em. Alwan malay--ep; alwan ma-amot. Hay ombayro ay kapapahoka; kayà ihoka katawo.
66003017	Hay halità moyo ay ombayri: 'Mayaman kayi boy ampag-inomay; ayin kayin angka-ilanganen.' Piro agmoyo tandà ya hikawo ay pobri boy ka-i-ingalo ta ayin kawo nin anya paman; bilang kawon bowag boy lo-hok.
66003018	Kayà hay ma-iwawali ko komoyo ay manaliw kawo kongko nin gintò ya inhobok ha apoy emen hikawo ay talagan mag--in mayaman. Banà ta bilang kawon lo-hok ay manaliw kawo et kongko nin doloy mapoti̇̀ emen ma-alih ya kareng-eyan moyo. Manaliw kawo et kongko nin tambal ya pampahawang nin mata emen kawo makakit.
66003019	"Kaganawan tawoy anlabiyen ko ay ansawata--en ko boy amparosawan emen mitoto. Kayà magmalasakit kawo boy paghehean moyoy kawkasalanan moyo.
66003020	Tanda--an moyo! Hiko ay kowinta naka-ireng ya ampangatoktok polta. Hinoman ya makalengè nin bosis ko ta mamapahok kongko ay makilamo ko kona boy hiya itaman ay makilamo kongko.
66003021	Hinoman ya makatalo koni Satanas ay biyan kon karapatan nin miknò ha danin trono ya ampikno--an ko nin mamo--on bilang itaman kongko ya ha pananalo ko koni Satanas ay ma--in akon karapatan nin miknò ha danin trono ya ampikno--an nin Tatay ko.
66003022	"Hay ka-ilangan moyo ay manlengè mahampat nin habayti ya anhalita--en nin Ispirito nin Diyos ha gawgropon mangama--in katetpel ha Pangino--on."
66004001	Hapa--eg, hin nangoman akon nanegteg ay nakakit akon nakalo--at ya polta ha katatag-ayan ha kama-inan nin Diyos. Hatoy bosis ya nalengè ko hin ona ya bilang tonoy nin tamboyok ay naghalità ana et kongko, ya wana, "Moli̇̀ ka bayri ta ipakit ko komo ya dapat mangyari ha an-arapen."
66004002	Hapa--eg ha panggogomawà nin Ispirito nin Diyos ay nakit ko bayro ha katatag-ayan ha kama-inan nin Diyos ya trono boy ma--in naka-iknò bayro.
66004003	Habayto ya ampiknò bayro ay ma--in kagandawan nin emen ha pinakama-alagà ya angkomislap ya batoy an-ingaten haspi boy batoy an-ingaten kornalina. Habaytoy trono ay napalibotan nin kabollalangaw ya hay kolor ay birdi ya bilang kolor nin bato ya an-ingaten ismiralda.
66004004	Napalibotan et bayto nin lowampò boy apat ya trono ya ampikno--an nin lowampò boy apat ya ma--in katongkolan ya nakaholot nin mangapoti̇̀ ya dolo, boy balang miha konla ay nakakorona nin gintò.
66004005	Hapa--eg, ma--in kilat boy makhaw ya heneg nin korol ya nangibat bayro ha trono. Ha arapan nin habaytoy trono ay ma--in pitoy hilag. Habayto ay hatoy pitoy ispirito ya Ispirito nin Diyos.
66004006	Ha arapan et nin habaytoy trono ay ma--in bilang salaming ya emen kalawang dagat. Habayto ay emen kalinaw kristal. Ha tronoy habayto ay ma--in et nakapalibot ya apat ya pinalsa ya ma--in biyay ya nipagmata ya arapan boy bokotan.
66004007	Hay primiro do ha apat ay bilang liyon; hay ikalwa ay bilang oybon bakà; hay lopa nin hatoy ikatlo ay bilang lopan tawo; hay ika-apat ay bilang agila ya anlompad.
66004008	Balang miha konla ay ma--in anem ya pakpak boy ponò nin mata kateng ha pawpakpak la. Allo yabi ay ombayri ya ayin tegen lan anhalita--en: "Hay Diyos ay ayin kapintasan. Hiya ya Pangino--on Diyos ya Pinakamakapangyariyan. Hiya ya Diyos hin hato boy hapa--eg boy anggan makakanoman."
66004009	Hatoy apat ya pinalsa ya ma--in biyay, mintras ampamori boy anggomalang boy ampagpasalamat do ha angkabiyay anggan makakanoman ya ampiknò ha trono,
66004010	hatoy lowampò boy apat ya ma--in katongkolan ay ampipanlokob nin homamba bayro ha angkabiyay anggan makakanoman. Hay kawkorona nin hatoy lowampò boy apat ay an-igwà la ha arapan nin habaytoy trono boy hay anhalita--en la ay ombayri:
66004011	"Pangino--on nawen Diyos, hika ay karapatdapat nin mananggap kaporiyan, karangalan, boy kapangyariyan ta pinalsa moy kaganawan. Kalabayan mo ya pamalsa mo; kayà nangyari ya kaganawan."
66005001	Hapa--eg, nakakit akon nakalolon ya papil ya oligtan wanan gamet nin hatoy ampiknò ha trono. Ha mitaligmang nin habaytoy papil ay ma--in holat boy ma--in pitoy silyo.
66005002	Nakakit ako nin mihay makhaw ya anghil ya ampangibolyaw ya ampagpastang nin ombayri: "Hinoy karapatdapat mangalih nin habaytoy silyo boy mamoklat nin habaytoy papil?"
66005003	Piro hinoman ya anti ha katatag-ayan ha kama-inan nin Diyos, o anti ha babon lotà, o anti ha kalale-lale--an lotà ay ahè ma-ari̇̀ mamoklat boy manlek nin habayto.
66005004	Hapa--eg, hiko ay nanangih nin masyado, ta ayin makit ya karapatdapat mamoklat nin habaytoy lolon papil ni mangelew ha lalè nin habayto.
66005005	Hapa--eg, miha do ha lowampò boy apat ya ma--in katongkolan ay naghalità kongko, ya wana, "Agka manangih, ta hay an-ingaten Liyon ya lipi̇̀ ni Hoda boy inalalak ni Ari̇̀ Dabid ay hiya ya nakatalo koni Satanas; kayà hiya ya karapatdapat mangalih nin hatoy pitoy silyo bayro ha lolon papil boy mamoklat nin habayto."
66005006	Hapa--eg, ha arapan nin hatoy trono ay nakit koy mihay Oybon Topa ya napalibotan nin hatoy apat ya pinalsa ya ma--in biyay boy hatoy mangama--in katongkolan. Hatoy Oybon Topa ay naka-ireng boy ma--in pawpiyat nin hogat ya nakamati kona hin hato. Ma--in yan pitoy hongay boy pitoy mata. Hatoy pitoy mata ay pitoy ispirito ya inhogò nin Diyos ha babon lotà. (Habaytoy pitoy ispirito ya Ispirito nin Diyos.)
66005007	Hapa--eg, napakarani ya do ha ampiknò ha trono ta kinwa na baytoy nilolon ya papil ya anti ha wanan gamet nin hatoy ampiknò.
66005008	Hin nakwa na baytoy nilolon ya papil, hatoy apat ya pinalsa ya ma--in biyay boy hatoy lowampò boy apat ya ma--in katongkolan ay nipanlokob nin hinomamba do ha Oybon Topa. Balang miha konla ay ma--in alpa ya anggamiten panogtog, boy ma--in yawong ya gintò ya ponò nin kamanyang ya ampa-ahoken emen bomangoh. Hay labay totolen nin habaytoy kamanyang ya ampa-ahoken ay pawpanalangin nin nag--in tawtawo nin Diyos.
66005009	Ampipagkanta hila nin bayoy kanta ya ombayri ya pagkahalità: "Hika ya karapatdapat mangwa nin haba--in ya nilolon ya papil boy mangalin sawsilyo nin haba--in, ta pinati ka boy dayà mo ya pinambeh nin tawtawo emen hila mag--in ikon nin Diyos. Hila bayto ya tawtawo ya nangibat ha balang lahi̇̀, balang klasi nin halità, balang lipi̇̀, boy ha balang nasyon.
66005010	Ginawà mo nin hila ya pag-ari--an mo, boy hila ya gomawà nin sirbisyoy mangipakisondò nin tawtawo ha Diyos tamo, boy hila ya mamo--on ha babon lotà."
66005011	Hapa--eg, nangoman akon nanegteg boy nalengè ko ya hay aw-anghil nin Diyos ay ampipagkanta. Habaytoy liboliboy anghil ya ahè mabilang banà ha kalak--an ay ampipampireng ha mamalibot nin hatoy trono ya napalibotan itaman nin hatoy apat ya pinalsa ya ma--in biyay boy hatoy lowampò boy apat ya ma--in katongkolan.
66005012	Kaganawan habaytoy aw-anghil ay ampipagkanta nin pagkahokaw, ya wanla, "Hay Oybon Topa ya pinati ay karapatdapat mananggap nin kapangyariyan, kayamanan, karonongan, boy kakhawan. Karapatdapat ya et nin parangalan, igalang, boy poriyen!"
66005013	Hapa--eg, kaganawan pinalsa ya anti ha katatag-ayan ha kama-inan nin Diyos, boy anti ha babon lotà, boy anti ha kalale-lale--an lotà, boy hatoy anti ha dagat ay nalengè koy nipaghalità nin ombayri: "Hatoy naka-iknò ha trono boy hatoy Oybon Topa ay anti konla ya kaporiyan, karangalan, kagalanggalang, boy kapangyariyan anggan makakanoman!"
66005014	Hapa--eg hatoy apat ya pinalsa ya ma--in biyay ay naghalità, ya wanla, "Amin!" ya hay labay totolen ay ombayroy dapat mangyari. Hapa--eg hatoymangama--in katongkolan ay nipanlokob nin hinomamba.
66006001	Hapa--eg, nakit ko ya inalih nin hatoy Oybon Topa ya primiro ha pitoy silyo ha primiron lolon nin hatoy papil, boy nalengè koy emen korol ya bosis nin miha do ha apat ya pinalsa ya ma--in biyay, ya wana, "Mako ka bayri."
66006002	Hin nanegteg akoyna et ay ma--in akon nakit ya kabayoy mapoti̇̀ ya hay nakahakay bayro ay naka-oligtan nin bayi̇̀, boy hiya ay binyan nin korona. Sigisigi ya pananalo na; kayà nilako nan talowen nin labanan baytoy kawkalaban.
66006003	Hapa--eg, nakit koyna et ya inalih nin hatoy Oybon Topa ya ikalwan silyo ha ikalwan lolon nin habaytoy papil, boy nalengè koy naghalità ya ikalwan pinalsa ya ma--in biyay, ya wana, "Mako ka bayri."
66006004	Hapa--eg, nakakit akoyna et nin nilomway kanayon ya kabayo ya pagka-o-orit. Hay nakahakay bayro ya binyan nin malhay ya hondang ay pinayagan mamilalaban nin tawtawo emen ahè magkama--in katinekan. Ha ombayro ay mipapati hila.
66006005	Hin inalih nin hatoy Oybon Topa ya ikatlon silyo ha ikatlon lolon nin habaytoy papil ay nalengè koy naghalità ya ikatlon pinalsa ya ma--in biyay, ya wana, "Mako ka bayri." Hapa--eg, nakakit ako nin kabayoy mangitit, boy hay nakahakay bayro ay ma--in oligtan ya titimbangan.
66006006	Nakalengè ako nin emen bosis ya ampangibat ha pibonakan nin hatoy apat ya pinalsa ya ma--in biyay, ya wana, "Ha mihay allon pagtrabaho ay makapaki-opà nin mihay kiloy trigo, boy hay tatloy kiloy ma--ih ay mapaki-opa--an et ha mihay allo. Piro ahè hira-hira--en ya tabà boy alak."
66006007	Hapa--eg hatoy Oybon Topa ay inalih nay ika-apat silyo ha ika-apat lolon nin habaytoy papil, boy nalengè koy naghalità baytoy ika-apat pinalsa ya ma--in biyay, ya wana, "Mako ka bayri."
66006008	Hin nanegteg ako ay ma--in akon nakit ya kabayoy mapotlà. Hay nakahakay bayro ay an-ingaten Kamatyan, boy hay anhomono bayro ay an-ingaten Hadis ya dogal nin nikati. Hilay lowa ay binyan katongkolan mamati nin kakapat parti nin tawtawo ha babon lotà ya hay pamati la ay gira, bitil, masakit, boy aw-ayop ya mangabangis.
66006009	Hapa--eg hatoy Oybon Topa, hin inalih nay ikaliman silyo ha ikaliman lolon nin habaytoy papil ay ma--in akon nakit ya altar ya emen hatoy anggamiten hin hato nin pangipo-olan ayop ya pinatin idolog ha Diyos. Ha hilong nin hatoy altar ay anti bayroy kawkalolowa nin tawtawoy pinati nin banà ha pangi-aral lan Halità nin Diyos boy banà ha katapatan lan mamapteg.
66006010	Hay hokaw bosis lan ampaki-i-ingalo, ya wanla, "Pangino--on ya Makapangyariyan, hika ay tapat boy ayin kapintasan. Pangno kaboyot ya panganti̇̀ nawen nin gantiyen mon parosawan ya tawtawo ha babon lotà ya namati konnawen?"
66006011	Hapa--eg balang miha konla nin hatoy pinati hin hato ay binyan makarà ya doloy mapoti̇̀ ya ihoholot la boy hinalità konla ya pa-inawa hila pon nin amò ya pana--on anggan mabo--ò ana ya kalak--an nin papatyen et nin bilang konla ya pawpatel ya ayin kanayon no alwan hatoy kapara lan magsisirbi ha Diyos.
66006012	Hapa--eg, nakit koyna et ya inalih nin hatoy Oybon Topa ya ika-anem silyo ha ika-anem lolon nin habaytoy papil. Hin inalih na bayto ay nanlayon nin pagkahokaw, boy hay allo ay nginomitit nin bilang kangitit nin makodpaw ya doloy mangitit, boy hay bowan ay inomorit nin bilang ka-orit nin dayà.
66006013	Haybawbito--en ay nikatata ha lotà nin bilang pangalaglag nin nika-aley ya bawbongan igos no angkayegyeg nin pagkahokaw angin.
66006014	Hay langit ay napanew ya hay pagkapanew ay bilang ha panlolon papil. Balang bakil boy balang isla ha dagat ay nipampikambya.
66006015	Hapa--eg hay aw-ari̇̀ ha babon lotà, hay mangama--in matag--ay ya katongkolan, hay pawpo--on nin hawhondalò, hay mangayaman, hay mawmakapangyariyan, boy kaganawan tawo, aw-alilà man o alwa ay nipampakon nagtagò ha yawyokib boy ha hilong mangalhay ya bawbato ha bawbakil.
66006016	Ampambo-angaw hila do ha bawbakil boy ha bawbato, ya wanla, "Taphonan moyo kayi emen agkayi makit nin hatoy naka-iknò ha trono boy emen agkayi abotan pahang nin hatoy Oybon Topa;
66006017	ta nilomateng anay allo nin pamahang la ha kaganawan tawo ha babon lotà boy ma--in wari̇̀ makalibri ha iparosa la?"
66007001	Hin nayari̇̀ bayto ay nakit koy apat ya anghil ya naka-ireng ha apat ya parti nin babon lotà ta ampendanan lay apat ya ampangibatan angin emen ahè ma-anginan ya babon lotà, dagat, boy maski anyay kayo.
66007002	Hapa--eg, nakakit akon kanayon ya anghil ya na-ibat ha bandan baytan. Hay gitan na ay papammarka ya ikon nin Diyos ya angkabiyay. Impakakhaw nay bosis na nin naghalità do ha apat ya anghil ya binyan kapangyariyan nin manirà lotà boy dagat.
66007003	Ombayri ya hinalità na konla: "Agkawo pon gomawà nin ikahirà nin lotà, dagat, o kawkayo anggan agtamo mabiyan marka ya waweng nin mawmagsisirbi nin Diyos tamo."
66007004	Hapa--eg, nalengè koy kalak--an bilang nin tawtawoy binyan marka. Hilay kaganawan ay magato boy apatapò boy apat ya libo, boy hila ay lawlipi̇̀ nin labinloway inalalak ni Israyil.
66007005	Ha inalalak ni Hoda ay labinlowan libo; ha inalalak ni Robin ay labinlowan libo; ha inalalak ni Gad ay labinlowan libo;
66007006	ha inalalak ni Asir ay labinlowan libo; ha inalalak ni Niptali ay labinlowan libo; ha inalalak ni Manasis ay labinlowan libo;
66007007	ha inalalak ni Simyon ay labinlowan libo; ha inalalak ni Libi ay labinlowan libo; ha inalalak ni Isakar ay labinlowan libo;
66007008	ha inalalak ni Sabolon ay labinlowan libo; ha inalalak ni Hosi ay labinlowan libo; ha inalalak ni Binhamin ay labinlowan libo.
66007009	Hapa--eg, hin nanegteg akoyna et ay nakakit akon pagkalalakè tawo ya ahè mabilang nin maski hino. Hay inibatan nin habaytoy kalak--an tawo ay ha balang nasyon, balang lahi̇̀, balang lipi̇̀, boy ha balang klasi nin halità. Naka-ireng hila ha arapan nin hatoy trono boy ha arapan nin hatoy Oybon Topa ya hay dawdolo la ay mangapoti̇̀ boy naka-oligtan hila nin bawbagaybay.
66007010	Impakakhaw lay bosis lan naghalità, ya wanla, "Hay kalibriyan ay ampangibat ha Diyos ya naka-iknò ha trono boy ampangibat ha Oybon Topa."
66007011	Kaganawan anghil ay naka-ireng ha mamalibot nin hatoy trono, hatoy mangama--in katongkolan boy hatoy apat ya pinalsa ya ma--in biyay. Hapa--eg habaytoy aw-anghil ay nipanlokob ha arapan nin hatoy trono ta anhomamba hila ha Diyos,
66007012	ya wanla, "Amin! Hay kaporiyan, kagalanggalang, karonongan, pasasalamat, karangalan, kapangyariyan, boy kakhawan ay anggan makakanoman nin anti ha Diyos. Amin!"
66007013	Hapa--eg miha do ha mangama--in katongkolan ay nagpastang kongko, ya wana, "Hino hila ba--in ya nipagholot nin mangapoti̇̀ boy ayri hila nangibat?"
66007014	Tinombay ako, "Ayin kanayon ya magtandà no alwan hikan bongat." Hinalità na kongko, "Haba--in ya tawtawo ay na-ibat nin nagdanas nin masyadoy kadya-dya--an. Napapoti̇̀ lay hawholot la nin dayà nin Oybon Topa.
66007015	Kayà hila ay anti ha arapan nin trono nin Diyos. Allo yabi ay anti hila ha bali nin Diyos ta ampagsirbi hila kona. Hay ampangasiwà konla ay Diyos ya naka-iknò ha trono.
66007016	Hila ay agana bomitil, agana ma-angan, agana manangnang amot nin allo o maski anyay ma-amot;
66007017	ta hay kowinta pastol ya mangasiwà konla ay hatoy Oybon Topa ya anti ha botlay nin trono. Gintan na hila ha anhombol ya lanom ya ampakab--in biyay, boy hay lowà la ay ponahan nin Diyos ta alihen nay kalele--an la."
66008001	Hin inalih nin hatoy Oybon Topa ya ikapiton silyo ha ikapiton lolon nin habaytoy papil, ha katatag-ayan ha kama-inan nin Diyos ay tinominek nin mangakagitnà oras.
66008002	Hapa--eg, nakakit akon pitoy anghil ya naka-ireng ha arapan nin Diyos boy konla inggawà ya pitoy tamboyok.
66008003	Hin nangoman akon nanegteg ay nakakit akon kanayon ya anghil ya nakon nireng ha danin altar. Naka-oligtan ya nin mihay yawong ya yari̇̀ ha gintò ya pamo-olan nin kamanyang. Binyan ya nin malakè ya kamanyang ya igwà ha altar, kalamo bayro ya pawpanalangin nin kaganawan nag--in tawtawo nin Diyos. Habaytoy altar ya gintò ay anti ha arapan nin hatoy trono.
66008004	Hay ahok nin hatoy kamanyang ya anti ha yawong ya oligtan nin hatoy anghil ay nagpalako ha arapan nin Diyos nin lamo ya pawpanalangin nin hatoy nag--in tawtawo nin Diyos.
66008005	Hapa--eg, hay ginawà nin hatoy anghil, hatoy yawong ay pinnò na nin apoy ya nangibat do ha altar ya pinamo-olan, biha hatoy yawong ay imbahiba na ha lotà. Hapa--eg, nangorol, nagkama--in nin mangakhaw ya tawtelek, nangilat, boy nanlayon.
66008006	Hato itaman ya pitoy anghil ay nipaghandà ana nin mamatnoy nin tamboyok.
66008007	Hin ineyepan nin hatoy onan anghil ya tamboyok na ay nangoran nin yilo ya kalamoy apoy boy dayà. Kayà hay kakatlon parti nin babon lotà ay napo-olan kateng kakatlon parti nin kawkayo bayro boy kaganawan hariwà ya dikot.
66008008	Hinomonon namatnoy nin tamboyok baytoy ikalwan anghil. Hapa--eg, ma--in emen bakil ya pagkaholay ya andongket ya nitapon ha dagat. Kayà hay kakatlon parti nin dagat ay nag--in dayà.
66008009	Hay kakatlon parti ya mangama--in biyay ya anti bayro ay nikati, boy hay hawhahakyan ya anti bayro, hay kakatlon parti ay nangahihirà.
66008010	Hapa--eg hatoy ikatlon anghil ay namatnoy nin tamboyok. Hin tinomnoy ay ma--in malhay ya bito--en ya manliyobliyob ya nangibat ha langit ya nihabwag nin natata ha kakatlon parti nin bawbalah boy hawhobol.
66008011	Hay ingat bayro ha bito--en ay Mapa--it. Hay kakatlon parti nin lanom ha babon lotà ay pinoma--it. Ha kapa-itan ay malakè ya tawoy nati ya ninom nin habayto.
66008012	Hay ika-apat nin anghil ay namatnoy nin tamboyok. Hapa--eg hay kakatlon parti nin allo, kakatlon parti nin bowan, boy kakatlon parti nin bawbito--en ay nahirà. Banà bayro ay ayin hawang ha kakatlon parti nin allo boy ha kakatlon parti nin yabi.
66008013	Hapa--eg, hin nanegteg akoyna et ay nakakit akon agila ya ampilopadlopad ha ogto ha bandan langit ya ampangibolyaw nin ombayri: "Hapa--eg ha homonon mamatnoy nin tamboyok baytoy tatlo et ya anghil ay magkama--in nin masyadoy kadya-dya--an ya tawtawo ya ampa-iri ha babon lotà."
66009001	Hapa--eg, namatnoy nin tamboyok baytoy ikaliman anghil biha ma--in emen bito--en ya nakit ko ya nagtata ha lotà ya nangibat ha katatag-ayan ha kama-inan nin Diyos. Hiya ay binyan sosi̇̀ nin dogal ya ayin anggay kalale--an.
66009002	Nilo-atan nay polta nin hatoy dogal ya ayin anggay kalale--an. Hin nalo-atan na ay masyadoy ahok ya nilomwah nin emen nangibat ha pagkaholay pogon. Hay allo kateng langit ay dinomeglem nin banà bayro ha ahok.
66009003	Hapa--eg, do ha ahok ay ma--in nilomway dawdoron ya inomogpà ha lotà. Binyan hilan kakayawan nin mamakakhit nin bilang pamakakhit nin aw-alakdan.
66009004	Immanda konla ya agla hira--en ya dawdikot, kawkayo, o maski anyay tanaman, no alwan hay pakakhitan lan bongat ay hatoy tawtawo ya hay waweng ay ayin marka nin Diyos.
66009005	Pinayagan hila nin hay tawtawo ay padya-dya--an la nin lo--ob limay bowan, piro aghila pinayagan mamati. Hay pama-irap ya gaw--en la ha tawtawo ay emen kakhit nin kinyat alakdan.
66009006	Ha pana--on ya habayto, hay tawtawo ay labay anan mati piro ahè mangyari. Anhangaren lan mati hila piro aghila mati ha habayton pana--on.
66009007	Hato itaman ya dawdoron, hay anyò la ay emen ha kawkabayoy handà anan ipakilaban. Ha aw-olo la ay ma--in emen kawkorona ya gintò, boy hay lawlopa la ay emen lopan tawo.
66009008	Hay habot la ay emen ha habot babayi. Hay ngawngipen la ay emen ngipen liyon.
66009009	Hay nebneb la ay ma--in protiksyon ya emen pahak, boy no anlompad hila, hay tonoy nin pakpak la ay emen tonoy nin malakè ya karwahi ya anggoloyen nin kawkabayoy ampipampowayon makon makilaban.
66009010	Hay aw-ikoy la ay emen ikoy alakdan ta ma--in timid. Habaytoy timid la ya pamadya--dyà la nin tawtawo ha lo--ob nin limay bowan.
66009011	Ma--in nin ampamo--on konla. Hay po--on la ay hatoy anghil ya ampakaba-alà nin hatoy dogal ya ayin anggay kalale--an. Ha halità nin Hawhodiyo, hay ngalan nin habaytoy anghil ay Abadon; ha halità nin Gawgrigo ay Apolyon. Hay labay totolen nin habaytoy ngalan ay hiya ya manirà.
66009012	Habaytoy primiron pawpangyayari ya kapapalimo ay nalabah ana. Ma--in et loway pangyayari ya kapapalimo ya ampalatngen.
66009013	Hapa--eg hatoy ika-anem anghil, hin pinatnoy nay tamboyok na ay nakalengè ako nin bosis ya ampangibat ha apat ya hongay ya anti ha apat ya doyo nin altar ya gintò ya anti ha arapan nin Diyos.
66009014	Hatoy bosis ya nalengè ko ay ombayri ya hinalità do ha ika-anem anghil ya ma--in tamboyok: "Kalagan mo baytoy apat ya nakabalol ya anghil do ha malhay ya balah nin Iyopratis."
66009015	Hapa--eg hatoy apat ya anghil ay kinalagan, ta hila ya inhandà para ha habaytin oras, allo, bowan, boy ta--on nin mamati nin kakatlon parti nin tawtawo ha babon lotà.
66009016	Nalengè ko no ongno ya hawhondalò ya nakahakay ha kawkabayo. Habayto ay lowanggatoy milyon (200,000,000).
66009017	Ha panggogomawà kongko nin Ispirito nin Diyos ay nakit ko baytoy kawkabayo kateng hawhondalò ya nakahakay bayro. Hay protiksyon ha nebneb nin hatoy hawhondalò ay kolor ma-orit ya emen apoy, boy kolor asol ya mangetnget ya emen bato ya an-ingaten sapira, boy kolor maholyaw ya emen asopri. Hay aw-olo nin hatoy kawkabayo ay emen olon liyon. Hay bebey la ay anlowahan nin apoy, ahok, boy asopri.
66009018	Habaytoy tatloy bagay ya apoy, ahok, boy asopri ya nipanlomwah ha bebey nin kawkabayo ay habaytoy pinamati nin kakatlon parti nin tawtawo ha babon lotà.
66009019	Hay kapangyariyan ya an-ipamati nin habaytoy kawkabayo ay anti ha bebey la boy ha ikoy. Hay aw-ikoy la ya nipag-olo ya emen aw-otan ay habaytoy an-ipandisgrasya la nin tawtawo.
66009020	Hay tawtawoy tilà pinati nin hatoy kawkabayo ay ahè nipantonggen ha panhohomamba la ha dawdimonyo, boy agla pinaghehean ya panggawà la nin kala-etan, hatoy ginawà lay alwan peteg diyos ya yari̇̀ ha gintò, pilak, tangsò, bato, boy kayo. Habaytoy alwan peteg diyos ay ahè makakit ni makalengè boy ahè maka-owako.
66009021	Hay agla pinaghehean ya gawgawà la ay hay pamati la nin kapara lan tawo, pangongolam, pamakilalaki, pamabayi, boy pananakaw.
66010001	Hapa--eg, nakakit akon kanayon ya makapangyariyan ya anghil ya ampag-aypà nin nangibat ha katatag-ayan ha kama-inan nin Diyos. Hiya ay napotot leem, boy hay kabollalangaw ay nakapalibot ha bandan tag--ay nin olo na. Hay lopa na ay emen hilà nin allo, boy hay bawbitih na ay emen ha andongket ya tawtarek.
66010002	Ma--in yan oligtan ya mayamò ya lolon papil balè ta nakalo--at ana. Hay wanan bitih na ay intokloh na ha dagat, boy hay oki nin bitih na ay intokloh na ha lotà.
66010003	Nambolyaw ya nin pagkahokaw ya hay bosis na ay emen aglem nin liyon ya ampamahang. Hin nambolyaw ya ay tinobay ya nin pitoy tonoy nin korol ya pagkahokaw.
66010004	Hin tinomnoy baytoy pitoy tonoy nin korol ay iholat ko dayi ya nalengè ko. Piro nakalengè akon ampag-ilgo ya hay bosis ay ampangibat ha katatag-ayan ha kama-inan nin Diyos, ya wana, "Panatiliyen mon sikrito ya hinalità nin habaytoy pitoy tonoy nin korol. Agmo iholat!"
66010005	Hapa--eg hatoy anghil ya nakit ko ya nakatokloh ha dagat boy ha lotà ay intag--ay nay wanan gamet na,
66010006	ta ha ngalan nin Diyos ya angkabiyay anggan makakanoman ya namalsa nin langit, lotà, dagat, boy kaganawan bagay ya anti bayro, hatoy anghil ay nanompà, ya wana, "Ahè mi-antalà!
66010007	Piro pamatnoy tamboyok nin habaytoy ikapiton anghil ay mangyari ana baytoy ahè pon impatandà nin Diyos ya tongkol ha hinalità na hin hato ha pawpropita ya mawmagsisirbi na."
66010008	Hapa--eg hatoy bosis ya ampangibat ha katatag-ayan ha kama-inan nin Diyos ay nalengè kon oman ya naghalità kongko, ya wana, "Mako ka do ha anghil ya nakatokloy mitaligmang bitih ha dagat boy ha lotà, ta kowen mo kona baytoy lolon papil ya an-oligtanan nay nakalo--at."
66010009	Kayà nako ko bayro ha anghil ta pinastang kon igwà na kongko baytoy mayamò ya lolon papil. Hinalità na kongko, "Kowen mo bayti," wana, "ta kanen mo. Pangihobò mo ay mapilahap mo ya emen katam--in polot piro pami-abot ha tiyan mo ay poma--it."
66010010	Hapa--eg hatoy mayamò ya lolon papil ya oligtan nin hatoy anghil ay kinwa ko biha ko inhobò. Napilahap ko ya habayto ay emen katam--in polot piro mapa--it hin anti ana ha tiyan ko.
66010011	Hapa--eg, ombayri ya nalengè koy hinalità kongko: "Dapat moyna et hola--an ya tongkol ha malakè ya tawo, nawnasyon, klasin hawhalità, boy tongkol ha aw-ari̇̀."
66011001	Hapa--eg hiko ay binyan hohokat ya emen baston, boy ma--in naghalità kongko, ya wana, "Mireng ka ta hokaten moy bali nin Diyos kateng altar ya anti bayro boy bilangen mo ya tawtawoy anti bayron anhomamba.
66011002	Piro hay dogal ya anti ha likol bali nin Diyos ay agmo hokaten ta habayto ay inggawà ha alwan Hawhodiyo. Hay siyodad ya dogal ya anlakwen nin paghambawan ha Diyos ay yarakyaraken la nin lo--ob apatapò boy loway bowan.
66011003	Ma--in akon loway mamapteg ya ihogò ko bayro nin mangaral. Hay holot la ay mihay klasin doloy makodpaw. Hay halità ko ay i-aral la nin lo--ob malibo boy lowanggato boy anemapò (1,260) ya allo."
66011004	Hatoy loway mamapteg ya ihogò ko nin mangaral ay hila baytoy kowinta loway kayoy olibo boy loway kandiliro ya anti ha arapan nin Pangino--on ya ma--in kapangyariyan ha kaganawan nin anti ha babon lotà.
66011005	No ma--in labay mamakakhit konla ay ma--in apoy ya lomwah ha bebey la ta habaytoy pamo--ol la ha kawka-away la. Habaytoy pamati la ha hinoman ya labay mamakakhit konla.
66011006	Ma--in hilan kapangyariyan nin mamatgen oran emen ahè mangoran mintras ampangi-aral hila nin Halità nin Diyos. Ma--in hila et kapangyariyan nin hay lanom ay gaw--en la nin dayà, boy maski makano la malabayan ay mabiyan la nin maski anyay klasin ikadya--dyà nin kaganawan ha babon lotà.
66011007	Pangayari̇̀ mangaral nin habaytoy lowa ay ma--in lomway kapapalimoy ayop ya ma-ibat ha dogal ya ayin anggay kalale--an ta lomaban konla. Hila ay matalo nin habaytoy ayop boy patyen hila.
66011008	Hay bangkay la ay bastaynan bongat anti bayro ha kalsara nin malhay ya siyodad ha pinangipako--an nin Pangino--on la. Banà ha kala-etan nin tawtawo bayro ha siyodad, hay ingat bayro nin mangama--in pangingintindi ha kahampatan ay Sodoma boy Ihipto.
66011009	Ha lo--ob tatloy allo boy kagitnà, hay bangkay la ay pibibiliwan nin tawtawo ha balang lipi̇̀, balang lahi̇̀, balang halità, boy ha balang nasyon. Habaytoy tawtawo ay ahè pomayag nin itabon baytoy loway bangkay.
66011010	Hay pagkamati nin habayti ya loway tawo ay ikaliga nin tawtawo ha babon lotà. Ha kaligawan la ay miririgalo hila, ta nati ana baytoy loway ma--in kagagaw--an nin pagkama--in lan kagolowan ha nakem la nin banà ha an-i-aral nin habaytoy lowa.
66011011	Malabah ya tatloy allo boy kagitnà ay biyayen hilan oman nin Diyos boy mireng hila. Kaganawan tawo ya makakit konla ay malimon masyado.
66011012	Hapa--eg habaytoy lowa ya mabiyay oman ay makalengè nin pagkahokaw bosis ya ampangibat ha katatag-ayan ha kama-inan nin Diyos ya ombayri ya pagkahalità: "Mako kawo bayri ha katatag-ayan!" Hapa--eg, hilay lowa ya magtan nin leem nin magpalako ha katatag-ayan ha kama-inan nin Diyos ay makit nin kawka-away la.
66011013	Habayto et oras ay manlayon nin pagkahokaw. Hay ikamapò parti nin siyodad ay mahirà, boy piton libo katawo ya mikati nin banà bayro ha layon. Hay tawtawo ya ahè mati ay mikalimo boy mamori ha Diyos ya anti ha kama-inan na ha katatag-ayan.
66011014	Hapa--eg, nayari̇̀ bayto ya ikalwan pangyayari ya kapapalimo, piro hay ikatlo ay tampol ana nin homonon mangyari.
66011015	Hapa--eg hay ikapiton anghil ay namatnoy nin tamboyok. Hin tinomnoy ay ma--in pagkahokaw bawbosis ha katatag-ayan ha kama-inan nin Diyos ya ombayri ya pagkahalità: "Hay mamo--on ana hapa--eg ha kaganawan ha babon lotà ay hay Pangino--on ya Diyos tamo, boy hay impangakò na ya hi Pangino--on Hisokristo. Hiya ya mag-ari̇̀ nin anggan makakanoman."
66011016	Hapa--eg, hatoy lowampò boy apat ya ma--in katongkolan ya naka-iknò ha tawtrono la ya anti ha arapan nin Diyos ay nipanlokob nin hinomamba ha Diyos,
66011017	ya wanla, "Pangino--on Diyos ya Pinakamakapangyariyan, hika ya Diyos ya ayin pinangibatan boy ayin anggawan. Ampasalamat kayi komo ta impakit moy kapangyariyan mo boy nag-ompisa kaynan mamo--on.
66011018	Masyadoy pahang nin hatoy ahè ampipantompel komo piro nilomateng anay allo nin pamarosa mo konla boy panonosga mo ha nikati. Hapa--eg anay pana--on nin pambi mon primyo do ha pawpropitay mawmagsisirbi mo kateng ha nag--in tawtawo mo, boy ha kaganawan anggomalang komo, mag--in ha pinakama-aypà boy mag--in ha pinakamatag--ay ya pagkatawo. Pana--on ana nin parosawan mo ya tawtawoy ampipama-irap ha babon lotà."
66011019	Hapa--eg, do ha katatag-ayan ha kama-inan nin Diyos, hay anti bayroy bali nin Diyos ay nalo-atan, boy nakit bayro ya ba--ol ya pinangigwa--an nin pinangiholatan kasondo-an nin Diyos. Hapa--eg, nagkama--in nin kilat boy makhaw ya tawtelek, nangorol, nanlayon, boy nangoran nin yilo.
66012001	Hapa--eg hay hinomonoy pangyayari ay nagkama--in nin masyadoy papag-ispantawan ha langit. Bayro ay ma--in mihay babayi ya hay holot na ay allo boy nakatokloh ya ha bowan. Hay olo na ay ma--in korona ya labinloway bito--en.
66012002	Hiya ay naboktot ya lolomwaynay anak na; kayà ampangaleng-eng ya ha kakhitan nin manganak.
66012003	Hapa--eg bayro et ha langit ay ma--in nilomwah ya kanayon ya papag-ispantawan. Ma--in pagkaholay ayop ya emen bo-aya. Habayto ya an-ingaten dragon. Hay kolor na ay ma-orit; ma--in yan pitoy olo boy mapò ya hongay. Habaytoy aw-olo na ay ma--in pitoy korona.
66012004	Hay ikoy na ay pinangalehkeh na nin kakatlon parti nin bawbito--en ha langit ta imbahiba na ha lotà. Hin nayari̇̀, hatoy dragon ay nakon nireng ha dani nin hatoy babayi ya maraninan manganak emen panlomwah nin anak na ay i-amon nin hatoy dragon.
66012005	Hapa--eg, nanganak baytoy babayi nin lalaki. Antimano, habaytoy anak ay kinwa ta gintan ha trono nin Diyos ha katatag-ayan. Hiya ya mamo--on ha kaganawan boy ayin makatalo kona.
66012006	Hato itaman ya babayi ay nowayon nagpalako ha powiray dogal ya inhandà nin Diyos nin para kona, ta bayro yaasiwa--en nin lo--ob malibo boy lowanggato boy anemapò (1,260) ya allo.
66012007	Hapa--eg ha langit ay nagkama--in labanan. Hay po--on nin aw-anghil ya hi Migil kateng kawkalamowan na ya kapara nan anghil nin Diyos ay ampakilaban ha dragon ya malhay ya ayop kateng ha kawkalamowan nin habaytoy dragon.
66012008	Piro natalo ya dragon kateng kawkalamowan na. Hila ay agana pinayagan nin pa-iri bayro ha langit.
66012009	Hay pinangitaponan nin hatoy dragon boy kawkalamowan na ay ha babon lotà. Habayto ya dragon ay hiya simpri bayto ya mato--an otan ya manloloko nin kaganawan tawo. Hiya ay ayin kanayon no alwan hi Satanas ya Dyablo. Hiya kateng aw-anghil na ay bayro ha babon lotà intapon.
66012010	Hapa--eg, nakalengè akon pagkahokaw bosis ya ampangibat ha katatag-ayan ha kama-inan nin Diyos ya hay pagkahalità ay ombayri: "Hapa--eg anay pana--on nin pangilibri nin Diyos ha kaganawan tawo ha babon lotà. Impakit nin Diyos ya kapangyariyan nan mamo--on. Hay Ari̇̀ ya ayin kanayon no alwan hi Pangino--on Hisokristo ya pinili̇̀ nin Diyos ay hiya hapa--eg ya ma--in karapatan mamo--on. Hatoy allo yabi nin an-omarap ha Diyos nin mamingga ha pawpatel tamo ay impataplag ha babon lotà.
66012011	Habayti ya mapamingga ay tinalo nin pawpatel banà ha pantolò dayà nin hatoy Oybon Topa ya pinati boy banà ha pamapteg la nin Halità nin Diyos. Hay biyay la ay agla iningaw-enan maski mati hila.
66012012	Kayà kaganawan anti ha katatag-ayan ha kama-inan nin Diyos ay magtowà. Piro hikawoy anti ha babon lotà boy ha dagat ay magdya--dyà nin masyado, ta hi Satanas ay inomaypà ana bahen komoyo. Masyadoynay pahang na ta tandà nay tampol yaynan ma-lihan nin kapangyariyan banà ha gawgawà nay mangala--et."
66012013	Hin na-asikaso nin hatoy dragon ya intapon yayna ha lotà ay kinalimot na baytoy babayi ya nanganak nin lalaki.
66012014	Piro hatoy babayi ay binyan loway malhay ya pakpak ya emen pakpak nin agila emen ya makalpad nin mako ha powiray dogal. Bayro ya asiwa--en nin lo--ob tatloy ta--on boy kagitnà ta bayro ay agya mapangno nin hatoy otan ya ayin kanayon no alwan hatoy an-ingaten dragon.
66012015	Hapa--eg hay ginawà nin hatoy otan ay binogahan nan lanom baytoy babayi. Hay imbogah nay lanom ya emen balah ya ma-agoh ay pangi-anol na nin habaytoy babayi.
66012016	Piro nagpakah ya lotà nin nanambay do ha babayi; hatoy lanom ya emen balah ya imbogah nin habaytoy dragon ay nakamihan nin nan-agoh do ha nagpakah ya lotà.
66012017	Hapa--eg hatoy dragon ay namahang do ha babayi. Kayà nog-alih ya ta lakwen nan labanan ya kanayon ya aw-inalalak nin hatoy babayi. Hila bayto ay hatoy anhomonol ha pawpanogò nin Diyos boy tapat ha intorò niPangino--on Hisos.
66012018	Habaytoy dragon ay nireng ha ambay dagat.
66013001	Hapa--eg do ha dagat ay nakakit akon nilomakat ya kapapalimoy ayop ya ma--in pitoy olo boy ma--in mapò ya hongay. Hay hawhongay na ay ma--in mapò ya korona. Balang olo nin habayto ay nakaholat ya ngalan ya panla--et ha Diyos.
66013002	Habaytoy ayop ya nakit ko ay emen tigri. Hay bawbitih na ay emen bitin oso boy hay bebey na ay emen bebey liyon. Hapa--eg hay ginawà nin hatoy dragon, hay powirsa na boy katongkolan nan mamo--on boy kapangyariyan nan manohitos ay inggawà na do ha ayop ya kapapalimo.
66013003	Nakit ko ya bilang nati ya miha ha aw-olo nin habaytoy ayop ta ma--in hogat ya ikamati, piro hinomampat baytoy hogat. Kaganawan tawo ha babon lotà ay nag-ispanta bayro ha ayop ya kapapalimo boy hinomonol hila kona.
66013004	Hatoy dragon ay hinambawan nin tawtawo banà ha pambi nan kapangyariyan do ha kapapalimoy ayop; hinomamba hila et do ha kapapalimoy ayop, ya wanla, "Ma--in wari̇̀ makara--eg bayri ha kapapalimoy ayop? Ma--in wari̇̀ makalaban kona?"
66013005	Habaytoy kapapalimoy ayop ya ampaghambog boy ampaghalità nin kala-etan ya kontra ha Diyos ay ahè ampangnowen nin Diyos, ta pinayagan nin Diyos ya habaytoy ayop ay mamo--on ha lo--ob nin apatapò boy loway bowan.
66013006	Kala-etan ya anhalita--en na ya tongkol ha Diyos, boy ha ngalan nin Diyos, kateng ha katatag-ayan ha kama-inan nin Diyos, boy ha kaganawan ampa-iri bayro.
66013007	Habaytoy kapapalimoy ayop ay pinayagan nin mangalaban nin nag--in tawtawo nin Diyos boy pinayagan ya et nin talowen na hila. Binyan ya et katongkolan nin mamo--on ha balang lahi̇̀, balang lipi̇̀, balang klasi nin halità, boy ha balang nasyon.
66013008	Kaganawan tawoy ampa-iri ha babon lotà ay anhomamba kona, hatoy tawtawo ya hay ngawngalan ay ahè nakaholat ha libro ya an-ingaten libro nin biyay ya pinangiholatan ngawngalan nin tawtawoy binyan biyay ya ayin anggawan. Habaytoy ngawngalan ya anti bayro ha libro ay nakaholat ana pa-ibat hin ahè et pinalsa ya kaganawan. Hay ma--in ikon nin habaytoy libro ay hatoy Oybon Topa ya pinati.
66013009	"Hay ka-ilangan moyo ay manlengè mahampat nin habayti ya anhalita--en ko.
66013010	Hay tawoy pipirisowen ay talagan mapiriso. Hay tawoy namatin nanggamit hondang ay mati itaman ha hondang. Ha ombayro, makit ya pagte--eh ha kadya-dya--an boy pantotompel nin nag--in tawtawo nin Diyos."
66013011	Hapa--eg, nakakit akoyna et nin kanayon ya kapapalimoy ayop ya nilomwah ya na-ibat ha lalè lotà. Loway hongay na ya emen hongay nin oybon topa. Hay pag-ilgo na ay emen ha pag-i-ilgo nin dragon.
66013012	Kaganawan kapangyariyan nin hatoy primiron ayop ya kapapalimo ay hiyay ampangigosar. Hay tawtawo ha babon lotà ay ampiliten nan homamba do ha primiron kapapalimoy ayop ya ma--in hogat ya ikamati dayi nin miha ha aw-olo nin habayto, piro hinomampat.
66013013	Habayti ya ikalwan kapapalimoy ayop ay ampakagawà nin masyadoy pawpapag-ispantawan. Nakapi-aypà yan apoy ya nangibat ha langit. Habaytoy apoy ya in-aypà na ha lotà ay nakit nin tawtawo.
66013014	Banà ha pawpapag-ispantawan ya impayag kona nin gaw--en na ya nakit nin hatoy primiron kapapalimoy ayop ay naloko nay kaganawan tawo ha babon lotà. Hapa--eg, immanda na ha tawtawo ya manggawà hila nin hambawan lay ribolto nin hatoy primiron kapapalimoy ayop ya nahogatan nin tinabtab hondang piro nabiyay.
66013015	Habayti ya ikalwan kapapalimoy ayop ay pinayagan nin makab--in inawawen do ha ribolto nin hatoy primiron kapapalimoy ayop. Banà bayro, hay ribolto nin hatoy primiron ayop ay ampakapaghalità boy ampangipapati nin hinoman ya ahè homamba ha riboltoy habayto.
66013016	Hapa--eg, habayti ya ikalwan kapapalimoy ayop ay pinilit na ya hay kaganawan tawo mag--in manga-aypà boy mangatag--ay ya pagkatawo, mangayaman boy manga-irap, tawtawoy mangalayà boy aw-alilà ay markawan ha wanan gamet o no ahè man ay ha waweng.
66013017	Hinoman ya ahè napamarka nin ngalan o nomiro nin ngalan nin hatoy primiron kapapalimoy ayop ay ahè ma-ari̇̀ manaliw ni maglakò.
66013018	Hay ma--in karonongan ya nangibat ha Diyos ay maka-intindi nin labay totolen nin nomiro nin hatoy kapapalimoy ayop ta habayto ay nomiro nin tawo. Hay nomiro ay anem gato boy anemapò boy anem.
66014001	Hapa--eg, hin nanegteg akoyna et ay nakit koy bakil ya an-ingaten Siyon, boy anti bayron naka-ireng baytoy Oybon Topa kalamo nay magato boy apatapò boy apat ya libo (144,000) katawo. Ha balang waweng nin habaytoy tawtawo ay ma--in nakaholat ya ngalan nin habaytoy Oybon Topa boy ngalan nin Tatay nay Diyos.
66014002	Hapa--eg, nakalengè ako nin bosis ya ampangibat ha katatag-ayan ha kama-inan nin Diyos. Habaytoy bosis ay emen tonoy nin lanom ya ampagtata ha behay, boy emen tonoy nin makhaw ya korol, boy emen et tonoy alpa ya antogtogen nin tawtawo.
66014003	Hatoy magato boy apatapò boy apat ya libo (144,000) katawo ay ampipagkanta nin bayoy kanta. An-omarap hila ha trono nin Diyos, boy do ha apat ya pinalsa ya ma--in biyay, boy do ha mangama--in katongkolan. Ayin kanayon ya makatoto nin hatoy angkantawen la, no alwan hilan bongat baytoy magato boy apatapò boy apat ya libo (144,000) katawo ya timbeh nin hatoy Oybon Topa bayri ha babon lotà.
66014004	Habayti ya tawtawo ay ahè nakagawà nin kasalanan ha bawbabayi boy aghila nipag-ahawa. Aghila ampakihiyay do ha Oybon Topa maski ayri ya mako. Hila ya timbeh ha kasalanan boy pinili̇̀ nin pag-ikon nin Diyos boy pag-ikon nin hatoy Oybon Topa. Hila et ya ka-ona-onawan ha kanayon ya tawtawoy mikalibri.
66014005	Aghila nakapagtotol nin kabongkokan boy ayin hilan nagawà ya maski anyay kapintasan.
66014006	Hapa--eg, nakakit akoyna et nin kanayon ya anghil ya anlompad ha ogto ha bandan langit. Anti konay Mahampat ya Balità ya ayin angga. Hatoy Mahampat ya Balità ay ibabalità na ha kaganawan tawo ha babon lotà; ha balang nasyon, balang lahi̇̀, balang klasin halità, boy ha balang lipi̇̀.
66014007	Inhokaw nay bosis nan naghalità, ya wana, "Hay Diyos ay igalang moyo boy parangalan, ta nilomateng anay pana--on nin panonosga na ha tawtawo. Hambawan moyoy Diyos ya namalsa nin langit, babon lotà, dagat, boy kaganawan ampangibatan nin lanom."
66014008	Hapa--eg, hinomonoy ikalwan anghil nin naghalità, ya wana, "Nahirà ana! Masyadoy pagkahirà nin malhay ya siyodad nin Babilonya! Hay gawgawà ha siyodad ya habayto ay panay ka-alayan. Hay tawtawo bayro ay emen babayi ya nama-inom nin alak ya pinanlahing nin tawtawo, ta antoro--an lay kanayon nin manggawà ka-alayan nin emen konla."
66014009	Hapa--eg, hinomonoy ikatlon anghil ya makhaw ya bosis nin naghalità, ya wana, "Kaganawan hatoy ampipanhomamba bayro ha ayop ya kapapalimo, boy ha ribolto nin habayto, boy napamarka ha waweng la o ha gamet la nin ngalan nin habayto,
66014010	hay pahang nin Diyos ay kowinta ipa-inom konla nin emen alak. Habaytoy masyadoy pahang nin Diyos ay kowinta mapa--it ya alak ya ibollog ha losa, ta ipa-inom na ha tawtawo ya hay labay totolen ay igwà na hilan padya-dya--an ha apoy boy asopri. Habaytoy pangyayari ay makit nin aw-anghil nin Diyos boy makit nin hatoy Oybon Topa.
66014011	Ahè ma-anggawan ya ahok nin apoy ya ampama-irap konla. Ayin hilan ka-inawawan ta hay pama-irap konla ay ayin tegen allo yabi banà ha panhomamba la bayro ha kapapalimoy ayop boy ha ribolto nin habayto, boy ha hinoman ya napamarka nin ngalan nin habaytoy ayop."
66014012	Kayà hay nag--in tawtawo nin Diyos ay pagte-ehan lay kadya-dya--an ha panhohomonol la ha pawpanogò nin Diyos boy ha pantotompel la koni Pangino--on Hisos.
66014013	Hapa--eg, nalengè koy bosis ya ampangibat ha katatag-ayan ha kama-inan nin Diyos, ya wana, "Iholat mo bayti: pa-ibat hapa--eg, makalmà ya tawtawoy mati nin ma--in pantotompel ha Pangino--on". "Talagan makalmà hila," wanan Ispirito nin Diyos, "ta makapa-inawa hilayna ha pagsikap lan gomawà nin para ha Diyos, boy ma--in hilan matanggap banà ha kahampatan nin gawgawà la."
66014014	Hapa--eg, hin nanegteg akoyna et ay nakakit akon mapoti̇̀ ya leem ya bayro ay ma--in naka-iknò ya bilang tawo. Habayto ay nakakoronan gintò boy naka-oligtan nin gagapah ya pagkatarem.
66014015	Hapa--eg, ma--in kanayon ya anghil ya nilomwah nin nangibat ha bali nin Diyos. Hay an-ibolyaw na do ha anti ha leem ya naka-iknò ay ombayri: "Gamiten moyna ya gagapah mo ta pana--on ana para manggapah. Hay a-alawahanen ha babon lotà ay nawotò ana."
66014016	Hapa--eg hatoy anti bayro ha leem ya naka-iknò ay ginamit nayna ya gagapah na; inalawah nay a-alawahanen ha babon lotà.
66014017	Mihayna et ya anghil ya nilomwah nin nangibat ha lo--ob bali nin Diyos do ha katatag-ayan ha kama-inan nin Diyos. Habaytoy anghil ay ma--in itaman nin gagapah ya matarem.
66014018	Hapa--eg, ma--in nilomway kanayon ya anghil ya nangibat ha altar do ha lo--ob bali nin Diyos. Habaytoy anghil ya ampama-alà ha apoy ay nambolyaw nin naghalità do ha anghil ya ma--in matarem ya gagapah, ya wana, "Gamiten moynay gagapah mo nin mangalawan aw-obas ha babon lotà ta hay aw-obas ay nikawotò ana."
66014019	Kayà hatoy anghil, hay gagapah na ay ginamit na ha babon lotà ta inalawah nay aw-obas. Hay inalawah na ay intapon na ha pamehpehan nin aw-obas ya hay labay totolen ay ipatanam nin Diyos ya pahang na ha tawtawoy kontra kona.
66014020	Hatoy pamehpehan ay anti ha likol nin siyodad. Hapa--eg, pinehpeh baytoy aw-obas. Hay habaw ya nilomwah ya ayin kanayon no alwan dayà nin hatoy in-alimbawà ha aw-obas ay nandanoh nin inomabot ha tatlonggato boy lowampò ya kilomitroy dayò boy mihay mitro boy kagitnà ya lalè.
66015001	Hapa--eg, nakakit akon kanayon ya masyadoy papag-ispantawan ha katatag-ayan ha kama-inan nin Diyos. Ma--in bayron pitoy anghil ya balang miha konla ay ma--in gitan ya pamadya--dyà nin tawtawo ha babon lotà. Habayti ya pamadya--dyà ya kalalampohan pahang nin Diyos ya iparosa na ha tawtawo.
66015002	Hapa--eg, nakit ko et bayro ya bilang salaming ya emen kalawang dagat boy ma--in lamoy apoy. Nakit ko et baytoy tawtawo ya nakatalo do ha kapapalimoy ayop boy ha ribolto nin habayto, boy habaytoy tawtawo ay ahè napatalon napamarka nin nomiron ngalan nin habayto. Hila baytoy tawtawo ay anti ha dani nin hatoy salaming ya emen kalawang dagat boy ma--in hilan alpa ya anggamiten nin panogtog ya inggawà konla nin Diyos.
66015003	Ampipagkanta hila ya hay angkantawen la ay kanta ni Moysis ya magsisirbi nin Diyos boy kanta nin hatoy Oybon Topa. Ombayri ya kanta la: "Pangino--on Diyos ya Pinakamakapangyariyan, kaganawan gawà mo ay ahè mapantayan boy kapapa-ispanta. Hika ya Ari̇̀ ha kaganawan nasyon. Kaganawan pamamaraan mo ay matoynong boy tamà.
66015004	Kaganawan tawo ay anggomalang komo boy ampambin dangal ha ngalan mo. Ayin kanayon ya ayin kapintasan no alwan hikan bongat, Pangino--on. Kaganawan tawo ha balang nasyon ay mako komo; homamba hila komo ta nipatnag konla ya kahampatan nin gawgawà mo."
66015005	Hin nayari̇̀ bayto ay nakit ko ya do ha katatag-ayan ha kama-inan nin Diyos ay nalo-atan ya bali nin Diyos, boy ha lo--ob nin habayto ay nakit ko ya pinangigwa--an nin kasondo--an nin Diyos ha tawtawo.
66015006	Ha bali nin Diyos ay ma--in nilomwah ya pitoy anghil ya ma--in kakayawan nin mambin pitoy klasin pamadya--dyà ha tawtawo ha babon lotà. Hay hawholot nin habaytoy aw-anghil ay maganday klasin doloy mapoti̇̀ boy hay balabal ya nakabelebel ha nebneb la ay gintò.
66015007	Hapa--eg miha do ha apat ya pinalsa ya ma--in biyay ay nambi ha balang miha do ha pitoy anghil nin yawong ya gintò ya ponò nin pahang nin Diyos ya angkabiyay anggan makakanoman.
66015008	Hatoy bali nin Diyos ay napnò nin ahok ya nangibat ha kagandawan kahawangan boy ha kapangyariyan nin Diyos. Ayin makapahok bayro anggan ahè malabah baytoy pitoy bagay ya pamadya--dyà ya anggitan nin hatoy pitoy anghil.
66016001	Hapa--eg, nakalengè akon pagkahokaw bosis ya ampangibat do ha bali nin Diyos ya ombayri ya pagkahalità do ha pitoy anghil: "Manigè kawo ta hay laman nin haba--in ya pitoy yawong ya ma--in pahang nin Diyos ay ibollog moyo ha babon lotà!"
66016002	Kayà nanigè baytoy primiron anghil ta hay laman nin yawong na ay imbollog na ha lotà. Banà bayro, hay tawtawo ya hinomamba do ha ribolto nin hatoy kapapalimoy ayop boy napamarka nin ngalan nin habayto ay nagkama--in kating ya kapaparami--il boy pagka-apli̇̀.
66016003	Hapa--eg hay ikalwan anghil ay nangibollog ha dagat nin laman yawong na. Ha pangyayari ya habayto, hay lanom ay nag--in emen dayà nin tawoy nati. Kayà kaganawan angkabiyay ya anti bayro ha dagat ay nikati.
66016004	Hay ikatlon anghil, hay laman nin yawong na ay imbollog na ha lanom nin bawbalah boy ha hawhobol. Kayà hay lawlanom bayro ay nag--in dayà.
66016005	Hapa--eg hay anghil ya ampakaba-alà ha lanom ay nalengè koy naghalità, ya wana, "Pangino--on Diyos, hikan bongat ya ayin kapintasan. Hika ay angkabiyay pa-ibat hin hato anggan hapa--eg. Tamà bayti ya pamarosa mo ha tawtawo,
66016006	ta pinaraya--an lan pinati ya tawtawo mo kateng pawpropita mo. Kayà bagay itaman konla hapa--eg ya binyan mo hila nin dayà ya inomen la."
66016007	Hapa--eg, nakalengè ako nin ampaghalità ya hay bosis ay ampangibat ha altar, ya wana, "Pangino--on Diyos ya Pinakamakapangyariyan, talagan matoynong boy tamà ya pamarosa mo ha tawtawo."
66016008	Hapa--eg hatoy ika-apat anghil, hay laman nin yawong na ay imbollog na ha allo emen omamot masyado ta pannangnang nin tawtawo.
66016009	Ha masyadoy ka-amotan ay nanangnang ya tawtawo. Piro imbis maghehe hila ta halibokotan lay kasalanan la boy poriyen lay Diyos ay kala-etan ya hinalità la ha ngalan nin Diyos ya makapangyayari ninmamadya--dyà konla.
66016010	Hapa--eg hay ikaliman anghil, hay laman nin yawong na ay imbollog na ha trono nin hatoy kapapalimoy ayop. Kayà dinomeglem ya ka-ari--an nin habaytoy ayop. Hay anti bayroy tawtawoy ampadya-dya--an ay ampipangyat nin labi̇̀ banà ha kakhitan.
66016011	Piro agla pinaghehean ya panggawà la nin kala-etan, no alwan hay Diyos ha katatag-ayan ha kama-inan na ay lalò lan pinaghalita--an nin kala-etan banà ha ka-irapan ya andanasen la, boy banà ha hakit nin kawkating ya dinomapò konla.
66016012	Hapa--eg hay ika-anem anghil, hay laman nin yawong na ay imbollog na ha malhay ya balah ya an-ingaten Iyopratis. Kayà habaytoy balah ay kinomlang ta handà pagdanan nin aw-ari̇̀ ya mika-ibat ha dogal ha bandan baytan.
66016013	Hapa--eg, nakakit akon tatloy mala--et ya ispirito ya hay klasi ay emen pawpahingà. Hay miha ay anlomwah ha bebey nin hatoy dragon; hay miha ay anlomwah ha bebey nin hatoy primiron kapapalimoy ayop; hay miha ay anlomwah ha bebey nin alwan peteg propita ya ayin kanayon no alwan hatoy ikalwan ayop ya kapapalimo.
66016014	Habayti ya tatloy mangala--et ya ispirito ya dawdimonyo ay ampakagawà nin pawpapag-ispantawan. Anlakwen lay kaganawan ari̇̀ ha babon lotà ta tiponen la hila para ha labanan ya mangyari ha allon pamarosa nin Pinakamakapangyariyan ya Diyos.
66016015	"Manlengè kawo," wani Apo Hisos. "Hay panlomateng ko ay emen ha panlomateng nin mananakaw ya ahè tandà no makano ya manakaw. Makalmà ya tawoy ahè angkatoloy ha panganganti̇̀ na kongko, boy hay ihoholot na ay nakahandà ha dani na. Ha ombayro ay agya mipareng--ey nin emen ha tawoy lo-hok."
66016016	Hapa--eg hay aw-ari̇̀ ay nilako nin hatoy mangala--et ya aw-ispirito, ta tinipon hila ha dogal ya an-ingaten Armagidon ha halità Hibriyo.
66016017	Hapa--eg hay ikapiton anghil, hay laman nin yawong na ay imbollog na ha angin, boy ma--in akon nalengè ya pagkahokaw bosis ya ampangibat ha trono ha bali nin Diyos. Ombayri ya hinalità: "Nayari̇̀ ana!"
66016018	Hapa--eg, nangilat, ma--in makhaw ya telek, nangorol, boy nanlayon nin pagkahokaw. Ha kaganawan layon pa-ibat hin pinalsa ya tawtawo ay habaytina ya pinakamakhaw.
66016019	Hay malhay ya siyodad ay nangapihihiyay ha tatloy parti, boy hay sawsiyodad ha nawnasyon ay nangahihirà. Hay kala-etan nin habaytoy malhay ya siyodad nin Babilonya ay ahè niliwawan nin Diyos. Kayà habayto ay ahè nakalibri ha parosa nin Diyos banà ha masyadoy pahang na bayro.
66016020	Kaganawan isla ha dagat ay nika-anam boy hay bawbakil ay agana makit.
66016021	Hay in-oran ay mangalhay ya yilo ya hay biyat ay mangalimampò ya kilo. Kayà hay tawtawo ay ampaghalità nin kala-etan ha Diyos banà ha masyadoy kadya-dya--an ya andanasen la ta kapapalimo bayto ya angkatata konla.
66017001	Hapa--eg hay miha do ha pitoy anghil ya ma--in gitan mihay yawong ay napakarani kongko ta naghalità, ya wana, "Mako ka bayri ta ipakit ko komo ya kaparosawan nin babayi ya bantog ha kapotawan. Hay kahologan nin habaytoy babayi ay malhay ya siyodad ya anti ha dani nin malakè ya balah.
66017002	Hay kawkalalaki na ay aw-ari̇̀ ha babon lotà. Habaytoy manga-alay ya gawgawà na ay kowinta alak ya impa-inom nan pinanlahing nin tawtawoy ampa-iri ha babon lotà."
66017003	Hapa--eg ha panggogomawà nin Ispirito nin Diyos ay gintan ako nin hatoy anghil ha powiray dogal. Nakakit ako bayro nin babayi ya nakahakay ha ma-orit ya ayop ya hay nawini ay ma--in nakaholat ya ngawngalan ya pawpanla--et ha Diyos. Hay olo nin habaytoy ayop ay pito boy hay hongay ay mapò.
66017004	Hay holot nin habaytoy babayi ya nakahakay bayro ay kolor obi boy ma-orit. Hay aw-alahas ha nawini na ay gawgintò, manga-alagà ya bawbato, boy pawpirlas. Oligtan nay losa ya gintò ya ponò nin kala-etan boy karemekan gawgawà nin pamakilalaki na.
66017005	Hay waweng na ay ma--in nakaholat ya ngalan ya maldeg ya labay totolen. Ombayri ya nakaholat: "Hay malhay ya siyodad nin Babilonya ay kowinta nanay nin ampangibatan nin kaganawan pamakilalaki boy kaganawan klasin ka-alayan boy karemekan ya anggaw--en nin tawtawo ha babon lotà."
66017006	Nakit ko ya habaytoy babayi ay lahing ha dayà nin pinatipati ya tawtawo nin Diyos, hatoy pinati nin banà ha pamapteg nin pantotompel la koni Pangino--on Hisos. Hay ispanta ko hin nakit ko ya.
66017007	Piro hinalità kongko nin hatoy anghil, "Antà ampag-ispanta ka?" wana. "Ipalinaw ko komo ya kahologan nin hatoy babayi boy hatoy anhakyan nay kapapalimoy ayop ya pitoy olo boy mapò ya hongay.
66017008	Hatoy kapapalimoy ayop ya nakit mo ay anti pon ha babon lotà biha na-alih. Piro lomwah yan oman nin ma-ibat ha dogal ya ayin anggay kalale--an. Panlomwah na ay mipalako ya ha impirno ya kaparosawan. Hay tawtawo ha babon lotà ay mipag-ispanta ha makit la baytoy kapapalimoy ayop, ta anti pon bayto ha babon lotà biha ya na-alih piro lomwah yan oman. Ha libroy pinangiholatan ngawngalan nin tawtawoy binyan biyay ya ayin anggawan, hatoy hinolat ana pa-ibat et hin biha pinalsa ya babon lotà, hay ngawngalan nin habaytoy tawtawoy mipag-ispanta ay ahè nakaholat ha libroy habayto.
66017009	"Ayin maka-intindi nin kahologan nin habayti no ayin yan karonongan boy pangingintindi. Hay labay totolen nin pitoy olo nin hatoy kapapalimoy ayop ay pitoy bakil ya ampikno--an nin hatoy babayi.
66017010	Hay kahologan et nin hatoy pitoy olo ay pitoy ari̇̀. Hay lima bayro ha aw-ari̇̀ ay nati ana. Hay miha ay kasalokoyan nin ampamo--on. Hay miha ay ahè et nag-ompisan mamo--on boy ampalatngen et. Panlomateng na ay kadodomali̇̀ yan bongat nin mamo--on.
66017011	Hatoy kapapalimoy ayop ya anti pon ha babon lotà biha na-alih ay hiya ya ikawaloy ari̇̀, piro kalamo ya do ha pitoy ari̇̀. Hiya ay mipalako ha impirno ya kaparosawan.
66017012	"Hapa--eg hatoy mapò ya hongay ya nakit mo, hay mapò ya ari̇̀ ya kahologan nin habayto ay ahè et nag-ompisan mamo--on. Hatoy mapò ya mag-ari̇̀ kateng hatoy kapapalimoy ayop ay biyan katongkolan mamo--on nin amò bongat ya pana--on.
66017013	Mimihay hangad nin hatoy mapò ya ari̇̀. Hay kapangyariyan la boy katongkolan la ay igwà la ha hilong kapangyariyan nin hatoy kapapalimoy ayop.
66017014	Lomaban hila do ha Oybon Topa piro talowen hila nin hatoy Oybon Topa, ta hiyay Pangino--on nin kaganawan ampangino-onen boy Ari̇̀ ya nin kaganawan ampipag-ari̇̀. Kalamo na ha pananalo na ay hatoy tawtawoy iningat na nin para pag-ikon na. Hila ya pinili̇̀ na boy hila ay tapat nin anhomonol kona."
66017015	Hinalità et kongko nin hatoy anghil, ya wana, "Hatoy nakit moy bawbalah ha dani nin ampikno--an nin hatoy babayi ya pota, hay kahologan nin habayto ay tawtawoy ahè mangakabilang, nawnasyon, boy hari-hari̇̀ ya halità.
66017016	Hatoy nakit moy kapapalimoy ayop boy hatoy mapò ya hongay ay mag-inakit bayro ha babayi ya pota. Ayowen la kona ya kawkamama--in na ta alihan la yay lo-hok. Alwan bongat nin habayto ya gaw--en la kona, no alwan kona--en lay laman na boy po-olan la ya.
66017017	Pinangyari konla nin Diyos ya ombayro ta impabalay konla nin Diyos ya gaw--en lay kalabayan nin Diyos. Ha ombayro ay mangapimimiha hila nin pag-i-ihip nin hay kapangyariyan la ay igwà la ha hilong kapangyariyan nin hatoy kapapalimoy ayop angga ha mangyari ana baytoy hawhalità nin Diyos.
66017018	"Hapa--eg hato itaman ya babayi ya nakit mo, hay kahologan nin habayto ay hatoy malhay ya siyodad ya makapangyayari ha aw-ari̇̀ ha babon lotà."
66018001	Hin nayari̇̀ bayto ay nakakit akon kanayon ya anghil ya ampag-aypà ya nangibat ha katatag-ayan ha kama-inan nin Diyos. Habaytoy anghil ay ma--in masyadoy kapangyariyan boy hay babon lotà ay nahawangan nin masyadoy kahawangan na.
66018002	Nambo-angaw yan naghalità, ya wana, "Nahirà ana! Hay malhay ya siyodad nin Babilonya ay nahirà ana! Ampa-iriyan ana hapa--eg nin dawdimonyo boy mangala--et ya aw-ispirito. Habayto hapa--eg ya siyodad ay kama-inan ana nin kaganawan klasin manokmanok ya katowà boy maremek.
66018003	Habaytoy siyodad ya kowinta babayi ya pota ya ma--in kagagaw--an ha tawtawo ha kaganawan nasyon nin manggawà nin kala-etan ya bilang ha anggaw--en na ya kowinta alak ya impa-inom na konla. Hay aw-ari̇̀ ha babon lotà ay namabayi kona, boy hay mawmagninigosyo ay niyomaman nin banà ha ka-alayan nin gawgawà na."
66018004	Hapa--eg, nakalengè akoyna et nin ampag-ilgo ya hay bosis ay ampangibat ha katatag-ayan ha kama-inan nin Diyos, ya wana, "Hikawoy tawtawo ko, mog-alih kawo ha siyodad ya haba--in ya kowinta mala--et ya babayi emen agkawo makapaki-emen kona nin manggawà kawkasalanan, boy emen agna kawo makalamo nin parosawan.
66018005	No pibabantowen ya kawkala-etan ya nagawà na ay mi-abot anggan langit banà ha kalak--an kasalanan ya nagawà na, boy ahè angkaliwawan nin Diyos baytoy kawkala-etan na.
66018006	No pangnoy pamadya--dyà na ay ombayro itaman ya pamadya--dyà kona, piro dobli ya pamadya--dyà ya gaw--en kona nin banà ha gawgawà na. No pangno kadya--dyà ya impadya--dyà nay kowinta matapang ya alak ya impa-inom na ay dobliyen ya katapangan ya ipa-inom kona.
66018007	Nagpasasà ya boy nagmalhay. Hay ka-eteban nin habayto ay kadya-dya--an boy kalele--an ya ipatanam kona, ta hay anhalita--en na ha sarili na ay ombayri: 'Hiko ay rayna boy alwa kon bawo. Maski makakano ay agko lomelè!'
66018008	Banà ta ombayroy anti ha ihip na, ha mihay allo, lomateng konay pamadya--dyà ya masakit, kalele--an, bitil, boy apoy ya mangapò kona; ta makapangyariyan ya Pangino--on Diyos ya mamarosa kona."
66018009	Hay aw-ari̇̀ ha babon lotà ya namabayi kona boy nanggawà nin ka-alayan kona ay mipanangih nin mi-a-anito pamakakit la nin ampan-ahok baytoy babayi ya ayin kanayon no alwan hatoy siyodad nin Babilonya ya angkapo-olan.
66018010	Pa-iri hila ha marayò nin mamatag, ta angkalimo hilan maramay ha kaparosawan ya danasen nin habaytoy babayi, ya wanla, "Kapapakereh ya nangyari bahen ha malhay boy makapangyariyan ya siyodad nin Babilonya! Ha mihay oras bongat ay nangyari ya kaparosawan!"
66018011	Hay nawnigosyanti ha babon lotà ay mipanangih nin mi-a-anito banà bayro ha siyodad ya habayto, ta ayin anan manaliw nin lawlakò la.
66018012	Ayin anan manaliw nin lawlakò lay gawgintò, pawpilak, ma-alagà ya bawbato, pawpirlas, maganday klasin dawdoloy mapoti̇̀, kawkolor obi, sida boy kawkolor ma-orit, kaganawan klasin kayoy mabangoh, kaganawan yari̇̀ ha kahika, boy kaganawan bagay ya yari̇̀ ha kawkayoy ma-alagà, tangsò, pahak, boy marmol.
66018013	Ayin anan manaliw nin lawlakò lay kanila, pampalahap nin pamamangan, kamanyang, mira, boy kanayon et ya bagay ya mabangoh no ampo-olan, boy lawlakò lay alak, asiti, arina, trigo, bawbakà, tawtopa, kawkabayo, kawkarwahi, boy ayin anan manaliw nin an-ilakò ya tawtawo.
66018014	Hatoy nawnigosyanti ay ombayri ya halita--en la do ha babayi ya ayin kanayon no alwan hatoy siyodad: "Kaganawan bagay ya anhangaren mo ay ayin ana boy hay kayamanan mo kateng kagandawan mo ay ahè ana makit oman!"
66018015	Habaytoy mawmagninigosyo ya binanggit ya nipanyomaman nin banà bayro ha siyodad ay mireng ha marayò nin mamatag. Angkalimo hilan pakarani ta maka maramay hila ha kadya-dya--an ya an-iparosa bayro ha siyodad. Habaytoy nipanyomaman ay mipanangih nin mi-a-anito, ya wanla,
66018016	"Kapapakereh ya nangyari bahen ha malhay ya siyodad ya kowinta babayi ya mala--et. Hin hato, hay holot na ay mangabli ya dawdolo ya mapoti̇̀ boy kolor obi boy ma-orit. Hay aw-adorno na ay gawgintò, manga-alagà ya bawbato, boy pawpirlas.
66018017	Piro ha mihay oras bongat, kaganawan hatoy kayamanan ay nahirà!" Hay kaganawan kapitan nin hawhahakyan ha dagat kateng pawpasahiro boy tawtripolanti nin hahakyan pandagat kateng hatoy ma--in kapanikapan ha dagat ay mireng ha marayò nin mamatag.
66018018	Man-angaw hilay mamatag bayro ha ampan-ahok ya siyodad ya angkapo-olan, ya wanla, "Wari̇̀ ma--in makapantay bahen ha malhay ya siyodad?"
66018019	Ha kalele--an la, hay olo la ay boroboran la nin aboh, boy manangih hila nin mi-a-anito, ya wanla, "Kapapakereh ya nangyari ha malhay ya siyodad. Hay nawnigosyanti ya mangama--in sarilin bawbarko ay nipanyomaman ya hay kayamanan la ay na-ibat ha siyodad ya haba--in. Piro ha mihay oras bongat ay nahirà ya kaganawan anti bahen!"
66018020	Hikawo bahen ha katatag-ayan ha kama-inan nin Diyos, magtowà kawo ha nangyari ha siyodad ya haba--in. Magtowà kawoy nag--in tawtawo nin Diyos kateng hikawoy hawhogò na boy hikawoy pawpropita na, ta banà ha ginawà komoyo nin haba--in ya siyodad ay pinarosawan ba--in nin Diyos.
66018021	Hapa--eg, ma--in makhaw ya anghil ya nanapwat nin bato ya emen gigilingan ya malhay, biha na impakatapon ha dagat, ya wana, "Ombayro ya mangyari ha malhay ya siyodad nin Babilonya ta talagan mahirà ba--in boy agana makit oman.
66018022	Haba--in ya siyodad ay agana pakaleng--an nin togtog ya gawà nin manonogtog nin alpa, palahota, boy tamboyok; boy agana pakaleng--an kawkanta nin mawmagkakanta; boy haba--in ya siyodad ay agana pakakitan nin hari-hari̇̀ ya klasin trabaho; boy agana pakaleng--an tawtonoy nin ampipambayo.
66018023	Haba--in ya siyodad ay agana mahawangan oman nin maski anyay klasin ma-ari̇̀ makab--in hawang; boy agana pakaleng--an oman pamige-gè nin bayon kahal. Hay nawnigosyanti bahen ha siyodad ay bantog ha babon lotà. Angkagayoma nay kaganawan nasyon; kayà angkaha--ol na hila."
66018024	Ombahen ya ginawà ha siyodad ya haba--in ta bahen nantolò ya dayà nin pawpropitay pinati boy hatoy nag--in tawtawo nin Diyos. Kaganawan pinati ha babon lotà ay haba--in ya ma--in kagagaw--an.
66019001	Hin nayari̇̀ bayto ay nakalengè ako nin makhaw ya bosis ya ampangibat ha katatag-ayan ha kama-inan nin Diyos. Habayto ay emen pagkalalakè tawoy ampangibolyaw nin ombayri: "Poriyen ya Pangino--on tamon Diyos! Hay kalibriyan, pamomori, boy kapangyariyan ay anti ha Diyos tamo.
66019002	Matoynong boy tamà ya panonosga na. Sinintinsyawan nay malhay ya siyodad nin Babilonya ya kowinta babayi ya pota, ta banà ha pamakilalaki na ay niloma--et ya babon lotà. Pinarosawan ya nin Diyos ta hiyay ma--in kagagaw--an nin pagkamati nin mawmagsisirbi ha Diyos."
66019003	Imbolyaw layna et ya ombayri: "Poriyen ya Pangino--on Diyos! Banà ha pamo--ol nin haba--in ya siyodad, hay ahok ay mamalako ha tag--ay anggan makakanoman."
66019004	Hapa--eg, hatoy lowampò boy apat ya ma--in katongkolan kateng hatoy apat ya pinalsa ya ma--in biyay ay nipanlokob nin hinomamba ha Diyos ya naka-iknò ha trono, ya wanla, "Amin! Poriyen ya Pangino--on Diyos!"
66019005	Hapa--eg, ma--in akon nalengè ya ampaghalità ya hay bosis ay ampangibat ha trono nin Diyos, ya wana, "Hikawoy kaganawan magsisirbi nin Diyos tamo, boy hikawoy ampipanggomalang kona, mag--in ha pinakama-aypà boy mag--in ha pinakamatag--ay ya pagkatawo, poriyen moyo ya Diyos tamo!"
66019006	Hapa--eg, nakalengè ako nin emen pagkalalakè tawoy sabaysabay nag-ilgo. Hay bawbosis ay emen tonoy nin lanom ya ampagtata ha behay boy emen tonoy nin makhaw ya korol, ya wanla, "Poriyen ya Pangino--on Diyos! Hay Pinakamakapangyariyan ya Diyos ya Pangino--on tamo ay ampamo--on.
66019007	Dapat tamon magtowà boy pakaliga boy poriyen tamo ya, ta pana--on anan pagkahal nin hatoy Oybon Topa, boy hay kakahal na ay nakahandà ana.
66019008	Pinaholotan ana nin maganday klasin doloy angkomintab ha kapoti--an." Hay kahologan nin pagkapopoti̇̀ dolo ay mangahampat ya gawgawà nin hatoy nag--in tawtawo nin Diyos.
66019009	Hapa--eg, hinalità kongko nin anghil, "Iholat mo bayti," wana. "Makalmà ya tawtawoy nakombida ha malhay ya handa--an ha kahal nin hatoy Oybon Topa." Hinalità et nin hatoy anghil, "Habayti ya peteg ya hawhalità nin Diyos."
66019010	Hapa--eg, nanlokob ako ha arapan nin hatoy anghil ta homamba ko kona. Piro hina--ad na ko, ya wana, "Agmo ko hambawan ta hiko ay kapariho mon magsisirbi ha Diyos nin bilang ombahen ha pawpatel mo ya ampamapteg nin tongkol koni Apo Hisos. Diyos ya hambawan mo!" Kaganawan ampipamapteg nin tongkol koni Apo Hisos ay Ispirito nin Diyos ya ampangitorò konla no anyay dapat lan halita--en.
66019011	Hapa--eg, nakit koy nakalo--at ya katatag-ayan ya kama-inan nin Diyos. Bayro ay ma--in akon nakit ya kabayoy mapoti̇̀. Hay nakahakay bayro ay hatoy an-ingaten Mapahimala--an boy Tapat ta matoynong ya gawgawà na ha panonosga na boy pamakigira na.
66019012	Hay mata na ay emen deket apoy, boy malakè ya korona ha olo na. Nakaholat kona ya ngalan ya ayin kanayon ya magtandà nin labay totolen no alwan mismon hiya.
66019013	Hay holot na ay napnò nin dayà, boy hay ngalan ya an-i-ingat kona ay Halità nin Diyos.
66019014	Anhonowen ya nin malakè ya hondalò ya nangibat ha katatag-ayan ha kama-inan nin Diyos. Nakahakay hila simpri ha kawkabayoy mangapoti̇̀ boy hay hawholot la ay maganday klasin doloy mapoti̇̀.
66019015	Ma--in matarem ya hondang ya anlomwah ha bebey nin hatoy nakahakay ha kabayoy mapoti̇̀. Habaytoy gamiten nan pamatalo ha kaganawan nasyon ha babon lotà. Masyadoy higpit nin pamomo--on na konla, boy ipakit na konla no pangno kahigpit ya pamahang nin Diyos ya Pinakamakapangyariyan. Hiya ya mamarosa konla nin emen ha tawoy ampamehpeh nin bawbongan obas.
66019016	Hay holot na boy hay pa--a na ay ma--in nakaholat ya ngalan ya ombayri: "Ari̇̀ nin kaganawan ampipag-ari̇̀ boy Pangino--on nin kaganawan ampangino-onen."
66019017	Hapa--eg, nakakit akon anghil ya naka-ireng ha allo. Binolyawan nay kaganawan manokmanok ya ampipanlompad, ya wana, "Mako kawo bayrin mititipon ha malhay ya handà ya inhandà nin Diyos.
66019018	Mako kawo bayri ta kona--en moyoy laman nin aw-ari̇̀, hawhiniral, boy hawhondalò. Kona--en moyo et ya laman nin kawkabayo kateng hawhakay nin habayto. Kona--en moyoy laman nin kaganawan, alilà boy alwan alilà, manga-aypà boy mangatag--ay ya pagkatawo."
66019019	Hapa--eg, nakit ko ya hatoy kapapalimoy ayop ay nakitipon ha aw-ari̇̀ ha babon lotà kateng kaganawan hondalò lay malakè. Nititipon hilan lomaban do ha nakahakay ha kabayoy mapoti̇̀ boy ha hawhondalò nin habayto.
66019020	Hatoy primiron ayop ya kapapalimo ay narakep kateng hatoy kapapalimo et ya ayop ya ayin kanayon no alwan hatoy alwan peteg propita ya ampakagawà nin pawpapag-ispantawan no kalamo na baytoy primiron ayop. Habaytoy pawpapag-ispantawan ya ginawà na ya pinanloko na nin kaganawan tawoy napamarka nin marka nin hatoy kapapalimoy ayop boy ampipanhomamba ha ribolto na. Hapa--eg habaytoy loway ayop ay angkabiyay ya intapon ha manliyobliyob ya deket apoy asopri ya emen kalawang dagat.
66019021	Hay hawhondalò nin hatoy loway kapapalimoy ayop ay pinati nin hatoy nakahakay ha kabayoy mapoti̇̀. Hay ginamit nan pinamati ay hatoy hondang ya anlomwah ha bebey na. Hapa--eg, hay mawmanokmanok ay nipaghawà nin nangnà bawbangkay nin habaytoy hawhondalò.
66020001	Hapa--eg, ma--in akon nakit ya mihay anghil ya ampag-aypà ya nangibat ha katatag-ayan ha kama-inan nin Diyos. Oligtan nay mihay malhay ya tikalà kateng sosi̇̀ nin poltan palako ha dogal ya ayin anggay kalale--an.
66020002	Dinakep na baytoy dragon biha na binalol. Habaytoy dragon ay ayin kanayon no alwan hatoy mato--an otan ya hi Satanas ya Dyablo. Hiya ay nakabalol nin lo--ob maliboy ta--on.
66020003	Hatoy anghil ay intapon na hi Satanas do ha dogal ya ayin anggay kalale--an biha na hinar--an, boy hay pinanarà na nin habayto ay impadtah na emen ahè malo-atan. Ha ombayro, hi Satanas ay ahè makaloko nin tawtawo ha nawnasyon nin lo--ob maliboy ta--on. Pangalabah nin maliboy ta--on, hi Satanas ay ka-ilangan palwahan nin amò ya pana--on.
66020004	Hapa--eg, nakakit ako nin tawtrono ya hay naka-iknò bayro ay binyan nin karapatan manosga nin tawtawo. Hay nakit ko et ay kawkalolowa nin tawtawoy pinati nin banà ha pamapteg la nin tongkol koni Pangino--on Hisos boy pangi-aral la nin Halità nin Diyos. Hila bayto ay ahè nipanhomamba do ha kapapalimoy ayop o ha ribolto nin habayto. Hay waweng la o gamet la ay agla impamarkawan nin markan habaytoy kapapalimoy ayop. Habaytoy tawtawo ay biniyay oman ta mamo--on hila nin lo--ob maliboy ta--on kalamo la hi Pangino--on Hisokristo.
66020005	Hay pamiyay oman konla ay habaytoy ka-ona-onawan pamiyay oman nin tawtawoy nikati. Hay kanayon ya nikati ay ahè biyayen oman anggan ahè malabah ya maliboy ta--on.
66020006	Hay makalamo do ha ka-ona-onawan biyayen oman ay makalmà boy hila ay ginawà nin Diyos nin ayin kapintasan. Aghilayna mapalamo ha tawtawoy mipalako ha ayin anggay kaparosawan ya an-ingaten ikalwan kamatyan. Hila ay pawpari̇̀ nin Diyos boy ni Pangino--on Hisokristo. Mamo--on hila nin maliboy ta--on nin kalamo ni Pangino--on Hisokristo.
66020007	Pangalabah nin maliboy ta--on, hi Satanas ay palwahan.
66020008	Lomwah ya pon bayro ha pinangipirisowan kona, ta hay gaw--en na ay lokowen nay Gog boy Magog ya hay labay totolen ay tawtawo ha kaganawan nasyon ha apat ya parti nin babon lotà. Tiponen hila ni Satanas ta kalamowen na hilan makilaban ha Diyos. Hay kalak--an la ay bilang kalakè kapati--an ha ambay dagat.
66020009	Mikakatak hila ha babon lotà ta palibotan lay siyodad ya anlabiyen nin Diyos, hatoy siyodad ha kama-inan nin hatoy nag--in tawtawo na. Piro ma--in apoy ya mag-aypà ya mangibat ha katatag-ayan ha kama-inan nin Diyos ta habaytoy apoy ya mangapò konla.
66020010	Hapa--eg hi Satanas ya nanloko konla ay itapon ha manliyobliyob ya deket nin apoy asopri ya emen kalawang dagat. Habayto simpri ya dogal ya pinangitaponan nin hatoy kapapalimoy ayop kateng hatoy alwan peteg propita. Bayro hila pa-irapan allo yabi anggan makakanoman.
66020011	Hapa--eg, nakit koy malhay ya mapoti̇̀ ya trono boy hatoy naka-iknò bayro. Hay langit boy lotà ay napanew ha arapan na boy agana makit.
66020012	Ha arapan nin habaytoy trono ay nakit koy naka-ireng ya nikati hin hato, mag--in mangalhay ya pagkatawo boy alwa. Ma--in lawlibroy nilo-atan kateng hatoy libroy an-ingaten libro nin biyay ya pinangiholatan ngawngalan nin tawtawoy binyan biyay ya ayin anggawan. Bayro ha lawlibro ay nakaholat ya gawgawà nin tawtawo hin angkabiyay hila ha babon lotà. Habaytoy gawgawà la ya nakaholat ya panosgawan konla.
66020013	Hapa--eg hatoy nikati ha dagat kateng ha lotà ya hay kawkalolowa ay anti ha an-ingaten Hadis ya dogal nin nikati ay nipanlomwah. Balang miha konla ay hinosgawan kompormi ha ginawà la hin angkabiyay hila ha babon lotà.
66020014	Hapa--eg hay kamatyan boy hatoy an-ingaten Hadis ya dogal nin nikati ay intapon ha manliyobliyob ya deket apoy ya emen kalawang dagat. Habayti ya an-ingaten ikalwan kamatyan.
66020015	Hinoman ya hay ngalan na ay ahè nakaholat ha libroy an-ingaten libro nin biyay ya pinangiholatan ngawngalan nin tawtawoy ma--in biyay ya ayin anggawan ay intapon ha manliyobliyob ya deket apoy ya emen kalawang dagat.
66021001	Hapa--eg, nakit koy bayoy langit boy bayoy lotà ta hatoy primiron langit boy primiron lotà ay napanew ana boy kateng dagat ay ayin ana.
66021002	Nakit ko ya masagradoy siyodad ya ayin kanayon no alwan hay nangibat ha Diyos ya bayoy Hirosalim ya ampag-aypà ya nangibat ha katatag-ayan ha kama-inan nin Diyos. Habaytoy siyodad ay emen ha ikakahal ya babayi ya nakaholot nin pagkaganda ta handà homakbat ha lalaki ya pagkakahal na.
66021003	Hapa--eg, ma--in akon nalengè ya pagkahokaw nin bosis ya ampangibat ha trono, ya wana, "Hapa--eg hay Diyos ay pa-iri ana ha tawtawo. Pa-iri yaynan kalamo la ta hila ay pagtawo nayna. Hay mismon Diyos ay makalamo layna nin pirmiyan boy hiya ay mag--in Diyos la.
66021004	Ponahan nay lawlowà la, ayin anan kamatyan, ayin anan kalele--an, ayin anan man-angaw, boy ayin anan tanamen ya hakit ta hay kaganawan bagay hin hato ay nalabah ana."
66021005	Hapa--eg hatoy naka-iknò ha trono ay naghalità, ya wana, "Hapa--eg ay bayowen koy kaganawan bagay!" Hinalità na et kongko, "Iholat mo bayti ya malengè mo, ta habayti ya hawhalità ay ma-asawan boy peteg."
66021006	Ombayri et ya hinalità na kongko: "Kaganawan bagay ay nayari̇̀ ana. Biha nagkama--in nin kaganawan bagay, hiko ay hikoyna. Ayin akon pinangibatan boy ayin anggawan. Hinoman ya angka-angan ay pa-inomen ko nin anhombol ya lanom ya ampakab--in biyay ya ayin anggawan boy agko ipabayaran kona.
66021007	Habayto ay tanggapen nin hatoy ma--in pananalo. Hiko ay pagDiyos la boy hila itaman ay pag-anak ko.
66021008	Piro ka-i-ingaloy mangyari ha mangatalaw ya ayin pamahimalà ha Diyos, alwan tapat, mapanggawà ka-alayan, mapamatin tawo, mamakilalaki o mamabayi, mawmagkokolam, mawmapanhomamba ha alwan peteg diyos, boy kaganawan mangabongkok. Hila ay igwà ha manliyobliyob ya deket nin apoy asopri ya emen kalawang dagat. Habaytoy ikalwan kamatyan."
66021009	Hapa--eg, ma--in pitoy anghil ya balang miha konla ay ma--in gitan ya yawong ya hay laman nin balang yawong ay kalalampohan pawpamadya--dyà. Miha do ha pitoy anghil ay napakarani kongko ta naghalità, ya wana, "Mako ka bayri ta ipakit ko komo ya kakahal nin hatoy Oybon Topa."
66021010	Ha panggogomawà nin Ispirito nin Diyos, habaytoy anghil ay nantan kongko ha malhay ya pagkatatag--ay bakil. Impakit na kongko ya masagradoy siyodad ya ayin kanayon no alwan Hirosalim ya ampag-aypà nin nangibat ha Diyos ha katatag-ayan ha kama-inan na.
66021011	Habaytoy siyodad ay angkahawangan nin kagandawan nin Diyos. Hay kahawangan ay emen pinakama-alagà ya bato ya an-ingaten haspi ya emen kalinaw kristal.
66021012	Habayto ay ma--in alal ya padir ya pagkatatag--ay boy ma--in labinloway polta ya ha balang polta ay ma--in ampagbantay ya anghil nin Diyos. Hay nakaholat ha pawpolta ay ngawngalan nin labinloway anak ni Israyil.
66021013	Ha balang hampad nin padir ay ma--in tatloy polta. Tatloy polta ha padir ha bandan baytan, tatlo ha bandan mayanan, tatlo ha bandan bagatan, boy tatlo ha bandan babà.
66021014	Hay padir ya alal nin habaytoy siyodad ay nakapondasyon nin labinloway bato ya mangalhay. Bayro ha pondasyon ay nakaholat ya ngawngalan nin labinloway hogò nin hatoy Oybon Topa.
66021015	Hatoy anghil ya nag-ilgo kongko ay ma--in gitan ya mitroy hohokat ya gintò ya panokat nin habaytoy siyodad kateng pawpolta boy pawpadir nin habayto.
66021016	Habaytoy siyodad ay kowadrado. No pangnoy karà ay ombayroy lawang. Hinokat nin hatoy anghil baytoy siyodad. Hay karà boy lawang ay lowan libo boy apat gato (2,400) ya kilomitro; ombayro et ya hokat nin patag--ay.
66021017	Hinokat na et ya padir. Habayto ay anemapò boy limay (65) mitro ya tag--ay. Habaytoy hohokat ya ginamit nin hatoy anghil ay emen hohokat ya anggamiten nin tawo.
66021018	Hay alal ya padir ay yari̇̀ ha ma-alagà ya bawbato ya an-ingaten haspi, boy hay siyodad ay yari̇̀ ha gintò ya emen kalinaw salaming.
66021019	Hay pawpondasyon nin habaytoy alal ya padir ay na-adornowan nin kaganawan klasin manga-alagà ya bato. Hay primiron pondasyon ay bato ya an-ingaten haspi; hay ikalwa ay batoy sapiro; hay ikatlo ay batoy kalsidonya; hay ika-apat ay batoy ismiralda;
66021020	hay ikalima ay batoy onisi; hay ika-anem ay batoy kornalina; hay ikapito ay batoy krisolito; hay ikawalo ay batoy birilo; hay ikasiyam ay batoy topasyo; hay ikamapò ay batoy krisopraso; hay ikalabimmiha ay batoy hasinto; boy hay ikalabinlowa ay batoy amatista.
66021021	Hay labinloway polta ay pawpirlas ta balang mihay polta ay yari̇̀ ha mimihay pirlas. Hay daan bayro ha siyodad ay yari̇̀ ha gintò ya emen kalinaw salaming.
66021022	Na-asikaso ko ya bayro ha siyodad ay ayin bali nin Diyos ya paghambawan, ta hay bali nin Diyos bayro ay mismon Pangino--on Diyos ya Pinakamakapangyariyan boy hatoy Oybon Topa.
66021023	Alwaynan ka-ilangan bayro ha siyodad ya hawang nin allo o bowan, ta hay anhomawang bayro ay mismon kagandawan nin Diyos boy hatoy Oybon Topa ya hawang bayro.
66021024	Hay nawnasyon ay mahawangan nin habaytoy siyodad, boy hay aw-ari̇̀ ha babon lotà ay gitan lay kagandawan la bayro ha siyodad.
66021025	Hay pawpolta nin habaytoy siyodad ay manatilin nakalo--at ta ahè magkama--in bayro nin yabi.
66021026	Hay kagandawan boy karangalan nin nawnasyon ha babon lotà ay gitan ha siyodad ya habayto.
66021027	Piro ahè payagan pomahok bayro ya anyaman ya mala--et, o tawoy anggomawà nin ikareng--ey, o tawoy ampagtotol nin kabongkokan. Hay makapahok bongat bayro ay hatoy tawtawo ya hay ngawngalan la ay nakaholat ha libro nin hatoy Oybon Topa, hatoy libro ya an-ingaten libro nin biyay. Bayro nakaholat ya ngawngalan nin tawtawoy binyan biyay ya ayin anggawan.
66022001	Hapa--eg hay lanom nin balah ya ampakab--in biyay ya ayin anggawan ay impakit et kongko nin hatoy anghil. Habaytoy lanom ya emen kalinaw kristal ay ampangibat do ha trono nin Diyos ya trono simpri nin hatoy Oybon Topa.
66022002	Habayto ya lanom ay ampan-agoh ha botlay kalsara nin siyodad. Ha mitaligmang nin habaytoy lanom ya ampan-agoh ay bayro makit ya po--on kayoy ampakab--in biyay ya ayin anggawan. Ampamonga bayto boy balang bowan ay kahalakoy klasin an-ibonga. Hay bawbolong nin habaytoy kayo ay tambal ya makapakahampat mawmasakit nin tawtawo ha nawnasyon.
66022003	Ha siyodad ya habayto ay ayin makit ya ahè labay nin Diyos, hatoy maski anyay kala-etan. Anti bayro ya trono nin Diyos ya trono et simpri nin hatoy Oybon Topa. Ha siyodad et ya habayto, hay Diyos ay anhambawan nin mawmagsisirbi na.
66022004	Hay lopa na ay makit la boy hay ngalan na ay nakaholat ha waweng la.
66022005	Bayro ay ahè anyomabi boy alwan ka-ilangan bayro ya kingki o hilà nin allo, ta hay mismon hawang la ay Pangino--on Diyos; boy kateng hila ya magsisirbi ay mamo--on anggan makakanoman.
66022006	Hapa--eg, hinalità kongko nin hatoy anghil, "Habayti ya hawhalità ya angkalengè mo ay ma-asawan boy peteg. Hay Pangino--on Diyos ya nangihogò nin Ispirito na ha pawpropita na hin hato ay hiya et ya nangihogò ha anghil na nin mako ha tawtawoy mawmagsisirbi na ta ipatandà konla ya bawbagay ya maraninan mangyari."
66022007	Hinalità ni Apo Hisos, ya wana, "Manlengè kawo! Hiko ay tampol anan lomateng! Makalmà ya ampipanhomonol ha hawhalità ko ya nakaholat ha libroy habayti ya mipatnag ya maraninan mangyari."
66022008	Hiko hi Howan ya nakalengè boy nakakit nin habayti ya bawbagay ya nakaholat bayri. Hin nalengè ko boy nakit bayto ay nanlokob akon homamba do ha anghil ya nangipakit kongko nin habaytoy bawbagay.
66022009	Piro hina--ad na ko, ya wana, "Agmo ko hambawan, ta hiko ay kapariho mon magsisirbi, boy emen ha pawpropitay pawpatel mo ha Pangino--on, boy ha kaganawan ampipanhomonol ha nakaholat ha impatnag nin habayti ya libro. Diyos ya hambawan mo!"
66022010	Hinalità na et kongko, "Habayti ya impatnag komoy hawhalità ya nakaholat bayri ay agmo gaw--en sikrito ta maraninan mangyari.
66022011	Hay mala--et ay somigin magpakala--et boy hay maremek ay somigin magpakaremek. Hay mahampat ay somigin magpakahampat boy hay ayin kapintasan ay somigi ha pag--in ayin kapintasan."
66022012	"Manlengè kawo," wani Apo Hisos. "Hiko ay tampol anan lomateng! Balang miha ay primyowan ko kompormi ha ginawà na.
66022013	Biha nagkama--in kaganawan bagay, hiko ay hikoyna. Ayin akon pinangibatan boy ayin anggawan."
66022014	Hapa--eg ay makalmà ya tawtawoy naglinis nin holot, ta binyan hilan karapatan ha po--on kayoy ampakab--in biyay boy karapatan lomo--ob ha pawpolta nin habaytoy siyodad.
66022015	Piro hay tawtawoy ahè angkareng--ey nin manggawà kala-etan, mawmagkokolam, mawmapamabayi boy mawmamakilalaki, mawmamatin tawo, mawmanhomamba ha alwan peteg diyos, boy kaganawan ampipangitorò boy ampipanggawà nin ayin kaptegan ay do hila ha likol nin habaytoy siyodad.
66022016	"Hiko hi Hisos ay nangihogò nin anghil ko komo, Howan, ta habayti ay ibalità mo ha gawgropon mangama--in katetpel kongko. Hiko ay inalalak ni Dabid ya ari̇̀ hin hato. Hiko ya an-ingaten kabontatalà ya mahawang."
66022017	Hay Ispirito nin Diyos kateng hatoy kakahal nin Oybon Topa ay ampanagyat. "Mako ka bayri," wanla. Kaganawan makalengè nin habayti ya hagyat ay maghalità simpri nin, "Mako ka bayri." Hinoman komoyo ya angka-angan ay mako bayri; hay malabay ay minom nin lanom ya ampakab--in biyay ya ayin anggawan. Habayto ay ayin bayad nin igwà kona.
66022018	Hiko hi Howan. Hinoman ya nakalengè nin habayti ya impatnag kongko ya nakaholat bayri ha libro ay an-ihigpit kon halita--en kona ya hay mamahan ha nakaholat ha libroy habayti ay pahanan ya kaparosawan na. Hay kaparosawan ya ipahan kona nin Diyos ay bilang ombayri ha kadya-dya--an ya nakaholat ha libroy habayti.
66022019	Hay mamaw--ah itaman nin anyaman ya nakaholat ha libroy habayti ya mipatnag ya maraninan mangyari ay alihen kona nin Diyos ya karapatan nan magkama--in parti ha po--on kayoy ampakab--in biyay ya ayin anggawan, boy karapatan nan pa-iri ha masagradoy siyodad ya ingkowinto ha libroy habayti.
66022020	Hi Pangino--on Hisos ya ampamapteg nin habayti ya bawbagay ay naghalità, ya wana, "Talagan tampol akoynan lomateng!" Hiko hi Howan ay tinombay, ya wangko, "Amin. Pangino--on Hisos! Lomateng kayna!"
66022021	Hi Pangino--on Hisos ay mangingangalo dayin mambin kahampatan ha kaganawan nag--in tawtawo nin Diyos. Amin.
