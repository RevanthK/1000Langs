43001001	Cuac nin tlalticpactli xocatca iocatca non iTlajtoltzin Dios. Ihuan non iTlajtoltzin Dios nemiya ihuan Dios. Ihuan non iTlajtoltzin sa no yejhua Dios.
43001002	Yejhua ye nemiya ihuan Dios cuac xocatca nin tlalticpactli.
43001003	Dios oquichijchij itechcopa iTlajtoltzin mochi tlen oncaj ihuan tlen yolticaj. De mochi tlen oncaj ihuan tlen yolticaj xonyasquiya tla xejhua yasquiya.
43001004	Non iTlajtoltzin Dios oquitemacac nemilistli de non para mochipa. Ihuan non nemilistli quitemaca tlanextli para non tlacamej huelisquej quimatisquej tlemach acerca de Dios ihuan no ijqui huelisquej mohuicasquej cuali ipan iojhui Dios.
43001005	Nin tlanextli tlanextiya ipan non tlayohuali. Ihuan nin tlayohuali amo hueli quisehuiya.
43001006	Ocatca se tlacatl itoca Juan yejhua Dios ocuajtitlan.
43001007	Yejhua ohualaj quej se teixcomacaqui para oquinmachiltico non tlacamej de non tlanextli. Quion oquichij para mochtin quineltocasquiyaj de tlen yejhua quijtohuaya.
43001008	Juan xno yejhua catca tlanextli. Yejhua san teixcomacaya de non tlanextli.
43001009	Ihuan de non melahuac tlanextli yejcoticatca pan nin tlalticpactli. Ihuan yejhua quimaca tlanextli mochi tlacatl.
43001010	Ihuan non iTlajtoltzin Dios non Cristo nemiya ipan nin tlalticpactli. Masqui Dios oquichijchij nin tlalticpactli itechcopa yejhua, non tlalticpactlacamej amo oquiselijquej.
43001011	Yejhua ohualaj ca non tlen de yejhua ihuan non tlen de yejhua amo oquiselijquej.
43001012	Pero mochtin non oquiselijquej ihuan itech otlaneltocaquej, oquinmacac derechoj para omochijquej iconehuan Dios.
43001013	Quejninmej xotlacatquej quenion tlalticpactlacamej tlacatij. Xotlacatquej quej non coconej tlacatij itech se tlalticpacmalej. Sino que Dios quintlacatiliya ocsepa.
43001014	Ihuan non iTlajtoltzin omochij tlacatl. Yejhua nemiya tohuan ca se tiempoj. Yejhua otetlajsojtlac chicahuac ihuan otemachtij tlen melahuac. Otiquitaquej ihueyilis, ihuan non hueyilistli oquiselij de iTajtzin, pampa san jhuatlon iConej.
43001015	Juan oquitemachiltij de Cristo ihuan chicahuac oquijtoj: “Jhuatlin nictenehuaya cuac oniquitoj non nechajtocaya ipan notequij. Yejhua más hueyixticaj amo quej nejhua pampa cuac onitlacat yejhua iocatca.”
43001016	Timochtin ticselijtiohuej yejhua itech ihueyitemaquilis. Yehua mochipa techmacatij tlatiochihualistli sepa ihuan ocsepa.
43001017	Itechcopa Moisés oticselijquej non ileyhuan Dios, pero itechcopa Jesucristo oticselijquej itetlajsojtlalis Dios ihuan non tlen melahuac.
43001018	Xqueman acaj quitaya Dios. Pero san jhuatlon iConetzin, ca yejhua Dios ihuan de que yejhua caj ihuan, yejhua otechixmachtij.
43001019	Non tlayecanquej hebreos chantij Jerusalén oquintitlanquej non tiopantlacamej ihuan non levitas itech Juan para oquitlajtoltitoj aquinion yejhua.
43001020	Yejhua xomonegaroj, ihuan oquimilij: —Nejhua xniCristo.
43001021	Cuacon ocsepa oquitlajtoltijquej: —¿Aquinion, tejhua? ¿Tejhua tiprofetaj Elías? Ihuan Juan oquijtoj: —Xnejhua. Cuancon ocsepa oquitlajtoltijquej: —¿Cuacon aquinion tejhua? ¿Tejhua non tiprofetaj hueixticaj yoncaj para hualas? Ihuan yejhua oquijtoj: —Amo.
43001022	Cuacon ocsequi oquitlajtoltijquej: —Cuacon xtechili aquinion tejhua pampa ticpiyaj tlen tiquimilisquej non otechajtitlanquej. ¿Tlenion tiquijtohua de tejhua?
43001023	Idiai Juan oquinnanquilij quion quej oquijtoj non profetaj Isaías: —Nejhua non aquin nitzajtzi ipan non xalpatlajcan: “Xmoyolpatlacan para anhuelisquej anquiselisquej toSeñor.” Quion quej anmejhuan anquitlalisquiyaj non ojtli melajqui.
43001024	Non oquinotzatoj Juan oquinhuajtitlancaj non fariseos.
43001025	Yejhuan oquitlajtoltijquej: —Cuacon, tla xtiCristo, ihuan xtiElías, ihuan nion tiprofetaj hueixticaj non yoncaj para hualas, ¿tlequene, titlacuatequiya?
43001026	Juan oquinnanquilij: —Nejhua nitlacuatequiya ca atl, pero anmotzalan nemi ocse xanquixmatij.
43001027	Yejhua nechajtocatij, ihuan nejhua nion titipichin xnechnamiqui nictojtomas ihuerachijmecayo, pampa yejhua más hueyixticaj que nejhua.
43001028	Mochi nin omochij ne campa itoca Betábara ne campa iquisayan tonal de non atoyatl Jordán campa Juan tlacuatequiyaya.
43001029	Huajmostla Juan oquitac Jesús ye ompa macercarojtaya, ihuan niman oquijtoj: —Xquitacan nin tlacatl. Nin yejhua quihuentlajcalisquej quej se borreguitoj para Dios quintlapojpolhuis intlajtlacolhuan non tlalticpactlacamej.
43001030	Jhuatlin nictenehuaya cuac oniquijtoj: “Se tlacatl nechajtoca non más hueyixticaj que nejhua pampa cuac onitlacat, yejhua ye ocatca.”
43001031	Sa no ijqui nejhua xnicmatiya aquinion yejhua. Pero nihuajtlacuatequijtij ca atl para non hebreos huelisquej quixmatisquej.
43001032	No oquijtoj Juan non tlen oquitac: —Nejhua oniquitac quej ohuajtemoc de ne ilhuicac non Espíritu Santo. Yejhua tlachiyaya quej se palomaj, ihuan yejhua omocaj ipan Jesús.
43001033	Nejhua hasta aman xnicmatisquiya aquinion yejhua, pero non onechhuajtitlan ma nitlacuatequi ca atl onechilij: “Cuac tiquitas temos non Espíritu Santo ipan acaj tlacatl mocahuas, non yejhua tlacuatequis ca Espíritu Santo.”
43001034	Nejhua yoniquitac. Ihuan aman nitetlanojnotza deque yejhua iConej Dios.
43001035	Huajmostla Juan ocsepa ompa catca ihuan omen itehuicalhuan.
43001036	Ihuan cuac ompa oquitac panohuaya Jesús, oquijtoj: —Xquitacan non tlacatl. Non yejhua iborreguitoj Dios. Dios ocuajtitlan para quihuentlajcalisquej quej se borreguitoj.
43001037	Ihuan cuac non omen itehuicalhuan Juan oquicacquej non tlen yejhua oquijtoj, oquitocaquej Jesús.
43001038	Idiai Jesús ontlachix ca icuitlapan. Ihuan cuac oquimitac cuajtocayaj non omen tlacamej oquimilij: —¿Tlenion anquitejtemohuaj? Yejhuan oquilijquej: —Temachtijqui, ¿canion tichanti?
43001039	Jesús oquinnaquilij: —Xhualacan ihuan xquitacan. Cuacon, oquitaquej campa chanti, idiai pa ihuan omocajquej hasta ijqui otlayoj pampa ye tiotlac catca, ipan canaj ipan nahui horaj cuac oyejcoquej.
43001040	Se de yejhua non omen oquicacquej Juan ihuan niman oquitocaquej Jesús, itoca catca Andrés. Yejhua icnin Simón Pedro.
43001041	Ihuan cuacon, Andrés oquitejtemoto Simón non icnin, ihuan oquilij: —Yoticnextijquej non Mesías —quijtosnequi non Cristo non Dios oquitlalij para tlamandaros.
43001042	Idiai Andrés ocuicac Simón campa Jesús catca. Ihuan cuac Jesús oquitac, oquilij: —Tejhua tiSimón iconej Jonás, pero motoca yas Cefas —non quijtosnequi Pedro ihuan Pedro quijtosnequi tetl.
43001043	Huajmostla Jesús oquijtoj para yas Galilea. Ihuan cuac oquinextij Felipe, oquilij: —Xhualoj nohuan.
43001044	Felipe chantiya ipan non puebloj itoca Betsaida campa no ijqui chantiya Andrés ihuan Pedro.
43001045	Idiai Felipe oyaj ihuan oquinextij Natanael. Cuacon yejhua oquilij: —Yoticnextijquej non tlacatl oquitenej Moisés ipan non itlajcuiloltlajtol, ihuan non profetas no ijqui itech otlajcuilojcaj. Non Jesús iconej José ihuan chanti ipan non puebloj itoca Nazaret.
43001046	Cuacon Natanael oquijtoj: —¿Tlen huelis quisas itlaj tlen cuali ne Nazaret? Felipe oquilij: —Xhualoj, ihuan xquitaqui.
43001047	Cuac Jesús oquitac Natanael ma cercarohuaya itech, oquijtoj: —Nican huitz se non melahuac hebreoj de non xqueman tlacajcayahua.
43001048	Idiai Natanael oquitlajtoltij: —¿Quenion tinechixmati? Ihuan Jesús oquilij: —Cuac Felipe xe mitznotzaya, nejhua onimitzitac ca ticatac ipan itlasehualyo non cohuitl itoca higuera.
43001049	Cuacon Natanael oquilij: —Temachtijqui, tejhua tiiConej Dios. Tejhua tiinRey non hebreos.
43001050	Jesús oquilij: —¿Tinechneltoquiliya san ca onimitzilij onimitzitac ipan itlasehualyo non cohuitl higuera? Cuacon aman nimitzilis tiquitas tlemach tlen mas huejhueyi quej jhuatlin.
43001051	No ijqui quion oquijtoj Jesús: —Huel ca tlen melahuac nimechiliya, anmejhuan anquitasquej tlapojtas non ilhuicac ihuan non iángeles Dios tlejcosquej ihuan temosquej nohuan nejhua aquin onimochij Tlacatl.
43002001	Ipan yeyi tonal después, ocatca se tlanamictilistli ipan non puebloj itoca Caná de Galilea. Imalej Jesús pa catca.
43002002	Jesús ihuan itehuicalhuan no ijqui oquinnotzquej ipan non tlanamictilistli.
43002003	Otlan non vinoj ipan non fiestaj. Imalej Jesús oquilij: —Yehuan xoc quipiyaj vinoj.
43002004	Pero Jesús oquinanquilij: —Nomalej, ¿tlequene tinechiliya nejhua? Hasta aman xe ajsi non tonal para nicchihuas milagros.
43002005	Idiai imalej quion oquimilij non tetlatejtequiliyaj: —Xchihuacan mochi tlen noconej mechilis.
43002006	Pa catcaj chicuasen huejhueyinmej conmej tlachijchijtli de tetl. Ipan cada se comitl onaquiya canaj 50 noso 70 litros de atl. Non hebreos ijtic atecayaj para non atl ca momajtequiayaj, ihuan quion mocahuayaj chipajquej itech Dios.
43002007	Jesús oquimilij non tetlatejtequilijquej: —Xquintemitican nin conmej ca atl. Ihuan oquintemitijquej cuali.
43002008	Idiai Jesús oquimilij: —Aman xquixtican tetepichin ihuan xquitquilican non tlapalehuijqui de nin fiestaj. Ihuan yejhuan quion oquichijquej.
43002009	Non tlapalehuijqui de non fiestaj xquimatiya canion ohualej non vinoj. San non tetlatejtequilijquej quimatzticatcaj pampa yejhuan oquiquixtijcaj non atl. Non tlapalehuijqui oquimat non atl tlatiochijtli de non vinoj ihuan niman oquinotz non novioj.
43002010	Ihuan oquilij: —Mochi tlacatl astoc quitemaca non más huelic vinoj, ihuan cuac non oquinminvitarojquej hueyi yoconiquej, quinmacaj non vinoj más xhuelic. Pero tejhua oc tictemacaticaj non más huelic vinoj hasta aman.
43002011	Non tlen Jesús oquichij Caná de Galilea, juatlon itlayecancamilagroj. Non itlayecancamilagroj oquiteititij ihueyilis, ihuan non itehuicalhuan oquineltocaquej.
43002012	Cuac quion opasaroj, Jesús ihuan imalej, ihuan icnihuan, ihuan itehuicalhuan oyajquej ipan non puebloj itoca Capernaum campa omocajquej ometzin tonal.
43002013	Idiai ca iajsiticatca non fiestaj itoca pascuaj de non hebreos quejyehuayaj, Jesús otlejcoc ne Jerusalén.
43002014	Ne tiopan, Jesús oquinnextito non quinnamacayaj huacaxmej, borregos ihuan palomas. Ihuan no quion ompa oquinnextito non quitepatiliayaj tomin campa yejyehuaticatcaj innahuac inmesas.
43002015	Cuac yejhua quion oquitac, oquichijchij se tlachijchihualmecatl, ihuan mochtin oquintlahuelhuitec, ihuan oquinquixtij imborregos ihuan inhuacaxhuan. Ihuan oquintlajcalilij inmesaj non quitepatiliayaj tomin, ihuan quion oquintepehuilij intomin ipan tlali.
43002016	Non tlanamacaquej de palomas chicahuac oquinnahuatij: —¡Xquinmijcuanican de nican! ¡Amo mas xtlanamacacan de inahuac ical noTajtzin!
43002017	Idiai non itehuicalhuan oquilnamicquej non itlajtoltzin Dios deque quijtohua: “Can mochi noyolo nictlacaita motiopan.”
43002018	Idiai non hebreos oquilijquej: —¿Catlea milagroj ca ticteititiya deque ticpiya permisoj para ticchihuas jhuatlin?
43002019	Jesús oquinnanquilij: —Tla anmejhuan anquixixitinisquiyaj nin tiopan, cuacon nejhua niquectlalisquiya ipan yeyi tonal.
43002020	Idiai non hebreos oquilijquej: —Nin tiopan cuac oquichijchijquej ipan ohuejcajquej cuarenta y seis años, ¿ihuan tejhua ticpensarohua deque san ipan yeyi tonal ticchijchihuas ocsepa?
43002021	Pero non tiopan de non Jesús quitenehuaya sa no de yejhua icuerpoj.
43002022	Jhuatlica, cuac Jesús otlachix ihuan omej ijtic itlaltecoch, non itehuicalhuan oquilnamicquej tlen yejhua oquijtojca. Jhuatlica oquineltocaquej non Yectlajcuiloli ihuan non tlajtoli yejhua oquimilijca.
43002023	Cuac Jesús catca Jerusalén ipan non fiestaj pascuaj, miyequej oquineltocaquej cuac oquitaquej non milagros quichihuaya.
43002024	Pero Jesús xoquitlalij iyolo intech pampa quimixmatiya ipan inyolo mochtin.
43002025	Xmonequiya para acaj quilis quej yejhuan non tlacamej pampa sa no yejhua quimatzticatca tlenion oncaj ipan inyolo non tlacamej.
43003001	Nemiya se fariseo itoca catca Nicodemo, ihuan yejhua tlayecanqui catca intech non hebreos.
43003002	Jhuatlin Nicodemo oquitlajpalotoj Jesús cuac tlayohua ihuan oquilij: —Temachtijqui, ticmatztoquej Dios omitzajtitlan para otitechmachtico, pampa xacaj hueli quichihua milagros quion quej tejhua ticchihua tla xDios ihuan nemi.
43003003	Cuacon Jesús oquilij: —Huel ca tlen melahuac nimitziliya, tla acaj xoc sepa tlacatis, xhuelis calaquis campa Dios tlamandarohua.
43003004	Ihuan Nicodemo oquitlajtoltij: —Pero ¿quenion se tlacatl yohueyiyac huelis ocsepa tlacatis? ¿A pocoj huelis calaquis ijtic imalej ihuan ocsepa tlacatis?
43003005	Ihuan Jesús oquilij: —Huel ca tlen melahuac nimitziliya, tla acaj tlacatl xtlacatis ca atl ihuan de non Espíritu Santo, xhuelis calaquis campa tlamandarohua Dios.
43003006	Cuac se tlacatl tlacati itech ipalejhuan quiseliya se nemilistli san para inacayo, pero cuac tlacati itech non Espíritu quiseliya nemilistli de non espíritu.
43003007	Amo xmojcacaqui tla nimitziliya: “Monequi mochtin tlacamej ocsepa tlacatisquej.”
43003008	Non yejyecatl tlalpitza nohuiyan quej quinequi. Ticaqui non caquistilistli ca quichihua, pero xticmati canion hualehua ihuan canion ajsi. No quion, non tlacatij ca Espíritu Santo.
43003009	Idiai Nicodemo oquitlajtoltij: —¿Quenion huelis mochihuas nin?
43003010	Jesús oquinanquilij: —¿Tejhua tihueyi temachtijqui itech non puebloj de Israel, ihuan xticmati nin tlemach?
43003011	Huel ca tlen melahuac nimitziliya tejhuan timonojnotzaj non tlen ticmatij, ihuan non tlen yotiquitaquej tictelhuiyaj, pero anmejhuan temachtijquej xanquineltocaj tlen timechiliyaj.
43003012	Tla xannechneltoquiliyaj cuac nimechnojnotza non tlemach mochihua ipan nin tlalticpactli, ¿quenion annechneltoquilisquej tla nimechnojnotzas de non tlemach quisa de ne ilhuicac?
43003013	Amo acaj yotlejcoc ne ilhuicac, tla xnon otemoc, quijtosnequi non iconej Dios yejhua omochij Tlacatl ihuan ohuajtemoc de ilhuicac.
43003014	Ihuan quion quej Moisés oquipiloj non cohuatl ne campa xalpatlajcan, monequis no ijqui quion nechpilosquej nejhua onimochij Tlacatl
43003015	para mochi non nechneltocas quipiyas nemilistli para mochipa ihuan amo miquis.
43003016	’Pampa quion chicahuac Dios oquintlajsojtlac non tlalticpactlacamej, hasta oquitemacac isenteconetzin para mochi non aquin quineltocas, quipiyas nemilistli para mochipa ihuan ialmaj amo polihuis.
43003017	Dios ocuajtitlan iConetzin, inca yejhua non tlalticpactlacamej para quinmaquixtis, amo para quintlajtlacolmacas.
43003018	’Non quineltoca iConetzin Dios, Dios amo quitlajtlacolmacas, ihuan mas non xquineltoca yoquitlajtlacolmacaquej san pampa xquineltoca isenteConetzin Dios.
43003019	Mochtin non xtlaneltocaj yoquintlajtlacolmacaquej, pampa ohualaj non quitemaca tlanextli para non tlacamej huelisquej quitasquej non cuali ojtli para ipan mohuicasquej. Pero xquinequij mohuicasquej ipan non cuali ojtli, pampa yejhuan quichihuaj non tlen xcuali.
43003020	Mochtin non quichihuaj tlen xcuali quitlahuetaj non tlanextli de non quiteititiya non cuali ojtli. Yejhuan xhuitzej itech non tlanextli pampa xquinequij mopaninextis intlajtlacolhuan.
43003021	Pero non quichihuaj tlen cuali ihuan tlen melahuac huitzej itech non tlanextli para cuali mopaninextis deque Dios ipan nemi non tlen quichijtoquej.
43003022	Cuac nin yopanoc, Jesús oyaj inhuan itehuicalhuan para iregión Judea ompa inhuan omocaj ometzin tonali. Idiai Jesús oquintequihuiltij itehuicalhuan ma tlacuatequican.
43003023	No ijqui quion Juan tlacuatequijticatca ne Enón campa amo huejca de Salim pampa ompa ocatca hueyi atl. Non tlacamej hualayaj itech, ihuan yejhua quincuatequiyaya.
43003024	Nin omochij cuac Juan xe quitzacuayaj ipan carcej.
43003025	Idiai sequin itehuicalhuan Juan opejquej motentocaj ihuan se hebreoj por non tlacuatequilistli jhuatlica non quej se huelis molimpiaros ca atl para nemis chipahuac ixpan Dios.
43003026	Juatlica oyajquej ihuan oquilitoj Juan: —Temachtijqui, cuali xcaqui. Non mohuan nemiyaj de ocse ladoj de non atoyatl Jordán non aquin tejhua otitechixmachtij, aman tlacuatequiya ihuan mochi tlacatl huitz itech.
43003027	Idiai Juan oquimilij: —Xacaj huelis itlaj quipiyas tla Dios xquicahuiliya.
43003028	Anmejhuan cuali onnechcacquej cuac onimichilij nejhua xniCristo, tla xsan se non Dios ocuajtitlan delantej de yejhua.
43003029	Non campa mosihuajtiyaj, non novioj yejhua quiseliya non isihuaj. Ihuan non amigo de non novioj no ijqui paqui cuac quicaqui paccatlajtohua non novioj. No quion nipaqui nejhua quej non novioj. Chicahuac nipaqui cuac nicaqui mochi tlacatl yoj itech Jesús.
43003030	Jhuatlica, cuacon monequi yejhua más mohuapajtas ihuan nejhua más nitemotas.
43003031	Non ohuajtemoc de ilhuicac más hueyixticaj que mochtin. Non aquin quisa itech nin tlalticpactli san mochihua tlalticpactlacatl ihuan tlajtohua san de tlejtlemach non quisa ipan nin tlali. Non hualehua de ilhuicac mas hueyixticaj quej mochi tlacatl.
43003032	Ihuan yejhua quijtohua non tlen yoquitac ihuan yoquicac, pero xacaj quineltoca de non tlen yejhua quijtohua.
43003033	Pero tla acaj quineltoca non ohuajtemoc de ilhuicac, non quixcomaca deque Dios quijtohua non tlen melahuac.
43003034	Non ocuajtitlan Dios quijtohua itlajtoltzin Dios, pampa Dios oquimacac iEspíritu non xqueman tlami.
43003035	Non toTajtzin quitlajsojtla iConetzin, ihuan oquimactij mochi itequiyo ipan mochi tlen oncaj.
43003036	Non quineltoca iConetzin Dios quipiya nemilistli para mochipa. Pero non xquinequi quineltocas iconetzin Dios xquipiyas nemilistli para mochipa, yej quiselis chicahuac tlahuelyotl de Dios.
43004001	Non fariseos oquimomacatoj cuentaj deque Jesús tlacuatequiyaya ihuan quimpiyaya más miyec itehuicalhuan que Juan
43004002	masqui Jesús amo tlacuatequiyaya, yej san itehuicalhuan tlacuatequiyayaj.
43004003	Ihuan cuac Jesús quion oquimat, oquis de iregión Judea ihuan ocsepa oyaj ipan iregión Galilea.
43004004	Ihuan ipan iojhui, quipiyaya tlen ca panos ipan iregión Samaria.
43004005	Idiai, cuacon yejhua oajsic ipan se puebloj de Samaria itoca Sicar. Nin puebloj cercaj catca de non tlali itlatqui catca Jacob, ihuan aman oquimacaca José non iconej.
43004006	Ompa catca se pozoj de non Jacob oquichcuac. Jesús omotlalij itenco non pozoj pampa ihuajsiejtaya ipan iojhui. Cuacon canaj itlajcotonalmochijtij.
43004007	Non itehuicalhuan Jesús oyajcaj ipan se puebloj para oquicohuatoj tlen quicuasquej. Idiai ohualaj se sihuatl Samaritana. Yejhua oatlacuico ipan non pozoj, ihuan pampa Jesús amiquiya oquilij: —Xnechmaca titipichin atl.
43004009	Cuacon non sihuatl samaritana oquilij Jesús: —¿Tlequene tinechtlajtlaniliya atl ihuan tejhua tihebreo ihuan nejhua nisamaritanaj? Quion oquijtoj pampa non hebreos xcuali mohuicayaj inhuan non samaritanos.
43004010	Cuacon Jesús oquilij: —Tla ticmatisquiya non tlen Dios quitetlayocoliya ihuan aquinion nejhua non mitztlajtlanilijticaj atl, tla quion, yej tejhua tinechtlajtlanilisquiya atl, ihuan nejhua nimitzmacasquiya non atl de non quitemaca nemilistli.
43004011	Non sihuatl oquilij: —Señor, nion quiera ticpiya tlenion ca tiquixtis atl ihuan nin pozoj huejcatlan. ¿De canion tiquixtis non atl quitemaca nemilistli para tinechmacas?
43004012	Non toantiguajpalej Jacob otechcahuilijtej nin pozoj. De ompa quixtiaya atl para coniya, no ijqui ipilhuan inhuan inyolcahuan. ¿A pocoj tejhua ticmati mas tihueyixticaj que topalej Jacob aquin otechmacac nin pozoj?
43004013	Jesús oquinanquilij: —Mochtin de non conij nin atl, ocsepa amiquisquej.
43004014	Pero de nin coni nin atl nejhua nictemaca, xoc queman amiquis, pampa non atl nejhua nictemaca mochihuas ijtic quej se ameyal de non quimacas nemilistli para mochipa.
43004015	Idiai non sihuatl oquilij: —Señor, xnechmaca de non atl para amo ocsepa namiquis, ihuan para ayecmo nihualas nicuajcuis atl ipan nin pozoj.
43004016	Jesús oquilij: —Xiyoj, xcanati monamic ihuan niman xhualacan ca nican.
43004017	Ihuan non sihuatl oquinanquilij: —Nejhua xnicpiya nonamic. Idiai Jesús oquilij: —Non melahuac tlen otiquijtoj. Amo ticpiya monamic,
43004018	pampa yotiquinpixca macuili monamichuan. Ihuan non aman ihuan ticaj xmonamic. Ipan jhuatlin otiquijtoj tlen melahuac.
43004019	Ihuan niman cuac non sihuatl quion oquicac, oquilij Jesús: —Señor, nejhua niquita tejhua tiprofetaj.
43004020	Non toantiguajpalejhuan samaritanos nican oquiadorarojquej Dios ipan nin tepetl, pero anmejhuan hebreos anquijtohuaj Jerusalén non yejhua campa ticadorarosquej Dios.
43004021	Jesús oquinanquilij: —Sihuatl, xnechneltoquili. Hualas non tonal cuac nion nican ipan nin tepetl nion ne Jerusalén ancadorarosquej Dios.
43004022	Anmejhuan samaritanos amo anquimatij aquinion ancadorarohuaj, pero tejhuan hebreos ticmatij aquinion ticadorarohuaj pampa non temaquixtilistli quisa totech tejhuan.
43004023	Pero yejcos non tonali ihuan aman yoyejcoc non tonali, cuac non melac cadorarohuaj toTajtzin cadorarosquej ca mochi inyilo ihuan ca tlen melahuac quej quitocarohua, pampa toTajtzin no quion quinequi ma quichihuacan non cadorarohuaj.
43004024	Dios xtiquitaj pampa yejhua Espíritu. Nin quijtosnequi xquipiya icuerpoj. Ihuan non cadorarohuaj monequi cadorarosquej ca inyolo ihuan ca tlen melahuac quej Dios quinequi.
43004025	Non sihuatl oquilij: —Nejhua nicmati ca hualas non Mesías itoca Cristo. Ihuan cuac yejhua hualas, techmelajcailis mochi.
43004026	Ihuan Jesús oquilij: —Non Cristo tictenehua, non nejhua mismoj mohuan nitlajtojticaj.
43004027	Cuac Jesús quion quijtojticatca, oyejcoquej itehuicalhuan. Omojmojcatlachixquej deque Jesús ihuan motlanojnotzticaj se sihuatl. Pero xacaj oquitlajtoltij tlenion quinequiya non sihuatl, noso de tlenion motlanojnotzticatcaj Jesús ihuan non sihuatl.
43004028	Idiai non sihuatl ocajtejtihuetz non itzotzocol ihuan oyaj ipan non puebloj campa oquimilij non tlacamej:
43004029	—Xhualacan, xquitaquij se tlacatl mochi onechixcomacac tlen onicchij. ¿Huelis xjhuatlin Cristo?
43004030	Idiai non tlacamej oquisquej de ipan non puebloj ihuan oyajquej campa catca Jesús.
43004031	Mientras nin omochij, non itehuicalhuan chicahuac quitlajtlaniliayaj Jesús: —Temachtijqui, xmocualti itlaj.
43004032	Pero yejhua oquimilij: —Nejhua nicpiya tlen nicuas anmejhuan xanquixmatij.
43004033	Cuac non itehuicalhuan quion oquicacquej, opej motlajtoltiyaj: —¿Huelis acaj oquitlamacaco?
43004034	Pero Jesús oquimilij: —Notlacual yas nicchihuas tlen ivolontaj noTajtzin non onechajtitlan ihuan para nitlamis itequij.
43004035	Cuac yontlatocaquej anmejhuan anquijtohuaj: “Oc polihui nahui metztli para pixcasquej.” Pero nejhua nimechiliya: Cuali xquitacan non tlalticpactlacamej. Yejhuan non quion quej se hueyi tlatoctli yochicaj para quipixcasquej.
43004036	Non quimpixcaj inalma non tlacamej, quintlaxtlahuisquej. Ihuan non inalmas quinselisquej nemilistli para mochipa. Cuacon, non toca ihuan non pixca san secne paquisquej.
43004037	Cuacon melahuac quej quijtohua se tlajtoli: “Se tlatoca ihuan ocse pixca.”
43004038	Nejhua onemechtitlan xpixcatij ne campa xontocaquej. Ocsequin otequipanojquej, ihuan anmejhuan sa anquiseliyaj non tlen yoquitequipanojquej.
43004039	Idiai miyequej samaritanos chanejquej de non puebloj otlaneltocaquej itech Jesús ipampa non tlen oquimilij non sihuatl cuac oquitelhuij: “Onechpaninextilij mochi tlen notlajtlacol nejhua onicchij.”
43004040	Jhuatlica, non chanejquej Sicar ohualajquej, chicahuac oquitlajtlanilijquej para ompa inhuan ma mocahua, ihuan Jesús ome tonali ompa omocaj.
43004041	Ihuan miyequej mas otlaneltocaquej cuac ocacquej non tlen sa no yejhua quijtohuaya.
43004042	Idiai oquilijquej non sihuatl: —Aman ticneltocaj xoc san pampa non tlen otitechilij, yej no san pampa no tejhuan yoticacquej. Ihuan ticmatztoquej ca melahuac yejhua Cristo non temaquixtijqui yejhua quinmaquixtis non tlalticpactlacamej.
43004043	Idiai ipan ome tonal Jesús oquis de Samaria ihuan ocajsic iojhui para oyaj Galilea.
43004044	Jesús sa no yejhua oquijtoj ca se profetaj xquitlacaitaj non ichantlacahuan.
43004045	Cuac oajsic Galilea, non ompa chanejquej cuali oquiselijquej pampa no oyajcaj Jerusalén ipan non fiestaj pascuaj, ihuan oquitaquej mochi tlen yejhua ompa oquichij.
43004046	Cuacon Jesús ocsepa ohualaj Caná campa non atl oquitiochijca para vinoj. Ihuan cuacon ne Capernaum catca se tlacatl hueyixticaj ipan itequij non rey. Ihuan yejhua quipiaya iconej mococohuaya.
43004047	Cuac non hueyixticaj tequipanojqui oquimat ica Jesús ohualej Judea ihuan ca oyejcoc Galilea, oyaj oquitato ihuan oquicnotlajtlanijlij para ma yoj ichan ihuan ma quipajti iconej yejhua ye micticatca.
43004048	Idiai Jesús oquilij: —Anmejhuan xanquineltocaj tla xanquitaj tlamohuisoli ihuan milagros.
43004049	Pero non hueyixticaj mandatarioj oquilij: —Señor, huilihui xhualoj antes deque miquis noconej.
43004050	Ihuan cuacon Jesús oquilij: —Xiyoj mochan. Moconej yopajtic. Non tlacatl oquineltocac tlenion Jesús oquilij, ihuan oyaj.
43004051	Cuac ye ajsiticatca ichan non itequipanojcahuan oquinamiquitoj ihuan oquilijquej: —Moconej yopajtic.
43004052	Idiai oquintlajtoltij tlen horaj opej pajtitij iconej. Ihuan oquilijquej: —Iyalhua ipan la una cuac tiotlac ocaj non totonqui.
43004053	Cuacon non tepalej oquilnamic ca sa no ipan non horaj cuac Jesús oquilij: “Moconej yopajtic.” Jhuatlica, ihuan mochi ichanejcahuan oquineltocaquej Jesús.
43004054	Nin yejhua ca ome milagroj oquichij Jesús cuac oquis Judea ihuan oyaj Galilea.
43005001	Cuac nin yomochij, Jesús oyaj Jerusalén campa non hebreos quichijticatcaj se fiestaj para Dios.
43005002	Ipan non tlahueyican Jerusalén, itechcopa non caltemitl itoca de las Ovejas, ocatca se campa maltaj itoca Betesda ca non tlajtoli hebreoj. Ne campa naltiyaj quipiyaya macuili caltenmej.
43005003	Ihuan ompa ipan non temamatlatl campa motzintiyaj, ompa huetztotticatcaj miyequej, cocoxquej, sequin tehuelamej, sequin ixmajmayamej, ihuan sequin sejsepojquej. Yejhuan quichixticatcaj ma coxoni non atl,
43005004	pampa san ajsiya non tiempoj cuac se ángel temohuaya ne ijtic campa maltiyaj ihuan coxoniyaya non atl. Idiai non aquin primero calaquiya ijtic non atl pajtiya masqui san tlen cocolistli quipiyaya.
43005005	Payon nemiya se tlacatl yi quipiyaya 38 años mococohuaya.
43005006	Cuac Jesús oquitac ompa huetztoya, ihuan oquitac ihuejcaj mococohua, oquitlajtoltij: —¿Ticnequi tipajtis?
43005007	Non cocoxqui oquinanquilij: —Palechitoj, xnicpiya aquinion nechpolactis ijtic non atl cuac coxoni. Cuac nicnequi nicalaquis, ocse calaqui ihuan nechtlani.
43005008	Jesús oquilij: —Xmoquetza. Xcajcocui mocojtlapech ihuan xiyoj.
43005009	Huilihui non tlacatl opajtic, ocontilan icojtlapech ihuan opej nejnemi. Pero pampa non tonali catca de cuac mosehuiyaj non hebreos,
43005010	non hebreos quiliayaj non opajtic: —Aman nin tonal timosehuiyaj. Toleyeshuan xmitzcahuiliya para ticmomamaltis mocojtlapech.
43005011	Non tlacatl oquinnanquilij: —Non onechpajtij onechilij: “Xquehua mocojtlapech ihuan xiyoj.”
43005012	Cuacon oquitlajtoltijquej: —¿Aquinion omitzilij: “Xquehua mocojtlapech ihuan xiyoj”?
43005013	Pero non tlacatl xquimatiya aquinion oquipajtij, pampa Jesús opolij de intzalan non miyequej tlacamej ompa nemiyaj.
43005014	Huajtepitzin Jesús oquinextij ipan non tiopan, ihuan oquilij: —Xquita, aman yotipajtic. Amo ocsepa titlajtlacos para amo mopan mochihuas itlaj non mas tecocoj.
43005015	Idiai non tlacatl oyaj ihuan oquinmachiltito non hebreos ca non oquipajtij yejhua Jesús.
43005016	Jhuatlica, non hebreos tlemach ca oquipajsolojquej Jesús ihuan quimictisnequiyaj, pampa non tlen oquichij non tonali cuac mosehuiyaj non hebreos.
43005017	Pero Jesús oquimilij: —NoTajtzin hasta aman tepalehuiya ihuan nejhua no ijqui monequi nitepalehuis.
43005018	Jhuatlica non hebreos más quinequiyaj quimictisquej, pampa xsan xquitlacaitaya non mosehuiltonali, sino que yejhua no ijqui mochihuaya Dios cuac yejhua quijtohuaya yejhua iTajtzin Dios.
43005019	Idiai Jesús oquimilij: —Huel ca tlen melahuac nimechiliya, nejhua niiConej Dios amo hueli nicchihua itlaj noseltzin, yej san nihueli nicchihua non tlen niquita quichihua noTajtzin. Mochi tlen noTajtzin quichihua no nicchihua.
43005020	NoTajtzin nechtlajsojtla ihuan nechititiya mochi tlen yejhua quichihua. Yejhua nechititis tlemach para nicchihuas mas huejhueyi xquej jhuatlin. Quion anmejhuan mechmojcatlachiyaltis.
43005021	Quion quej noTajtzin quinyolitiya non micquej ihuan quinmaca nemilistli, nejhua niiConej no quion nicmacas nemilistli san aquin nicnequis nicmacas.
43005022	Ihuan noTajtzin xquitlapojpolhuiya nion quitlajtlacolmaca acaj tlacatl. Yej nejhua onechmacac mochi non autoridaj para nitetlapojpolhuis ihuan nitetlajtlacolmacas,
43005023	para mochtin ma nechtlacaitacan quej quitlacaitaj noTajtzin. Non amo nechtlacaitaj, no amo quitlacaitaj noTajtzin non onechhuajtitlan.
43005024	’Huel ca tlen melahuac nimechiliya: Non cuali caqui tlen niquijtohua ihuan quineltoca non onechhuajtitlan, quipiya nemilistli para mochipa. Ihuan xquitlajtlacolmacasquej, yej ialmaj yomaquis itech miquilistli, ihuan aman quipiya nemilistli para mochipa.
43005025	Huel ca tlen melahuac nimechiliya hualas non tonal, ihuan sa no aman yoyejcoc, cuac non micquej quicaquisquej notlajtol nejhua niiConej Dios, ihuan non quitlacamatisquej nemisquej.
43005026	Quion quej noTajtzin quitemaca nemilistli para mochipa, no quion nejhua aquin niiConej onechmacac poder para huelis nictemacas nemilistli para mochipa.
43005027	Ihuan yoquimacac autoridad para tetlapojpolhuis ihuan tetlajtlacolmacas pampa yejhua iconej Dios ihuan omochij Tlacatl.
43005028	Amo xmojmojcatlachiyacan de jhuatlin onimechilij, pampa yejcos non tonal cuac mochtin non micquej quicaquisquej notlajtol
43005029	ihuan quisasquej ijtic intlaltecoch. Non oquichijquej tlen cuali, yolihuisquej ihuan mehuasquej de intlaltecoch para quipiyasquej yancuic nemilistli para mochipa. Pero non oquichijquej tlen xcuali, yolihuisquej ihuan mehuasquej para quintlajtlacolmacasquej.
43005030	’Nejhua xhueli nicchihua itlaj san nejhua nosel. Nejhua nitetlapojpolhuiya ihuan nitetlajtlacolmaca quej Dios nechiliya. Jhuatlica nitetlapojpolhuiya ihuan nitetlajtlacolmaca quej quitocarohua pampa xnicchihua tlen nejhua nicnequi, yej tlen quinequi noTajtzin yejhua onechhuajtitlan.
43005031	Tla sa no nejhua nimixcomaca, non tlen niquijtohua xvalerohua xquijtosnequi itlaj noca nejhua.
43005032	Pero noTajtzin yejhua noca teixpantiliya nopampa. Jhuatlica nejhua nicmati ca non tlen noca quijtohua melahuac.
43005033	Anmejhuan onquintitlanquej otetlajtoltitoj itech Juan, ihuan non tlen yejhua noca oquijtoj melahuac.
43005034	Pero non tlen Juan noca oquijtoj xnechpolohua, yej san nimechelnamictiya non tlen yejhua noca oquijtoj para huelis annechneltocasquej ihuan anmaquisasquej.
43005035	Juan catca quej itlaj tlahuili tlecuiya ihuan cuali tlahuiyaya. Ihuan anmejhuan onquinecquej ampaquisquej ipan itlahuil san para tepitzin tiempoj.
43005036	Pero nejhua nicpiya mas hueyi teixcomaquilisti que de non tlen oquijtoj Juan. Non milagros tlen nejhua nicchihua tepaninextiliya de juatlon noTajtzin onechmacac para ma nicchihua, yejhua quiteixcomaca deque melahuac noTajtzin onechhuajtitlan.
43005037	Ihuan noTajtzin non onechhuajtitlan no noca teixpantiliya. Anmejhuan xqueman onquicacquej itlajtol, ihuan no xqueman onquitaquej quenion tlachiya.
43005038	Pero non itemachtil xhueli calaqui ipan anmoyolo pampa amo annechneltocaj nejhua onechhuajtitlan.
43005039	Anmejhuan chicahuac anmomachtiyaj non Yectlajcuiloli pampa anquinemiliyaj quion anquinextisquej nemilistli para mochipa. Pero anmejhuan xmatican ca non Yectlajcuiloli mechtenquixtiliya deque yej nejhua nitemaquixtiya,
43005040	ihuan masqui quion anquimomachtiyaj anmejhuan amo anquinequij noca anhuajlasquej para anquipiyasquej non nemilistli.
43005041	’Nejhua amo nictejtemohua para non tlacamej ma nechtlacaitacan.
43005042	Ihuan nejhua nimechyolixmatzticaj ihuan nicmatzticaj deque anmejhuan xanquitlajsojtlaj Dios.
43005043	Nejhua onihualaj ca iautoridad noTajtzin, ihuan anmejhuan amo annechseliyaj. Ihuan tla hualas acaj ocse ihuan tlajtlajtos san de yejhua mismoj, non quemaj anquiselisquej.
43005044	Anmejhuan ancuelitaj anquimomacaj non hueyilistli sa no anmejhuan, pero xanquinequij anquiselisquej non hueyilistli san yejhua Dios quitemaca. ¿Cuacon tlequene xanhuelij annechneltocaj?
43005045	Amo xneltocacan nejhua nimechtlatelhuilis itech noTajtzin. Non aquin mechtlatelhuilis mismoj Moisés non aquin itech anyojhuej.
43005046	Tla anmejhuan imelahuac anquineltocasquiyaj non tlen oquijtoj Moisés, no quion annechneltocasquiyaj, pampa yejhua otlajcuiloj noca nejhua.
43005047	Pero amo anquineltocaj non tlen yejhua oquijcuiloj. Cuacon, ¿quenion, anquineltocasquej non tlen nejhua nimechiliya
43006001	Idiai cuac non yomochij, Jesús oyaj ipan ocse iladoj non mar itoca Galilea ihuan no ijqui itoca Tiberias.
43006002	Miyec tlacatl quitocaya, pampa oquitacaj non tlamohuisoli ihuan milagros yejhua oquichij, de non oquimpajtij non cocoxquej.
43006003	Idiai Jesús otlejcoc ipan se tepetl ihuan ompa omotlalij ihuan itehuicalhuan.
43006004	Ipan non tiempoj imacercarojtaya non pascuaj infiestaj non hebreos.
43006005	Cuac Jesús oquitac cuajtocatayaj miyequej tlacamej ihuan macercarojtayaj inac, yejhua oquilij Felipe: —¿Canion ticohuasquej tlacuali para mochi nin tlacamej?
43006006	Jesús ye quimatzticatca cuali tlenion quichihuas, pero yejhua quion oquilij san para quitas tlenion quijtos Felipe.
43006007	Ihuan Felipe oquinanquilij: —Se tlacatl monequi tequitis canaj ome cientoj tonal para huelis cohuas pan para mochtin non tlacamej. Masqui quion quichihuasquiya, xcajxilisquiya nion siquiera para cada se quicuas titipichin.
43006008	Idiai Andrés, semej de non itehuical non icnin Simón Pedro, oquilij:
43006009	—Nican nemi se telpocatzin quipiya macuili pan tlachijchijtli ca cebadaj ihuan ome pescadoj. Pero ¿canion cajxiliyani nin macuili pan ihuan ome pescadoj para nin miyec tlacatl?
43006010	Cuacon Jesús oquijtoj: —Xquimilican ma motlalican mochtin. Ne campa nemiyaj ocatca miyec sacatl ihuan ompa omotlalijquej canaj macuili mil tlacamej.
43006011	Idiai Jesús ocontilan non pan, ihuan cuac yoquimacac tlaxtlahuili Dios, oquinmacac non itehuicalhuan, ihuan non itehuicalhuan oquintlatejtequilijquej mochtin non ompa yejyehuaticatcaj. Sa no quion oquichij ca non pescados ihuan mochtin yejhuan oquimajxilij san quech quinequiyaj.
43006012	Cuac mochtin oixhuiquej, Jesús oquimilij non itehuicalhuan: —Xsentlalican mochi non tlatlajco tlen omocaj para amo itlaj ma ixpolihui.
43006013	Quion, oquisentlalijquej non tlajtlajco tlen omocaj itech non macuili pan tlachijchijtli ca cebadaj ihuan oquitemitiquej doce chiquihuitl.
43006014	Idiai cuac non tlacamej oquitaquej non milagroj oquichij Jesús oquijtojquej: —Melahuac nin yejhua profetaj non iYectlajtoltzin Dios oquijtoj hualasquiya ipan nin tlalticpactli.
43006015	Ihuan pampa Jesús oquimat ca quinequiyaj cajsisquej para quicalaquisquiyaj de rey, yejhua omijcuanij ihuan oyaj ipan non tepetl para omocaj isel.
43006016	Cuac yotlayoj non itehuicalhuan Jesús otemotoj ne itech mar.
43006017	Ihuan otlejcoquej ipan se barcoj opejquej yohuej ijtic non mar para ajsisquej Capernaum. Ye tlayohua catca ihuan Jesús xe yejcoya innac.
43006018	Cuacon opej chicahuac yejyeca, opej ajcopan coxoni non mar.
43006019	Ihuan cuac yonejnenquej canaj macuili o chicuasen kilómetros, oquitaquej Jesús nejnentij ipan non atl ihuan imacercarojtaya itech non barcoj. Ihuan yejhuan omomojtijquej.
43006020	Pero yejhua oquintzajtzilij: —¡Nejhua niJesús, amo xmomojtican!
43006021	Cuacon yejhuan ca pactli oquiselijquej ipan non barcoj, ihuan huajtepitzin sa oquitaquej yoajsiquej ipan non tlali campa yayaj.
43006022	Cuac huajmostla, non tlacamej de non omocajcaj ipan itenco non mar campa Jesús oquintlacualtij non miyequej, oquimatquej de quej non itehuicalhuan Jesús oyajquej ipan sa jhuatlin barcoj ompa nemiya, ihuan deque Jesús xinhuan oyaj.
43006023	Pero huilihui oyejcoquej sequin barcos ohualejquej ipan non hueyican itoca Tiberias. Ihuan oyejcoquej de ne cercaj campa otlacuajcaj cuac Jesús oquimacac tlaxtlahuilistli Dios.
43006024	Ihuan cuac non tlacamej oquitaquej ca xompa nemiya Jesús nion itehuicalhuan, ocalacquej ipan non barcos, ihuan oyajquej oquitejtemotoj ne Capernaum.
43006025	Cuac non tlacamej oajsiquej ipan non ocse ladoj de non mar, oquinextitoj Jesús ihuan oquitlajtoltijquej: —Temachtijqui, ¿quemanion otejcoc ca nican?
43006026	Pero Jesús oquinanquilij: —Huel ca tlen melahuac nimechiliya, anmejhuan annechtejtemohuaj xpampa onencajsicamatquej tlen quijtosnequi non milagroj onicchij iyalhua cuac onemechtlacualtij, yej san pampa onentlacuajquej hasta campa onmixhuiquej.
43006027	Amo xtequipanocan ca non tlacuali ihuan niman tlami, yej xtequipanocan ca non tlacuali xniman tlami ihuan quitemaca nemilistli para mochipa. Jhuatlin nin tlacuali nimechmacas nejhua onimochij Tlacatl pampa toTajtzin nejhua onechtlalij para quion nicchihuas.
43006028	Idiai oquitlajtoltijquej: —¿Quenion monequi ticchihuasquej para ticomplirosquej non tlen quinequi Dios ma ticchihuacan?
43006029	Ihuan Jesús oquinnanquilij: —Non tlen Dios quinequi xchihuacan. Xnechneltocacan nejhua de aquin onechhuajtitlan.
43006030	Ihuan niman oquitlajtoltijquej: —¿Tlen milagroj titechititis para tiquitasquej ihuan timitzneltocasquej? ¿Tlenion, tejhua ticchihuas?
43006031	Non Yectlajcuiloli quijtohua ca ne xalpatlajcan non toantiguajpalejhuan oquicuajquej non pan itoca manáj. Quion, quijtohua non Yectlajcuiloli: “Dios oquincualtij non pan ne hualehua ilhuicac.”
43006032	Jesús oquinnanquilij: —Huel ca tlen melahuac nimechiliya: Moisés xejhua oquitemacac non pan hualehua de ilhuicac. Yej noTajtzin quitemaca de non melahuac pan melahuac de non hualehua ne ilhuicac.
43006033	Pampa non pan Dios quitemaca non ohuajtemoc de ilhuicac ihuan quinmaca yancuic nemilistli non tlalticpactlacamej.
43006034	Idiai oquilijquej: —Señor, mochipa xtechmaca nin pan.
43006035	Ihuan Jesús oquimilij: —Nejhua nipan non quitemaca yancuic nemilistli. Non nechneltocas xqueman apismiquis, ihuan non nechneltocas xqueman amiquis.
43006036	Pero quion quej nejhua yonemechilij, anmejhuan amo annechneltocaj masqui yonnechitaquej.
43006037	Mochtinmej non quech nechinmacas noTajtzin nechneltocasquej, ihuan non nechneltocasquej xniquinquixtis.
43006038	Quion nicchihuas pampa nejhua onihualaj de ilhuicac amo para nicchihuas tlen nejhua nicnequi, yej para nicchihuas non tlen quinequi non aquin onechhuajtitlan.
43006039	Ihuan noTajtzin yejhua onechhuajtitlan xquinequi niquimpolos nion se non yejhua onechmacac, yej ipan non sa ica mochi tonal ma niquinyoliti de non miquij ihuan ma niquinquixti de ipan tlaltecochtli.
43006040	Non onechhuajtitlan ivolontan para mochtin non nechitaj nejhua niiConej Dios ihuan nechneltocaj, ma quipiyacan nemilistli para mochipa. Ihuan nejhua niquintlachiyaltis ihuan niquinquixtis ipan intlaltecoch cuac polihuis nin tlalticpactli.
43006041	Non hebreos opejquej tlahueltlajtohuaj pampa Jesús quion oquijtoj: “Nejhua nipan ohualej de ilhuicac.”
43006042	Ihuan quiin oquijtojquej: —¿Xjhuatlin nin Jesús iconej José? Tejhuan tiquixmatij ipalej ihuan imalej. Jhuatlica ¿quenion, aman quijtohua ohualej de ilhuicac?
43006043	Ihuan niman Jesús oquimilij: —Amo sa xtlahueltlajtotacan.
43006044	Xacaj huelis nechneltocas tla xquinnotza noTajtzin non onechhuajtitlan. Ihuan nejhua nicyolitis ihuan niquixtis ijtic itlaltecoch cuac polihuis nin tlalticpactli.
43006045	Ipan inamatlajcuilolhuan non profetas quion tlajcuilolnesticaj: “Dios quinmachtis mochtin.” Cuacon quion, mochtin non quineltocaj toTajtzin ihuan quiseliyaj non tlen yejhua quinmachtiya, hualasquej notech.
43006046	Juajtlin xquijtosnequi de que acaj yoquitac non Dios, yej san nejhua aquin itech onihualej oniquitac yejhua.
43006047	Ica tlen melahuac nimechiliya, non nechneltoca quipiya nemilistli para mochipa.
43006048	Nejhua nipan nictemaca nemilistli para mochipa.
43006049	Non anmoantiguajpalejhuan oquicuajquej non manáj ne campa xalpatlajcan. Pero masqui quion, yejhuan omicquej.
43006050	Pero nejhua nitlajtohua de non pan temohua de ilhuicac non aquin quicuas amo miquis.
43006051	Non pan yolticaj nejhua mismoj ihuan ne ilhuicac, onihualej. Non aquin quicuas nin pan nemis para mochipa. Non pan nictemacas, sa no ijqui nejhua nonacayo. Nejhua nicuentlajcalis para non tlalticpactlacamej huelisquej nemisquej para mochipa.
43006052	Idiai non hebreos opejquej sa no yejhuan motentocaj. Quijtohuayaj: —¿Quenion, huelis sa no inacayo techcualtis?
43006053	Jesús oquimilij: —Huel melahuac nimechiliya, tla anmejhuan xanquicuaj nonacayo de non nejhua onimochij Tlacatl, ihuan xanconij noyeso, xan nemisquej para mochipa.
43006054	Non aquin quicuas nonacayo ihuan conis noyeso quipiyas nemilistli para mochipa, ihuan nejhua nictlachiyaltis ipan non sa ica mochi tonali.
43006055	Quion mochihuas pampa nonacayo huel melahuac tlacuali, ihuan noyeso huel melahuac oninilistli.
43006056	Non aquin quicuas nonacayo ihuan conis noyeso chantis san secne nohuan, ihuan nejhua nonchantis san secne ihuan yejhua.
43006057	Non noTajtzin onechhuajtitlan quipiya nemilistli, ihuan nejhua itechcopa ninemi. Ihuan no quion, aquin quicuas nonacayo nemis san por nejhua.
43006058	Nejhua niquijtohua de non pan ohualej ilhuicac. Nin pan xquion quej non manáj ocuajquej anmoantiguajpalejhuan ihuan como quiera omicquej. Mas aquin quicuas nin pan nejhua nictenehua, nemis para mochipa.
43006059	Jesús otemachtij nin tlemach ne ipan sinagogaj de Capernaum.
43006060	Cuac quion oquicacquej non itehuicalhuan miyequej, oquijtojquej: —Nin tlen quijtohua chicahuac ohuejticaj para ticselisquej. ¿Aquinion huelis quiselis nin temachtili?
43006061	Jesús oquimat ipan iyolo ca amo cuelitiliayaj de non tlen oquinmachtij, ihuan oquintlajtoltij: —¿Mechtlahuelcuitiya non tlen oniquijto?
43006062	¿Tlenion anquinemilisquiyaj tla annechitasquiyaj nejhua onimochij Tlacatl nitlejcohua ne campa primero nicatca?
43006063	Non almaj yejhua quitemaca nemilistli. Inacayo xitlaj quijtosnequi tla xquipiya ialmaj. Ihuan non notlajtol yonemechilij yejhua espíritu ihuan yejhua nemilistli, ijquion quenion ialmaj se tlacatl quimaca nemilistli inacayo.
43006064	Pero anmotzalan todavía oncatquej sequin de non xe tlaneltocaj notech. Jesús, yi quimatzticatca desde cuac opej itequiyo aquiniomej non xtlaneltocayaj, ihuan aquinion non quitemactis.
43006065	Ihuan oquijtoj: —Jhuatlica onemechilij ica xacaj huelis nechneltocas, tla noTajtzin xquitlaliya ipan iyolo para ma hualoj.
43006066	Desde cuacon miyequej non quitocayaj omocuepquej, ihuan xoc ihuan oquistinenquej.
43006067	Jhuatlica Jesús oquintlajtoltij non docej itehuicalhuan: —¿Anmejhuan no ijqui quion anquinequij annechcahuasquej?
43006068	Pero Simón Pedro oquilij: —NoSeñor, ¿aquinion huelis itech tiyasquej? San non motlajtoltzin tiquijtohua yejhua quitemaca nemilistli para mochipa.
43006069	Ihuan aman tejhuan yoticneltocaquej ihuan yi ticmatztoquej ca tejhua tiCristo, tiiConej Dios non mochipa nemi.
43006070	Jesús oquinnaquilij: —Masqui onemechtlapejpenij anmejhuan docej, anmotzalan pa quisas se quitequipanohua non moxicohuani.
43006071	Cuac Jesús quion oquijtoj, quitenejticatca Judas Iscariote, iconej Simón, pampa Judas quitemactisquiya masqui yejhua tehuan mopohuaya de non docej itehuicalhuan.
43007001	Cuac nin yomochij, Jesús quistinemiya ne Galilea. Xquinequiya quistinemis ne Judea pampa ompa intlayecancahuan non hebreos quinequiyaj quimictisquej.
43007002	Yi ajsiticatca infiestaj non hebreos itoca tabernáculos non ca quilnamiquiyaj cuac yejhuan chantiyaj ipan xijcaltzitzimej.
43007003	Ihuan icnihuan oquilijquej: —Amo nican xmocahua. Xiyoj ne Judea para non motehuicalhuan ompa nemij no ma quitacan non milagros ticchihua.
43007004	Tla, quinequi se ma cuali quixmatican amo tlemach ma quichtacachihua ya que ticchihua quej jhuatlin, xchihua ixpan mochi tlacatl.
43007005	Non icnihuan quenion oquilijquej pampa nion yejhuan amo quineltocayaj.
43007006	Idiai Jesús oquimilij: —Todavía xe yejco no horas para niyas. Pero para anmejhuan san cuac anquinequisquej anyasquej cuali para anyasquej.
43007007	Non tlalticpactlacamej xquipiyaj tlen ca mechcocolisquej anmejhuan. Pero nejhua quemaj nechcocolisquej pampa niquinmixcomaca mochi de non tlen xcuali quichihuaj.
43007008	Xyacan anmejhuan fiestaj. Nejhua xniyas, pampa xe yejco non horas cuac nias.
43007009	Ihuan niman cuac quion oquimilij, omocaj ompa Galilea ometzin tiempoj.
43007010	Después oquintocac icnihuan, yejhua no oyaj ne ipan non fiestaj. Pero xomoteititij, yej san ichtaca oyaj.
43007011	Intlayecancahuan non hebreos quitejtemohuayaj ne campa fiestaj, ihuan quijtohuayaj: —¿Amanin canion nemi non tlacatl?
43007012	Ihuan intzalan non tlacamej miyequej quimochtacailiayaj. Sequin quijtohuayaj: “Yejhua se cuali tlacatl.” Pero ocsequin quijtohuayaj: “Amo cuali tlacatl pampa quincajcayahua non tlacamej.”
43007013	Pero san quichtacaijtohuayaj pampa quinmacajsiyaj intlayecancahuan non hebreos.
43007014	Non fiestaj ye tlajco yaya cuac Jesús ocalac ipan non tiopan, ihuan opej temachtiya.
43007015	Ihuan intlayecancahuan non hebreos tlamojcaitayaj, ihuan quijtohuayaj: —¿Quenion quimati nin tlemach, ihuan xqueman omomachtij escuela?
43007016	Jesús oquinnanquilij: —Nin tlen niquinmachtiya xde nejhua. Onicselij itech non onechhuajtitlan.
43007017	Tla acaj quipiya iyolo para quichihuas non tlen Dios quinequi, huelis quimatis tla nin tlen niquinmachtiya hualehua itech Dios noso tla san de nejhua.
43007018	Non quitenojnotza san de yejhua, quichihua san para non tlacamej ma cuejhueyilican. Pero non quitequipachohua para ma quihueyilican non ocuajtitlan, non yejhua quijtohua tlen melahuac ihuan xqueman tlacajcayahua.
43007019	’¿Xmelahuac Moisés omechmacac non tlanahuatilistli? Ihuan masqui quion xacaj de anmejhuan quitlacaitaj non tlanahuatilistli. ¿Jhuatlica, anquinequij annechmictisquej?
43007020	Non tlacamej oquinanquiliquej: —Mijtic nemi tlen xcuali yejyecatl. ¿Aquinion quinequi mitzmictis?
43007021	Jesús oquimilij: —San ca non se milagroj onicchij ipan non tonali cuac non hebreos mosehuiyaj, anmochtin anmojcatlachiyaj.
43007022	Moisés omechnahuatij xtlalican non marcaj itoca circuncisión ipan anmotelpocatzitzihuan. Masqui Moisés xejhua oquipehualtij, yej non inantiguajpalejhuan. Jhuatlica nenquitlaliyaj non marcaj ipan motelpocatzitzihuan ihuan anquichihuaj masqui ipan non mosehuiltonal.
43007023	Aman xcaquican. Cuac anquitlaliyaj marcaj itech se anmoconej para anquitlacamatij non ley, anmejhuan anquichihuaj masqui ipan non tonal cuac sábado. Jhuatlica ¿tlequene ancualanij noca cuac onicpajtilij non tlacatl mochi inacayo ipan non tonal sábado?
43007024	Amo mas xtetlajtlacolmacacan tla xanquimatij cuali. Cuac acaj anquitlajtlacolmacasquej xchihuacan tla anquimatij cuali.
43007025	Idiai sequin non chantiyaj Jerusalén opejquej motlajtoltiyaj: —¿Xhuajtlin quitejtemojtinemij quimictisquej?
43007026	Aman, payon tlajtojticaj ihuan non tlacamej, itlaj quiliyaj. ¿Amanin non tlamandarojquej quineltocaj ca nin tlacatl melahuac yejhua Cristo non Dios oquitlalij para tlamandaros?
43007027	Pero tejhuan ticmatij non puebloj campa yejhua hualehua. Pero cuac hualas non Cristo, xacaj quimatis canion hualehuas.
43007028	Cuac Jesús quion oquicac, cuac temachtijticatca ne tiopan, oquijtoj ca chicahuac tlajtoli: —¿Cuacon annechixmatij ihuan anquimatztoquej canion nihualehua? Nejhua xonihualaj san pampa nejhua onicnec, yej onihualaj pampa onechhuajtitlan aquin quipiya mochi tlen melahuac. Ihuan non aquin anmejhuan xanquixmatij.
43007029	Pero nejhua quemaj niquixmati pampa itech nihualehua, ihuan yejhua onechhuajtitlan.
43007030	Cuacon quemaj sequimej quinequiyaj cajsisquej, pero xacaj ocajsic pampa todavía xe ajsiya non horas.
43007031	Pero miyequej oquineltocaquej, ihuan oquijtoquej: —Ticneltocaj ca ica nin tlacatl yejhua Cristo pampa xacaj hueli quichihua más milagros quej yejhua nin tlacatl.
43007032	Non fariseos oquicacquej tlenion quijtohuayaj itech Jesús, ihuan yejhuan inhuan intlayecancahuan non tiopantlacamej oquintitlanquej non policías de tiopan para cajsisquiyaj ihuan quitzacuasquiya.
43007033	Ihuan Jesús oquijtoj: —Sa ometzin tiempoj anmohuan niyas, ihuan quemaj niyas itech non onechhuajtitlan.
43007034	Anmejhuan annechtejtemosquej, pero xannechnextisquej pampa xhuelis anyasquej campa nejhua niyas.
43007035	Idiai intlayecancahuan non hebreos opej sa no yejhuan motlajtoltiayaj: —¿Canion yas campa xhuelis ticonextisquej? ¿Amanin yas intech non hebreos xinepalchantitinemij intzalan non griegos ihuan comonmachtis non griegos?
43007036	¿Tlenion quijtosnequi non ca otechilij: “Annechtejtemosquej, pero xanechnextisquej”, ihuan “Xhuelis anyasquej campa nejhua niyas”? Aquin quiselis Espíritu Santo motlalos non atl itech iyolo quej non atoyatl.
43007037	San non se día de non fiestaj yejhua más hueyi quitosnequi Jesús omoquetz ihuan ca chicahuac tlajtoli oquijtoj: —Tla acaj amiqui, ma hualoj notech ihuan ma atli.
43007038	Non Yectlajcuiloli quijtohua aquin nechneltocas, ipan iyolo ameyas se atl ihuan quimacas nemilistli para mochipa. Ihuan non atl hueyi yas quej non atoyatl.
43007039	Ca jhuatlin Jesús quitenehuaya non Espíritu Santo quiselisquej non tlaneltocaj. Ipan non día xe huajlaya non Espíritu Santo, pampa Jesús todavía xe tlejcohuaya ne ilhuicac para quiselis hueyilistli.
43007040	Sequin non ompa nemiyaj intzalan non tlacamej, cuac quion ocacquej, oquijtojquej: —Lacaj melahuac, nin tlacatl yejhua profetaj yocatca para hualas.
43007041	Ihuan sequin quijtohuayaj: —Nin yejhua Cristo non Dios oquitlalij para tlamandaros. Pero ocsequin oquijtojquej: —Nin xejhua Cristo, pampa Cristo amo hualehuas Galilea.
43007042	Non Yectlajcuiloli quijtohua deque Cristo quisas de huejca teixhuij yas itech rey David ihuan ca tlacatis Belén sa no ipan non puebloj campa ochantic David.
43007043	Jhuatlica non tlacamej omotlajcoxelojquej ipampa Jesús.
43007044	Sequin quinequiyaj cajsisquej ihuan quitzacuasquej, pero xacaj oquichij.
43007045	Non policías tlajpiyaj tiopan omocuepquej campa nemiyaj non fariseos ihuan intlayecancahuan non tiopantlacamej. Ihuan quemaj quion oquintlajtoltijquej non policías: —¿Tlequene xoencuajhuicaquej?
43007046	Ihuan non policías otlananquilijquej: —¡Xqueman acaj tetlanojnotzaya quej nin tlacatl tlajtlajtohua!
43007047	Ihuan quemaj non fariseos oquimilijquej: —¿Omechcajcayaj no anmejhuan?
43007048	¿Anquitaj yacaj totlayecancapalej noso se fariseo yotlaneltocac?
43007049	Pero non miyequej tlacamej xquimatij itlanahuatil Moisés, jhuatlica quiselisquej tlajtlacolmacalistli yejhua Dios quinmacas.
43007050	Nicodemo, non oquitato Jesús cuac tlayohua, yejhua catca intehuical non fariseos. Oquimilij:
43007051	—Ipan totlanahuatil quijtohua xtihuelisquej tictlajtlacolmacasquej se tlacatl tla xticyolcuitiyaj primero para ticmatij non tlen oquichij.
43007052	Idiai oquinanquilijquej: —¿Tejhua no tihualehua Galilea? Xmomachti non Yectlajcuiloli, ihuan tiquitas deque Galilea xqueman ohualej se profetaj.
43007053	Cuacon niman cada se oyaj chan,
43008001	pero Jesús oyaj ipan non tepetl itoca Olivos.
43008002	Huajmostla cuac ohuajtlanes, ocsepa ohualaj ipan iquiahuac non tiopan. Mochi tlacatl inac omijcuanij, ihuan yejhua omotlalij opej quinmachtiya.
43008003	Idiai non temachtijquej de non ley inhuan non fariseos ocuajhuicaquej se sihuatl oquinextijquej ihuan huetztoya itlacaj. Oquitlalijquej nepantlaj de mochtin.
43008004	Ihuan quion oquilijquej Jesús: —Temachtijqui, nin sihuatl oticnextijquej ihuan huetztoya itlacaj.
43008005	Non iley Moisés techiliya tictemictisquej nin quej nin sihuatl. ¿Tejhua, tlen tiquijtohua?
43008006	Yejhuan quion oquilijquej san para quicaquisquej tlenion quijtos, ihuan quion ye huelisquiyaj quitelhuisquiyaj. Pero Jesús ohuajmopachoj ihuan opej tlajcuilohua pan tlali ca imajpil.
43008007	Pero ca mas quitlajtoltiayaj, yejhua ohuajmehuatequetz, ihuan oquimilij: —Cualquiera de anmejhuan de non xtlajtlacohua, ma concui se tetl ihuan primero ma quimotla yejhua.
43008008	Ihuan ocsepa omopachoj ihuan ocsequi otlajcuiloj ipan tlali.
43008009	Pero cuac yejhuan quion oquicacquej, oquimatquej ipan inyolo no ijqui tlajtlacolejquej, ihuan cada se de yejhuan oquisquej. Primero opejquej non más huehuetquej. Ihuan cuac mochtin yoquisquej, Jesús iseltzin omocaj ompa ihuan non sihuatl.
43008010	Ihuan quemaj Jesús ohuajmehuatequetz, ihuan xoc acaj oquitac san non sihuatl. Oquilij: —Sihuatl, ¿canion nemij non mitztelhuiyayaj? ¿Xacaj omitztlajtlacolmacac?
43008011	Yejhua oquilij: —Amo, noSeñor, xacaj. Cuacon Jesús oquilij: —Cuacon nion nejhua xnimitztlajtlacolmaca. Aman xiyoj mochan, ihuan aman ayecmo ocsepa titlajtlacos.
43008012	Jesús ocsepa oquinnotz non tlacamej ihuan oquimilij: —Nejhua nitlanextli para non tlalticpactlacamej. Aquin nechtocas xoc queman nemis ipan tlayohuali sano ijqui quiiyiyas tlanextli para yancuic inemilis.
43008013	Cuacon non fariseos oquilijquej: —Tejhua, sa no tejhua timopaninextiya, ihuan jhuatlon non tlen tiquijtohua xmelahuac.
43008014	Jesús oquimilij: —Tlen nejhua niquijtohua quemaj melahuac masqui sa no nejhua noca nitlajtohua, pampa nicmati canion nihualehua ihuan canion niyoj. Pero anmejhuan xanquimatij canion nihualehua nion canion niyoj.
43008015	Anmejhuan antetlajtlacolmacaj quej non tlalticpactlacamej quichihuaj. Pero nejhua xacaj nictlajtlacolmaca.
43008016	Pero tla nitetlajtlacolmacasquiya, nejhua nicchihuasquiya ca tlen melahuac, pampa xnosel nitetlajtlacolmacas. NoTajtzin yejhua onechhuajtitlan ihuan nitetlajtlacolmacas.
43008017	Ipan anmoleyes tlajcuilolnesticaj cuac omen teixcomacaquej san se tlajtoli quijtohuaj, non tlen quijtohuaj melahuac.
43008018	Quion cuali, nejhua mismoj niteixcomaca, ihuan noTajtzin non onechhuajtitlan, yejhua ca ome teixcomacaqui.
43008019	’Idiai oquitlajtoltijquej: —¿Canion nemi moTajtzin? Jesús oquinnanquilij: —Anmejhuan xannechixmatij, ihuan nion noTajtzin xanquixmatij. Tla annechixmatisquiyaj, no anquixmatisquiyaj noTajtzin.
43008020	Jesús oquijtoj nin tlemach cuac temachtiaya ijtic non tiopan campa catquej non cajas ca tomin huentlajcalqui. Pero xacaj ocajsic, pampa todavía xe yejcoya non horas para cajsisquej.
43008021	Jesús ocsepa oquimilij: —Nejhua niyoj, ihuan anmejhuan annechtejtemosquej, pero anmiquisquej ipan anmotlajtlacol. Campa nejhua niyoj, anmejhuan xhuelis anyasquej.
43008022	Cuacon non hebreos oquitlajtoltiquej: —¿Huelis yejhua momictis, jhuatlica quitohua xhuelis tiyasquej campa yejhua yas?
43008023	Cuacon Jesús oquimilij: —Anmejhuan de annicanmej tlatzintlan, pero nejhua ni de ne tlacpac. Anmejhuan de annicanmej pan nin tlalticpactli, pero nejhua xnide nin tlalticpactli.
43008024	Jhuatlica onimechilij anmiquisquej ca anmotlajtlacol. Pampa tla xanquineltocaj ca nejhua niCristo iconetzin Dios, melahuac anmiquisquej ipan anmotlajtlacol.
43008025	Idiai oquitlajtoltijquej: —¿Ti aquinion tejhua? Ihuan Jesús oquimilij: —Nejhua desde cuac onipej nitemachtiya onemechilijca niaquinion nejhua.
43008026	Nicpiya miyec tlemach tlen nemoca niquijtos ihuan tlen anmechtlajtlacoltis. Pero noTajtzin yejhua onechhuajtitlan yejhua quijtohua tlen melahuac. Ihuan tlen niquijtohua ipan nin tlalticpactli non yejhua onicaquilij oquijtoj.
43008027	Pero yejhuan xocajsicamatquej ca quitenehuaya Dios non iTajtzin.
43008028	Jhuatlica oquimilij: —Cuac anmejhuan annechehuasquej, nejhua onimochij Tlacatl, cuacon anquimatisquej de nejhua aquin nejhua. Ihuan anquimatisquej ca xitlaj nicchihua tlen san nejhua nicnequi, yej san niquijtohua non tlen noTajtzin yonechmachtij.
43008029	Non onechhuajtitlan nohuan nemi. NoTajtzin xnoseltzin nechcahua, pampa nejhua mochipa nicchihua tlen yejhua cuelita.
43008030	Cuac Jesús quion oquijtoj, miyequej oquineltocaquej.
43008031	Idiai Jesús oquimilij non hebreos non oquineltocaquej: —Tla anmejhuan huel melahuac anquinemisquej non tlen nimechiliya, anmochihuasquej melahuac annotehuicalhuan.
43008032	Ihuan anquixmatisquej tlen melahuac, ihuan non tlen melahuac yejhua mechmacas manohuilistli.
43008033	Yejhuan oquilijquej: —Tejhuan tiiantiguasconehuan Abraham, ihuan xqueman acaj otechpix ilpitoquej itech. ¿Quenion, tiquijtohua tejhua ticpiyasquej macahualistli?
43008034	Jesús oquimilij: —Huel ca tlen melahuac nimechiliya, mochtin non tlajtlacohuaj, itech ilpitoquej non tlajtlacoli.
43008035	Non ilpitoc xqueman tehuan quitlacapohuaj ipan se chanyotl, pero se teconej quemaj mochipa tehuan quitlacapohuaj ipan non chanyotl.
43008036	Tla quion, nejhua niiConej Dios anmechmacahuas, anmejhuan melahuac annemisquej libres de anmotlajtlacolhuan.
43008037	Ye nicmatzticaj ca anmejhuan inantiguajconehuan de Abraham. Pero anquinequij annechmictisquej, pampa xanquiseliyaj tlen anmechiliya.
43008038	Nejhua nitlajtohua de non tlen noTajtzin onechmachtij, ihuan anmejhuan anquichihuaj tlen anmotaj mechiliya.
43008039	Yejhuan oquinanquilijquej: —Tejhuan topalej Abraham. Pero Jesús oquimilij: —Tla anmejhuan melahuac anteconehuan yasquiyaj itech Abraham, anquichihuasquiyaj non tlen yejhua oquichij.
43008040	Pero masqui nimechiliya non tlen melahuac tlen Dios onechilij, anmejhuan anquinequij annechmictisquej. ¡Abraham xqueman quion oquichij!
43008041	Anmejhuan sa no yejhua anquichihuaj non tlen quichihua anmopalej. Cuacon yejhuan oquilijquej: —Tejhuan xtitlapejpenmej. San se toTajtzinj ticpiyaj ihuan non itoca Dios.
43008042	Ihuan Jesús cuacon oquimilij: —Tla melahuac Dios anmoTajtzin yesquiya, anmejhuan annechtlajsojtlasquiyaj, pampa nejhua nihualehua itech Dios ihuan aman nican nicaj. Xonihualaj san pampa onicnec. Nejhua onihualaj pampa Dios onechhuajtitlan.
43008043	¿Jhuatlica xhueli ancajsicamatij non tlen nimechiliya? Non pampa xanquinequij anquiselisquej notlajtol.
43008044	Anmejhuan anmopalej non diablo, ihuan anmejhuan anitlatquihuan, anmejhuan anquinequij anquichihuasquej tlen yejhua quinequi. Non diablo desde opej nin tlalticpactli opej temictiya. Xqueman quijtohua non tlen melahuac, pampa xquipiya ipan iyolo non tlen melahuac. Cuac quijtohua tlacajcayahuilistli, quijtohua quej melac yejhua, pampa yejhua tlacajcayahua ihuan yejhua impalej non tlacajcayajquej.
43008045	Pero nejhua pampa niquijtohua non tlen melahuac, xannechneltocaj.
43008046	¿Aquinion de anmejhuan quimati nicpiya se tlajtlacoli? Ihuan tla niquijtohua tlen melahuac, ¿jhuatlica xannechneltocaj?
43008047	De non teconej itech Dios caqui itlajtoltzin Dios. Pero anmejhuan xaniconehuan Dios. Jhuatlica xanquinequij ancaquisquej.
43008048	Idiai non hebreos oquitlajtoltiquej: —¿Xtiquijtohuaj tlen melac tejhuan, cuac tiquijtohuaj tejhua tisamaritanoj ihuan se xcuali yejyecatl ticpiya?
43008049	Jesús oquinnaquilij: —Nejhua xnechyecana se xcuali yejyecatl. Solo nejhua tlen nicchihua nictlacaita noTajtzin, pero anmejhuan xannechtlacaitaj.
43008050	Nejhua xnictejtemohua ma nechtlacaitacan non tlacamej. Pero acaj quinequi ma nechtlacaitacan. Yejhua yoquixtlaloj ihuan quimati de que nechtocarohua nicselis tlacaitalislti.
43008051	Huel ca tlen melac nimechiliya, non aquin quicaqui tlen nejhua niquijtohua, xqueman miquis.
43008052	Cuacon non hebreos oquinanquilijquej: —Aman cuali ticmatij de que mitzyecana se xcuali yejyecatl. Abraham ihuan mochtin non profetas omicquej, ihuan tejhua tiquijtohua: “Non aquin quicaqui tlen nejhua niquijtohua, xqueman miquis.”
43008053	¿Tejhua más tihueyixticaj quej topalej Abraham? Yejhua omic ihuan non profetas no omicquej. ¿Aquinion timoneltoca tejhua?
43008054	Jesús oquinnaquilij: —Tla sa no nejhua nimotlacaita, non xitlaj quijtosnequi. Pero noTajtzin quemaj nechtlacaita, ihuan anmejhuan anquitohuaj sano yejhua anmoDios.
43008055	Pero anmejhuan xanquixmatij, nejhua quemaj niquixmati, ihuan tla niquijtosquiya xniquixmati, tla quion nitlacajcayajqui, niyasquiya no quej anmejhuan. Pero nejhua melahuac niquixmati ihuan nicchihua mochi non tlen yejhua quijtohua.
43008056	Abraham non anmoantiguajpalej opajpac cuac oquimat ca nihuajtlacatisquiya ipan nin tlalticpactli. Ihuan yejhua oquitac ca itlaneltoquilis ihuan oyolpajpac.
43008057	Idiai non hebreos oquilijquej Jesús: —Xe ticpiya nion cincuenta años, ¿tiquijtohua otiquitac Abraham?
43008058	Jesús oquinnanquilij: —Huel ca tlen melac nimechiliya: cuac Abraham xe huajtlacatiya, nejhua ye nicatca.
43008059	Ihuan cuacon oconcuiquej tetl para ca quimojmotlasquej. Pero Jesús omotlatij, ihuan oquis de ne tiopan, ihuan intzalan opanoc ihuan oyaj.
43009001	Cuac Jesús panotaya se ladoj, oquitac se tlacatl otlacatca ciegoj.
43009002	Ihuan non itehuicalhuan oquitlajtoltijquej: —Temachtijqui, ¿tlequene otlacat ciegoj nin tlacatl? ¿Tlequene amanin pampa otlajtlacojquej ipalejhuan, noso ca yejhua itlajtlacol?
43009003	Jesús oquinnanquilij: —Otlacat ciegoj xpampa tla yejhua otlajtlacoj, noso ipalejhuan otlajtlacojquej. Quion otlacat para itech mopaninextis non tlen Dios hueli quichihua.
43009004	Ya que oncaj tonali nejhua nicchihua itequij aquin onechhuajtitlan. Pampa huitz non tlayohualistli cuac xacaj huelis tequipanos.
43009005	Ya que nejhua nicaj ipan nin tlalticpactli, nejhua nitlanextli para niquintitiya non tlacamej non cuali ojtli ipan mohuicasquej.
43009006	Cuac quion yoquijtoj, ochijchac ipan tlali, oquichijchij tetepichin soquitl ca icualac, ihuan ocalahuilij ipan ixtelolojhuan non ciegoj.
43009007	Cuacon oquilij: —Xiyoj, xmixpajpacati ca ne campa maltiyaj itoca Siloé ―Siloé quijtosnequi non motitlani. Non ciegoj oyaj ihuan omixpajpac, ihuan cuac omocuep itlachiyaya.
43009008	Idiai non ichantlacahuan ihuan non quixmatiyaj quej catca ciegoj oquijtojquej: —¿Nin tlacatl xejhua non motlajtlayehuiyaya?
43009009	Sequin quijtohuayaj: —Quemaj, yejhua. Ocsequin quijtohuayaj: —Ni amo yejhua, nesi yejhua. Pero yejhua mismoj quijtohuaya: —Quemaj, nejhua.
43009010	Idiai oquitlajtoltiquej: —¿Ihuan quenion, ititlachiya?
43009011	Yejhua oquinnanquilij: —Non tlacatl itoca Jesús oquichijchij soquitl ihuan onechalahuilij ipan nixtelolojhuan. Ihuan onechilij: “Xiyoj ne campa maltiyaj itoca Siloé ihuan xmixpajpaca.” Nejhua oniyaj, ihuan cuac onimixpajpac, ohuel nitlachiya.
43009012	Idiai oquitlajtoltiquej: —¿Canion caj non tlacatl? Yejhua oquimilij: —Amo nicmati.
43009013	Idiai non catca ciegoj ocuicaquej intech non fariseos.
43009014	Cuac Jesús oquichijchij non soquitl ihuan oquitlachiyaltij non ciegoj, catca non tonal cuac non hebreos mosehuiyaj.
43009015	Jhuatlica non fariseos oquitlajtoltijquej non tlacatl quenion aman ititlachiya. Yejhua oquimilij: —Onechtlalilij soquitl ipan nixtelolojhuan, ihuan onimixpajpac, ihuan aman nitlachiya.
43009016	Idiai sequin fariseos oquijtojquej: —Non tlacatl oquichij quion amo hualehua itech Dios, pampa xquitlacaita non tonal de cuac mosehuiyaj non hebreos. Pero ocsequin qujtohuayaj: —¿Quenion huelis quichihuas nin hueyi milagros tla yejhua tlajtlacolej yesquiya? Ihuan quion omotlajcoxelojquej.
43009017	Idiai ocsepa oquitlajtoltiquej non ciegoj catca: —Ihuan tejhua, ¿tlenion tiquijtohua de non tlacatl omitzpajtilij mixtelolojhuan? Ihuan yejhua oquijtoj: —Nejhua niquijtohua ca yejhua se tiotlajtojqui.
43009018	Pero intlayecancahuan non hebreos xquinequiyaj quineltocasquej ca yejhua ciegoj catca ihuan ca aman hueliya tlachiya, hasta oquinnotzquej ipalejhuan non tlacatl opajtic.
43009019	Ihuan oquintlatoltijquej: —¿Jhuatlin nin anmotelpocaj anquijtohuaj otlacat ciegoj? ¿Quenion, aman itlachiya?
43009020	Non ipalejhuan oquijtojquej: —Ticmatij yejhua totelpocaj ihuan ciegoj otlacat.
43009021	Pero amo ticmatij quenion aman ihueli tlachiya, nion amo ticmatij aquinion oquipajtilij ixtelolojhuan. Yejhua xtlajtoltican. Yejhua xoc piltzintli ihuan sa no yejhua huelis mechilis quenion opajtic.
43009022	Ipalejhuan non tlacatl opajtic quion oquijtojquej xquimatij aquinion oquipajtij, pampa quinmacajsiyaj Intlayecancahuan non hebreos. Pampa non hebreos yomotlanojnotzcaj quinquixtisquej de non tiopan aquinion quitenehuasquiya deque Jesús yejhua Cristo.
43009023	Jhuatlica ipalejhuan oquijtojquej: “Yejhua xtlajtoltican. Yejhua xoc piltzintli.”
43009024	Ihuan niman non hebreos ocsepa oquinotzquej non tlacatl ciegoj catca, ihuan oquilijquej: —Xtechili ixpan Dios tlen melahuac. Tejhuan ticmatztoquej de que non tlacatl omitzpajtij yejhua se tlajtlacolej.
43009025	Yejhua oquinnaquilij: —Nejhua xnicmati tla tlajtlacolej o amo. Tlenion nejhua nicmatzticaj, niciegoj nicatca ihuan aman initlachiya.
43009026	Ihuan ocsepa oquitlajtoltijquej: —¿Tlenion omitzchihuilij? ¿Quenion oquichij para omitzpajtilij mixtelolojhuan?
43009027	Oquinnanquilij: —Yonimechilij ihuan xannechneltoquiliyaj. ¿Jhuatlica ocsepa anquinequij ma nimechili? ¿No anquinequij antehuicalhuan anyasquej?
43009028	Idiai ocuijhuicaltijquej, ihuan oquilijquej: —Tejhua no ijqui motehuical non tlacatl, pero tejhuan totehuical Moisés.
43009029	Tejhuan ticmatztoquej ca Dios oquinotz Moisés, pero non tlacatl, nion xticmatij canion hualehua.
43009030	Non tlacatl cuacon oquimilij: —¡Nejhua xnicmati tlequene! Anmejhuan xanquimatij canion ohualej, pero nejhua onechtlajtlachiyaltij.
43009031	Cuali ticmatztoquej ca Dios xquincaqui non tlajtlacolejquej. Yejhua quincaqui non quiadorarohuaj ihuan quichihuaj non tlen yejhua quinequi.
43009032	Xqueman oticacquej tla acaj quipajtiliya ixtelolojhuan se tlacatl yejhua otlacat ciegoj.
43009033	Tla yejhua nin tlacatl aquin onechpajtij xhualehuasquiya itech Dios, xhuelisquiya itlaj quichihuasquiya.
43009034	Cuacon oquilijquej: —Tejhua otitlacat ca tlajtlacoli, ¿ticnemiliya tejhua titechmachtis? Ihuan ocuajquixtijquej de ne tiopan.
43009035	Jesús oquimat ca non ciegoj catca ocuajquixtijquej de ne tiopan. Cuac ihuan omonamic, oquilij: —¿Titlaneltoca itech iConetzin Dios?
43009036	Non tlacatl oquilij: —Palechitoj, xnechili aquinion non para huelis nicneltocas.
43009037	Jesús oquinanquilij: —Yotiquitaca, ihuan sa no nejhua mohuan nimotlanojnotzticaj.
43009038	Idiai non tlacatl omotlancuaquetz ixpan Jesús, ihuan oquilij: —NoSeñor, nimitzneltoca.
43009039	Ihuan cuacon oquijtoj Jesús: —Nejhua onihualaj ipan nin tlalticpactli para nitetlajtlacolmacas ihuan para nitetlajtlacolquixtis. Quiin onihualaj para non ixmajmayamej tlachiyasquej ihuan non xixmajmayamej xtlachiyasquej.
43009040	Ihuan cuacon sequin fariseos non ompa ihuan nemiyaj, cuac quion oquicacquej, oquitlajtoltijquej: —¿Tla quion, tiquijtosnequi tejhuan xno titlachiyaj?
43009041	Jesús oquinnaquilij: —Tla anmejhuan xantlachiyasquiyaj, xanquipiyasquiyaj anmotlajtlacol. Pero pampa anquijtohuaj antlachiyaj, jhuatlica anquipiyaj anmotlajtlacol.
43010001	Ihuan Jesús oquimilij: —Huel ca tlen melahuac nimechiliya, tla se tlacatl xcalaqui itech non tlatzacualcaltemitl de non icorral borregos, ihuan yej calaqui ocse ladoj, cuacon yejhua se bandidoj ihuan tlachtecqui.
43010002	Pero non calaqui ipan non caltemitl, juatlon non pastor de non borregos.
43010003	Non caltentlacuidarojqui quitlapohuiliya caltemitl non pastor para ma calaqui. Ihuan quemaj non borregos yejhua itlatquihuan quitencaquij cuac quintocayotiya. Ihuan niman quinquixtiya.
43010004	Ihuan quemaj cuac yoquinhuajquixtij mochtin iborregos, yejhua quinyecana, ihuan non borregos quitocatiohuej pampa quitencaquij itlajtol.
43010005	Pero yejhuan xquitocaj aquin xquixmatij, yejhuan yej quistehuaj pampa xquitencaquij non xquixmatij.
43010006	Jesús oquinmilij nin ejemploj, pero yejhuan xoquintenderojquej tlenion quinequiya quinmilis.
43010007	Jhuatlica Jesús ocsepa oquimilij: —Ca tlen melahuac nimechiliya: nejhua nicaltemitl de non campa calaquij huan quisaj non borreguitos.
43010008	Mochtin non ohualajquej primero de nejhua mochtin tlachtecquej ihuan bandidos, pero non borregos xoquinchihuilijquej cuentaj.
43010009	Nejhua nicaltemitl. Non aquin calaquis noca nejhua maquisas. Ihuan yejhua yas quej se borregoj quisas ihuan calaquis de ijtic non corral, ihuan no ijqui quinextis tlen quicuas.
43010010	Non tlachtecqui huitz para tlachtequis, temictis ihuan tlaxixitinis. Pero nejhua onihualaj para non tlacamej quipiyasquej nemilistli para mochipa, ihuan quipiyasquej hueyi tlatiochihuali ipan innemilis.
43010011	’Nejhua cuali nitlacuidarojqui de inyolo non nopilhuan. Non cuali tlacuidarojqui quipiya iyolo para miquis ipampa iborregos.
43010012	Pero non tequipanohua por quitlaxtlahuiyaj, cuac quita yompa huitz non coyotl, quincahua iborregos ihuan yejhua cholohua, pampa xyejhua tlacuidarojqui ihuan non borregos xde yejhua. Cuacon non coyotl cajsi se de yejhuan ihuan quinsesemoyahua non ocsequin.
43010013	Jhuatlin tlacatl cholojtehua pampa tequipanohua san cuac quitlaxtlahuiyaj, ihuan yejhua xquintlajsojtla non borregos.
43010014	-
43010015	Nejhua cuali nitlacuidarojqui. Quion quej noTajtzin nechixmati ihuan nejhua niquixmati noTajtzin, no quion niquinmixmati noborreguitos, ihuan yejhuan no quion nechixmatij, ihuan impampa non noborregos nicpiya noyolo para nimiquis.
43010016	No niquimpiya ocsequin noborregos yejhuan xde nican nin corral. No ijqui niquinhuajhuicas. Yejhuan nechtencaquisquej, ihuan nemisquej san secne ihuan no quion san se tlacuidarojqui onyas.
43010017	’NoTajtzin nechtlajsojtla nejhua pampa nictemaca nonemilis para ocsepa nicselis.
43010018	Xacaj nechquixtiliya nonemilis. Nictemaca san de nejhua. Nihuelis nictemacas nonemilis, ihuan ocsepa nihuelis nicselis. Jhuatlin nin onechilij noTajtzin para nicchihuas.
43010019	Cuac non hebreos quion oquicacquej non tlajtoli, ocsepa opejquej motlajcoxelohuaj.
43010020	Miyequej de yejhuan quijtohuayaj: —¿Tlequene anquineltoquiliyaj non tlen quijtohua nin tlacatl? Se xcuali yejyecatl quiyecana ihuan caj locoj.
43010021	Pero ocsequin quijtohuayaj: —Xacaj de non quiyecana se xcuali yejyecatl huelis tlajtos quiyin. ¿A pocoj non xcuali yejyecatl hueli quintlachiyaltiya non ciegos?
43010022	Catca tiempoj de secuistli ihuan ne Jerusalén quichijticatcaj fiestaj quilnamiquiyaj de cuac non tiopan yancuic catca.
43010023	Jesús nentinemiya ipan non corredor de tiopan itoca Icorredor Salomón.
43010024	Ihuan non hebreos oquiyehualojquej, ihuan oquitlajtoltijquej: —¿Hasta quemanion ticmatisquej tlen melahuac de tejhua? Tla tejhua tiCristo, cuali xtechili niman aman.
43010025	Jesús oquinnanquilij: —Yonemechilij ihuan xoannechneltocajquej. Non tlen nejhua nicchihua quej nechijliya noTajtzin quiteititiyaj aquin nejhua.
43010026	Pero anmejhuan xannechneltocaj pampa xanmopohuaj de no borregos quion onenmechilijca.
43010027	Noborregos nechtencaquij. Ihuan nejhua niquimixmati ihuan yejhuan nechtocaj.
43010028	Nejhua niquinmaca non nemilistli para mochipa, ihuan yejhuan xqueman ixpolihuisquej. Ihuan xacaj huelis nechincuijcuilis.
43010029	Onechinmacac noTajtzin yejhua mas hueyixticaj de mochtin. Ihuan yejhua xacaj huelis quincuilis de imac.
43010030	Nejhua ihuan noTajtzin san se timochihuaj.
43010031	Ihuan cuacon non hebreos ocsepa oconcuiquej temej para quimojmotlasquiyaj.
43010032	Ihuan Jesús oquimilij: —Anmixpan anmejhuan yonicchij miyec tlejtlemach tlen cuali, ca ipoder noTajtzin. ¿Catlea de nin milagros ipampa annechmojmotlasquej?
43010033	Non hebreos oquinanquilijquej: —Xtimitzmojmotlasquej por non tlen cuali oticchij, yej pampa ca motlajtol ticuijhuicaltiya Dios. Tejhua san se titlacatl, pero timotenehua tiDios.
43010034	Jesús cuacon oquimilij: —Ipan non ley de anmejhuan tlajcuilolnesticaj deque Dios oquijtoj: “Anmejhuamej andioses.”
43010035	Tejhuan ticmatij ca non tlen quijtohua Yectlajcuiloli xqueman huelis mopatlas. Dios oquintocayotij dioses non tlacamej oquiselijquej itlajtol.
43010036	Ihuan tla Dios onechtlapejpenij nejhua ihuan onechhuajtitlan ipan nin tlalticpactli, ¿quenion anmejhuan anhuelisquej anquijtosquej, onitlajtoj itechcopa Dios pampa oniquijtoj niiConej Dios?
43010037	Tla xnicchihua itequij noTajtzin, ma ca xnechneltocacan.
43010038	Pero tla nejhua nicchihua tlen itequij, xneltocacan de non tlen itequiyo nicchihua masqui xanquinneltocaj non tlen onemechilij. Pero cuali tlami xamatican ca melahuac noTajtzin san secne nohuan caj, ihuan nejhua san secne ihuan nicaj noTajtzin.
43010039	Ocsepa quinequiyaj cajsisquej, pero Jesús ocholoj de innac.
43010040	Cuacon Jesús omocuep ihuan oyaj ne iquisayan tonal de non atoyatl Jordán, ihuan ompa omocaj campa primero otlacuatequij Juan.
43010041	Miyequej tlacamej oyajquej oquitatoj, ihuan motlajnojnotzayaj: —Masqui Juan xitlaj oquichij milagroj, mochi tlen oquijtoj de nin tlacatl melahuac.
43010042	Ihuan ompa miyequej otlaneltocaquej itech Jesús.
43011001	Ocatca se tlacatl cocoxqui itoca catca Lázaro. Yejhua chantiya ne Betania campa no chantiya María ihuan icnin Marta.
43011002	Jhuatlin nin María icnin catca non cocoxqui Lázaro jhuatlin oyaj oquixeloj aceitej ajhuiyac ipan icxihuan toSeñor, ihuan oquinhuajhuatz ca itzon.
43011003	Aman noso, icnihuan Lázaro otlatitlanquej ma quilitij Jesús: —ToSeñor, non moamigoj Lázaro mococohua.
43011004	Cuac Jesús quion oquicac, oquijtoj: —Jhuatlin cocolistli amo para miquilistli, yej san para moteititis itlamahuisoltzin toDios, ihuan no quion nin cocolistli san para moteititis itlamahuisoltzin iConej Dios.
43011005	Masqui Jesús quintlajsojtlaya Marta ihuan María ihuan inmicnin Lázaro,
43011006	cuac oquilijquej Lázaro mococohua, yejhua omocaj oc ome tonalpan ompa campa nemiyaj.
43011007	Cuacon oquimilij non itehuicalhuan: —Chohuej ocsepa ne Judea.
43011008	Cuacon non itehuicalhuan oquilijquej: —Temachtijqui, san quemach catca non hebreos de ompa ne mitzmictisnequiyaj ca temej, ¿ihuan ocsepa ticnequi tias ompa ne?
43011009	Jesús oquimilij: —¿Xmelahuac non tonali quipiya doce horas? Jhuatlica tla se quistinemi ipan tonal, xmotepotlanhuiya, pampa quita non tlanextli de nican tlalticpactli.
43011010	Pero tla se quistinemi tlayohua, majantiquisa pampa xoncaj tlanextli.
43011011	Después oquimilij Jesús: —Totetlajsojcaamigoj Lázaro cochi, pero niyas niconijxitis.
43011012	Idiai non itehuicalhuan oquilijquej: —ToSeñor, tla yejhua san yococh, cuacon huelis tlachiyas.
43011013	Pero Jesús quijtosnequiya deque Lázaro yomic, pero non itehuicalhuan quinemiliayaj ca Lázaro yej san cochiya.
43011014	Cuacon Jesús cuali oquimilij: —Lázaro yomic.
43011015	Non cuali xpa nicatca ompa ne cuac Lázaro mococohuaya, pampa quion mas cuali para anmejhuan anquitasquej non milagroj ihuan anquineltocasquej. Chohuej, ma tiquitatij.
43011016	Cuacon Tomás, non quiliayaj Gemeloj, oquimilij non ocsequin itehuicalhuan: —Chohuej tejhuan no ijqui ihuan Jesús timiquisquej.
43011017	Cuac Jesús oajsic oquilijquej deque Lázaro ye quipiya nahui tonal tlalpachijticatca.
43011018	Betania catca cercaj de Jerusalén. Quipiyaya canaj ome kilómetroj huan tlajco.
43011019	Ihuan miyequej de non hebreos oyajquej oquintlajpalotoj Marta ihuan María ipan intequipach pampa omic imicnin.
43011020	Cuac Marta oquilijquej deque Jesús ompa ye ajsitaya, oquis oquinamiquito, pero María omocaj inchan.
43011021	Ihuan Marta oquilij Jesús: —NoSeñor, tla nican tinemisquiya, nocnin xmiquisquiya.
43011022	Pero nejhua nicmatzticaj ca Dios mochi mitzmacas tlen tictlajtlanilis.
43011023	Jesús oquilij: —Mocnin ocsepa yolihuis.
43011024	Marta oquilij: —Quemaj, nejhua nicmatzticaj ca ocsepa yolihuis cuac mochtin yolihuisquej de non yomiccaj cuac nin tlalticpactli tlamis.
43011025	Cuacon Jesús oquilij: —Nejhua niyolihuilistli ihuan ninemilistli. Non quinequis nechneltocas, masqui miquis, ocsepa nemis.
43011026	Ihuan mochi non aquin yolticaj ihuan nechneltoca, amo queman miquis. ¿Quion ticneltoca?
43011027	Yejhua oquilij: —Quemaj noSeñor. Nejhua nicneltoca tejhua tiCristo tiiConej Dios. Ihuan nicneltoca tejhua yocatca para tihualas ipan in tlalticpactli.
43011028	Cuac quion yoquijtoj, Marta oyaj oquinotzato icnin María, ihuan oquichtacailij: —Non totemachtijcatzin nican nemi ihuan mitznotza.
43011029	Cuac María quion oquicac, saniman oquistej ihuan oyaj oquitato Jesús.
43011030	Jesús xe calaquiya ne ipan non puebloj. Yejhua nemiya campa Marta oquinamiquito.
43011031	Ihuan cuac non hebreos quiyolaliayaj María ne ichan oquitaquej cuac oquis María saniman, oquitocaquej. Yejhuan oquinemilijquej María yoj inahuac itlaltecoch icnin, para ompa omotequipachchocas.
43011032	Cuac María oajsic campa nemiya Jesús, yejhua omotlancuaquetz icxitlan, ihuan oquilij: —NoSeñor, tla nican tinemisquiya, nocnin xmiquisquiya.
43011033	Cuac Jesús oquitac María inhuan non hebreos ompa motequipachhualayaj, yejhua no quion chicahuac omotequipachtlalij itech iyolo.
43011034	Ihuan oquintlajtoltij: —¿Canion onquicalaquitoj? Ihuan oquilijquej: —ToSeñor, xhualoj xquitaqui.
43011035	Ihuan Jesús ochocac.
43011036	Cuacon non hebreos oquijtojquej: —Xquitacan quej chicahuac quitlajsojtlaya.
43011037	Pero semej de yejhuan oquimolijquej: —Jhuatlin oquimpajtij ixtelolojhuan non ciegoj, ¿xhuelisquiya itlaj quichihuasquiya para Lázaro amo miquisquiya?
43011038	Jesús ocsepa chicahuac omotequipachtlalij ihuan oomijcuanij itech non itlaltecoch. Non tlaltecochtli catca de se teostotl ihuan quipiyaya se tetl ca quitentzacuayaj.
43011039	Jesús oquijtoj: —Xquijcuanican non tetl. Pero Marta icnin non micqui, oquilij: —NoSeñor, iyijyaxtas, pampa iquihuica nahui tonal ca omic.
43011040	Pero Jesús oquilij: —¿Amo onimitzilij tla ticneltocas tiquitas ihueyilis Dios?
43011041	Cuacon oquejcuanijquej non tetl. Ihuan Jesús oajcotlachix ne ilhuicac, ihuan oquijtoj: —NoTajtzin, nimitzmaca tlaxtlahuilistli pampa otinechcac.
43011042	Nejhua nicmatzticaj san mochipa tinechcaqui, pero aman quion oniquijtoj impampa nin tlacamej nican catquej, para quineltocasquej deque tejhua otinechhuajtitlan.
43011043	Cuac quion yoquijtoj, oquitzajtzilij Lázaro: —¡Lázaro, xhuajquisa de payon!
43011044	Ihuan non micqui ohuajquis huajilpitaya ipan imahuan ihuan icxihuan ihuan huajxayacaquimilijtaya ca se tatapajtli. (Non hebreos quion quinquimilohuayaj non micquej.) Jesús oquimilij: —Xtojtomacan ihuan xcahuacan ma yoj.
43011045	Juatlonmej non hebreos ohualajquej ocacompañarojquej María. Cuac oquitaquej non tlen Jesús oquichij, miyequej oquineltocaquej.
43011046	Pero sequin de yejhuan oyajquej oquimitatoj non fariseos ihuan oquintlanojnotzquej de non tlen oquichij Jesús.
43011047	Cuacon non fariseos inhuan non tlamandarojquej de non tiopantlacamej omosentlalijquej inhuan non huejhueyin tlamandarojquej, oquijtojquej: —¿Tlenion ticchihuasquej? Nin tlacatl quichijticaj miyec huejhueyi milagros.
43011048	Tla quion ticahuilisquej ma quichihua, mochi tlacatl quineltocas ihuan non tlamandarojquej romanos hualasquej quixixitinisquej totiopan ihuan mochi nin topaís.
43011049	Pero se de yejhuan, itoca Caifás, yejhua ipan non año mas hueyi tlayecanqui catca intech non tiopantlacamej, oquimilij: —Anmejhuan xitlaj anquimatij.
43011050	Nion anquimomacaj cuentaj deque para tejhuan mas cuali yas tla se tlacatl miquis ipampa mochi puebloj para amo quixixitinisquej mochi nin topaís.
43011051	Pero Caifás xoquijtoj jhuatlin san de yejhua mismoj mas pampa yejhua hueyixticatca ipan non año de non huejhueyin tiopantlacamej. Dios oquitlanojnotz para ma quijto deque Jesús miquis ipampa non país campa chantij non hebreos.
43011052	Ihuan amo san caj jhuatlon non país, sino que para quinsentlalis mochtinmej non iconehuan Dios de non huejhuejca catquej.
43011053	Jhuatlica desde cuacon non tonal non tlamandarojquej hebreos omotlajtlalijquej para quenion quimictisquej Jesús.
43011054	Jhuatlica, Jesús xoc moteititiaya ihuan non hebreos, jhuatlica oquis de non región de Judea ihuan oyaj cercaj de non tlalmantli ipan se puebloj itoca Efraín. Ompa omocaj inhuan itehuicalhuan.
43011055	Iajsiticatca cuac non hebreos fiestajchihuaj de non pascuaj. Ihuan miyec tlacamej de non pueblos ohualajquej Jerusalén de nojnohuiyan antes de non fiestaj para mochipahualotisquej quej tlanahuatiya inley non hebreos.
43011056	Non tlacamej quitejtemojtinemiyaj Jesús. Ihuan cuac nemiyaj ne ipan non tiopan, quion motlajtoltiayaj mismoj yejhuan: —¿Tlenion anquijtohuaj anmejhuan? ¿Amanin hualas ipan nin fiestaj, noso amo?
43011057	Non fariseos ihuan non tlamandarojquej ca non tiopantlacamej yotlanahuatijcaj deque tla acaj quimati canion nemi Jesús, ma quitemachiltican para huelis cajsisquej.
43012001	Cuac polihuiya chicuasen tonali para ajsis non fiestaj de pascuaj, Jesús oyaj ipan non puebloj itoca Betania. Lázaro non tlacatl oquiyolitij Jesús ihuan oquej de ijtic itlaltecoch, chantiya ipan non puebloj.
43012002	Ompa oquichijchijquej se tlacuali para ca quihueyilisquej Jesús de non tlen oquichij. Marta quintlamacaya ihuan Lázaro tehuan ompa tlacuajticatca ipan non mesaj.
43012003	Cuacon María ocuajcuic canaj tlajco litroj chiahuac de ajhuiyalistli itoca nardo, ca patiyoj catca. Ihuan ca non ajhuiyalistli oquimaltij icxihuan Jesús ihuan oquinhuajhuatz ca itzon. Ijtic non cali oten ca non ajhuiyalistli.
43012004	Idiai Judas Iscariote, iconej Simón, non catca itehuical Jesús ihuan sa no yejhua mismoj quitemactisquiya, oquitlajtoltij:
43012005	—¿Tlequene xomonamacac nin ajhuiyalistli para ca quinpalehuisquiyaj non pobres? Pampa de non quech valerohua non ajhuiyalistli quitlanisquiyaj non quitlani se tlacatl cuac tequipanohua canaj yeyi cientoj tonal.
43012006	Pero Judas quion oquijtoj xpampa melahuac quinmicneliyaya non pobres, sino que pampa tlachtecqui catca. Ihuan como quimactiayaj non taleaj ca tomin yejhua quichtequiya sequi non tlen ipan non taleaj quitlaliayaj.
43012007	Cuacon Jesús oquilij: —Xcahua, amo xpajsolo nin sihuatl. Jhuatlin nin ajhuiyalistli nechtlalilijticaj ipan nonacayo para cuac nimotocas.
43012008	Mochipa anquimpiyasquej non pobres entre anmejhuan, pero nejhua xmochipa annechpiyasquej.
43012009	Miyequej non hebreos oquimatquej deque Jesús nemiya ne Betania ihuan ompa oyajquej. Oyajquej xsan para conitasquej Jesús, si no para no conitasquej Lázaro non Jesús oquitlachiyaltij cuac yomicca.
43012010	Jhuatlica intlayecancahuan non tiopantlacamej omotlanojnotzquej para no quimictisquej Lázaro,
43012011	pampa san por yejhua miyequej non hebreos quisticatcaj de intech para quineltocasquej Jesús.
43012012	Huajmostla miyequej tlacamej ye nemiyaj ne Jerusalén para quipanosquiyaj non fiestaj de pascuaj yejhuan oquicacquej deque Jesús ajsis ne Jerusalén.
43012013	Jhuatlica oquitecquej non soyatl ihuan oquisquej oquinamiquitoj Jesús. Yejhuan quion quijtojtayaj: —¡Hosanaj! ¡Ma quiyectenehuacan totajtzin! ¡Hosanaj! ¡Ma Dios quitiochihua non hualaticaj itencopa toSeñor! ¡Hosanaj! ¡Ma Dios quitiochihua non Rey de Israel!
43012014	Jesús oquinextij se burroj ihuan ipan otlejcoc quion quej quijtohua non Yectlajcuiloli:
43012015	Amo xmomojtican anmejhuan anchantij ipan non tlahueyican itoca Sión. Xquitacan, anmoRey. Huajyatij ipan se burroj conetl.
43012016	De cuacon, non itehuicalhuan Jesús xocajsicamatquej non tlemach omochij. Pero después cuac Jesús otlachix ocsepa ihuan otlejcoc ne ilhuicac, non itehuicalhuan oquilnamicquej deque mochi non tlajcuilolcatca ipan iYectlajtoltzin Dios acerca de yejhua, ihuan quion oquipasaroj.
43012017	Non tlacamej ihuan catcaj Jesús cuac yejhua oquinotz Lázaro de itlaltecoch ihuan oquitlachiyaltij de non imiquilis, nin tlacamej tetlanojnotzayaj mochi tlen oquitaquej.
43012018	Jhuatlica miyequej oquisquej oquinamiquitoj Jesús pampa oquimatquej de non milagroj yejhua oquichij.
43012019	Cuacon non fariseos oquimolhuijquej: —Yonquitaquej anmejhuan xitlaj hueli mochihua. ¡Xquitacan, mochtin yohuej ca yejhua!
43012020	Intzalan non tlacamej oyajquej Jerusalén para oquiadorarotoj Dios ipan non fiestaj. No tejhuan ompa oyajquej sequin tlacamej Griegos.
43012021	Nin tlacamej griegos omarrimarojquej ca Felipe non chanej catca ne Betsaida de Galilea, ihuan oquitlatlajtijquej ihuan oquilijquej: —Palechitoj, ticnequij tiquitasquej Jesús.
43012022	Felipe oyaj oquilito Andrés non tlen oquilijquej. Ihuan quion omemej san secne oyajquej oquilitoj Jesús.
43012023	Ihuan Jesús oquimilij: —Yoyejcoc non tonal cuac nejhua aquin onimochij Tlacatl nicselis hueyilistli.
43012024	Huel ca tlen melahuac nimechiliya, tla se iyecho trigo xhuetzi ipan tlali ihuan xmiqui, mochipa caj isel, pero tla iyecho non trigoj huetzi ipan tlali ihuan miqui, cuacon mochihua miyec.
43012025	Non aquin xquinequis miquis por nejhua quipolos inemilis. Pero non aquin xquitlajsojtlas inemilis panin tlalticpactli, quiselis nemilistli para mochipa.
43012026	Tla acaj quinequi tequipanos noca, ma nechajtoca ihuan campa nejhua niyas, yejhua no ijqui payas non nechtequipanos. Tla acaj nechtequipanos, noTajtzin no ijqui quitlacaitas.
43012027	’Aman chicahuac nimotequipachtlaliya; ¿ihuan tlenion niquilis noTajtzin? ¿Niquilis: “NoTajtzin, xnechmaquixti de nin tlen nechpasaros”? ¡Amo! Pampa nejhua caj juatlon onihualaj ipan nin tlalticpactli.
43012028	NoTajtzin, xchihua para ma mitztlacaitacan. Cuacon ocaquistic se tlajtoli de ne ilhuicac ihuan oquijtoj: “Yonicchij para ma nechtlacaitacan, ihuan ocsepa nicchihuas para mas manechtlacaitacan.”
43012029	Ihuan non tlacamej ompa tlacacticatcaj oquijtojquej ocaquistic se tlacomonalistli. Ihuan ocsequin quijtohuayaj deque se ángel ocuajnotz de ne ilhuicac.
43012030	Cuacon Jesús oquimilij: —Non tlajtoli ocaquistic xpara nejhua nicaquis, sino que para anmejhuan anquicaquisquej.
43012031	Aman yoyejcoc non tonal cuac Dios quinyolcuitis ihuan quintlaxtlahuilis mochtin non tlalticpactlacamej. Ihuan aman Dios quixtilis ipoder non tlamandarojqui satanás de nin tlalticpactli.
43012032	Ihuan cuac nechehuasquej de nin tlalticpactli, sa no nejhua niquinyolcuepas mochtin para ma hualacan ca nejhua.
43012033	Cuac quion oquijtoj, yejhua oquitemachiltij dequenijqui miquis ipan non cruz.
43012034	Ihuan cuac non tlacamej quion oquicacquej, oquilijquej: —Non Yectlajcuiloli oticaccaj techmachiltiya deque Cristo nemis para mochipa. Jhuatlica, ¿tejhua tiquijtohua deque non iconej omochij Tlacatl quipiya para tlen quipilosquej ipan cruz? ¿Aquinion non iconej omochij Tlacatl?
43012035	Cuacon Jesús oquimilij: —Todavía anmotzalan niyas quej non tlanextli pero san ometzin tiempoj. Jhuatlica xnejnemican ya que oncaj tlanextli, para amo mechtlanis non tlayohualyotl. Pampa non nejnemi tlayohua xquimati canion ca yas.
43012036	Xneltocacan noca nejhua nitlanextli mientras todavía anmohuan nicaj. Tla quion anquichihuaj, anmejhuan amochihuasquej tlacamej de non mohuicaj ipan non cuali ojtli. Cuac Jesús otlan quijtohua nin tlemach, oyaj ihuan omotlatij de yejhuan.
43012037	Masqui Jesús oquichij miyec milagros imixpan, xquineltocayaj.
43012038	Quion yocatca para mochihuas non tlen oquijcuiloj non profetaj Isaías: NoSeñor, ¿aquinion yoquineltocac totlajtol? ¿Aquinion yoticpaninextilij mopoder?
43012039	Quion xquinequiyaj quineltocasquej, pampa Isaías no quion oquijcuilojca:
43012040	Dios oquinmixpachacatilij ihuan quincuatejtepitzoj para amo cajsicamatisquej tlenion quijtosnequi non tlen quitasquej, ihuan amo tlaneltocasquej ipan inyolo, ihuan para amo huajmocuepasquej notechcopa para niquintlapojpolhuis.
43012041	Nin tlemach oquijtoj Isaías pampa oquitac ihueyilis Jesús ihuan otlajtoj de yejhua.
43012042	Masqui quion, miyequej non hebreos oquineltocaquej Jesús, hasta non mandatarios de yejhuan. Pero xquipaninextiayaj intlaneltoc pampa quinmacajsiyaj non fariseos quinhuajquixtisquej de non sinagogaj.
43012043	Quion quichihuayaj, xquipaninextiayaj intlaneltoc pampa yejhuan más cuelitayaj quiselisquej itlacaitalis de non tlacamej pero amo non de Dios quitemaca.
43012044	Jesús oquijtoj ca chicahuac tlajtoli: —Aquin nechneltoca xsan nejhua nechneltoca, no ijqui quineltoca de non noTajtzin onechhuajtitlan.
43012045	Ihuan non aquin nechita no ijqui quita non onechhuajtitlan.
43012046	Nejhua onihualaj ipan nin tlalticpactli quej tlanextli para quitemaca tlanextli, ihuan quion non tlacamej huelisquej quitasquej non tlen melahuac de Dios, ihuan no cuali mohuicasquej ipan non cuali ojtli. Cuacon san aquinion de non nechneltocas xmocahuas ipan tlayohual.
43012047	Tla acaj quicaqui notlajtol ihuan xquineltoca, xnejhua nictlajtlacolmacas, pampa nejhua onihualaj xpara niquintlajtlacolmacas non tlalticpactlacamej, yej no para niquinmaquixtis.
43012048	Non xnechnequi ihuan xquinequi nechcaquis yi quipiya aquin quitlajtlacolmacas. Non notlajtol yoniquijtoj yejhua quitlajtlacolmacas ipan non tonal cuac polihuis nin tlalticpactli.
43012049	Quion mochihuas pampa nejhua xniquijtohua non tlen san de nejhua nicnequi, yej noTajtzin, yejhua onechhuajtitlan, ihuan yejhua onechnahuatij tlenion nejhua niquijtos ihuan tlenion nictemachtis.
43012050	Ihuan nejhua nicmatzticaj deque non tlen noTajtzin tlanahuatiya non yejhua quitemaca nemilistli para mochipa. Jhuatlica non tlen niquijtohua, niquijtohua quej yejhua onechnahuatij.
43013001	Sa se tonal polihuiya cuac non hebreos quichihuasquiyaj non fiestaj itoca pascuaj. Jesús quimatzticatca deque yoyejcoc non tiempoj para yejhua cajtehuas nin tlalticpactli ihuan yas itech iTajtzin. Yejhua mochipa oquintlajsojtlac non tlen de yejhua catcaj ipan nin tlalticpactli, ihuan aman quinmacaticatca se pruebaj de non quej quintlajsojtla.
43013002	Non diablo yoquitlalijca ipan iyolo Judas Iscariote, iconej Simón, para quitemactis Jesús inmac non tlayecanquej hebreos. Jesús quimatzticatca deque yejhua ohualej itech Dios, ihuan ocsepa mocuepas yejhua itech. Ihuan no quion quimatzticatca deque toTajtzin yoquimacac mochi poder. Jhuatlica, cuac ca tiotlac tlacuajticatcaj, ohuajmoquetz de itech non mesaj, ocuajquixtij icoton pani ihuan omotlajcoilpij ca se ixpojpoltatapajtli.
43013005	Cuacon yejhua oquitecac atl ijtic se hueyi tzohuajcal ihuan opej quimicxipajpaca itehuicalhuan ihuan niman quimicxihuajhuatztaya ca non iixpojpoltatapaj ca tlajcoilpitaya.
43013006	Cuac quicxipacasquiya Simón Pedro, Simón Pedro oquilij: —NoSeñor, ¿tejhua tinechimpajpaquilis nocxihuan?
43013007	Jesús oquinanquilij: —Aman xtiquintenderohua tlenion nicchijticaj, pero mas tocquine tiquintenderos.
43013008	Pero Pedro oquilij: —Nejhua xqueman tinechimpajpaquilis nocxihuan. Jesús oquilij: —Tla xnimitzimpajpaquilis, ayecmo nohuan timopohuas.
43013009	Simón Pedro oquilij: —Tla quion, noSeñor, amo san xnechimpajpaquili nocxihuan, no xnechimpajpaquili nomahuan ihuan notzontecon.
43013010	Pero Jesús oquilij: —Non quemach tlami maltiya xoc monequi mochi mopajpacas, sa non icxihuan, pampa mochi inacayo chipajticaj. Anmejhuan anyolchipajtoquej, masqui xanmochtin.
43013011	Jesús oquijtoj: “Xmochtin yolchipajtoquej”, pampa quimatzticatca aquinion quitemactis.
43013012	Juajtepitzin cuac yoquinmicxipajpac, Jesús ocsepa oquimaquij icoton pani, ohuajmotlalij ocsepa itech non mesaj ihuan oquintlajtoltij: —¿Anquintenderohuaj non tlen onemechchaitij?
43013013	Anmejhuan annechtocayotiyaj Temachtijqui Ihuan anmolamoj, ihuan melahuac tlen anquijtohuaj, pampa melahuac nejhua.
43013014	Cuacon, tla nejhua melahuac anmoTemachtijcaj ihuan anmolamoj yomechicxipajpac, tla quion no quion monequi anquimochihuilisquej.
43013015	Jhuatlica quiin yonimechaitij para xquitacan ihuan para anmejhuan no quion xchihuacan quej nejhua yonicchij.
43013016	Ca tlen melahuac nimechiliya se tetequichihuilijqui xejhua mas hueyixticaj de non ilamoj, ihuan nion non quititlanij xejhua más hueyixticaj de non tetitlani.
43013017	Tla anquintenderohuaj nin tlejtlemach ihuan pehua quion anquichihuaj, Dios mechtiochihuas ihuan anpaquisquej.
43013018	’Nejhua xnitlajtojticaj de anmochtin. Nejhua nicmatzticaj inyolo non yejhuan oniquintlapejpenij. Pero monequi mochihuas non tlen quijtohua non Yectlajcuiloli: “Non tlacua nohuan, omocuep mal noca.”
43013019	Aman nimechiliya cuac xe mochihua, para cuac mochihuas, anmejhuan anquineltocasquej deque nejhua melahuac niCristo.
43013020	Huel ca tlen melahuac nimechiliya aquin quiseliya non aquin nicuajtitlani, non nechseliya nejhua. Ihuan non nejhua nechseliya, no quiseliya non aquin onechhuajtitlan.
43013021	Después de nin tlen oquijtoj, Jesús omoyoltequipachtlalij, ihuan oquinmelajcaili: —Huel ca tlen melahuac nimechiliya, se de anmejhuan nechtemactis.
43013022	Cuacon non itehuicalhuan opej mootaj. Yejhuan xquimatiyaj aquinion quitenehuaya Jesús.
43013023	Ihuan se de non itehuicalhuan Jesús non chicahuac quitlajsojtlaya, inacastlan tlacuajticatca de non tlacuali ca tiotlac.
43013024	Ihuan Simón Pedro oquixnotz para ma quitlajtolti aquinion non quitenehuaya quitemactis.
43013025	Cuacon non itehuical inac omijcuanij Jesús, ihuan oquitlajtoltij: —NoSeñor, ¿aquinion non mitztemactis?
43013026	Jesús oquinanquilij: —Nicpolactis tetepichin pan, ihuan non aquin nicmacas, juatlon non nechtemactis. Quion oquichij. Oquipatzoj se tetepichin pan ihuan oquimacac Judas Iscariote, iconej Simón.
43013027	Ihuan niman cuac Judas oquicuaj non pan, niman cuacon ipan iyolo ocalac Satanás. Idiai Jesús oquilij: —Non tlenion ticchihuas, xchijtihuetzi niman.
43013028	Pero mochtinmej non catcaj itempan mesaj tlacuajticatcaj xacaj ocajsicamat tlequene oquiquilij.
43013029	Ihuan pampa Judas quipiyaya non bolsaj campa quejyehua tomin, jhuatlica sequin oquinemilijquej deque Jesús quiliyaya itlaj ma quicohuati para non fiestaj, noso itlaj ma quinmacati non probres.
43013030	Cuac Judas oquicuaj non pan, oquis huilihui. Cuacon ye tlayohua catca.
43013031	De cuac Judas oquis, Jesús oquijtoj: —Aman mopaninextiya nohueyilis, nejhua aquin onimochij Tlacatl. Ihuan no ihueyilis Dios mopaninextiya notechcopa.
43013032	Ihuan tla nejhua aquin onimochij Tlacatl nicteititiya ihueyilis Dios, cuacon Dios no quipaninextis ihueyilis, ihuan niman quichihuas.
43013033	Nopilhuantzitzihuan, xoc anmohuan niyas miyec tiempoj. Anmejhuan annechtemosquej, pero no quion quej oniquimilij non hebreos no quion anmechiliya aman: Anmejhuan xanhuelis nenyasquej campa nejhua niyoj.
43013034	Nemechmaca nin yoncuic mandamientoj: xmotlajsojtlacan anmejhuan ihuan ocsequin. Quion quej nejhua nimechtlajsojtla, anmejhuan no quion xmotlajsojtlacan ihuan ocsequin.
43013035	Tla anmotlajsotlaj entre anmejhuan, mochi tlacatl quitas deque anmejhuan annotehuicalhuan.
43013036	Simón Pedro oquitlajtoltij Jesús: —NoSeñor, ¿canion tiyoj? Ihuan Jesús oquinanquilij: —Campa nejhua niyoj, xhuelis tinechtocas aman, pero tinechtocas después.
43013037	Ihuan cuacon Pedro oquilij: —NoSeñor, ¿tlequene xhuelis nimitztocas aman? Nicpiya noyolo para nictemacas nonemilis por tejhua.
43013038	Jesús oquitlajtoltij: —¿Melahuac ticpiya moyolo para tictemacas monemilis por nejhua? Ca tlen melahuac nimitziliya, antes que tzajtzis non poyox, tejhua yotinechixcuamacaj yexpa.
43014001	’Anmejhuan amo lacuaj xmotequipachocan. Xtlalican anmoyolo itech Dios ihuan no xtlalican anmoyolo notech nejhua.
43014002	Ne ichan noTajtzin oncaj miyec chanyotl campa huelis chantisquej. Tla xonyasquiya miyec chanyotl, xno nemechijlisquiya. Aman quion, niyoj para niconyectlalis campa anmonchantisquej.
43014003	Ihuan tla yonitlayecchihuato, ocsepa nihualas para nemechhuicas anmejhuan no anyasquej campa nejhua niyas.
43014004	Ihuan anmejhuan ye nenquimatztoquej canion niyoj, ihuan ye nenquixmatztoquej non ojtli.
43014005	Cuacon Tomás oquilij: —NoSeñor, tejhuan xticmatij canion tiyoj. ¿Quenion tiquixmatisquej non ojtli?
43014006	Jesús oquinanquilij: —Huel ca tlen melahuac nejhua niojtli, ihuan nejhua nitlen melahuac, ihuan no nejhua ninemilistli. Tla xpor nejhua xacaj huelis ajsis itech noTajtzin.
43014007	Tla anmejhuan annechixmatisquiyaj nejhua, no anquixmatisquiyaj noTajtzin. Ihuan desde aman anquixmatij ihuan ye anquitztoquej.
43014008	Cuacon Felipe oquilij: —NoSeñor, xtechcahuili ma tiquitacan toTajtzin, ihuan ca juatlon tiyolpachihuisquej.
43014009	Jesús oquinanquilij: —Felipe, masqui hueyi tiempoj anmohuan nicaj, ¿xe tinechixmati? Non aquin nechita, no ijqui quita noTajtzin. Cuacon, ¿tlequene tinechtlajtlaniliya ma anmechititi non toTajtzin?
43014010	¿Xticneltoca deque nejhua nicaj ihuan noTajtzin ihuan noTajtzin nohuan caj? Non tlen nimechiliya, xniquijtohua san de nejhua. Non noTajtzin nohuan nemi, yejhua tequipanohua para yejhua.
43014011	Cuacon Jesús oquimilij itehuicalhuan: —Xneltocacan non tlen nimechiliya deque nejhua nicaj ihuan noTajtzin, ihuan noTajtzin nohuan caj. Ihuan tla amo anquineltocaj non tlen nimechiliya, xneltocacan itech non tequitl tlen nicchihua.
43014012	Huel ca tlen melahuac nimechiliya, non aquin nechneltocas no quichihuas non tlen nejhua nicchihua. Ihuan yejhua quichihuas no ijqui non tequitl más huejhueyi, pampa nejhua niyas campa caj noTajtzin.
43014013	Ihuan mochi tlen anmejhuan antlajtlanisquej ca notoca, nejhua nicchihuas para quion nicteititis ihueyilis noTajtzin nejhua aquin niiConej.
43014014	Nejhua nicchihuas san tlenion antlajtlanisquej pampa anmohuica nohuan.
43014015	’Tla anmejhuan annechtlajsojtlaj, xtlacamatican nomandamientos.
43014016	Ihuan nejhua nictlatlajtis noTajtzin ma mechajtitlanili non aquin mechyolchicahuas, mechpalehuis ihuan anmohuan nemis para mochipa.
43014017	Non Espíritu Santo de tlen melahuac, non yejhua mechtlamachilistis ca non tlen melahuac ca Dios. Non tlalticpactlacamej xhuelij quiseliyaj pampa xhuelij quitaj nion quixmatij. Pero anmejhuan anquixmatij, pampa yejhua anmohuan nemi ihuan anmohuan yas.
43014018	Cuac niyas nejhua xanmechcahuas anicnomej, yej nimocuepas para anmohuan nichantis.
43014019	Sa tetepichin tiempoj ihuan non tlalticpactlacamej xoc nechitasquej, pero anmejhuan annechitasquej. Ihuan anmejhuan annemisquej pampa nejhua ninemi.
43014020	Ipan non tonal anmejhuan anquimatisquej deque nejhua nicaj ihuan noTajtzin, ihuan anmejhuan nohuan anyasquej, ihuan nejhua niyas anmohuan.
43014021	Non quimati ihuan quitlacamati nomandamientos, ca tlen melahuac nechtlajsojtla. Ihuan non aquin nechtlajsojtla noTajtzin no quitlajsojtlas. Ihuan nejhua no quion nictlajsojtlas ihuan itech nimoteititis.
43014022	Judas, non xejhua Iscariote, oquilij: —NoSeñor, ¿tlequene timoteititis san totech tejhuan, ihuan xintech non tlalticpactlacamej?
43014023	Jesús oquinanquilij: —Non aquin nechtlajsojtla, quitencaqui de non tlen niquijtohua. Ihuan noTajtzin quitlajsojtlas, ihuan noTajtzin ihuan nejhua tihualasquej ihuan tichantisquej.
43014024	Non xnechtlajsojtla, amo quicaqui non tlen niquijtohua. Nin nemachtili niquijtojticaj ihuan anquicactoquej xde nejhua, yej de noTajtzin non onechhuajtitlan.
43014025	’Mochi nin anmechijlijticaj ya que anmohuan nicaj.
43014026	Pero non Espíritu Santo cuajtitlanis noTajtzin pampa nohuan anmohuica yejhua mechyolchicahuas ihuan mechpalehuis, yejhua mochi mechmachtis ihuan mechilnamictis mochi tlen yonmechilij.
43014027	’Anmejhuan nimechnahuatiya ca cuali. Nejhua nimechmaca yolsehuilistli, pero nejhua xnimechmaca non yolsehuilistli quej quitemacaj non tlalticpactlacamej. Amo lacuaj ximotequipachtlalican ihuan amo xmomojtican.
43014028	Aman yonquicacquej deque nejhua yi niyas, ihuan deque nimocuepas para ocsepa anmohuan niyas. Tla melahuac annechtlajsojtlasquiyaj, ampaquisquiyaj deque yiniyoj itech noTajtzin, pampa yejhua mas hueyixticaj que nejhua.
43014029	Jhuatlin nimechiliya ya que xe niyoj, para cuac mochihuas, anmejhuan anquineltocasquej.
43014030	’Xoc lacuaj anmohuan nitlajtos, pampa yi hualas non tlamandarohua ipan nin tlalticpactli. Masqui yejhua xquipiya poder para nechtlanis,
43014031	monequi quion mochihuas para non tlacamej mochtin quimatisquej deque nejhua nictlajsojtla noTajtzin ihuan deque nejhua nicchihua non tlen yejhua quinequi. Xmoquetzacan, chohuej de nican.
43015001	Ihuan Jesús oquimilij: —Nejhua niquej melahuac icomecayo non uvas, ihuan noTajtzin yejhua quitlamatequiliya non icomecayo non uvas.
43015002	Yejhua quitequi mochi imama tlen xtlaquij, pero quintlacuijcuiliya ihuan quimpojpohua mochtin non imamahuan de non tlaquij para mas ma tlaquican.
43015003	Anmejhuan yancatquej chipajquej itechcopa non nemachtili yonemechilij.
43015004	Mochipa xnemican nohuan, quion quej nejhua mochipa anmohuan nicaj. Se ima non uvas xhueli tlaqui san de yejhua, tla xihuan netechijticaj non icomecayo. No quion anmejhuan xanhuelisquej antlaquisquej tla xannetechijtoquej ca nohuan.
43015005	’Nejhua niquej melahuac icomecayo non uvas, ihuan anmejhuan non imamahuan. Non aquin nemi nohuan, ihuan nejhua no ijqui ihuan ninemi, miyec quitlaquiltis non tlaquilyotl; pampa san anmejhuan xanhuelisquej itlaj anquichihuasquej tla xnoca.
43015006	Non aquin xmochipa nemis nohuan, quitzontequisquej ihuan quitlajcalisquej huejca ihuan huaquis. Quej non tlacomaitl colochosquej ihuan quitlatisquej.
43015007	’Tla anmejhuan mochipa annemij nohuan ihuan annechtlacamatij non tlen onemechmachtij, xtlajtlanican Dios tlenion anquinequisquej ihuan mechmacasquej.
43015008	Cuac anmejhuan anquipiyaj miyec anmotlacyo, noTajtzin quiseliya hueyilistli, ihuan ijquion anmochihuaj huel melahuac annotehuicalhuan.
43015009	Nejhua nimechtlajsojtla quion quej noTajtzin nechtlajsojtla. Xmohuicacan ipan non notlajsojtlalis nimechpiyaliya.
43015010	Tla anquitlacamatij nomandamientos, anmohuicasquej ipan notetlajsojtlalis quej nemechpiyaliya, no quion quej nejhua nictlacamatztij imandamientos noTajtzin ihuan nimohuica ipan non itetlajsojtlalis non yejhua nechpiyaliya.
43015011	’Nejhua quion nimechtlanojnotza para nopaquilis onyas ipan anmoyolo, ihuan anmejhuan xixhuican de paquilistli.
43015012	Nin yejhua nomandamientoj: Xmotlajsojtlacan se ihuan ocsequin quion quej nejhua nimechtlajsojtla.
43015013	Non tetlajsojtlalistli más hueyi acaj huelis quipiyas non cuac quinequis miquis impampa iamigos.
43015014	Ihuan anmejhuan annoamigos tla anquichihuaj tlen nejhua nemechnahuatiya.
43015015	Nejhua xoc nimechnotzas de tlapalehuijquej pampa non tlapalehuijqui xquimati tlen quichihua ipatrón. Pero nimechtocayotiya de no amigos, pampa yonimechititij mochi tlen noTajtzin onechilij.
43015016	Anmejhuan xonnechtlapejpenijquej, nejhua, yej nejhua onimechtlapejpenij ihuan onimechnahuatij xacan ihuan xpíacan miyec anmotlacyo de non mocahuas para mochipa. Ihuan cuacon quemaj noTajtzin mechmacas mochi tlen anquitlajtlanilisquej ica notoca.
43015017	Nin yejhua, nimechnahuatiya: Xmotlajsojtlacan se ihuan ocsequin.
43015018	’Tla non tlalticpactlacamej anmechcocoliyaj, xmatican deque primero onechcocolijquej nejhua.
43015019	Tla anmejhuan anyasquiyaj de nin tlalticpactli, non tlalticpactlacamej xnechneltocaj, anmechtlajsojtlasquiyaj quej yejhuan motlajsojtlaj. Pero nejhua onimechtlapejpenij intzalan non tlalticpactlacamej. Jhuatlica non tlalticpactlacamej anmechcocoliyaj pampa anmejhuan xoc de nin tlalticpactli.
43015020	Xquilnamiquican non tlen onemechilij: “Xacaj tlapalehuijquij más hueyixticaj que ilamoj.” Tla nejhua nechtlahueltocatinemi, anmejhuan no amechtlahueltocatinemisquej. Ihuan tla oquitlacamatquej nonemachtil, no quitlacamatisquej anmotemachtil.
43015021	Jhuatlin nin mechaitisquej san pampa anoaxcahuan. Quion mochihua pampa xquixmatij non onechhuajtitlan.
43015022	’Tla nejhua, xniquinhuajtlanojnotzasquiya, yejhuan xquipiyasquiyaj tlajtlacoli. Pero aman xhuelis quijtosquej deque yejhuan xquipiyaj tlajtlacoli.
43015023	Cuacon non nechcocoliya nejhua, no quicocoliya noTajtzin.
43015024	Xquipiyasquiyaj tlajtlacoli, tla nejhua xnicchihuasquiya intzalan non tlen xqueman acaj oquichij. Pero miyec milagros yoquitaquej onicchij, ihuan masqui yoquitaquej non milagros onicchij yejhuan nechcocoliyaj ihuan no ijqui quicocoliyaj noTajtzin.
43015025	Pero nin mochihua para tenquisas non tlajtoli tlajcuilolnesticaj ipan imandamientos de non quion quijtohua: “Onechcocolijquej masqui xitlaj ipampa.”
43015026	’Pero nicuajtitlanis non Espíritu Santo de non hualas de noTajtzin. Yejhua tepalehuis, ihuan teyolchicahuas, ihuan quiteititis de non tlen melahuac ca Dios. Yejhua teixcomacas noca nejhua.
43015027	Ihuan anmejhuan no anquijtosquej deque noca anteixcomacaj, pampa desde onipej nitemachtiya, nohuan annemij.
43016001	’Nimechiliya nin tlejtlemach para amo annechcahuasquej de annechneltocasquej.
43016002	Mechhuajquixtisquej ipan non sinagogas, ihuan quemach ajsis non tiempoj cuac acaj mechmictis quinemilis ca jhuatlon quitequipanohua Dios.
43016003	Jhuatlin nin anmechchihuilisquej pampa xqueman oquixmatquej noTajtzin nion nejhua.
43016004	Pero nejhua jhuatlin nimechiliya para cuac ajsis non tiempoj quion anmechchihuilisquej, anquilnamiquisquej deque nejhua yonimechilijca. ’Xonimechilij nin tlejtlemach cuac primero onipej ninmechmachtiya, pampa nejhua anmohuan ninemiya.
43016005	Pero aman ye niyoj para ompa niyas ihuan non onechhuajtitlan, ihuan nion se de anmejhuan xacaj nechtlajtoltiya canion niyoj.
43016006	Pero anmejhuan yoanmotequipachtlalijquej chicahuac pampa tlemach onemechilij.
43016007	Pero nimechiliya ca tlen melahuac. Más cuali para anmejhuan, ma niyoj, pampa tla nejhua xnias, xhualasquiya non teyolchicajqui. Pero tla nias, nejhua nicuajtitlanis anmotech.
43016008	Cuac yejhua hualas, quinmachiltis non tlalticpactlacamej deque quipiyaj tlajtlacoli, ihuan deque oncaj se cuali ojtli para ipan mohuicasquej, ihuan deque Dios quinyolcuitis ihuan quintlajtlacolmacas tla xtlaneltocasquej.
43016009	Yejhua quinmilis, catquej tlajtlacolejquej pampa xnechneltocaj.
43016010	Yejhua quinmilis deque huelis quipiyasquej non ojtli melajqui, pampa nejhua niyoj campa nemi noTajtzin, ihuan anmejhuan xoc mas annechitasquej.
43016011	Ihuan yejhua quintitis deque Dios quinyolcuitis ihuan quintlajtlacolmacas, pampa non diablo de non tlamandarohua ipan nin tlalticpactli, ye cuali yoquitlajtlacolmacaquej.
43016012	’Nicpiya miyec tlenion nimechilis, pero anmejhuan aman xanhuelisquej ancajsicamatisquej.
43016013	Pero cuac hualas non Espíritu Santo de non tlen melahuac, quiteajsicamachiltis non tlen melahuac, pampa xmechilis san de yejhua itlamachilis, yej quijtos mochi tlen quicaqui itech noTajtzin. Ihuan no mechmachiltis non tlemach mochihuas mas después.
43016014	Yejhua nechmacas hueyilistli pampa quiselis non tlen de nejhua ihuan mechpaninextilis.
43016015	Mochi tlen quipiya noTajtzin, no de nejhua. Jhuatlica oniquijtoj deque non Espíritu Santo quiselis non tlen melahuac noca nejhua ihuan mechpaninextilis.
43016016	’Xhuejcajtica yas xoc annechitasquej, ihuan quemaj masqui mas huejcaj annechitasquej ocsepa.
43016017	Cuacon sequin itehuicalhuan omotlajtoltijquej entre yejhuan: —¿Tlenion quijtosnequi nin tlen oquijtoj: “Xhuejcajtica yas ihuan xoc annechitasquej, ihuan quemaj masqui mas huejcaj annechitasquej ocsepa”, ihuan no oquijtoj: “Pampa nejhua niyas campa nemi noTajtzin”?
43016018	¿Tlenion, quijtosnequi ca juatlon deque quijtohua, “xhuejcajtica yas”? Xticajsicamatij tlenion quijtojticaj.
43016019	Jesús oquimomacac cuentaj deque yejhuan quinequiyaj itlaj quitlajtoltisquej, ihuan oquimilij: —Xhuejcajtica yas ihuan xoc annechitasquej, ihuan quemaj masqui mas huejcaj annechitasquej ocsepa. ¿Jhuatlin nin anquimotlajtoltijtoquej entre anmejhuan?
43016020	Huel ca tlen melahuac nimechiliya, anmejhuan anchocasquej ihuan anmotequipachtlalisquej, ihuan non tlalticpactlacamej yejhuan paquisquej. Pero anmejhuan masqui anmotequipachtlalisquej después non mocuepas de paquilistli.
43016021	Cuac se sihuatl ye quitlacatilis se conetzintli, moyoltequipachtlaliya pampa yoyejcoc non horaj para mopilhuajtis. Pero cuac yotlacat non iconetzin, xoc quilnamiqui tla oquicocoj, pampa no ijqui paqui chicahuac deque yotlacat iconetzin ipan nin tlalticpactli.
43016022	No quion mochihua anmoca. Aman anmotlayocoxtlaliyaj. Pero nejhua ocsepa nihualas ihuan nemechitas, ihuan cuacon anmoyolo chicahuac paquis. Ihuan non anmopaquilis xacaj huelis mechcuilis.
43016023	’Ipan non tonal amo itlaj annechtlajtoltisquej. Huel ca tlen melahuac, nimechiliya ca noTajtzin mechmacas mochi tlen anquitlajtlanilisquej ca notoca.
43016024	Hasta aman anmejhuan xe itlaj anquitlajtlanij can nejhua notoca. Xtlajtlanican ihuan anquiselisquej para anixhuisquej de paquilistli.
43016025	’Nin tlemach yonemechilij ca ejemplos. Pero yejcos tonal xoc itlaj nimichilis ca ejemplos, sino que nimechilis mochi cuali inahuac noTajtzin.
43016026	Ipan non tonal anmejhuan anquitlajtlanilisquej noTajtzin ca nejhua notoca, ihuan nejhua xoc menester nictlajtlanilis itlaj anmopampa,
43016027	pampa sa no yejhua noTajtzin mechtlajsojtla. Yejhua mechtlajsojtla pampa anmejhuan annechtlajsojtlaj ihuan anquineltocaj deque nejhua itech onihualej.
43016028	Melahuac nejhua oniquis itech noTajtzin para onihualaj ipan nin tlalticpactli. Ihuan aman nicajtehuas nin tlalticpactli para ocsepa niyas itech noTajtzin.
43016029	Cuacon non itehuicalhuan oquilijquej: —Aman quemaj titlajtojticaj quej ijqui xoc ica ejemplos.
43016030	Aman ticmatij deque tejhua ticmati mochi tlejtlemach ihuan xpolihui acaj mitztlajtoltis. Jhuatlica ticneltocaj deque otihualej itech Dios.
43016031	Jesús oquinnanquilij: —¿Cuacon, quej aman antlaneltocaj?
43016032	Yompa huitz non horas, ihuan sa no aman, cuac anmejhuan anmoxinepalosquej. Cada se yas sa campaca quinequis ihuan sa noseltzin annechcahuasquej. Pero xnoseltzin nimocahua pampa noTajtzin nohuan nemi.
43016033	Mochi nin nimechiliya para xpiyacan yolsehuilistli pampa san secne annemij nohuan. Ipan nin tlalticpactli antlajyohuisquej, pero xmoyolchicahuacan pampa nejhua yonictlan mochi nin tlalticpactli.
43017001	Cuac Jesús otlan quijtohua nin tlajtoli, oajcotlachix ilhuicac, ihuan oquijtoj: —NoTajtzin, yoyejcoc nin horas. Xnechhueyili nejhua nimoConej para no nimitzhueyilis.
43017002	Pampa tejhua yotinechmacac nejhua nimoConej mochi poder ipan mochi tlacatl, para niquinmacas nemilistli para mochipa mochtin non yotinechinmacac.
43017003	Para quiselisquej non nemilistli para mochipa, monequi ma mitzixmatican san tejhua moseltzin melahuac tiDios. Ihuan no quion nejhua ma nechixmatican niJesucristo aquin otinechhuajtitlan.
43017004	Nejhua yonimitzhueyitenej ipan nin tlalticpactli. Ihuan yonitlan nicchihua mochi tlen otinechnahuatij nicchihuas.
43017005	Aman, quemaj noTajtzin, xnechmaca ne monahuac sa no yejhua non hueyilistli mohuan onicpix cuac nin tlalticpactli xe ocatca.
43017006	De non aquin tejhua otiquintlapejpeni intzalan non tlalticpactlacamej para otinechinmacac, yoniquinmachiltij aquinion tejhua. Motlatquihuan catcaj, ihuan tejhua otinechinmacac, ihuan yoquitlacamatquej non tlen monemachtil.
43017007	Aman quimatztoquej deque mochi non tlen otinechmacac hualehua de monahuac.
43017008	Yoniquinmacac monemachtil non otinechmacac, ihuan yejhuan yoquiselijquej. Aman yejhuan quimatij deque melahuac motech onihualej, ihuan quineltocaj deque tejhua otinechhuajtitlan.
43017009	’Nejhua nimitztlatlajtiya por yejhuan. Ihuan nejhua xnimitztlatlajtiya impampa non tlalticpactlacamej, yej nejhua nimitztlatlajtiya impampa non otinechinmacac pampa yejhuan motlatquihuan.
43017010	Mochi tlen nicpiya no ijqui de tejhua, ihuan non tlen ticpiya no ijqui de nejhua, ihuan por medio de nohueyilis mopaninextiya.
43017011	’Nejhua xoc nimocahuas mas tiempoj ipan nin tlalticpactli, pero yejhuan mocahuasquej ipan nin tlalticpactli, ihuan nejhua niyas para mohuan niyas. NoyecTajtzin, xquinmanohui ca mopoder non otinechinmacac, para ma sepan nemican san secne quion quej tejhua ihuan nejhua.
43017012	Cuac nejhua nicatca inhuan ipan nin tlalticpactli, non otinechinmacac oniquinmanohuij ca mopoder. Ihuan xacaj de yejhuan opolij, yej de non yi ocatca para polihuis para quion omocompliroj non tlen quijtohua non Yectlajcuiloli.
43017013	’Aman ye niyoj campa tejhua ticaj, pero mientras nicaj ipan nin tlalticpactli jhuatlin nin tlemach niquijtohua, para yejhuan ma quipiyacan sa no ijqui non paquilistli nejhua nicpiya.
43017014	Nejhua yoniquinmacac monemachtil, pero non tlalticpactlacamej quincocoliyaj, pampa yejhuan xoc mohuicaj quej non tlalticpactlacamej, no ijqui nejhua xnimohuica quej non tlalticpactlacamej.
43017015	Nejhua xnimitztlajtlaniliya para xquinquixti intzalan non tlalticpactlacamej, sino que nimitztlajtlaniliya xquinmanohui de itech non moxicohuani.
43017016	Quion quej nejhua xnimohuica quej non tlalticpactlacamej, yejhuan no xmohuicaj quej non tlalticpactlacamej.
43017017	Xchihua para yejhuan mitzmacasquej iminemilis para mitztequipanosquej itechcopa non tlen melahuac. Motlajtol non tlen melahuac.
43017018	Quion quej tejhua otinechhuajtitlan entre non tlalticpactlacamej, no ijqui quion nejhua niquintitlani yejhuan entre non tlalticpactlacamej.
43017019	Ihuan impampa yejhuan sa no no ijqui mitzmacasquej iminemilis para mitztequipanosquej itech non t len melahuac.
43017020	’Pero nimitztlatlajtiya xsan impampa yejhuan, yej no ijqui impampa non tlaneltocasquej después itechcopa non intemachtil.
43017021	Timitztlatlajniya para mochtinmej yejhuan ma yacan san secne. Oh noTajtzin ma sepan yacan tohuan no ijqui quion quej tejhua ticaj nohuan ihuan nejhua nicaj mohuan. Huel melahuac, san secne ma yacan para non tlalticpactlacamej quineltocasquej deque tejhua otinechhuajtitlan.
43017022	Nejhua yoniquinmacac yejhuan non mismoj hueyilistli de non tejhua otinechmacac para san se ma yacan, no quion quej tejhua ticaj san secne nohuan.
43017023	Nejhua nicaj inhuan ihuan tejhua ticaj nohuan, para yejhuan san se ma yacan huel melahuac ihuan quion non tlalticpactlacamej quimatisquej deque tejhua otinechhuajtitlan, ihuan deque mopilhuan tiquintlajsojtla chicahuac quej nejhua tinechtlajsojtla.
43017024	’NoTajtzin, nicnequi para non tejhua otinechinmacac nohuan ma yacan campa niyas para ma quitacan non hueyilistli otinechmacac. Nicpiya non hueyilistli pampa otinechtlajsojtlac desde cuac nin tlalticpactli xe ocatca.
43017025	NoyecTajtzin, non chantij pa nin tlalticpactli xmitzixmatij, pero nejhua nimitzixmati, ihuan nin notehuicalhuan yi quimatztoquej deque tejhua otinechhuajtitlan.
43017026	Yoniquinmachiltij aquin tejhua, ihuan todavía niquinmachiltijtas para non tetlajsojtlalistli tinechpiyaliya ma ya inhuan, ihuan para nejhua mismojma niya intech.
43018001	Cuac Jesús yotlan momachtiya, oquis inhuan itehuicalhuan ihuan oquipanotoj non atoyatzintli itoca Cedrón. Ompa ocatcaj miyec olivoscujmej campa Jesús ocalac inhuan non itehuicalhuan.
43018002	Judas, non quitemactis Jesús, nojqui ompa ixlamatiya, pampa Jesús miyecpa omosentlalito inhuan itehuicalhuan ompa ne.
43018003	Ihuan Judas oajsic ompa inhuan miyec soldados, inhuan sequin policías de non tiopan oquinhuajtitlanquej non fariseos ihuan intlayecancahuan non tiopantlacamej. Yejhuan yayaj ca armas, ihuan quitquiyaj lámparas, ihuan intlexochtlahuil.
43018004	Jesús yi quimatzticatca tlenion ipan mochihuas. Jhuatlica yejhua oquinnamiquito, ihuan oquintlajtoltij: —¿Aquinion anquitejtemohuaj?
43018005	Yejhuan otlananquilijquej: —Tictemohuaj Jesús de Nazaret. Jesús oquinnanquilij: —Nejhua niJesús. Judas, non quitemactijticatca Jesús no ompa inhuan catca.
43018006	Ihuan cuac Jesús oquimilij: “Nejhua niJesús”, yejhuan otzintlaniquisquej ihuan ohuetzquej tlalpan.
43018007	Cuacon Jesús ocsepa oquintlajtoltij: —¿Aquinion anquitejtemohuaj? Ihuan yejhuan oquijtojquej: —Tictemohuaj Jesús de Nazaret.
43018008	Ihuan Jesús oquimilij: —Yonemechilij deque nejhua niJesús. Tla nejhua annechtejtemohuaj, cuacon xquincahuacan nin ocsequin ma huiyan.
43018009	Nin omochij para quion omocompliroj non tlen sa no yejhua Jesús oquijtoca: “De non noTajtzin onechinmacac nion se xopolij.”
43018010	Cuacon Simón Pedro, ca yejhua quipiyaya se espadaj, ocuilantihuetz ihuan oquitzontequilij iyecmanacas se tlacatl itoca Malco, non itlaquehual catca de non mas hueyi tlayecanqui catca intech non tiopantlacamej.
43018011	Pero Jesús oquilij Pedro: —Xcalaqui moespadaj campa otiquixtij. Tla noTajtzin nechpanoltiya ipan nin tlajyohuilistli, ¿ticnemiliya nejhua xnicnequis nipanos?
43018012	Cuacon non soldados ihuan non tlamandarojqui ca policías de non hebreos ocajsiquej Jesús, ihuan oquilpijquej.
43018013	Idiai ocuicaquej ichan Anás. Nin Anás imontaj catca Caifás ihuan yejhua catca mas hueyi tlayecanqui catca intech non tiopantlacamej de ipan non año.
43018014	Nin Caifás yejhua oquimilijca non hebreos deque mas cuali para yejhuan, tla se tlacatl miquis ipampa mochi non país.
43018015	Simón Pedro ihuan ocse itehuical quitocatayaj Jesús. Non ocse itehuical quixmatiya non mas hueyi intlayecancaj non tiopantlacamej. Jhuatlica no ocalac ihuan Jesús ipan iquiyahuac non tlayecanqui.
43018016	Pero Pedro omocajca ne quiyahuaccaltenco. Jhuatlica non itehuical quixmatiya non mas hueyitlayecanqui de non tiopantlacamej, oquisaco para ihuan otlajtoj non sihuatl tlajpixqui de non caltemitl, ihuan oquicalaquij Pedro.
43018017	Cuacon non sihuatl tlajpixqui de non caltemitl quion oquitlajtoltij Pedro: —¿Tejhua xno tiitehuical non tlacatl? Pedro oquinanquilij: —Amo, nejhua xniquixmati.
43018018	Ihuan pampa sehuaticatca, non tequipanojquej ihuan non policías otlatlatijquej ca tecol huan ompa moquetzticatcaj ompa mototonijticatcaj. Pedro no ijqui ompa inhuan mototonijticatca ca non tlexochtli.
43018019	Non tlayecanqui intech non tiopantlacamej oquitlajtoltij Jesús de non itehuicalhuan, ihuan de non tlen quitemachtiyaya.
43018020	Jesús oquilij: —Nejhua donde quiera imixpan nitlajtohuaya, ixpan mochi tlacamej. Mochipa nitemachtiyaya ipan non sinagogas ihuan ipan non tiopan campa mosentlaliyaj mochtin non hebreos. Quion, nejhua xitlaj san oniquichtacaijtoj.
43018021	¿Tlequene nejhua tinechtlajtoltiya? Xquintlajtolti non nechcaquiyaj. Yejhuan ma quijtocan tlenion niquimiliyaya. Yejhuan quimatztoquej tlenion oniquinmachtij.
43018022	Cuac Jesús quion oquijtoj, se ipolicíaj non hueyi tiopan pa catca oquixayacahuitec, ihuan oquilij: —¿Ijquion ticnanquiliya non mas hueyi intlayecancaj non tiopantlacamej?
43018023	Jesús oquinanquilij: —Tla itlaj xcuali oniquijtoj, xquijto tlenion non xcuali. Pero tla cuali non tlen oniquijtoj, ¿tlequene, tinechixtetlatziniya?
43018024	Cuacon Anás otlanahuatij ma cuicacan itech Caifás non mas hueyi tlayecanqui de non tiopantlacamej. Jesús todavía osalijtiyaj.
43018025	Cuac non mochijticatca Pedro todavía mototonijticatca itech non tlexochtli ihuan oquilijquej: —¿Tejhua xno tiitehuical non tlacatl? Ihuan Pedro oquixcuamacaj, ihuan oquijtoj: —Amo, nejhua amo.
43018026	Cuacon se de non quitequipanohuiliya non tlayecanqui intech non tiopantlacamej, se de non quen quitaya non tlacatl Pedro oquinacastzontecca, quion oquitlajtoltij Pedro: —¿Xihuan onimitzitac ne ipan cojtlaquilyoj?
43018027	Pedro ocsepa oquixcuamacaj Jesús, ihuan cuacon ohuajtzajtzic se poyox.
43018028	Cuacon oquijcuanijquej Jesús de ichan Caifás ihuan ocuicaquej ipan ipalacioj non gobernador. Cuacon yi huajtlanestaya ihuan non hebreos xocalacquej ipan non palacioj para amo motlajtlacoltisquiyaj ixpan Dios. Tla motlajtlacoltisquiyaj ixpan Dios, xhuelisquiyaj quicuasquiyaj non tlacuali ipan non fiestaj pascuaj. Jhuatlica xocalacquej ne ipan non palacioj.
43018029	Jhuatlica Pilato ohuajquis para oquinnotz, ihuan oquimilij: —¿De tlenion anquitelhuiyaj nin tlacatl?
43018030	Yejhuan oquinanquilijquej: —Tla yejhua cuali tlacatl yasquiya xtimitzajhuiquilisquiyaj.
43018031	Cuacon Pilato oquimilij: —Xcuicacan. Anmejhuan xyolcuitican ihuan xtlajtlacolmacacan quej non anmoleyes quijtohua. Non hebreos oquinanquilijquej: —Pero tejhuan tihebreos xtechcahuiliya non ileyes César acaj ticmictisquej.
43018032	Quion omocompliroj non tlen Jesús oquijtojca deque yejhua yi ocatca para quion miquis.
43018033	Pilato ocsepa ocalaquito ne ipan ipalacioj, oconotz Jesús ihuan quion oquitlajtoltij: —¿Tejhua tiinRey non hebreos?
43018034	Jesús oquilij: —¿Non tlen tinechtlajtoltiya san tejhua ticnemiliya, noso pampa ocsequin omitzilijquej aquin nejhua?
43018035	Pilato oquinanquilij: —¿Tlen quej tiquita nejhua nihebreoj? Non mochantlacahuan ihuan non tlayecanquej tiopantlacamej yejhuan omitztemacacoj nomac. ¿Tlenion oticchij?
43018036	Cuacon Jesús oquinanquilij: —Nejhua xnitlamandarohua nican ipan nin tlalticpactli quej se rey. Tla nitlamandarosquiya nican, non nohuan quistinemij nechmanohuisquiyaj para nejhua xnechtemacasquiyaj intech non hebreos. Pero nejhua xnitlamandarohua nican ipan nin tlalticpactli.
43018037	Cuacon Pilato oquilij: —Tla quion, ¿tejhua tiRey? Jesús oquinanquilij: —Nejhua niRey quej tejhua tiquijtohua. Nejhua onitlacat ihuan onihualaj ipan nin tlalticpactli para onictepaninextilico non tlen melahuac. Mochtin non quitlacamatij non tlen melahuac, quicaquij tlen nejhua niquijtohua.
43018038	Pilato oquilij: —¿Tlenion non, tlen melahuac? Cuac quion yoquitlajtoltij, ocsepa ohuajquis para oquinnotz non hebreos, ihuan oquimilij: —Nejhua xitlaj tlajtlacoli nicnextilya nin tlacatl.
43018039	Pero quion huajmochijtij deque nejhua nimechmacahuiliya se de non tzacticaj ipan nin fiestaj pascuaj. ¿Anquinequij, ma nimechmacahuili inRey non hebreos?
43018040	Cuacon mochtin ocsepa otzajtziquej: —¡Non Jesús amo ticmacahuas! ¡Xmacahua Barrabás! Ihuan nin Barrabás, se tlachtecqui catca.
43019001	Ihuan cuacon Pilato oquitemacuitij Jesús ihuan otlanahuatij ma cuitequican.
43019002	Non soldados oquichijchijquej se coronaj de huitztli ihuan ocaquiltijquej Jesús. Ihuan no ocaquiltijquej se tatapajtli moradoj.
43019003	Cuacon opejquej majarrimarohuaj inahuac, ihuan quiliyayaj: —¡Timitzhueyitenehuaj, tejhua Rey de non hebreos! Ihuan quixayacahuijhuitequiyaj.
43019004	Cuacon Pilato ocsepa ohuajquis ihuan oquimilij non hebreos: —Xquitacan, nicuajquixtiya nican para xmatican deque xitlaj tlajtlacoli quipiya.
43019005	Ihuan Jesús ohuajquis cuajmaquijtaya icoronaj de huitztli ihuan hualactaya ca non icoton moradoj. Cuacon Pilato oquimilij: —¡Xquitacan, nican caj nin tlacatl!
43019006	Cuac non tlayecanquej tiopantlacamej ihuan non policías oquitaquej Jesús, opejquej tzajtzij: —¡Xcrucificaro! ¡Xcrucificaro! Pilato oquimilij: —Anmejhuan xcuicacan ihuan xcrucificarocan, pampa nejhua xnicnextiliya nion se tlajtlacoli de yejhua.
43019007	Pero non hebreos oquilijquej: —Tejhuan ticpiyaj se toley. Ihuan non toley quijtohua deque monequi para yejhua miquis, pampa omotenej iConej Dios.
43019008	Cuac Pilato quion oquicac, mas chicahuac omomojtij.
43019009	Ocsepa ocalaquito ne ijtic non palacioj, ihuan oquitlajtoltij Jesús: —¿Canion tihualehua tejhua? Pero Jesús xitlaj oquinanquilij.
43019010	Cuacon Pilato oquilij: —¿Xitlaj tinechnanquiliya? ¿Tlen xticmati deque nicpiya autoridad para nimitzcrucificaros, ihuan no nicpiya autoridad para nimitzmacahuas?
43019011	Jesús oquilij: —Xticpiyasquiya itlaj autoridad noca nejhua tla Dios xmitzmacasquiya. Jhuatlica non aquin motech onechtemacac quipiya mas hueyi tlajtlacoli xquej tejhua.
43019012	Cuacon Pilato quitejtemohuiliaya quej quimacahuasquiya Jesús. Pero non hebreos quion oquitzajtzilijquej: —¡Tla ticmacahuas Jesús, timochihuas enemigoj de César non mas hueyixticaj mandatarioj de Roma! ¡San aquinion mochihua rey, yejhua mochihua itlahuelicnin César!
43019013	Ihuan cuac Pilato quion oquicac, otlanahuatij ma cuajquixtitij Jesús, ihuan yejhua ohuajmotlalij ne ipan iTronoj. Ne campa omotlalij ca tlajtoli hebreoj quitocayotiyayaj Gabata. Quijtosnequi tepejpechyoj.
43019014	Cuacon catca canaj tlajco tonal cuac ayecmo ajsiya non fiestaj pascuaj. Idiai Pilato oquimilij non hebreos: —¡Nican nemi anmorey!
43019015	Pero yejhuan otzajtziquej: —¡Xmictican! ¡Xmictican! ¡Xcrucificaroncan! Pilato oquimilij: —¿Cuacon, anquinequij ma nicrucificaro anmorey? Pero non tlayecanquej tiopantlacamej oquilijquej: —Tejhuan xticpiyaj ocse rey. César san yejhua torey.
43019016	Jhuatlica, non Pilato oquinmactij para ma crucificaroncan, ihuan non soldados ocuicaquej.
43019017	Jesús, quion oquis cajantij icruz para oyaj ne campa quitocayatiyaj micatzontecomatl. Ihuan ca non tlajtoli hebreoj itoca Gólgata.
43019018	Ompa oquicrucificarojquej. Ihuan oc omen oquincrucificarojquej sejsen ca inacastlan ihuan Jesús omocaj nepantlaj.
43019019	Pilato oquijcuiloj se tlajcuiloli ihuan otlanahuatij ma quitlalitij icuapan non cruz. Non tlajcuiloli quijtohuaya: “Jesús Nazarenoj inRey non hebreos.”
43019020	Miyequej hebreos oquimomachtijquej non tlajcuiloli pampa non campa oquicrucificarojquej Jesús xhuejca catca itech non hueyi Jerusalén. Ihuan non tlajtoli tlajcuilolnesticatca ca hebreoj, ca griegoj ihuan ca latín.
43019021	Non tlayecanquej tiopantlacamej hebreos oquilijquej Pilato: —Amo xquijcuilo “InRey non hebreos.” Mas cuali xquijcuilo: “Non quimolhuiya inRey non hebreos.”
43019022	Pero Pilato oquinnaquilij: —Non tlen yoniquijcuiloj, yoniquijcuiloj.
43019023	Cuac non soldados yocrucificarojquej Jesús, oconcuiquej itatapaj ihuan oquiquixtijquej nahui pedazoj, oquinajcahuijquej cada se soldadoj. Ihuan no oconcuiquej icoton pani, itoca mantoj. Nin xtlajtzontli catca, san se hueyicatca.
43019024	Jhuatlica non soldados oquimolhuijquej: —Amo tictzajtzayanasquej. Mas cuali ma ticrifarocan para tiquitasquej aquinion ca mocahuas. Quion, omocompliroj de non Yectlajcuiloli quijtohua: “Oquinajcahuijquej nocoton ihuan de non nomantoj omorifarojquej para nesis aquinion ca mocahuas.” Quion, oquichijquej non soldados.
43019025	Cerca de itech icruz Jesús ompa catca imalej, ihuan no pa catca se itiyaj, no pa catca María non isihuaj Cleofas, ihuan no ompa catca María non hualehua Magdala.
43019026	Cuac Jesús oquitac imalej ihuan ijcaticatca non itehuical chicahuac quitlajsojtlaya, oquilij imalej: —Sihuatl, payon ticpiya moconej.
43019027	Idiai oquilij non itehuical: —Payon ticpiya momalej. Ihuan desde ijcuacon non itehuical oquiselij ichan non María quej imalej.
43019028	Ihuan cuac mochi nin yopanoc, Jesús quimatzticatca deque mochi itequij yotlan, ihuan para omocompliroj non Yectlajcuiloli, oquijtoj: —Nejhua namiqui.
43019029	Ompa ocatca se jarro tenticaj ca vinagrej. Jhuatlica oquipatzojquej se esponja ca non vinagrej. Idiai oquitlalijquej ipan imama non tlacopitzactli itoca hisopoj, ihuan ocontlalilijquej hasta icamac.
43019030	Cuac Jesús oconic non vinagrej, oquijtoj: —Mochi yonicompliroj. Idiai omotzonicapiloj, ihuan ohuajmomiquilij.
43019031	Polihuiya se tonal para non fiestaj pascuaj, jhuatlica non hebreos xquinequiyaj para incuerpoj non omicquej crucificados mocahuasquej itech non cruces ipan non tonal cuac mosehuiyaj non hebreos, pampa non sábado mas hueyixticatca xquej ocsequi sábados. Jhuatlica oquitlajtlanilijquej Pilato ma tlanahuati para ma quinpostequilican inmicxihuan non catca crucificados ihuan para ma quimijcuanican incuerpoj de ompa ne.
43019032	Cuacon non soldados oyajquej ihuan oquicxipostecquej non primero tlacatl. Idiai non ocse tlacatl no ijqui catca crucificadoj ihuan Jesús.
43019033	Pero cuac non soldados oyajquej itech Jesús oquitaquej deque yomic. Jhuatlica xoc oquicxipostecquej.
43019034	Pero se soldadoj oquitzopinij Jesús ijtinacastlan ican ilanzaj. Ihuan niman oquis yesayotl.
43019035	Mochi nin cuali oniquitac. Nimechiliya non tlen oniquitac ihuan machisti deque nimechiliya non tlen melahuac. Nejhua nimechiliya nin para anmejhuan no xneltocacan.
43019036	Nin tlemach omochij para omocompliroj non Yectlajcuiloli campa quijtohua: “Nion se iomiteyo xquipostequilisquej.”
43019037	Ihuan ocse l adoj non yectlajcuiloli no quijtohua: “Quitasquej non aquin oquitzopinijquej.”
43019038	Más después cuac quion yomochij, José, non chanti Arimatea, oquitlajtlanilij Pilato permisoj para quihuicas icuerpoj Jesús. José san iichtacatehuical catca Jesús, pampa quinmixmacajsiya non hebreos. Pilato oquicahuilij, ihuan José oyaj ihuan ocuicac icuerpoj Jesús.
43019039	No ijqui Nicodemo, non oyajca quinotzato Jesús cuac tlayohua, ohualaj ihuan cuajquiya canaj treintaj kilos ajhuiyalistli tlachijchijtli de ica mirra ihuan iyayo se xihuitl itoca áloe.
43019040	Cuacon, José ihuan Nicodemo ocuicaquej icuerpoj Jesús, ihuan oquiquimilojquej ca se tatapajtli finoj itoca lienzoj. Nin tatapajtli ocajhuiyalijquej ca se tlanechicolajhuiyalistli. Quion quichihuaj non hebreos cuac quintocaj non yomicquej.
43019041	Ne campa oquicrucificarojquej Jesús ocatca se cojtlaquilyoj. Ihuan ipan non cojtlaquilyoj ocatca se yancuic tlaltecochtli ijtic se teostotl campa xe acaj quitocayaj.
43019042	Ompa oquitlalijquej icuerpoj Jesús pampa non tlaltecochtli cercaj catca, ihuan pampa yi pehuasquiya non tonal cuac mosehuiyaj non hebreos.
43020001	Ipan non primero tonal cuac pehua non semanaj, ihuan cuac todavía tlayohuatijcac, María, non chanti ipan non puebloj Itoca Magdala, oyaj inac non laltecochtli. Ihuan cuac oajsic, oquitac non tetl xoc quitentzacuticatca non tlaltecochtli.
43020002	Cuacon omotlaloj ne campa nemiyaj Simón Pedro ihuan non ocse itehuical Jesús non mismoj chicahuac quitlajsojtlaya, ihuan oquimilij: —Yoquijcuanijquej toSeñor ne ipan itlaltecoch ihuan xticmatij canion oquicahuatoj.
43020003	Cuacon Pedro ihuan non ocse itehuical oquisquej ihuan oyajquej ne itech non tlaltecochtli.
43020004	Non omen motlalohuayaj san secne, pero non ocse mas omotlaloj xquej Pedro ihuan primero yejhua oajsic itech non tlaltecochtli.
43020005	Omopachoj para ontlachix ijtic non tlaltecochtli ihuan san oquitac ompa oncaj non tatapajmej, pero xocalac.
43020006	Cuacon Simón Pedro oajsic icuitlapan ihuan ocalac ne ijtic non tlaltecochtli. Yejhua no oquitac ompa ocatcaj non tatapajmej.
43020007	Ihuan no quion oquitac non tatapajtli de non ca oquicuaquimilojcaj Jesús. Non tatapajtli ca oquicuaquimilojcaj xocatca san secne ihuan non tatapajmej yej ocse ladoj tejcuixticatca.
43020008	Cuacon no ocalaquito non ocse itehuical non primero oajsica itech non tlaltecochtli. Cuac cuali oquitac tlenion yomochij, yejhua oquineltocac.
43020009	Yejhuan, todavía xe cajsicamatiyaj non Yectlajcuiloli de non quijtohua ca Jesús yi ocatca para yolihuis de intzalan non micquej.
43020010	Idiai non itehuicalhuan oyajquej para inchan.
43020011	Pero María omocaj ne quiahuac itech non tlaltecochtli ihuan chocaticatca. Mientras chocaticatca, omopachoj para ontlachix ijtic non tlaltecochtli,
43020012	ihuan oquinmitac omen ángeles ca intatapaj chipahuac. Yejhuan yehuaticatcaj ne campa ocatca non icuerpoj Jesús. Se yehuaticatca campa itzontlan, ihuan ocse catca icxitlan.
43020013	Ihuan non ángeles oquitlajtoltijquej: —Sihuatl, ¿tlequene tichocaticaj? Yejhua oquimilij: —Pampa yocuicaquej noSeñor, ihuan xnicmati canion oquicahuatoj.
43020014	Quemach tlami quijtohua juatlon, omoxayacacuep oquitac pa moquetzticaj Jesús, pero xquimatiya deque yejhua Jesús.
43020015	Cuacon Jesús oquitlajtoltij: —Sihuatl, ¿tlequene tichocaticaj? ¿Aquinion tictejtemohua? Yejhua ocuajpensaroj deque ihuan tlajtojticaj non quicuidarohua non cojtlaquilyoj. Quion oquilij: —Señor, tla tejhua oticuicac, xnechili canion oticaj para nejhua niconanas.
43020016	Cuacon Jesús oquilij: —¡María! Yejhua omocueptiquis itechcopa, ihuan oquilij ca tlajtoli hebreoj: —¡Raboni! —nin quijtosnequi Temachtijqui.
43020017	Jesús oquilij: —Amo mas xnechmatoca pampa nejhua xe nitlejcohua ne itech noTajtzin. Pero xiyoj ihuan xquimiliti non nocnihuan deque nitlejcos itech noTajtzin, ihuan anmoTajtzin, itech noDios ihuan anmoDios.
43020018	Cuacon María non chantiya ne Magdala oyaj quinmachiltito non tehuicalmej deque yejhua yoquitac inSeñor, ihuan deque yejhua oquilij nintlejtlemach quej omochij.
43020019	Sa no ipan non primero tonal de non semanaj cuac tlayohua, non tehuicalmej omonechicojquej ipan se cali. Cuali oquitzacquej non caltemitl pampa quinmacajsiyaj non hebreos. Jesús ocalac ihuan omoquetztajsic ne innepantlaj, ihuan quiin oquintlajpaloj: —Xyolseseyacan anmejhuan.
43020020	Cuac quion yoquimilij, oquimititij imahuan ihuan iyelpan campa oquitzopinijcaj, ihuan non tehuicalmej chicahuac opacquej deque oquitaquej inSeñor.
43020021	Cuacon Jesús ocsepa oquimilij: —Xyolseseyacan anmejhuan. Quion quej noTajtzin onechhuajtitlan, no ijqui quion nimechtitlani.
43020022	Ihuan cuacon oquimilpitz huan oquimilij: —Xselican non Espíritu Santo.
43020023	Aquin anmejhuan anquintlapojpolhuiyaj de intlajtlacolhuan, intlajtlacolhuan pojpolihuisquej. Ihuan non aquin xanquintlapojpolhuiyaj intlajtlacolhuan, intlajtlacolhuan xpojpolihuisquej.
43020024	Pero Tomás non tehuan tlapohuali intech non docej tehuicalmej, ihuan no quicuitiyayaj cohuatzin, xompa inhuan catca cuac ohualajca Jesús.
43020025	Jhuatlica non ocsequin tehuicalmej oquilijquej: —Yotiquitaquej toSeñor. Pero Tomás oquimilij: —Tla nejhua xe niquita imahuan campa oquicalactilijquej non clavos, ihuan xompa nicalaquiya nomajpil, ihuan no xnicalaquiya noma ipan ijtinacastlan campa oquitzopinijcaj, xnicneltocas deque yejhua nemi.
43020026	Chicueyi tonal después, non itehuicalhuan ocsepa omosentlalijquej ipan se cali, ihuan cuacon ompa inhuan catca Tomás. Cuacon, masqui cuali tzacticatcaj caltenmej, Jesús ocalac, omoquetz innepantlaj ihuan oquintlajpaloj, oquimilij: —Xyolseseyacan anmejhuan.
43020027	Cuacon oquilij Tomás: —Nican xcalaqui momajpil ipan nomahuan, ihuan xquinta nomahuan, ihuan xcuajcui moma ihuan xcalaqui nican nijtinacastlan. Amo mas xpiya dudas, ihuan yej xtlaneltoca.
43020028	Cuacon Tomás oquilij: —¡NoSeñor ihuan noDios!
43020029	Jesús oquilij: —Tomás, aman tejhua otinechneltocac pampa yotinechitac. Pero quipiyasquej hueyi paquilistli de non xe nechitayaj ihuan onechneltocaquej.
43020030	Ihuan Jesús oquichij ocsequi miyec tlejtlemach milagros imixpan non itehuicalhuan de non ayecmo oquijcuilojquej ipan nin tlajcuilolamatl.
43020031	Pero mochi nin tlen omijcuiloj, omijcuiloj para anmejhuan xneltocacan deque Jesús yejhua Cristo iConetzin Dios, ihuan para cuac anquineltocasquej anquipiyasquej yancuic nemilistli itechcopa Jesucristo.
43021001	Cuac quion yomochij, Jesús ocsepa oquinmotitij non itehuicalhuan ne itenco non mar itoca Tiberias. Cuacon quiin oquinnotitij.
43021002	Simón Pedro, Tomás non quicuitiayaj cohuatzin, ihuan Natanael non chanti ne Caná de Galilea, ipilhuan Zebedeo, ihuan oc omen itehuicalhuan Jesús san secne catcaj.
43021003	Simón Pedro oquimilij: —Nejhua nonpescadojajsis. Yejhuan oquilijquej: —Tejhuan no mohuan tiyasquej. Jhuatlica oyajquej ihuan ocalacquej ipan se barcoj. Pero ipan mochi non tlayohua xitlaj pescadoj ocajsiquej.
43021004	Cuac ye huajtlanestaya, Jesús ohuajnes itenco non mar, pero non itehuicalhuan xquimatiyaj deque yejhua Jesús.
43021005	Idiai ocomontzajtzilij: —Nopilhuan, ¿xitlaj pescadoj ancajsij? Ihuan yejhuan oquinanquilijquej: —Amo. Xitlaj ticajsij.
43021006	Cuacon Jesús oquimilij: —Xcontlajcalican anmotematlaj iyecmacopa non barcoj ihuan anquimajsisquej pescados. Ihuan quion oquichijquej, Ihuan cuacon xoc hueliyaj quiquixtiyayaj non intematlaj de ijtic non atl pampa fuertej miyec pescadoj ijtic hualaya.
43021007	Idiai non itehuical Jesús chicahuac quitlajsojtlaya, oquilij Pedro: —¡Yejhua toSeñor! Ihuan cuac Simón Pedro ocac yejhua inSeñor, yejhua huilihui omocotontij pampa omocotonpaniquixtijca, ihuan cuac yomocotontij, omatlajcal.
43021008	Ihuan non ocsequin itehuicalhuan oajsiquej ne atlatenco ipan non barcoj. Yehuan xnemiyaj huejca catcaj de ne atlatenco, san canaj cien metros. Yejhuan oquitehuilantajquej non intematlaj tentaya ca pescados.
43021009	Cuac oajsiquej ipan tlali, oquitaquej tlexochtecol ihuan ipan non tlexochtecol ocatcaj pescadoj ihuan pan.
43021010	Jesús oquimilij: —Xquinhuajhuicacan sequin non pescados quemach onquimajsiquej.
43021011	Simón Pedro otlejcoc ipan non barcoj ihuan oquitehuilantaj non tematlatl hasta ne atlatenco tentaya ca pescados huejhueyin. Ocajsiquej pescados se cientoj huan tlajco ipan yeyi. Ihuan masqui fuertej miyec catca, non tematlatl xotzayan.
43021012	Cuacon Jesús oquimilij: —Xhualacan, xtlacuaquij. Ihuan nion se de non itehuicalhuan xomoyolchicajquej quitlajtoltisquej aquin yejhua pampa quimatzticatcaj deque yejhua inSeñor.
43021013	Cuacon Jesús oomijcuanij innahuac, ihuan oquimomacuitij non pan, ihuan oquinmajmacac, ihuan no quion oquichij ca non pescados.
43021014	Nin, yejhua ca yexpa oquinmotitij Jesús non itehuicalhuan cuac yoyolij ihuan yomej itzalan non micquej.
43021015	Cuac yotlacuajquej, Jesús oquitlajtoltij Simón Pedro: —Simón, iconej Jonás, ¿tinechtlajsojtla mas que nin motehuicalhuan? Pedro oquilij: —Quemaj. Señor, tejhua ticmati deque nejhua nimitztlajsojtla. Jesús oquilij: —Cuacon, xquintlacualti noborreguitos cuechhuan.
43021016	Ca ocpa ocsepa oquitlajtoltij: —Simón, iconej Jonás, ¿tinechtlajsojtla? Pedro oquinanquilij: —Quemaj. Señor, tejhua ticmatzticaj deque nimitztlajsojtla. Yejhua oquilij: —Cuacon, xquincuidaro noborregos.
43021017	Ca yexpa oquitlajtoltij: —Simón, iconej Jonás, ¿huel melahuac tinechtlajsojtla? Pedro omotequipachtlalij pampa ca yexpa oquitlajtoltij tla melac quitlajsojtla, ihuan yejhua oquilij: —Señor, tejhua mochi ticmati. Tejhua ticmatzticaj deque nimitztlajsojtla. Jesús oquilij: —Cuacon xquintlamaca noborregos.
43021018	Huel ca tlen melahuac nimitziliya deque cuac mas ticonetl catca, san tihuajmocotontiyaya ihuan tiaya campa tejhua ticnequiya, pero cuac tihuehuejtis, sa mitzajaquisquej, ihuan mitzhuicasquej campa tejhua xticnequis tias.
43021019	Cuac Jesús quion oquijtoj, oquipaninextij deque quenion Pedro miquis ihuan quion quihueyilis Dios. Cuacon oquilij: —¡Xhualoj nohuan!
43021020	Cuac Pedro ohuajmocuep, ihuan oquitac deque quitocaya non itehuical Jesús mas chicahuac quitlajsojtlaya. Non itehuical yejhua non cuac otlacuajquej inacastlan Jesús catca, ihuan oquitlajtoltij: “Señor, ¿aquinion non mitztemactis?”
43021021	Ihuan cuac Pedro oquitac, quion oquitlajtoltij Jesús: —Señor, ihuan jhuatlin, ¿tlenion quipasaros?
43021022	Jesús oquilij: —Tla nejhua nicnequi para yejhua ma nemi hasta cuac ocsepa nihualas, ¿tlenion mitzimportarohua tejhua? Tejhua xhualoj nohuan.
43021023	Jhuatlica omachistic intech non ocsequin itehuicalhuan deque Juan non tehuicali xmiquisquiya. Pero Jesús xjuatlon quilisquiya deque yejhua xmiquis, yej yejhua oquijtoj: “Tla nejhua nicnequi para yejhua nemis hasta cuac ocsepa nihualas, ¿tlenion mitzimportarohua tejhua?”
43021024	Huatlin nin mismoj intehuical quimixpantiya mochi tlemach de tlen oquitac, ihuan oquijcuiloj mochi nin tlemach. Ihuan ticmatij deque non tlen quijtohua, yejhua tlen melahuac.
43021025	Ihuan no oncaj ocsequi miyec tlemach non Jesús oquichij. Ihuan nicpensarohua deque tla mijcuilosquiya se ihuan ocse de mochi non tlemach, xonaquisquiya ipan nin tlalticpactli para mochi non tlajcuilolamamej. Ihuan quion ma mochihua. Jesús ocalac inhuan non itehuicalhuan campa ocatcaj miyec olivoscujmej
44001001	NotlajsojcaTeófilo, ipan non primero tlajcuilolamatl, oniquijcuiloj mochi de non tlemach tlen Jesús oquichij, ihuan otlamachtij cuac opej itequij,
44001002	ihuan hasta cuac yejhua otlejcoc ne cieloj. Cuac yejhua xe tlejcohuaya ne cieloj, oquinnahuatij ca ipoder non Espíritu Santo non iapóstoles oquintlapejpenica tlenion quichihuasquej.
44001003	Desde cuac yejhua yoquimictijcaj, Jesús mismoj omopaninextij miyecpa. Yehua oquichij miyec tlejtlemach para yejhuan quimatisquej deque melahuac yolticaj. Ihuan quion quinmotitijtinemiya ipan hasta cuarentaj tonal, ihuan quintlanojnotzaya quej Dios tlamandarohua.
44001004	Ihuan cuac todavía nemiya ihuan iapóstoles, quion oquinnahuatij Jesús: —Amo xquisacan Jerusalén, yej xmochiyacan para anquiselisquej non Espíritu Santo, de non noTajtzin yoquijtoj mechajtitlanilis quion quej nejhua yonimechilij.
44001005	Non melahuac deque Juan otlacuatequij ca atl, pero xhuejcajticaj yas anmejhuan antlacuatequilmej anyasquej ca non Espíritu Santo.
44001006	Cuac non apóstoles omosentlalijquej ihuan Jesús, quion oquitlajtoltijquej: —Señor, ¿aman yoyejcoc horas para nin país de Israel ocsepa isel momandaros?
44001007	Ihuan Jesús oquinnanquilij: —Aman xmechnamiqui anquimatisquej quemanion ihuan tlen tonal mochihuas, de non san yejhua quipiya poder para quijtos ipan nin quemanion mochihuas.
44001008	Pero cuac non Espíritu Santo hualas anmopan, Dios mechtemitis ca ipoder, para anquisasquej ihuan anteixcomacasquej noca nejhua ne Jerusalén, ihuan Judea, ihuan Samaria, ihuan mochihuiyan tlalticpactli.
44001009	Cuac yotlan quijtohua non tlemach, ihuan mientras non apóstoles quitzticatcaj, Jesús oquitlejcoltijquej ca ne ipan non ilhuicac. Ihuan niman se ayehuitl oquitlapachoj ihuan xoc ohuel mas quitaj.
44001010	Cuac Jesús tlejcotaya ne ilhuicac ihuan yejhuan ajcotlachixticatcaj, omen tlacamej cotonchipajquej ohuajmonextijquej innahuac,
44001011	ihuan oquimilijquej: —Tlacamej de Galilea, ¿aman tlequene sa anmajcotlachixtoquej ne ipan cieloj? Nin Jesús sa no yejhua quej anmotzalan yoquis para otlejcoc ne ilhuicac, quion ocsepa hualas quej onquitaquej oyaj.
44001012	Idiai non apóstoles ohuajtemoquej de ipan non tepetl, quitocayotiyaj Olivojcujyoj, ihuan ocsepa oyajquej Jerusalén. Non tepetl Olivojcujyoj oncaj cercaj de Jerusalén, san tlajco kilómetro quej non iley Moisés quitecahuiliya para se huelis nejnemis ipan sábado cuac non hebreos mosehuiyaj.
44001013	Cuac oajsiquej ipan non ciudad de Jerusalén, otlejcotoj ipan non cali caj mas tlacpac campa mosentlaliayaj. Ompa catca Pedro, Jacobo, Juan, Andrés, Felipe, Tomás, Bartolomé, Mateo, Jacobo non iconej Alfeo, Simón non mopohua ipan non partido itoca cananista, ihuan Judas iconej Jacobo.
44001014	Mochtin yejhuan mosentlaliayaj mochipa para quichihuayaj oración. Quion oquichijquej inhuan icnihuan Jesús, ihuan María non imalej Jesús ihuan ocsequin sihuamej.
44001015	Ipan non tonal ompa catcaj canaj se cientoj veintej san secne de non tlaneltocaj. Ihuan Pedro ohuajmoquetz innepantlaj mochtin, ihuan oquijtoj:
44001016	—Nocnihuan, no ijqui yocatca para mochihuas non tlen oquijtoca non Espíritu Santo itechcopa David ipan non Yectlajcuiloli deque non Judas aquin oquinyecan non ocajsiquej Jesús.
44001017	Judas, tohuan mopohuaya, ihuan no yejhua otequipanoj san secne tohuan.
44001018	Pero oquicoj se tlali ca non tomin oquitlaxtlahuilijcaj de non tlen xcuali oquichij. Ihuan quemaj ohuajmotlajcal de tlacpac ihuan oijtitzayan ihuan mochi non icuitlaxcol ochajchapan.
44001019	Cuac non chantij Jerusalén cuali oquimatquej quej omochij non tlali oquitocayotijquej Acéldama, yejhua ca intlajtol quijtosnequi Yestlali.
44001020	Ipan non tlajcuilolamatl itoca Salmos quion tlajcuilolnesticaj: Ma tla cajtehua ichan ihuan amo acaj ma chanti ompa. Ihuan ocse ladoj no quion tlajcuilolnesticaj: Acaj ocse ma cajsi itequij.
44001021	’Jhuatlica monequi, ma tictlapejpenijcan se de nin tlacamej nemiyaj tohuan san secne mochipa cuac toSeñor Jesús quistinemiya totzalan.
44001022	Monequi se de yejhuan de non cuali quimati mochi desde cuac Juan oquicuatequij Jesús hasta non tonal cuac yejhua oyaj cieloj. Quion monequi se de yejhuan ma calaqui tohuan quej testigoj deque melahuac Jesús omoyolitij ihuan omej ipan itlaltecoch.
44001023	Ihuan cuacon oquintenejquej omen: se tlacatl itoca José, no itoca catca Barsabás ihuan no san quixmatiyaj Justo, ihuan ocse tlacatl itoca catca Matías.
44001024	Ihuan cuacon impan omomachtijquej: —Señor, tejhua aquin tiquixmati iyolo mochi tlacatl, xtechititi catlea tictlapejpeniya de nin omen
44001025	para ma quichihua non tequitl de apóstol, non tlen Judas oquipoloj ipampa itlajtlacol ihuan oyaj ne campa quitocarohua.
44001026	Cuacon oquichijquej suertes, ihuan non suertej ohuetz ipan Matías. Jhuatlica Matías opej inhuan mopohua non once apóstoles.
44002001	Ihuan cuac oajsic non fiestaj itoca Pentecostés, mochtin non tlaneltocaj san secne catcaj.
44002002	Ihuan niman huilihui ohuajtlacocomocac de non cieloj quej cuac chicahuac yejyeca. Ihuan non yejyecatl chicahuac ocaquistic ijtic mochi non cali campa catcaj. Ihuan non Espíritu Santo omopaninexij quej itlaj tlexochitl ihuan omocaj ipan cada se.
44002003	Ihuan ohuajmonextij quej non tlexochtli tlectij omoxexelojtaj icuapan cada se quej itlaj nenepiltli.
44002004	Ihuan mochtin oquintemiltij non Espíritu Santo. Idiai opejquej tlajtlajtohuaj oc sej sen tlamantic yancuic tlajtoli quion quej non Espíritu Santo quinchihualtiaya para ma tlajtocan.
44002005	Ipan non tiempoj, cuac mochihuaya fiestaj ne Jerusalén, payon catcaj miyequej hebreos de non cuali quitlacaitaj Dios. Yejhuan hualehuayaj de nojnohuiyan ipan nin tlalticpactli. Yejhuan ohualajquej para omomachticoj ca Dios.
44002006	Ihuan cuac ocaquistic non tlacocomocalistli, omonechicojtihuetzquej miyequej tlacamej. Yejhuan non tlacamej xquimatiyaj tlenion quinemilisquiyaj pampa cada se quicaquiliayaj tlajtlajtohuayaj ca yejhuan intlajtol.
44002007	Yejhuan sa ometlamatiyaj ihuan mojcatlachiayaj. Ihuan quijtohuayaj: —¿Tlequene xchantij Galilea mochtin nin nican tlajtlajtohuaj?
44002008	¿Tlequene cada se de tejhuan tiquincaquij tlajtlajtohuaj ca totlajtol de non tejhuan ipan otixtentlapojquej?
44002009	Nican catquej tlacamej chantij de miyeccan. Sequin hualehuaj ne Partia, sequin de Media, sequin de Elam, sequin de Mesopotamia, sequin de Judea, sequin de Capadocia, sequin de Ponto ihuan sequin de Asia.
44002010	No nican catquej non hualehuaj ne Frigia ihuan Panfilia ihuan de Egipto, ihuan de ipan iregiones Africa de ne cercaj de Cirene. Ihuan no nican catquej de non hualehuaj Roma. Sequin hebreos pampa quion otlacatquej, ihuan ocsequin omocuepquej hebreos pampa oquineltocaquej intlaneltoc non hebreos.
44002011	No nican nemij non tlacamej hualehuaj Creta ihuan ne Arabia. Timochtin tiquincaquij non apóstoles tlajtlajtohuaj ca non itlamohuisol Dios cada se ca totlajtol.
44002012	Ihuan mochtin sa mojcatlachixticatcaj ihuan xquimatiyaj tlenion quinemilisquiyaj. Quimotlajtoltiayaj ihuan ocsequin: —¿Tlenion quijtosnequi nin?
44002013	Pero sequin san tepijpinahuiyayaj, ihuan quijtohuayaj: —Tla non, cas yoixihuintiquej.
44002014	Cuacon Pedro ohuajmoquetz inhuan non once apóstoles, ihuan ca chicahuac tlajtoli, oquijtoj: —Tlacamej hebreos ihuan anmochtin aquin anchantij nican Jerusalén, xmatican anmejhuan nin, ihuan cuali xcaquican tlenion nimechilis.
44002015	Nin tlacamej amo ixihuintiquej quej anmejhuan sequin anquijtohuaj, pampa tejhuan xtitlahuanij cuac quemach las nueve horaj de ca cualcan.
44002016	Nin tlacamej amo ixihuintiquej sino que mocomplirohua non tlen oquijtojca non profetaj Joel cuac oquijtoj:
44002017	Dios quijtohua: “Cuac iyica tlamis nin tlalticpactli, nictitlanis non Espíritu Santo itechica mochi tlacatl. Ihuan anmopilhuan tlacamej ihuan non sihuamej quiteilisquej notlajtol de non quiselisquej de nejhua. Ihuan anmotelpocahuan quitasquej itlaj quej tlatemiquisquej. Ihuan non huehuentzitzimej quitasquej on tlen melahuac itech Dios cuac cochtlatemiquisquej.
44002018	Ihuan huel ca tlen melahuac ipan non tiempoj nictitlanis noEspíritu intech notequipanojcahuan tlacamej ihuan sihuamej, ihuan quiteilisquej notlajtol de non quiselisquej de nejhua.
44002019	Ne tlacpac ipan cieloj nicteititis señales, ihuan ipan nin tlalticpactli nicteititis miyec milagros. Onyas yestli, tlexochtli ihuan tlatomajca tlapopocas.
44002020	Non tonal tlilihuis ihuan non metztli chichilihuis quej non yestli. Nin mochihuas antes yejcos non hueyixticaj tonal de toSeñor.
44002021	Ihuan mochtin non quihueyicatzajtzilisquej toSeñor para ma quinmaquixti, toSeñor quimaquixtis.”
44002022	Pedro no oquijtoj: —Tlacamej hebreos, xcaquican nin tlen niquijtos. Dios cuali omechititij ipoder ca non Jesús hualehua Nazaret. Dios omechititij miyec milagros ihuan itlamohuisol de non tlen oquichij anmotzalan itechcopa Jesús, quion quej anmejhuan cuali anquimatztoquej.
44002023	Dios yi huejcaj quimatzticatca ihuan otlatlajtlalij para non Jesús. Anquitemactisquej intech non xcualtin tlacamej para onquimictiquej, onquimanepanoltijquej ipan icruz.
44002024	Pero Dios oquiyolitij ihuan oquej ijtic itlaltecoch. Yejhua oquimanohuij de non ipoder non miquilistli pampa ipoder non miquilistli xohuel quidominarohua Jesús.
44002025	Non rey David otlajtoj itechcopa Jesús. Ihuan quenion oquijtoj: Nejhua mochipa niquitaya nixpan nemi toSeñor. Xoncaj itlaj huelis nechtlanis pampa yejhua noyecmacopa nemi.
44002026	Jhuatlica noyolo chicahuac paqui ihuan nipaccatlajtohua. Mochi nonemilis tenticaj ca confianzaj,
44002027	pampa tejhua xticahuas noalmaj mocahuas mictlan, nion xticahuilis itlacayo motequipanojcaj para ma ijtlacahui.
44002028	Otinechititij non ojtli nechhuica ne campa oncaj nemilistli. Ihuan ne mixpan tinechyoltemitis ca pactli.
44002029	’Nocnihuan, nin cuali paninesticaj deque toachtojpalej David omic ihuan oquitocaquej ipan itlaltecoch, ihuan non itlaltecoch todavía nican tohuan caj.
44002030	Pero David profetaj catca ihuan yejhua quimatzticatca ca Dios oquijtojca quichihuas ihuan oquimelajcaijtoj de que se de non ihuejcaconej motlalis ipan itronoj para tlamandaros.
44002031	Jhuatlica David otlajtoj de Cristo quej yejhua quitztasquiya. Yejhua oquitenej deque Cristo yolihuis ihuan mehuas de ijtic itlaltecoch, ihuan deque ialmaj xmocahuas ne mictlan, nion icuerpoj xijtlacahuis.
44002032	Aman cuali, Dios quion yoquichij. Yoquiyolitij ihuan yoquixtij ijtic itlaltecoch non Jesús. Jhuatlica, timochtin ticpaninextiyaj de jhuatlin.
44002033	Quion Dios oquej Jesús ca iyecma para quiselis hueyi tetlacaitalistli. Cuacon Jesús oquiselij itech iTajtzin non Espíritu Santo quej oquimelajcaijtoj, ihuan aman yejhua otechmacac. Jhuatlin nin tlen onquicacquej ihuan onquitaquej.
44002034	David xejhua otlejcoc ne cieloj, pero sa no yejhua oquijtoj: Non toTajtzin Dios sa no yejhua oquilij toSeñor: “Xmoyeyej nican ipan noyecmacopa
44002035	hasta nimitztlalis tetlanqui intech non mitztlahuetaj.”
44002036	’Jhuatlica mochi quech ninhebreos ipan nin país de Israel xmatican cuali, ihuan amo xometlamatican itechcopa Jesús non anmejhuan onquicrucificarojquej. Dios yejhua yoquitlalij para yejhua toSeñor ihuan yejhua toCristo.
44002037	Cuac oquicacquej nin, chicahuac omotequipachtlalijquej I huan omoyolcocojquej. Ijcuacon oquitlajtoltijquej Pedro ihuan non ocsequin apóstoles: —Tocnihuan, ¿tlenion ticchihuasquej?
44002038	Cuacon Pedro oquinnanquilij: —Xmoyolcuepacan, ihuan xmocuatequican cada se de anmejhuan ca itocatzin Jesucristo para anmotlajtlacolhuan mechtlapojpolhuilisquej, ihuan anquiselisquej itetlayocolil Dios non Espíritu Santo.
44002039	Nin yejhua ipromesaj Dios para anmejhuan, ihuan para anmoconehuan, ihuan para mochtin non huejca chantij, ihuan para mochtin non quech toSeñor Dios quinnotzas.
44002040	Ihuan ca ocsequi miyec tlajtoli Pedro chicahuac oquinmachiltij ihuan oquinconsejaroj. Oquimilij: —Xmijcuanican de intech non yolcatlacamej.
44002041	Quion, non oquiselijquej inemachtil omocuatequijquej. Ihuan ipan non tonal, canaj yeyi mil tlacamej tehuan omonechicojquej de non tlaneltocaj.
44002042	Ihuan cuali mochtin mohuicayaj quej non apóstoles quitemachtiayaj, ihuan quimomajmacayaj non tlen cada se quipiyaya, ihuan quisepamatiyaj, ihuan mosentlaliayaj para tlacuayaj, ihuan quitlapanayaj non pan, ihuan quichihuayaj oraciones.
44002043	Non apóstoles miyec milagros ihuan tlamohuisoli oquichijquej. Jhuatlica mochtin tlamojcaitayaj.
44002044	Mochtin non otlaneltocaquej cuali mohuicayaj san secne ca se inyolo. Ihuan se ihuan ocse quimomacayaj mochi tlejtlemach tlen quipiyayaj.
44002045	Quinamacayaj intlal ihuan mochi tlen quipiyayaj, ihuan non tomin quinmoxelhuiyayaj quej cada se quipolojticatca.
44002046	Momostlaj mosentlaliayaj ipan iquiahuac non hueyi tiopan. Ihuan inchajchan tlacuayaj ihuan quitlapanayaj non pan san secne ca pactli ihuan yolyemanilistli.
44002047	Quiyectenehuayaj Dios, ihuan mochi tlacatl quinmixpacaitaya cuali. Ihuan non toSeñor mas quinmiyequilijtaya momostlaj de non momaquixtijtayaj.
44003001	Se tonal Pedro ihuan Juan san secne tlejcotayaj ipan non hueyi tiopan ipan yeyi horaj ca tiotlac cuac momachtiayaj.
44003002	Momostlaj ompa catca se tlacatl tehuilatzin catca desde otlacat. Concahuayaj ne ipan non hueyi tiopan ihuan quitlaliayaj ipan non tiopancaltenco quitocayotiayaj Cuacualtetzin para motlayehuiyaya intech non calaquij ipan non hueyi tiopan.
44003003	Cuac non tehuilatzin oquitac Pedro ihuan Juan oncalaquisquej ipan non hueyi tiopan, oquintlajtlanilij se itlayehuil.
44003004	Idiai Pedro ihuan Juan oquixquechijquej non tehuilatzin. Pedro oquilij: —Xtechhualita.
44003005	Cuacon non tlacatl sa comonitzticatca quinemiliaya cas quiselisquiya itlaj intech yejhuan.
44003006	Ihuan niman Pedro oquilij: —Xnicpiya plataj nion oroj, yej tlen nejhua nicpiya nimitzmaca. Ca ipoder Jesucristo non hualehua Nazaret, nimitziliya xmoquetza ihuan xnejnemi.
44003007	Cuacon Pedro ocontilan non tehuilatzin ipan iyecma ihuan oquipalehuij para ma moquetza. Ihuan huilihui non tehuilatzin ocojtiyaquej itlanitzhuan ihuan itabajhuan.
44003008	Cuacon non tehuilatzin otzicuin, ihuan cuac omoquetz, opej nejnemi. Idiai ihuan Pedro ihuan Juan ocalac ipan non hueyi tiopan, nejnentaya, ihuan tzicuintaya ihuan quiyectenejtaya Dios.
44003009	Cuac mochi tlacatl oquitac nejnemi ihuan cueyiliya Dios,
44003010	chicahuac otlamojcaitaquej ca non tlen ipan omochij. Quion omochij pampa quixmatiyaj non tlacatl ihuan quimatiyaj ca sa no yejhua non aquin motlaliaya ipan non tiopancaltenco itoca Cuacualtetzin, para motlayehuiyaya.
44003011	Mientras non tehuilatzin non opajtic xquinmacahuaya Pedro ihuan Juan, non tlacamej huilihui oyajquej ca mojcatlachiyalistli itech non quiahuac campa itoca iCorredor Salomón, campa yejhuan nemiyaj.
44003012	Ihuan cuac Pedro quion oquitac, oquimilij non tlacamej: —Tlacamej hebreos, ¿tlequene antlamojcaitaj de nin? ¿Tlequene antechiitaj quej tejhuan ticpajtisquiyaj nin tlacatl ca topoder, noso quej tejhuan mochi ticomplirohuaj itlanahuatil Dios para nin tlacatl ma nejnemi?
44003013	Non inDios tohuejca palejhuan Abraham ihuan Isaac, ihuan Jacob, yejhua oquimacac itequipanojqui Jesús mas hueyi tlacaitalistli. Pero anmejhuan onquitemactijquej inmac non tlamandarojquej para ma miqui, ihuan onquixcuamacajquej ne ixpan Pilato. Ihuan cuac yejhua quinequiya quimacahuas, anmejhuan xonquinecquej.
44003014	Jhuatlica anmejhuan xonquitlajtlanquej maquimacahuacan non yolmelajcachipahuac Jesús, yej onquitlajtlanjquej ma quimacahuacan se temictijqui.
44003015	Quion, anmejhuan oanquimictijquej non quitemaca yancuic nemilistli. Pero Dios oquiyolitij ihuan oquej de ijtic itlaltecoch, ihuan de nin tejhuan tictepaninextiliyaj.
44003016	Jhuatlin ca totlaneltoc itech ipoder Jesús opajtic nin tlacatl ipan icxihuan quej anmejhuan anquixmatij ihuan aman anquitaj. Non tlaneltoctli itech Jesús, huel melahuac oquipajtij quion quej anmochtin anmejhuan anquitaj.
44003017	’Yi nicmatzticaj, nocnihuan, deque cuac anmejhuan ihuan anmotlayecancahuan onquimictijquej Jesús xanquimatiyaj tlenion anquichijticatcaj.
44003018	Pero Dios quion oquichij non tlen ihuejcaj non profetas oquijtojcaj mochihuas. Mochtin yejhuan oquijtojquej deque iCristo Dios tlajyohuisquiya.
44003019	Jhuatlica xmoyolcuepacan ihuan xpatlacan anmonemilis itechica Dios para anmotlajtlacolhuan pojpolihuis. Cuacon toSeñor mechajtitlanilis non tiempoj cuac anyolseseyasquej,
44003020	ihuan mechajtitlanilis Jesús non Cristo oquitlapejpenij Dios desde cuac mochi opej ihuan aman oquitlalij para anmejhuan.
44003021	Pero para aman Cristo mocahuas ne ilhuicac hasta cuac Dios mochi tlejtlemach cuali quitlalis, quion quej Dios oquijtoj intechcopa non isantos profetas catcaj ihuejcaj.
44003022	Quion oquimilij Moisés non tohuejcapalejhuan: “Quion quej toTajtzin Dios onechajtitlan, no quion cuajtitlanis se profetaj de non quisas mismoj intzalan anmoicnihuan. Xtlacamatican mochi tlen yejhua mechilis,
44003023	pampa san aquinion xquicaquis tlen quijtos non profetaj pojpolihuis ihuan quixelosquej de itech non puebloj de Israel.”
44003024	Mochtin non profetas desde Samuel hasta aman otlamachtijquej deque quion mochihuasquiya ipan nin tiempoj.
44003025	Non promesas Dios oquitemacac intechcopa non profetas, non para anmejhuan. Ihuan no para anmejhuan non pactoj Dios oquitlalij inhuan non tohuejcapalejhuan cuac oquilij Abraham: “Mochi chanej ipan nin tlalticpactli quiselisquej tlatiochihualistli intech mohuejcapilhuan.”
44003026	Cuac Dios oquiyolitij ihuan oquej iConej Jesús, primero omechajtitlanilij anmejhuan para mechtiochihuas cada se de anmejhuan ihuan anquitlalcahuisquej non tlen xcuali.
44004001	Mientras Pedro ihuan Juan todavía quintlanojnotzayaj non tlacamej, ohualajquej non tiopantlacamej ihuan non intlayecancaj non policíaj ipan non hueyi tiopan ihuan non saduceos.
44004002	Yejhuan cualaniyaj pampa Pedro ihuan Juan quinmachtiayaj non tlacamej ca non micquej no yolihuisquej quion quej Jesús omoyolitij ihuan omej ipan itlaltecoch.
44004003	Jhuatlica oquimajsiquej ihuan oquintzacquej hasta huajmostla, pampa cuacon yi tiotlac catca.
44004004	Pero miyequej non oquicacquej nin temachtilistli otlaneltocacquej. Ihuan mas omiyequiyaquej san non yejhuan tlacamej oajsic canaj macuili mil tlacamej.
44004005	Ihuan huajmostla omosentlalijquej Jerusalén non intlayecancahuan non hebreos, non huehuejtlacamej, ihuan non tlamachtijquej ca non leyes.
44004006	No ompa nemiya Anás, non más hueyixticaj tlayecanqui de intech non tiopantlacamej, Caifás, Juan, Alejandro ihuan ocsequin de non quej quimitaj non mas hueyixtoquej inca non tiopantlacamej.
44004007	Cuacon de payon oquinmanatoj Pedro ihuan Juan ihuan cuac oquintlalijquej intzalan, opequej quintlajtoltiyaj: —¿Ca aquinion itequiyo, noso de aquinion ipoder oanquitequitiltijquej para anquichihuaj nin tlejtlemach?
44004008	Ihuan cuacon non Espíritu Santo oquitemitij Pedro. Ihuan Pedro oquimilij: —Tlayecanquej de nin puebloj, ihuan anmejhuan tlayecanquej huehuejtlacamej de non hebreos,
44004009	ya que anmejhuan antlajtlanij de quenion omochij non tlen cuali itech nin tlacatl tehuilatzin, ihuan para anquimatisquej de quenion opajtic nimechilis.
44004010	Cuali anmechpaninextiliyaj anmochtin, ihuan mochi nin hebreos chantij ipan nin país de que nin tlacatl nican caj anmixpan opajtic ca ipoder Jesucristo non hualehua Nazaret. Non mismoj aquin anmejhuan oncrucificarojquej, ihuan aquin Dios oquiyolitij de non micquej.
44004011	Nin Jesús, quej non Yectlajcuiloli quijtohua: “Se tetl de non xonquiseliquej anmejhuan tepanchijquej, pero aman yejhua omochij quej non tetl esquineroj.”
44004012	Ihuan xacaj ocse huelis temaquixtis, pampa Dios xocuajtitlan acaj ocse tlacatl ipan nin tlalticpactli, de non huelis techmaquixtis.
44004013	Cuacon non mandatarios oquitaquej deque Pedro ihuan Juan tlajtohuaj ca mochi yolchicahualistli, ihuan deque yejhuan xlacuaj amaixmatquej catcaj, otlamojcaitaquej ihuan oquimomacaquej cuentaj deque yejhuan quitocatinemiyaj Jesús.
44004014	Ihuan pampa non tlacatl oquipajtiquej ompa inhuan moquetzticatca, yejhuan xohuelquej itlaj oquimixcomacaquej.
44004015	Cuacon oquinnahuatijquej ma huajquisacan de campa omonechicojquej, ihuan omocajquej san yejhuan non tlamandarojquej, ihuan ompa omotentocaquej.
44004016	Quijtohuayaj: —¿Tlenion tiquinchihuilisquej, nin tlacamej? Mochtin quech chantij Jerusalén quimatztoquej deque yejhuan oquichijquej se hueyi milagroj ihuan tejhuan xtihuelisquej tiquijtosquej xmelahuac.
44004017	Pero para amo mas mopaninextis nin tlen omochij intzalan non tlacamej, ma tiquinmojmojtican deque tiquincastigarosquej para amo mas tetlanojnotzasquej acerca de Jesús.
44004018	Cuacon oquinnotzquej ihuan oquinnahuatijquej para amo mas tetlanojnotzasquej nion temachtisquej acerca de Jesús.
44004019	Pero Pedro ihuan Juan otlananquilijquej: —Xtechilican sa no anmejhuan tla Dios quinequi anmejhuan anmechtlacamatisquej ihuan xtictlacamatisquej yejhua.
44004020	Tejhuan, xtihuelisquej ticajcahuasquej de tiquijtosquej non tlemach yotiquitaquej ihuan yoticacquej.
44004021	Cuacon non mandatarios ocsepa oquinmojmojtijquej deque quincastigarosquej, ihuan cuacon oquinmacajquej. Xoquinextijquej tlenion huelis ca quincastigarosquej pampa mochi tlacatl quiyectenehuaya Dios ipampa non tlen omochij.
44004022	Non tlacatl, opajtic de non milagroj, quipiyaya mas de cuarentaj años.
44004023	Cuac Pedro ihuan Juan yoquinmacajquej, oyajquej campa catcaj non tlaneltocaquej ihuan oquintlanojnotzquej mochi tlen oquimilijquej intlayecancahuan non tiopantlacamej ihuan non huehuejtlacamej.
44004024	Ihuan cuac quion oquicacquej, mochtin yejhuan omohueyicatzajtzilijquej itech Dios ca san se inyolo. Oquilijquej: —ToTajtzin, tejhua tiDios aquin oquichijchij non cielo, ihuan nin tlalticpactli, ihuan non mar ihuan mochi tlejtlemach tlen impan oncaj.
44004025	Itechcopa moEspíritu Santo otiquijtoj ca icamac motequitcaj David: ¿Tlequene majcomanaj non pueblos? ¿Tlequene non tlalticpactlacamej quipensarohuaj non tlen xitlaj quijtosnequi?
44004026	Inreyes nin tlalticpactli san secne ihuan non tlayecanquej omonechicojquej para quixnamiquisquej ca tlahueli toDios ihuan non yejhua oquitlapejpenij.
44004027	’Melahuac quion omochij pampa Herodes ihuan Poncio Pilato omosetlalijquej ipan nin ciudad de Jerusalén inhuan non huejca chanejquej inhuan non hebreos. Yejhuan omosentlalijquej para oquixnamicquej ca tlahueli non motequipanojcaj Jesús, non otictlapejpenij para techmandaros.
44004028	Ca jhuatlon, oquichijquej mochi tlen tejhua yotictlalijca ipan moyolo de non monequiya para mochihuas.
44004029	Ihuan aman Señor, xquita tlen ca techmojmojtiyaj ihuan xquinyolchicahua motequipanojcahuan para amo momojtisquej quiteijlisquej motlajtol ca mochi yolchicahualistli.
44004030	Ihuan ca mopoder ma quimpajtican non mococohuaj ihuan ma quichihuacan señales ihuan milagros ca ipoder moyectequipanojcaj Jesús.
44004031	Cuac otlanquej momachtiyaj, non campa catcaj otlalolin. Ihuan non Espíritu Santo mochtin oquintemitij pan inyolo, ihuan temachtiayaj non yancuic tlajtoli de Jesucristo ca mochi yolchicahualistli.
44004032	Mochtin non tlaneltocaj san se inyolo ihuan san se intlamachilis quipiyayaj. Ihuan xacaj quijtohuaya tla san yejhua itlatqui non tlen quipiyaya, yej mochi tlejtlemach tlen quipiyayaj de mochtinmej catca.
44004033	Non apóstoles quitepaninextilijtayaj ca miyec poder deque non toSeñor omoyolitij ihuan omej de ijtic itlaltecoch. Ihuan Dios chicahuac quintiochijtaya mochtin.
44004034	De entre yejhuan xnemiya acaj lacuaj pobrecitoj, pampa mochtin non quipiayaj intlalhuan noso incalhuan quinnamacayaj, ihuan non tomin cuajcuiyaj,
44004035	ihuan quinmactiayaj non apóstoles. Ihuan non apóstoles quinmajmacayaj de non xitlaj quipiaya según tlenion quimpolohuaya.
44004036	Ihuan para xquitacan, payon tetzalan catca se levitaj, itoca catca José, yejhua quion oquichij. Yejhua otlacat ne ipan non tlalhuatzal itoca Chipre. Ihuan non apóstoles oquitocayotijquej Bernabé, non itoca quijtosnequi “teyoltlalijqui.”
44004037	Nin tlacatl oquinamacac se tlali ihuan non tomin ocuajcuic ihuan oquinmactij non apóstoles para quimpalehuisquej non pobrecitos.
44005001	Pero se tlacatl itoca catca Ananías ihuan Safira isihuaj no oquinamacaquej se tlali.
44005002	Nin tlacatl sequi oquixpachoj non tomin ihuan non ocsequi oquinmactij non apóstoles quej mochi yesquiya. Ihuan isihuaj mochi quimatzticatca.
44005003	Ihuan quemaj Pedro oquilij: —Ananías, ¿tlequene oticahuilij Satanás ocalac ipan moyolo ihuan omitzchihualtij para ticajcayahuasquiya non Espíritu Santo? ¿Tlequene, sequi otiquixpachoj non tomin oticselij de non motlal?
44005004	¿Tlequene xtejhua motlatquicatca non tlali cuac xe ticnamacaya? Ihuan cuac oticnamacac, ¿xmotlatquicatca non tomin? ¿Tlequene, quion oticpensaroj ticchihuas? Tejhua amo xpensaro oticajcayaj acaj tlacatl, cuali xmati deque Dios yejhua ticajcayahuasnequiya.
44005005	Cuac Ananías quion oquicac, ohuetz ihuan omic. Ihuan mochtin non oquimatquej tlenion omochij chicahuac omomojtijquej.
44005006	Ihuan cuacon ohualajquej sequin telpocamej, ihuan oquiquimilojquej icuerpoj, idiai ocuicaquej oquitocatoj.
44005007	Canaj ipan ocse yeyi horaj ocalaquito non isihuaj Ananías. Yejhua xquimatiya tlenion yomochij.
44005008	Cuacon Pedro oquitlajtoltij: —Xnechili, ¿huel melahuac quion onquinamacacquej anmotlal? Ihuan yejhua oquinanquilij: —Quemaj, quion.
44005009	Cuacon Pedro oquilij: —¿Tlequene onmotlajtolmacaquej para anquicajcayahuasnequiyaj iEspíritu toSeñor? Aman nican ipan nin caltenmitl pa huitzej non yoquitocatoj monamic, ihuan aman no tejhua mitzhuicasquej mitzontocasquej.
44005010	Ihuan niman ohuetztaj icxitlan Pedro ihuan omic. Cuac ocalaquitoj non telpocamej, oquitatoj yomic. Yejhuan oquixtijquej oquitocatoj inacastlan inamic.
44005011	Ihuan mochtin non tlaneltocaj ihuan mochtin non oquimatquej non tlen omochij, omomojtijquej chicahuac.
44005012	Intechcopa non apóstoles omochij miyec milagros ihuan tlamohuisoli de intzalan non tlacamej. Ihuan mochtin non tlaneltocaj monechicohuayaj ne campa itoca iCorredor Salomón.
44005013	Ihuan mochtin non xtlaneltocaquej xquinequiyaj tehuan monechicosquej, masqui non tlacamej miyec tetlacaitalistli quipiyayaj intech non apóstoles inhuan non tlaneltocaj.
44005014	Pero non otlaneltocacquej itech toSeñor miyequej, como quej miyequej tlacamej como quej miyequej sihuamej.
44005015	Ihuan hasta, quinhuaquixtijtayaj ipan ojtli non mococohuaj ihuan quintecayaj ipan incojtlapech noso ipan impetl para cuac panos Pedro masqui san iyecahuilo impan panos semej de yejhuan.
44005016	De miyeccan non puebloj cercaj de ompa, no hualayaj non tlacamej ne Jerusalén. Quinhuajhuicayaj non inchantlacahuan mococohuaj ihuan non quipiyayaj non xcuajcualtin espíritus. Ihuan mochtin pajtiyaj.
44005017	Idiai non inmashueyitlayecancaj non tiopantlacamej ihuan mochtin intehuicalhuan non saduceos de non ompa catcaj inhuan, chicahuac oquinxicolitaquej non apóstoles.
44005018	Jhuatlica yejhuan oquimajsiquej non apóstoles ihuan oquintzacuatoj.
44005019	Pero se iángel toSeñor ipan non tlayohua oquitlapoj non caltenmitl de non carcej, oquinquixtij, ihuan oquimilij:
44005020	—Xacan anmejhuan ihuan xmoquetzacan ne ipan iquiahuacnon tiopan, ihuan xquintlanojnotzacan non tlacamej de non temachtili ca nin yancuic nemilistli.
44005021	Non apóstoles oquitlacamatquej. Ihuan cuac otlanes ocalacquej ipan iquiahuac non tiopan ihuan opej temachtiyaj. Mientras non apóstoles quion quichihuayaj, inmas hueyitlayecancaj non tiopantlacamej ihuan non ompa catquej inhuan, oquinsentlalijquej mochtin non tetlacanojnotzquej ihuan mochtin non huehuejtlacamej hebreos. Idiai oquintitlanquej non policías ne ipan carcej para comonnanasquiyaj non apóstoles.
44005022	Pero cuac non policías oajsiquej, xoquinnextijquej non apóstoles. Jhuatlica ohuajmocuepquej ihuan oquitemachiltitoj.
44005023	Oquijtojquej: —Cuac otajsiquej, oticnextijquej non carcej cuali tzacticaj ca llavej, ihuan non soldados ompa moquetztoquej ne ixpan non caltenmitl. Pero cuac otictlapojquej xacaj oticnextijquej ne ijtic non carcej.
44005024	Cuac oquicacquej non tlajtoli, intlayecancahuan non tiopantlacamej ihuan intlayecancaj non policíaj ne ipan non tiopan ihuan non hueyi tiopantlacamej oometlamatquej, ihuan motlajtoltijtayaj canion ontlamis mochi nin tlen omochij.
44005025	Cuacon oyejcoc se tlacatl ihuan oquimilij: —Xcaquican. Non tlacamej onquintzaccaj catquej ne tiopan, ihuan quinmachtiyaj non tlacamej.
44005026	Cuac non intlayecancaj non policíaj ihuan non policías oyajquej ihuan oquimanatoj non apóstoles ca cuali, pampa quinmacajsiyaj non tlacamej. Momojtiayaj deque non tlacamej quinmojmotlasquiyaj.
44005027	Cuac oquinhuajhuicaquej, oquinquetzquej ixpan non huehuejtlacamej, ihuan non mas hueyi tlayecanqui intech non tiopantlacamej, oquintlajtoltij:
44005028	—Chicahuac otimechchicajcanahuatijquej para amo mas antemachtisquej acerca de Jesús. Mas aman xquitacan non tlen onquichijquej. Yonquimoyajquej ca anmotlajtol mochi Jerusalén ihuan anquinequij antechtlajtlacoltisquej de imiquilis non tlacatl Jesús.
44005029	Ihuan cuacon Pedro ihuan non ocsequin apóstoles otenanquilijquej: —Tejhuan ticpiyaj tlenca tictencaquisquej primero Dios quej non tlacamej.
44005030	InDios non tohuejcapalejhuan oquiyolitij Jesús ihuan oquiquixtij de ijtic itlaltecoch, non aquin anmejhuan para onquimictijquej onquipilojquej ipan se cruz.
44005031	Non Dios de tohuejcapalejhuan oquitenej Jesús para hueyi tlayecanqui ihuan no para temaquixtis ihuan oquitlalij iyecmacopa para quimpalehuis non hebreos ma moyolcuepacan ca Dios ihuan para quintlapojpolhuisquej mochi intlajtlacol.
44005032	Ihuan tejhuan tictepaninextiliyaj de jhuatlin, ihuan no quitepaninextiliya non Espíritu Santo non mismoj Dios quinmaca de non quitlacamatij.
44005033	Cuac non huehuejtlacamej oquicacquej jhuatlon, ocualanquej chicahuac ihuan hasta omoyelhuijhuitecquej ihuan quinequiyaj quinmictisquej non apóstoles.
44005034	Pero ne intzalan non huehuejtlacamej catca se fariseo, itoca Gamaliel. Yejhua temachtijqui catca de non leyes. Mochtin non tlacamej chicahuac cuali quitlacaitayaj. Yejhua omoquetz ihuan otlanahuatij ma quinquixtican non apóstoles para quiahuac san por tepitzin.
44005035	Cuacon oquimilij non huehuejtlacamej: —Tlacamej hebreos, anmejhuan xpiyacan cuidadoj tlenion anquinchihuilisquej nin tlacamej.
44005036	Xquilnamiquican anmejhuan deque omoquetztejca se tlacatl itoca Teudas ihuan deque quijtohuaya deque yejhua se tlacatl hueyixticaj, ihuan oquisentlalij canaj nahui cientoj tlacamej. Pero se tonal acaj oquimictij ihuan mochtin non itehuicalhuan inhuan quistinemiyaj ochojcholojquej, ihuan mochi ompa otlan.
44005037	Mas después omoquetztejca Judas, non chantiya Galilea. Nin tlacatl ohualaj ipan non tiempoj cuac omijcuiloj mochi tlacatl ipan non censoj. Miyequej ihuan oquistinenquej, pero no oquimictijquej ihuan mochtin non ihuan quistinemiyaj ochojcholojquej.
44005038	Jhuatlica, nejhua nimechconsejomaca xquincahuacan nin tlacamej. Ma ca itlaj ca xmocalaquican, pampa non intemachtil non tlacamej ihuan non tlen quichihuaj tla san intech tlacamej quisa, pojpolihuis.
44005039	Pero tla non quisa itech Dios, xanhuelisquej anquipojpolosquej. Jhuatlica xpiyacan cuidadoj para amo anquitlahuelixnamiquisquej Dios.
44005040	Ihuan yejhuan oquiselijquej non tlen Gamaliel oquijtoj. Idiai cuac oquinhuajhuicaquej non apóstoles, oquinnotzquej. Ihuan cuac yoquinhuijhuitecquej, oquinnahuatijquej ayecmo mas anquitenojnotzasquej acerca de Jesús. Cuacon oquinmacaquej.
44005041	Non apóstoles ohuajquisquej de imixpan non huehuejtlacamej ca pactli, pampa Dios oquinmacac non hueyilistli para ma quimpijpinahuican ihuan ma quintlajyohuiltican san ipampa Jesús.
44005042	Ihuan momostlaj ne iquiahuac non tiopan ihuan techajchan quitelhuijtinemiyaj ihuan temachtijtayaj ca Jesús melahuac Cristo.
44006001	Ipan non tiempoj non tlaneltocaj mas miyequixtayaj. Ihuan non tlajtohuaj griegoj opej motelhuiyaj de non tlajtohuaj hebreoj, pampa non insihuaviudas xcuali quintlamacayaj momostlaj cuac tetlamacayaj.
44006002	Ihuan cuacon non docej apóstoles oquinnechicojquej mochtin non tlaneltocaj, ihuan oquimilijquej: —Xcuali para tejhuan ticahuasquej de titetlanojnotzasquej de itlajtoltzin Dios para titexelohuilisquej non tlacuali.
44006003	Jhuatlica nocnihuan, xquintlapejpenican sietejmej tlacamej anmotzalan de non quintlacaitaj, ihuan cuali tlanemiliyaj ihuan no quintemitiya Espíritu Santo. Ihuan yejhuan xquintequimacacan para non tequitl.
44006004	Ihuan quion tejhuan xticahuasquej de ticchihuasquej oración ihuan de titemachtisquej itlajtoltzin Dios.
44006005	Ihuan mochtin ocuelcacquej ihuan omocajquej quichihuasquej quion. Ihuan oquitlapejpenijquej Esteban yejhua cuali tlaneltocaya ca mochi iyolo ihuan quitemitiaya non Espíritu Santo ipan iyolo. No oquintlapejpenijquej Felipe, Prócoro, Nicanor, Timón, Parmenas ihuan Nicolás yejhua hualehua ne Antioquía. Cuac Nicolás xe quineltoca Cristo, oquineltocac Dios quej non hebreos masqui xhebreoj catca.
44006006	Cuacon oquinhuajhuicaquej imixpan non apóstoles. Ihuan non apóstoles impampa omomachtijquej ihuan oquintlalijquej inmahuan impan.
44006007	Non itlajtoltzin Dios momoyajtaya. Ihuan non tlaneltocaj mas miyequixtayaj ne Jerusalén, ihuan hasta miyequej tiopantlacamej quiseliayaj non tlaneltoctli.
44006008	Dios oquitiochij Esteban ihuan oquimacac miyec poder. Jhuatlica, Esteban quichihuaya milagros ihuan tlamohuisoli intzalan non tlacamej.
44006009	Cuacon semej de non mopohuaj ipan non sinagogaj, intoca, Esclavos Libertados inhuan ocsequin de non hualehuaj intech non ciudades de Cirene ihuan de Alejandría ihuan ocsequin de non quisaj ipan iregiones de Cilicia ihuan Asia. Opejquej quitentocaj Esteban.
44006010	Pero xhueliyaj quitentlaniyaj, pampa yejhua tlajtohuaya ca non tlamachilistli quimacaya non Espíritu Santo.
44006011	Jhuatlica quimichtacanahuatiayaj ihuan quintlaxtlahuiyayaj sequin tlacamej para ma quijtocan deque yejhuan oquicaquilijcaj cuijhuicaltiya Moisés ihuan Dios.
44006012	Ihuan quion oquimajcomanquej non tlacamej inhuan non huehuejtlacamej ihuan non temachtijquej de non leyes. Yejhuan oyajquej itech Esteban, ocajsiquej ihuan ocuajhuicaquej imixpan non mas huejhueyin mandatarios.
44006013	Ihuan no oquintlalijquej non istlacatmej para quion ma quijtocan: —Nin tlacatl xcajcahua de cuijhuicaltiya nin yectiticaj hueyi tiopan, ihuan de non iley Moisés.
44006014	Ticaquiliyaj quijtohua deque Jesús non hualehua Nazaret cuajxixitinis nin yectiticaj hueyi tiopan, ihuan cuajpatlas nin tlejtlemach tlen ipan timohuicaj de non tlen Moisés otechmacac.
44006015	Cuacon mochtin non huehuejtlacamej ompa yehuaticatcaj ontlachixquej ixco Esteban, ihuan oquitaquej ixayac yomocaj quej ixayac se ángel.
44007001	Idiai inmas hueyi tlayecancaj non tiopantlacamej oquitlajtoltij Esteban: —¿Mochi melahuac tlen quijtohuaj?
44007002	Ihuan yejhua oquinanquilij: —Nocnihuan ihuan nopalejhuan, xnechcaquican. Non hueyixticaj Dios oquimotitij topalej Abraham cuac yejhua catca ne Mesopotamia, cuac xe onchantiya ne Harán.
44007003	Ihuan Dios oquilij: “Xquisa de nican motlalpan ihuan xquincajtehua mochantlacahuan, ihuan xiyoj ne ipan non tetlalpan nejhua nimitzititis.”
44007004	Cuacon Abraham oquis ne intlalpan non caldeos ihuan ochantito ipan non puebloj itoca Harán. Ihuan cuac yomic ipalej, Dios oquititlan Abraham ipan nin tlali campa aman anmejhuan anchantij.
44007005	Pero xoquimacac nion se herenciaj ipan nin tlali, nion siquiera campa quitlalis se icxi. Pero Dios oquimacac ipromesaj deque quimacas, ihuan cuac miquis quincahuilijtejhuas ihuejcapilhuan, masqui ipan non tiempoj Abraham todavía xquimpiyaya ihuejcapilhuan.
44007006	Ihuan Dios oquilijca deque ihuejcapilhuan chantisquej de huejhuejcamej ipan se tlali xintlatqui, ihuan deque ompa yesquej esclavos, ihuan quintlajyohuiltisquej nahui cientoj años.
44007007	Pero Dios no oquilij: “Nejhua nictlajtlacolmacas non país mechpiyas esclavos, ihuan cuacon mohuejcapilhuan quisasquej ompa, ihuan nechajtequipanosquej nican.”
44007008	Cuacon Dios oquitlalij se pactoj ihuan Abraham, ihuan oquinahuatij ma quitlali se marcajyotl, itoca circuncisión, ipan inacayo para nestas deque oquiselij non pactoj. Cuacon Abraham omochij tepalej de Isaac ihuan ipan oquitlalij non marcajyotl de circuncisión cuac quipiyaya chicueyi tonal de otlacat. Ihuan no quion oquichij Isaac ihuan Jacob non iconej, ihuan Jacob no quion oquichij inhuan ipilhuan de non omochijquej tepalejhuan intech non docej tribus intech non hebreos.
44007009	’Jhuatlomej ipilhuan Jacob catcaj tohuejcapalejhuan, oquixicolitaquej inmicnin José, ihuan oquinamacaquej para ocuicaquej ipan non país Egipto. Pero Dios xqueman oquicaj José,
44007010	ihuan oquimanohuij ipan mochi tlajyohuilistli. Oquimacac tlamachilistli ihuan oquipalehuij para quipactis Faraón non rey de Egipto. Ihuan non rey oquitlalij José para gobernador ipan non país de Egipto ihuan no ipan mochi tlen itlatqui catca non rey.
44007011	’Cuacon ohualaj se necesidaj de tlen mocuas ihuan miyic tequipachtli para non chantij de nohuiyan ne Egipto ihuan Canaán. Quion non tohuejcapalejhuan xquinextiayaj tlen quicuasquej.
44007012	Ihuan cuac Jacob oquimat deque ne Egipto ocatca trigoj, ompa oquintitlan ipilhuan non tohuejcapalejhuan. Ipan nin tiempoj oquichijquej quemach primero inviaje.
44007013	Cuac non tohuejcapalejhuan ca opa oyajquej ne Egipto, José oquichij para ma quixmatican icnihuan, ihuan no oquichij para irey Egipto ma quimati catlea puebloj itech hualejticaj.
44007014	Cuacon José otlatitlan ma cuajhuiquilican ipalej Jacob ne Egipto ihuan mochi ifamilias canaj setenta y cinco tlacamej catcaj.
44007015	Ihuan quion otemoc Jacob, ihuan ochantic Egipto campa mas tocquine ompa omic ihuan campa no omicquej non tohuejcapalejhuan.
44007016	Idiai, después oquitquiquej iomiteyohuan ne Siquem, ihuan ompa oquintocaquej ipan non tlaltecochtli Abraham oquicojca ca quech tomin de non iconehuan Hamor ne Siquem.
44007017	’Cuac yi macercarohuaya non tiempoj para mocomplirosquiya non tlen Dios yoquiprometerohuilijca Abraham, non hebreos chicahuac omiyequiyaquej ne Egipto.
44007018	Idiai ne Egipto opej tlamandarohua ocse rey de non xoquixmat José.
44007019	Nin yancuic rey de miyec oquincajcayaj non tohuejcapalejhuan hebreos, ihuan oquintlajyohuiltij non tohuejcapalejhuan hasta quinchihualtiaya para ma quincahuacan impilhuan non quemach tlacatij para ma miquican.
44007020	Sa no ipan non tiempoj otlacat Moisés, se conetzintli cuacualtetzin ca melahuac. Ihuan Moisés oquiscaltijquej ipalejhuan yeyi mes.
44007021	Ihuan cuac oquicajquej, ichpoch non rey de Egipto yejhua oquinextij ihuan oquiscaltij quej non iconejyesquiya.
44007022	Ca juatlon oquimachtijquej Moisés mochi de non tlen non egipcios momachtiyaj. Ihuan Moisés tlemach quimatiya ipan mochi tlen quijtohuaya ihuan tlen quichihuaya.
44007023	’Cuac Moisés yi quipiyaya cuarentaj años, oquinec comonnotzas non itlacapalejhuan hebreos.
44007024	Ompa oquitac deque se egipcio cuijsoquiya se de non hebreos. Yejhua, para oquimanohuij non hebreoj ihuan para oquicuepiltij non egipcioj, ocuitec hasta oquimictij non egipcioj.
44007025	Moisés quion oquichij pampa quinemiliaya deque non icnihuan hebreos cajsicamatisquiyaj deque Dios quinmaquixtisquiya itechcopa yejhua, pero yejhuan amo ocajsicamatquej.
44007026	Ihuan huajmostla, Moisés oquinnextito omemej hebreos quimomacaticatcaj. Ihuan pampa quinequiya quintlahuelsehuis, yejhua oquimilij: “Tlacamej, anmejhuan anmicnimej. ¿Tlequene, quion anquimomacaj?”
44007027	’Ihuan cuacon non cuijsoquiya itehuical oquitopejtihuetz Moisés, ihuan oquilij: “¿Aquinion omitzcalaquij para toca timandatarioj yas ihuan para titechtlajtlacolmacas?
44007028	¿No ticnequi tinechmictis quej oticmictij iyalhua non egipcioj?”
44007029	Ihuan cuac Moisés oquicac nin, oquimat deque non tlacamej oquimatquej deque oquimictij se egipcioj, ihuan yejhua ocholojtej oyaj para Madián. Ompa ochantic quej se de huejcaj, ihuan oquipix ome iconej.
44007030	’Cuac opanoc cuarentaj años, ne campa xalpatlajcan, cercaj de non tepetl itoca Sinaí, oquimotitij se ángel itech se tlexochtli milinticacta ipan non tlacotepajsol.
44007031	Moisés oquimojcaitac de non tlen quitzticatca. Ihuan cuac omacercaroj para más cuali quitasquiya, oquicac itlajtol toSeñor quijtohuaya:
44007032	“Nejhua niDios ca mohuejcapalejhuan Abraham, Isaac ihuan Jacob.” Cuacon Moisés opej mojcacuecuetlaca, ihuan xmoyolchicahuaya ontlachiyas.
44007033	Ihuan cuacon toSeñor oquilij: “Xquinquixti mocxipejpechhuan pampa nican campa ticholojticaj chicahuac tlayeccan.
44007034	Nejhua melahuac yoniquintac deque moyolcocohuaj noconehuan non chantij Egipto, ihuan niquincaqui quej chocaj ca tequipachtli. Aman yonitemoc para niquinmanohuis. Juatlica xhualoj. Nimitztitlanis ne Egipto.”
44007035	Masqui non hebreos xoquineccaj ihuan xoquitlacamatcaj Moisés yej oquilijcaj: “¿Aquinion omitztenej para toca titlamandaros ihuan para titechtlajtlacolmacas?” Dios oquititlan para tlayecanqui ihuan para quinmaquixtis. Quion oquititlan itechcopa non ángel oquimotitij ne ipan non tlacotepajsol.
44007036	Quion Moisés yejhua oquinquixtij non hebreos ne Egipto. Ihuan yejhua oquichij milagros ihuan tlamohuisoli ne Egipto, ihuan ne ipan non mar Rojo, ihuan ne xalpatlajcan campa onejnenquej cuarentaj años.
44007037	Sa no yejhua Moisés oquimilijca non hebreos: “Dios mechajtitlanilis se profetaj sa no intzalan anmocnihuan quisas quion quej nejhua onechhuajtitlan. Xcaquican tlenion yejhua mechilis.”
44007038	Moisés sa no yejhua aquin catca intzalan non tohuejcapalejhuan ne campa xalpatlajcan, ihuan no yejhua impampa tlatlatlajtiaya itech no ángel ipan non tepetl itoca Sinaí, ihuan no catca inhuan non tohuejcapalejhuan, ihuan no yejhua oquiselij non cuali tlajtoli de non quitemaca nemilistli para otechpanoltilij.
44007039	’Pero non tohuejcapalejhuan xoquinecquej quitlacamatisquej, yej xitlaj ipan oquitaquej. Ihuan ocsepa quinequiyaj mocuepasquej para Egipto.
44007040	Ihuan cuacon oquilijquej Aarón: “Xtechchijchihuili totajtzitzihuan para techyecanasquej tejhuan, pampa Moisés, non aquin otechquixtij ne tetlalpan Egipto, xticmatij tlenion yoquipasaroj.”
44007041	Cuacon oquichijchijquej se yolcatl quej huacax ihuan oquinmictijquej yolcamej para oquitlamanijquej itech non intotajtzin, ihuan opacquej de jhuatlon non oquichijchijquej ca inmahuan.
44007042	Cuacon Dios oquintlalcahuij ihuan oquincahuilij para ma quinmadorarocan san tlenion quinequisquej de non tlahuilmej catquej itech cieloj. Quion tlajcuilolnesticaj ipan non intlajcuilolamaj non profetas: A pocoj anmejhuan tlacamej de Israel, ¿onquinmictijquej yolcamej para onnechtlamanijquej ipan non cuarentaj años?
44007043	Amo. Yej anquitquiyaj itiopan non dios Moloc ihuan non sitlalin de non dios Renfán. Nin imágenes anmejhuan onquimachijchijquej para anquinmadorarosquej. Jhuatlica, nejhua nimechquixtis ipan anmopaís ihuan nimechtitlanis mas ca ne de Babilonia.
44007044	’Ne campa xalpatlajcan non tohuejcapalejhuan quipiyayaj non tabernáculoj campa quejyehuayaj non temej ipan tlajcuilolnesticatcaj non mandamientos. Nin tabernáculoj oquichijchijquej quion quej Dios oquinahuatij Moisés para ma quichijchihua quej yejhua Dios oquititij.
44007045	Non tohuejcapalejhuan oquiselijquej de herenciaj non tatapajtiopan. Cuacon yejhuan oquitquiquej cuac oyajquej ihuan Josué oquinmotlatquititoj intlal non cananeos de non Dios oquinquixtij inmixpan non tohuejcapalejhuan. Quion, omochij hasta ipan non tiempoj cuac David nemiya.
44007046	Dios hueyi oquitiochij non rey David. Jhuatlica David oquitlajtlanilij para ma cahuili quichijchihuas se tiopan para iDios Jacob ompa chantis.
44007047	Pero Salomón yejhua oquichijchij ihueyi tiopan Dios.
44007048	Pero tohueyi Dios amo chanti ipan tiopanmej de non tlacamej quichijchihuaj. Quion quijtohua non tiotlajtojqui:
44007049	ToTajtzin quijtohua: “Non cieloj yejhua notronoj ihuan non tlalticpactli ipan nicholojticaj. ¿Catlea cali ticchijchihuas campa nichantis, quion quijtohua toSeñor? ¿Noso canion non campa nejhua nonaquis para nimosehuis?
44007050	¿Tlen xnejhua ca nomahuan onicchijchij mochi nin tlejtlemach?”
44007051	Cuacon Esteban oquimilij: —Anmejhuan mochipa quion anmohuicaj chicahuac anyolchicajcatzatzamej quej non xtlaneltocanij. Yej mochipa anquimatopehuaj non Espíritu Santo. Quion quej anmopalejhuan omohuicajquej, no quion anmejhuan anmohuicaj.
44007052	Anmohuejcapalejhuan oquintlahueltotocaquej ihuan ca tlejtlemach oquitlajyohuiltijquej mochtin non profetas. Oquinmijmictijquej non oquiteilijquej deque hualas non yolmelajqui. Ihuan aman deque yohualaj anmejhuan onquitemactijquej ihuan onquimictijquej.
44007053	Masqui oanquiselijquej imandamientoj Dios intechcopa non ángeles, anmejhuan xanquitlacamatij.
44007054	Cuac yejhuan ocacquej non tlemach, ocualanquej chicahuac ipan inyolo itechcopa Esteban, hasta motlantijsiyaj ca intlahuel.
44007055	Pero Esteban tenticatca de non Espíritu Santo, ontlachix ne cieloj ihuan oquitac ihueyilis Dios, ihuan Jesús ompa moquetzticatca iyecmacopa Dios.
44007056	Cuacon oquijtoj: —¡Xquitacan! Nejhua niquita non cieloj tlapojticaj, ihuan non omochij Tlacatl ompa moquetzticaj iyecmacopa Dios!
44007057	Cuacon yejhuan omonacastzajtzacquej ihuan chicahuac otzajtziquej ihuan quemaj mochtin san secne ipan coyajquej.
44007058	Oquixtijquej tlatenco de non ciudad. Idiai non teixcomacaquej ca Esteban oquitlalijquej intatapajhuan ne icxitlan se telpocatl itoca Saulo, ihuan opej quimojmotlaj.
44007059	Ihuan mientras quimojmotlayaj, Esteban omohueyicatzajtzilij. Quion oquijtoj: —NoTajtzin Jesús, xnechselili noalmajtzin.
44007060	Cuacon omotlancuaquetz ihuan chicahuac otzajtzic: —NoSeñor, amo tiquincondenaros de nin tlajtlacoli quichihuaj. Ihuan de cuac quion oquijtoj, ohuajmomiquilij.
44008001	Ihuan Saulo no ijqui quinequiya ma quimictican Esteban. Ipan non tonal opej chicahuac quintlahueltocatinemij, ihuan quintlajyohuiltiaya non quineltocaj Jesús de ne Jerusalén. Quion, mochtin non tlaneltocaj ochojcholojquej de nojnohuiyan ipan iregión Judea ihuan para Samaria, pero non apóstoles omocajquej.
44008002	Cuacon, sequin tlacamej de non cuali quitlacamatij Dios oquitocatoj Esteban, Ihuan chicahuac oquichoquilijquej.
44008003	Ihuan Saulo opej quintlahueltocatinemi ihuan quintlajyohuiltiya non tlaneltocaj. Yejhua calaquiya techajchan, Ihuan quinhuajquixtijtaya hasta quintehuilanaya non tlacamej ihuan sihuamej para comontzacuaya.
44008004	Pero de non oquisquej Jerusalén omomojmoyajquej ihuan oyajquej nojnohuiyan quitelhuijtayaj non yancuic tlajtoli de Jesucristo.
44008005	Cuacon Felipe otemoc ipan se puebloj de Samaria ihuan opej tetlanojnotza de Cristo.
44008006	Miyequej tlacamej monechicohuayaj, ihuan mochtin quicaquiyaj ca mochi inyolo non tlen Felipe quijtohuaya, pampa quitayaj non milagros quichihuaya.
44008007	Quion, miyequej tlacamej de non quipiyayaj de non xcuali espíritus quimpajtiyaya. Ihuan non xcuali espíritus tzajtziyaj chicahuac cuac quisayaj impan non tlacamej. Ihuan miyequej non sepohuiyaj ihuan tehuelatzitzinmej quimpajtiyaya.
44008008	Quion, ipan non puebloj mochtin chicahuac paquiyaj.
44008009	Pero ipan non puebloj nemiya se tlacatl itoca catca Simón. Yejhua tetlajchihuiyaya ihuan quincajcayahuaya non chantij ne Samaria. Quimiliaya deque yejhua se tlacatl hueyixticaj.
44008010	Mochtin quicaquiyaj cuali desde non tepichichinmej hasta non huejhueyin, ihuan quijtohuayaj: “Nin tlacatl quipiya ihueyi poder Dios.”
44008011	Ihuan chicahuac cuelitayaj quicaquiyaj, pampa yi quipiyaya hueyi tiempoj quincajcayajticatca de non itlajchihuilyo yejhua quichihuaya.
44008012	Pero cuac oquineltocaquej non cuali tlajtoli de non Felipe quitelhuiyaya de non quej Dios tlamandarohua Ihuan oquicacquej acerca de Jesucristo, yejhuan mocuatequiyayaj de non tlacamej ihuan non sihuamej.
44008013	Ihuan no quion hasta Simón otlaneltocac ihuan omocuatequij. Yejhua opej cuicatinemi Felipe, ihuan ca oquitac non hueyi tlamohuisoli ihuan non milagros quichihuaya Felipe, yejhua chicahuac mojcatlachiyaya.
44008014	Cuac non apóstoles nemiyaj ne Jerusalén, oquimatquej deque miyec tlacatl ne Samaria yoquiselijquej inemachtil Dios, ompa oquintitlanquej Pedro ihuan Juan.
44008015	Cuac oajsiquej, omomachtijquej impan non tlaneltocaj ne Samaria para ma quiselican non Espíritu Santo.
44008016	Quion oquichijquej pampa xe acaj ipan huajtemohuaya non Espíritu Santo, yej san omocuatequijcaj san ca itocatzin Jesús.
44008017	Cuacon, Pedro ihuan Juan oquintlalijquej inmahuan impan yejhuan, ihuan quion oquiselijquej non Espíritu Santo.
44008018	Cuac Simón oquitac deque non Espíritu Santo huajlaya impan non tlaneltocaj cuac non apóstoles quintlaliyayaj inmahuan impan, oquintejtequihuij tomin,
44008019	ihuan oquimilij: —No xnechmacacan nin poder para cuac nejhua nictlalis nomahuan ipan san aquinion, yejhua no quiselis non Espíritu Santo.
44008020	Cuacon Pedro oquilij: —Motomin mohuan ma polihui, pampa ticpensarohua deque nin poder, Dios quitemaca huelis ticohuas.
44008021	Xhuelis timopohuas tohuan nion xmitztocarohua ticchihuas nin tequitl pampa moyolo xcuali ixpan Dios.
44008022	Xcajcahua non tlen xcuali ticchihua, ihuan xtlajtlani Dios para tiquitas tla mitztlapojpolhuis non tlen ticpensarohua ipan moyolo,
44008023	pampa niquita deque tejhua completamentej timixpolojticaj, ihuan non motlajtlacol mitzilpijticaj.
44008024	Idiai Simón oquiminanquilij: —Nopampa xmomachtican itech toSeñor para amo nopan mochihuas non tlen annechiliyaj.
44008025	Cuac yoquitepaninextilijquej ihuan yotetlanojnotzquej de itlajtoltzin Dios, Pedro ihuan Juan omocuepquej para Jerusalén. Ihuan ipan miyec pueblitos ne Samaria campa huajpanotayaj ompa tetlanojnotzayaj ca non yancuic tlajtoli de Jesucristo.
44008026	Ihuan cuac yomochij mochi non tlemach, toTajtzin oquititlan se iángel ihuan oquinotz Felipe, oquilij: —Xmoquetza ihuan xiyoj neca ipan sur ipan non ojtli temohua Jerusalén ihuan yoj para Gaza. Non ojtli panoa ne campa xalpatlajcan.
44008027	Cuacon Felipe ohuajmoquetz ihuan oyaj. Ihuan ipan ojtli oquinamic se tlacatl hualehua ne Etiopía. Non tlacatl eunucoj catca. Yejhua hueyi tequiyoj catca, ihuan yejhua quejyehuiliyaya itomin non sihuatl itoca Candace, hueyi tlamandarojqui de mochi non iregión Etiopía. Yejhua non tlacatl oyajca ne Jerusalén para omomachtito itech Dios.
44008028	Nin tlacatl mocuepaya para ichan ipan icarretaj, ihuan huajmomachtijtaya itlajcuilolamaj non profetaj Isaías.
44008029	Cuacon non Espíritu Santo oquilij Felipe: —Xiyoj, ihuan xmacercaro inac non carretaj.
44008030	Ihuan Felipe omacercaroj ihuan oquicac deque momachtijtaya non itlajcuilolamaj non profetaj Isaías. Ihuan oquitlajtoltij, oquilij: —¿Ticajsicamati non tlen ticmomachtiya?
44008031	Ihuan yejhua oquinanquilij: —¿Quenion, nicajsicamatis tla xacaj nechmachtiya? Cuacon, oquitlajtlanilij Felipe para ma tlejco ihuan ma motlali.
44008032	Ihuan ipan non Yectlajcuiloli campa quimomachtijtaya quion quijtohua: Ocuicaquej para quimictisquej quej se borregoj. Ihuan quion quej non borreguitoj xtena cuac quitojmiyotequij, no quion yejhua xquera onahuat.
44008033	Oquipijpinahuijquej ihuan xacaj ihuan omoquetz masqui yejhua xoquichij tlen xcuali. Xqueman acaj huelis quitenojnotzas de non itlacamecayo, pampa oquixtilijquej inemilis ipan nin tlalticpac.
44008034	Non tequiyoj tlacatl oquitlajtoltij Felipe: —Xchihua se favor. Xnechili, non profetaj, ¿de aquinion quitenehua ca nin tlejtlemach? ¿Sa no yejhua motenehua, noso quitenehuaya de acaj ocse?
44008035	Cuacon, Felipe oquipehualtij quitlanojnotza desde non Yectlajcuiloli momachtijticatca, ihuan hasta mochi oquitlanojnotz ca non cuali tlajtoli itech Jesús.
44008036	Ihuan cuac panotayaj ipan ojtli, oyejcoquej campa ocatca atl. Ihuan non hueyi tequiyoj oquilij Felipe: —Nican oncaj atl. ¿Xhuelis nimocuatequis nejhua?
44008037	Felipe oquilij: —Tla ticneltoca Cristo ca mochi moyolo, huelis. Non tlacatl oquilij: —Nicneltoca deque Jesucristo yejhua iconetzin Dios.
44008038	Ihuan cuacon, non hueyi tequiyoj otlanahuatij ma quiteltican non carretaj. Cuacon, Felipe ihuan non hueyi tequiyoj otemoquej ompa itech non atl, ihuan Felipe oquicuatequij.
44008039	Ihuan cuac huajtlejcotayaj de itech non atl, non iEspíritu toSeñor san huilihui oquijcuanij Felipe, ihuan non hueyi tequiyoj xoc oquitac, pero yejhua oyaj ipan iojhui ca hueyi pactli.
44008040	Felipe omonextito ipan non puebloj itoca Azoto. Yejhua panotaya ihuan quitetlanojnotztaya non yancuic tlajtoli de Jesucristo ipan mochtin non pueblos hasta oajsic ne Cesarea.
44009001	Mientras nin mochihuaya Saulo todavía temojmojtijtinemiya, ihuan quinmilijtinemiya deque quinmijmictis non tlaneltocaj itech toSeñor. Jhuatlica, oyaj itech non más hueyi tlayecanqui de non tiopantlacamej,
44009002	ihuan oquitlajtlanij se amatl de orden para yas ipan sinagogas de Damasco. Ihuan tla quinextisquiya non tlaneltocaquej de non mohuicaj ipan iOjhui Cristo, quinhuajhuicasquiya presos ne Jerusalén de tlacamej noso sihuamej.
44009003	Pero mientras yaya ipan ojtli ihuan cuac yi cercaj catca Damasco, huilihui ohuajtlec ihuan ocuajyehualoj se tlahuil hualejticatca de ipan cieloj.
44009004	Ihuan niman Saulo ohuetz ipan tlali, ihuan ocac se tlajtoli quiliyaya: —Saulo, Saulo, ¿tlequene tinechtlahueltocatinemi?
44009005	Ihuan cuacon Saulo oquinanquilij: —¿Aquin tejhua Señor? Ihuan non tlajtoli oquinanquilij: —Nejhua niJesús aquin tinechtlahueltocatinemi ihuan tinechtlajyohuiltijtinemi. Sa no tejhua timocojcocohua quion quej molastimarohua se huacax cuac quitilicsa iyacapitz non tlen ca quitzopinijtiohuej cuac tequipanohua.
44009006	Cuacon yejhua sa mojcacuecuetlacaticatca, ihuan oquilij: —Señor, ¿tlenion ticnequi ma nicchihua? Ihuan non toSeñor, oquilij: —Xmoquetza ihuan xiyoj ipan non puebloj, ihuan ompa mitzilisquej tlenion ticchihuas.
44009007	Non tlacamej yayaj ihuan Saulo, omomojtijquej pampa ocacquej non tlajtoli, pero xacaj oquitaquej.
44009008	Cuacon, Saulo omoquetz ne ipan tlali, pero cuac oquintlapoj ixtelolojhuan xoc tlachiyaya. Jhuatlica oquimatilantajquej hasta Damasco.
44009009	Ompa catca yeyi tonal ihuan xohuel tlachiaya. Ihuan xotlacuaj nion oatlic.
44009010	Ompa ne Damasco chantiya se de non tlaneltocaj itoca Ananías. Ihuan toSeñor oquinotz ipan se tlajtlachiyalistli quej oquitemic, ihuan oquilij: —Ananías. Ihuan yejhua oquinanquilij: —Nican ninemi noSeñor.
44009011	Ihuan non toSeñor, oquilij: —Xmoquetza ihuan xiyoj ne ipan non callej quitocayotiyaj Tlalmelajqui. Ihuan ompa xtemo ne ichan Judas se tlacatl itoca Saulo yejhua hualehua ne Tarso. Aman, yejhua mohueyicatzajtzilijticaj.
44009012	Ihuan ipan se tlajtlachiyalistli quej itemicpan, yejhua oquitac se tlacatl itoca Ananías. Ihuan ocalaquito, ihuan ipan oquitlalij imahuan para ocsepa huelis tlachiyas.
44009013	Cuac Ananías quion oquicac, oquilij: —NoSeñor, miyequej yonechtlanojnotzquej deque non tlacatl san tlemach yoquinchihuilij non tlaneltocaj moca tejhua ne Jerusalén.
44009014	Ihuan aman yejhua ohualaj nican ca se orden de non intlayecancahuan non tiopantlacamej oquimacaquej para quinmajsis mochtin non momachtiyaj ca tejhua.
44009015	Pero non toSeñor, oquilij: —Xiyoj, pampa non tlacatl yonictlapejpenij para tetlanojnotzas de nejhua ipan mochi naciones, intech inreyes, ihuan no intech non hebreos.
44009016	Nejhua niquititis miyec tlemach tlen quijyohuis nopampa.
44009017	Cuacon Ananías oyaj ne ipan non cali campa nemiya Saulo. Cuac ocalaquito, oquitlalij imahuan ipan Saulo, ihuan oquilij: —Nocnin Saulo, non toSeñor Jesús omitzmotitij ne ipan ojtli campa tihualaya, onechhuajtitlan para ocsepa huelis titlachiyas, ihuan para non Espíritu Santo mitztemitis ipan moyoloj.
44009018	Ihuan niman otepehuico de ipan ixtelolojhuan non ixcacahuayohuan, ihuan cuacon ocsepa otlachix. Idiai Saulo ohuajmoquetz, ihuan oquicuatequijquej.
44009019	Ihuan después otlacuaj ocsepa oquipix chicahualistli. Ihuan Saulo ometzin tonal inhuan omocaj non tlaneltocaj ne Damasco.
44009020	Ihuan niman, Saulo opej temachtiya ipan non sinagogas de non hebreos deque Jesús yejhua iConetzin Dios.
44009021	Ihuan mochtin non quicaquiyaj sa mojcatlachiyayaj, ihuan quijtohuayaj: —¿Xjhuatlin nin tlacatl quintlahuelita ihuan quintlajyohuiltiya non tlaneltocaj ihuan momachtiyaj itech Jesús de ne Jerusalén? ¿Xjhuatlin mismoj ohualaj nican para quinhuicas presos non tlaneltocaj itech Jesús, ihuan comontemactis intech intlayecancahuan non tiopantlacamej?
44009022	Pero Saulo tetlanojnotzaya ca mas yolchicahualistli ihuan quitepaninextiliaya deque Jesús melahuac yejhua non Cristo non Dios oquitlalij para techmaquixtis. Ca juatlon non hebreos hasta omotlamachilispojpolojquej de non chantij Damasco.
44009023	Después de non miyec tonal non hebreos omotlanojnotzquej para quimictisquej Saulo.
44009024	Pero yejhua oquimat tlenion quichihuasnequiyaj non hebreos. Ihuan non hebreos quipijpiyayaj de día ihuan tlayohua ipan non caltenmej campaca quisaj de non ciudad para quimictisquej.
44009025	Pero se tlayohua, non tlaneltocaj oquitlalijquej Saulo ijtic se hueyi chiquihuitl ihuan oquiquixtijquej icuapan non tepantli de non quiyehualojticaj non ciudad. Ihuan quion ocholoj.
44009026	Cuac Saulo oajsic ne Jerusalén, quinequiya inhuan monechicos non tlaneltocaj, pero mochtin quimacasiyaj pampa xquineltocayaj deque yejhua no yotlaneltocac itech Jesús.
44009027	Pero Bernabé ocuicac Saulo, ihuan oquimixpantilij non apóstoles. Oquintlanojnotz quenion Saulo oquitac toSeñor ne ipan ojtli, ihuan quenion toSeñor oquinotz. Ihuan no otetlanojnotz quej ne Damasco Saulo otemachtij ca yolchicahualistli acerca de Jesús.
44009028	Cuacon Saulo omocaj ne Jerusalén ihuan ompaca inhuan quistinemiya.
44009029	Ihuan tetlanojnotzaya ca yolchicahualistli ca itocatzin toSeñor. Yejhua tlajtohuaya, inhuan motentocaya non hebreos de non tlajtlajtohuaj non tlajtoli griegoj, pero yejhuan quinequiyaj quimictisquej.
44009030	Ihuan cuac non tocnihuan oquimatquej de non, ocuicaquej Saulo ne Cesarea, ihuan ompa ocontitlanquej para Tarso.
44009031	Cuacon, non tlaneltocaj nohuiyan ipan non inyehualijcan Judea, Galilea ihuan Samaria quipiyayaj yolsehuilistli ihuan moyolchicahuayaj. Quitlacaitayaj non toSeñor, ihuan quimpalehuiya non Espíritu Santo. Ihuan quion, más miyequixtayaj.
44009032	Cuac Pedro quintlanojnotztinemiya non tocnihuan nohuiyan, no oyaj para oquimitato non tetlatquihuan itech Dios de non chantiyaj ipan non puebloj itoca Lida.
44009033	Ompa oquinextito se tlacatl itoca Eneas. Nin tlacatl yi quipiyaya ochoj años deque huetztoya ipan itlapech pampa sepojticatca.
44009034	Ihuan Pedro oquilij: —Eneas, Jesucristo mitzpajtiya. Xmoquetza ihuan xquectlali motlapech. Ihuan niman Eneas omoquetz.
44009035	Ihuan mochtin non chantiyaj ne Lida ihuan Sarón oquitaquej deque opajtic. Jhuatlica yejhuan oquicajquej non primero quineltocayaj, ihuan opej quitocaj toSeñor.
44009036	Non tiempoj ipan non ciudad itoca Jope nemiya se sihuatl tlaneltoca itoca catca Tabita. Nin itoca quijtosnequi Dorcas ipan non tlajtoli griegoj. Nin sihuatl mochipa quichihuaya non tlen cuali ihuan quimpalehuiyaya non pobres.
44009037	Ipan non tonalmej Dorcas omococoj ihuan omic. Ihuan cuac oquipajpacquej icuerpoj, oquicahuatoj tlacpac de non cajlitic campa ca ome pisoj, ihuan ompa oquitecaquej.
44009038	Non puebloj itoca Lida cercaj catca de Jope. Jhuatlica cuac non tlaneltocaj ne Jope oquicacquej deque Pedro catca ne Lida, oquintitlanquej omen tlacamej para oquilitoj: —Xhualoj Jope aman huilihui campa tejhuan ticatquej.
44009039	Cuacon, Pedro ohuajmoquetz ihuan oyaj inhuan. Cuac oajsic, ocuicaquej ne ipan non cajlitic campa catca non icuerpoj non micqui. Ihuan mochtin non sihuamej yotlacamicquej chocayaj ihuan oquiyehualojquej para oquititijquej non tatapajmej de non Dorcas oquinsaloj cuac nemiya.
44009040	Cuacon, Pedro oquinhuajquixtij mochtin. Ihuan cuacon, omotlancuaquetz ihuan oquichij oración. Idiai opej quixquechiya non sihuatl micqui. Ihuan quemaj oquilij: —Tabita, xmoquetza. Cuacon, yejhua oquinhuajtlapoj ixtelolojhuan, ihuan cuac oquitac Pedro, ohuajmotlalij.
44009041	Pedro oquiquitzquij ipan ima ihuan oquipalehuij para omoquetz. Cuacon, ocomonnotz non sihuamej yotlacamicquej ihuan non tocnihuan, ihuan oquimixpantij yolticaj.
44009042	Jhuatlin omachistito ipan mochi non puebloj de Jope, ihuan miyequej otlaneltocacquej itech toSeñor.
44009043	Ihuan Pedro omocaj miyec tonal ne Jope ipan ichan se tlacatl curtidor itoca Simón.
44010001	Ipan non ciudad itoca Cesarea chantiya se tlacatl itoca catca Cornelio. Non tlacatl tlayecanqui catca ca se cientoj soldados. Ihuan non se cientoj soldados motocayotiyayaj Italiano.
44010002	Cornelio quitlacaitaya Dios ihuan san secne mochi ifamiliaj momachtiyayaj itech Dios ca mochi inyolo. No quitemacaya hueyi tomin para quimpalehuiyaya non hebreos pobres. Ihuan mochipa quichihuaya oración inahuac Dios.
44010003	Se tonal, canaj ipan yeyi horaj de tiotlac, oquitac se tlajtlachiyalistli quej itemicpan. Ipan non tlajtlachiyalistli oquitac se iángel Dios ocuajtitlan. Non ángel oquilij: —¡Cornelio!
44010004	Cornelio oquimojcaitac non ángel, ihuan oquitlajtoltij: —¿Tlenion Señor? Ihuan non ángel oquilij: —Dios yoquinselij mooracones ihuan yoquitac non tlen tictetlayocoliya para tiquimpalehuiya non pobres.
44010005	Aman, xquintitlani tlacamej ne Jope para ma cuajhuicacan se tlacatl itoca Simón, yejhua no quitocayotiyaj Pedro.
44010006	Yejhua chanti ihuan ocse tlacatl itoca Simón non curtidor. Ichan non curtidor oncaj cercaj de itech non mar. Ihuan yejhua mitzilis tlenion ticchihuas.
44010007	Cuac oyaj non ángel oquitlanojnotzaco, Cornelio oquinnotz omen itequipanojcahuan. Ihuan no oquinotz se soldadoj de non cuali mohuicaya ihuan. Yejhua no cuali quitlacaitaya Dios.
44010008	Mochi oquintlanojnotz tlen omochij, ihuan quemaj oquintitlan ne Jope.
44010009	Ihuan huajmostla, mientras yejhuan yayaj ipan ojtli sa cercaj para ajsisquiyaj ne Jope cercaj tlajco tonalpan, Pedro otlejcoc ne icuapan non cali para quichihuasquiya oración.
44010010	Ihuan yejhua chicahuac ca apismiquiya ihuan quinequiya tlacuas. Pero mientras quichijchijticatcaj tlen quicuas, oquitac se tlajtlachiyalistli quej itemicpan.
44010011	Oquitac non cieloj tlapohuiya ihuan huajtemotaya ipan tlali se hueyi tatapajtli huajilpitaya ipan mochi nahui imama.
44010012	Ipan non hueyi tatapajtli hualayaj mochi tlejtlemach animalmej de non nahui imicxihuan, ihuan non quech animalmej motejchihuilanaj ihuan non quech totomej patlanij.
44010013	Idiai oquicac se tlajtoli oquilij: —Xmoquetza, Pedro. Xtlamicti I huan xtlacua.
44010014	Pero Pedro oquinanquilij: —Amo, noSeñor; pampa nejhua xqueman nicua nacatl non tlen xlimpioj de non iley Moisés xtechcahuiliya ticuasquej.
44010015	Cuacon non tlajtoli ocsepa oquinotz, ihuan oquilij: —Tlen Dios yoquilimpiaroj, amo xquijto deque xlimpioj.
44010016	Nin omochij yexpa, ihuan cuacon huajtepitzin non hueyi tatapajtli ocsepa otlejcoc.
44010017	Mientras Pedro quipensarojticatca tlenion quijtosnequi non tlajtlachiyalistli oquitac quej itemicpan, non tlacamej quinhuajtitlan Cornelio tlajtlantayaj canion ichan Simón. Cuacon, oajsiquej ne iquiahuactenco.
44010018	Cuac oajsiquej, ontenotzquej, ontetlajtoltijquej ca chicahuac tlajtoli tla ompa ipan non cali caj Simón, no itoca Pedro.
44010019	Ihuan mientras Pedro todavía quipensarojticatca tlenion quijtosnequi non tlajtlachiyalistli oquitac, non Espíritu Santo oquilij: —Xquita. Mitztejtemohuaj yeyimej tlacamej.
44010020	Xmoquetza, xtemo, ihuan amo xmomalpensaro inhuan xiyoj pampa nejhua oniquinhuajtitlan.
44010021	Cuacon Pedro otemoc campa catquej non tlacamej ihuan oquimilij: —Nejhua non aquin anmejhuan anquitejtemohuaj. ¿Tlequene onhualajquej?
44010022	Yejhuan oquinanquilijquej: —Se tlacatl itoca Cornelio, tlayecanqui ca se cientoj soldados, otechhuajtitlan. Nin tlacatl yolmelajqui ihuan quitlacaita Dios. Mochtin non hebreos quitlacaitaj nin tlacatl. Se iángel Dios oquilij para ma mitztlatitlanili ihuan tihualas ichan, ihuan para yejhua quicaquis non tlen ticpiya para tiquilis.
44010023	Cuacon Pedro oquincalaquij, ihuan ompa omocajquej ipan non tlayohua. Ihuan huajmostla Pedro ohuajmoquetz ihuan oyaj inhuan. No oyajquej san secne inhuan ocsequin tocnihuan chantij ne Jope.
44010024	Ihuan huajmostla oajsiquej ne Cesarea campa Cornelio quinchixticatca inhuan ocsequin de non achi quej quimita ihuan de non más cuali inhuan mohuica, yejhua yoquinsentlalijca.
44010025	Cuac Pedro oajsic ipan non cali, Cornelio ohuajquis para oquinamiquito, ihuan omotlancuaquetz ixpan para cadorarosquiya.
44010026	Pero Pedro oquiquetzaltij ihuan oquilij: —Xmoquetza pampa nejhua no san nitlacatl quej tejhua.
44010027	Ihuan mientras tlajtohuaya ihuan, ocalac campa oquinnextito miyequej tlacamej yomonechicojcaj.
44010028	Ihuan Pedro oquimilij: —Anmejhuan anquimatztoquej deque itlaneltoc se hebreoj xquicahuiliya mosepanos ihuan se de non amo hebreoj noso calaquis ichan. Pero Dios onechititij deque xcuali para acaj nicuitis ijtlacajqui noso xlimpioj ixpan Dios.
44010029	Jhuatlica cuac onnechnotzquej anmejhuan, onihualaj ihuan xitlaj oniquijtoj. Aman, nicnequi nicmatis tlequene onnechtlatitlanilijquej.
44010030	Cuacon Cornelio oquinanquilij: —Ye cuica nahui tonal ipan ca nin horaj nejhua nimosahuaya. Ihuan ipan yeyi horaj ca tiotlac cuac nicchijticatca nooración nochan, ihuan niman se tlacatl ca itatapaj petlanqui omoquetz nixpan.
44010031	Ihuan onechilij: “Cornelio, Dios yoquiselij mooración, ihuan yoquitac non tlen tejhua tictetlayocoliya para tiquimpalehuiya non pobres.
44010032	Xtlanahuati, ma canatij Simón, no itoca Pedro, ne ipan non ciudad itoca Jope. Yejhua caj ichan se tlacatl, no ijqui itoca Simón, ihuan yejhua curtidor ihuan chanti cercaj de non mar. Cuac yejhua hualas, tlajtos ca mohuan.”
44010033	Jhuatlica quion aman huilihui onitlatitlan ma mitztejtemotij, ihuan oticchij cuali deque otihualaj. Aman, timochtin ticatquej nican ixpan Dios para ticaquisquej mochi tlenion toSeñor omitznahuatij titechtlanojnotzas.
44010034	Cuacon Pedro opej tlajtohua, ihuan oquijtoj: —Aman nicmati deque melahuac Dios xquichicoita se tlacatl ihuan ocse,
44010035	sino que yejhua quiseliya san catlea tlacatl non quitlacaita ihuan cuali quichihua masqui chanti san catlea país.
44010036	Dios oquinnotz non ihuejcapilhuan non hebreos. Oquinmilij non cuali tlajtoli de non quitemaca yolsehuilistli itechcopa Jesucristo ijhuatlin Señor de mochtin tlacacamej.
44010037	Anmejhuan cuali anquimatztoquej tlenion omochij nohuiyan de non Judea campa chantij non judíos. Ohuajpej ipan iregión Galilea, después cuac Juan otlamachtij ihuan otlacuatequij.
44010038	Anmejhuan anquimatztoquej non quej Dios oquitlalij Espíritu Santo ca miyec poder itech Jesús de Nazaret. No quion anmejhuan anquimatztoquej non quej yejhua nohuiyan oquichijtinen tlen cuali ihuan oquinpajtij mochtin non tlajyohuiyayaj itech non ipoder non diablo. Mochi oquichij pampa Dios yejhua ihuan catca.
44010039	Ihuan tejhuan tictepaninextiliyaj mochi de nin tlemach tlen Jesús oquichij ipan iregión non Judea ihuan ne Jerusalén. Después oquipilojquej ipan se cruz ihuan quion oquimictijquej.
44010040	Pero ipan yeyi tonal Dios oquiyolitij ihuan oquixtij ijtic itlaltecoch. Ihuan Dios oquichij para tonahuac omonextij.
44010041	Yejhua xoquimonextij mochi tlacatl, yej san tejhuan aquin Dios otechtlapejpenij para tictepaninextilisquej. Tejhuan ihuan otitlacuajquej ihuan no ihuan otatliquej después cuac yomoyolitij ihuan yoquis ijtic itlaltecoch.
44010042	Ihuan yejhua otechnahuatij ma titetlanojnotzacan de nin yancuic tlajtoli de Jesucristo ihuan ma tictepaninextilican deque yejhua non Jesús Dios yoquitlalij para quinyolcuitis ihuan quintlajtlacolmacas non yoltoquej ihuan non yomicquej.
44010043	Ihuan no deque yihuejcaj mochtin non quech profetas yoquitepaninextilijcaj itech Jesús, ihuan oquijtojquej de mochtin de non tlaneltocasquej itech, quinperdonarohuilis intlajtlacol itechcopa Jesús.
44010044	Mientras Pedro todavía tlajtojticatca, non Espíritu Santo impan oyejcoc mochtin non quicaquiyaj non nemachtili.
44010045	Ihuan non tlaneltocaj hebreos de non ohualajquej ihuan Pedro omojcatlachixquej deque non xhebreos no oquiselijquej Espíritu Santo.
44010046	Quion omojcatlachixquej pampa quincaquiyaj non xhebreos tlajtlajtohuayaj ocse sentlamantic ca yancuic tlajtoli, ihuan no quincaquiyaj quiyectenehuayaj Dios.
44010047	Cuacon Pedro oquijtoj: —¿A pocoj de nin tlacamej yoquiselijquej non Espíritu Santo sa no quej tejhuan huelis acaj quitzacuilis para amo mocuatequisquej?
44010048	Ihuan Pedro otlanahuatij ma quincuatequican ca itocatzin toSeñor Jesús. Cuacon yejhuan oquitlajtlanijquej Pedro para ma mocahua quexquich tonalmej inhuan.
44011001	Non apóstoles ihuan non tocnihuan catquej nohuiyan ne Judea oquicacquej deque non xhebreos no yoquiselijquej itlajtoltzin Dios.
44011002	Pero cuac Pedro ohualaj Jerusalén, tlemach oquitlajtlajtohuilijquej sequinmej de non hebreos tlaneltocaj ihuan yejhuan quinequij para quintlalilisquej circuncisión non xhebreos.
44011003	Oquitlajtoltijquej: —¿Tlequene oticalac inchan non tlacamej xhebreos, ihuan hasta otitlacuaj inhuan?
44011004	Cuacon Pedro oquintlanojnotz desde cuac opej mochi tlen ipan omochij, ihuan oquijtoj:
44011005	—Nejhua nicatca ne ipan non ciudad itoca Jope. Ihuan cuac nicchihuaya nooracion, oniquitac se tlajtlachiyalistli quej ipan notemicpan. Oniquitac non quej itlaj hueyi tajtapajtli de tlacpac huajtemohuaya. Huajilpitaya ipan mochi nahui imama ihuan yejcoya hasta campa nejhua nicatca.
44011006	Cuac oniquitac cuali tlenion huitz ijtic, oniquitac non animalmej de nahui icxihuan ihuan de non tecuaj, de non quech animalmej motehuilanaj ipan tlali ihuan non quech totomej patlanij.
44011007	Cuacon onicac se tlajtoli onechilij: “Xmoquetza Pedro. Xtlamicti ihuan xtlacua.”
44011008	Pero nejhua oniquijtoj: “Amo, noSeñor; pampa nejhua xqueman nicua non nacatl de non xlimpioj de non iley Moisés xtechcahuiliya ticuasquej.”
44011009	Cuacon non tlajtoli onechajnanquilij de ne cieloj ocsepa ihuan onechilij: “Tlen Dios yoquichipaj, amo xquijto deque xchipahuac.”
44011010	Nin omochij yexpa, ihuan cuacon non hueyi tatapajtli omocuep para otlejcoc ne cieloj.
44011011	Cuacon huajtepitzin oyejcoquej yeyimej tlacamej ne ipan non cali campa nejhua nicatca. Nin tlacamej oquinhuajtitlanquej de ne Cesarea para onechtejtemocoj.
44011012	Ihuan non Espíritu Santo onechilij ma niyoj inhuan, ihuan deque amo ma niometlamati de itlaj. No nohuan oyajquej nin chicuasenmej tocnihuan. Ihuan cuac otejcoquej, oticalacquej ichan non tlacatl.
44011013	Yejhua otechtlanojnotz de quenion oquitac se ángel ne ichan moquetzticatca, ihuan oquilij: “Xquintitlani tlacamej ne Jope para ma cuajhuicacan se tlacatl itoca Simón no itoca Pedro.
44011014	Yejhua mitzilis quenion ticchihuas para timomaquixtis ihuan mochi mofamilia.”
44011015	Ihuan cuac opej niquintlanojnotza, non Espíritu Santo impan ohualaj no quion quej topan ohualaj cuac tejhuan otitlaneltocaquej cuac tinemiyaj san secne.
44011016	Cuac jhuatlin omochij, oniquilnamic de non tlen oquijtoj toSeñor. Yejhua oquijtoj: “Non melahuac deque Juan otlacuatequij ca atl, pero anmejhuan anmechcuatequisquej ca Espíritu Santo.”
44011017	Cuacon, tla Dios no quion oquinmacac yejhuan de non otechmacac tejhuan de non yoticneltocaquej toSeñor Jesucristo, ¿aquin nejhua para niquixnamiquis Dios?
44011018	Idiai, cuac non tocnihuan hebreos ne Jerusalén oquicacquej non tlemach, xoquitlaj oquilijquej Pedro, yej oquiyectenejquej Dios. Oquijtojquej: —Dios no oquincahuilij non xhebreos para huelisquej moyolcuepasquej ihuan quion quipiyasquej yancuic nemilistli para mochipa.
44011019	Cuac yoquimictijquej Esteban, no opejquej quintocatinemij para no ijqui quinmictisquej non ocsequin tlaneltocaj. Ihuan yejhuan ochojcholojquej hasta ne Fenicia, ihuan ne Chipre, ihuan hasta ne ipan non ciudad itoca Antioquía. Ihuan yejhuan quiteilhuijtayaj itlajtoltzin Dios, pero san quimiliyayaj non hebreos.
44011020	Pero sequin non tlaneltocaj de non chantiyaj Chipre ihuan Cirene ocalacquej Antioquía campa oquintlanojnotzquej non xhebreos. Oquintlanojnotzquej de non cuali tlajtoli de toSeñor Jesús.
44011021	Ihuan ipoder toSeñor, innac catca. Jhuatlica quion miyequej de yejhuan oquicajquej non xcuali quineltocayaj ihuan oquineltocaquej toSeñor.
44011022	Cuac nin tlemach omachistic intech non tlaneltocaj ne Jerusalén, yejhuan oquititlanquej Bernabé hasta Antioquía.
44011023	Cuac oajsic Bernabé ihuan oquitac quej Dios yoquintiochij, chicahuac opac. Cuacon yejhua oquintlanojnotz non tlaneltocaj para mochipa ma tlaneltocacan itech toSeñor ihuan ma quitocacan ca mochi inyolo.
44011024	Bernabé se tlacatl cuali catca. Non Espíritu Santo quitemiltijticatca ipan iyolo ihuan ca melahuac tlaneltocaya. Jhuatlica miyec oquintlan non tlaneltocaj para yejhua toSeñor.
44011025	Yejhua oquitejtemoto Saulo ne Tarso, ihuan cuac oquinextij, ocuicac ne Antioquía.
44011026	Ihuan ompa Bernabé ihuan Saulo omocajquej inhuan non tlaneltocaj canaj se xihuitl, ihuan oquinmachtijquej chicahuac miyequej. Ompa ne Antioquía non tlaneltocaj primera vez oquintocatijquej cristianos.
44011027	Ipan non tiempoj sequin profetas ohualajquej Antioquía yejhuan ohualejquej ne Jerusalén.
44011028	Ihuan se de yejhuan itoca Agabo ohuajmoquetz, ihuan oquitemachiltij itechcopa non Espíritu Santo deque xonyas tlen mocuas nohuiyan de nin tlalticpactli. Ihuan huel melahuac omochij cuac non Claudio emperador catca ne Roma.
44011029	Cuacon non chantij Antioquía de non tlaneltocaj cada se oquitlalij ipan iyolo para tlapalehuis san aquin quej huelis ihuan quintitlanilisquej non tocnihuan chantij ne Judea.
44011030	Ihuan quion oquichijquej. Oquititlanquej Bernabé ihuan Saulo para oquincahuilitoj non huehuejtlacamej tlayecanquej de non tiopanmej ne ica Judea de non tlej oquitetlayocolijquej.
44012001	Ipan non tiempoj non rey Herodes opej quintlahueltocatinemi sequin non tlaneltocaj itech toSeñor.
44012002	Ihuan Herodes otlanahuatij ma quimictican Jacobo, icnin Juan, ca se espadaj.
44012003	Ihuan cuac oquitac deque non hebreos ocuelitaquej non tlen oquichij, no ocajsic ihuan oquitzac Pedro. Nin omochij ipan non fiestaj cuac mocua non pan xquipiya levadoraj.
44012004	Idiai cuac yocajsiquej Pedro, Herodes otlanahuatij ma quicalaquican ipan carcej campa oquitemactijquej ca nahui grupoj soldados ihuan cada grupoj quipiyaya nahui soldados. Herodes quipensarohuaya quixtis ixpan non puebloj para quiyolcuitis cuac yopanoc non fiestaj pascuaj.
44012005	Quion, catca Pedro ne ipan carcej, pero non tlaneltocaj mohueyitzajtzilijticatcaj por yejhua itech Dios ca mochi inyolo.
44012006	Sa no ipan non tlayohua, cuac para huajmostla Herodes quinequiya quixtis Pedro ixpan non puebloj, Pedro cochticatca intzalan omen soldados. Yejhua ilpiticatca itech cada se soldadoj ca teposcadenaj, ihuan non ocsequin soldados tlacuidarojticatcaj ne carcejtenco.
44012007	Ihuan san huilihui ohuajnestihuetz se ángel de non toSeñor ocuajtitlan, ihuan non carcej oten ca tlanextli. Cuacon non ángel ocuitequito Pedro ijtinacastlan, ihuan oquitlachiyaltij. Idiai oquilij: —Xmoquetza huilihui. Cuacon, non teposcadenaj oxicopinquej de ipan imahuan Pedro.
44012008	Ihuan cuacon non ángel oquilij: —Xmajaqui ihuan xmotlajcoilpi ihuan no xquintlali mohuerachis. Cuac Pedro oquichij, non ángel oquilij: —Xtlali mocotonpani ihuan xnechajtoca.
44012009	Pedro oquitocac non ángel. Ihuan xquimatiya tla melahuac noso amo non tlen quichihuaya non ángel. Yejhua quipensarohuaya quitzticatca se tlatlachiyalistli quej icochpan.
44012010	Oquimpanohuijquej non primero tlacuidarojquej. Ihuan huajtepitzin non ca occan tlacuidarojquej. Idiai uac oajsiquej itech non teposcaltemitl tlapohui para ipan callej, non teposcaltemitl san isel yejhua otlapoj. Oquisquej, ihuan después cuac yoquipanohuijquej se callej, non ángel oquicaj isel Pedro.
44012011	Cuacon, Pedro oquimat de non tlen omochij, ihuan oquijtoj: —Aman nicajsicamati deque melahuac non toSeñor ocuajtitlan iángel para onechmanohuico itech ipoder Herodes ihuan itech mochi tlenion non hebreos quinequiyaj nechchaitisquej.
44012012	Ihuan cuac nin ocajsicamat, oyaj ichan María, non inan Juan no itoca Marcos. Ompa miyequej non tlaneltocaj san secne catcaj mohueyicatzajtzilijticatcaj.
44012013	Ihuan cuac Pedro ocacalanij non caltenmitl de non quiahuac, se chpocatl itoca Rode oyaj para quitas aquinion.
44012014	Ihuan cuac oquitencac deque Pedro, chicahuac opac. Jhuatlica xoquitlapohuilij non caltenmitl, yej omotlaloj ne calijtic ihuan oquiteilito deque Pedro ompa caj quiahuactenco.
44012015	Ihuan oquilijquej: —¡Yej tejhua tilocaj! Pero yejhua quijtohuaya deque melahuac. Mas yejhuan quijtohuayaj: —Amo yejhua Pedro. Cas san iángel.
44012016	Ihuan cuacon, Pedro todavía cacalaniaya non caltenmitl. Ihuan cuac oquitlapojquej non caltenmitl ihuan oquitaquej deque melahuac yejhua, omojcatlachixquej.
44012017	Cuacon yejhua oquintlajtlanilij ca ima para amo ma nahuatican. Ihuan cuacon oquintlanojnotz quej ijqui toSeñor oquixtij ne ipan non carcej. Ihuan no oquimilij: —Nin tlen nopan omochij xquinmachiltican non tocnin Jacobo ihuan non ocsequin tocnihuan. Cuacon oquis ihuan oyaj ocse ladoj.
44012018	Ne ipan carcej, cuac otlanes, chicahuac omajcomanquej non soldados pampa xquimatiyaj tlenion omochij ihuan Pedro.
44012019	Herodes otlanahuatij ma quitejtemotij, pero xohuel quinextiyaj. Jhuatlica oquinyolcuitij non soldados ihuan cuacon otlanahuatij ma quinmictican. Idiai Herodes oquis ne Judea ihuan oyaj ne Cesarea campa ochantito.
44012020	Herodes cualaniya intech non tlacamej chantiyaj ipan non ciudades intoca Tiro ihuan Sidón. Jhuatlica non chantij Tiro ihuan Sidón omocajquej ipan san se tlajtoli ihuan oyajquej itech Herodes. Pero primero oquimoamigojtiquej se tlacatl itoca Blasto nin hueyi tlayecanqui catca ne ichan rey Herodes. Yejhuan oquitlaquejquej Blasto para quimpalehuis itech Herodes para amo mas ma quintlahueta. Quion oquitlajtlanijquej, pampa yejhuan quiseliyayaj tlacuali de non mochihuaya ipan non tlali campa tlamandarohua non rey.
44012021	Cuacon ipan se tonal, Herodes oquitlalij para tlajtos inhuan non chantij ne Tiro ihuan Sidón. Ihuan cuacon ipan non tonal omocotontij de non tatajpatli quej quitocarohua se rey mocotontis. Cuacon ohuajmotlalito ipan itronoj campa tlamandarohua ihuan oquinnotz non tlacamej ca se cualtzin tenojnotzalistli.
44012022	Cuacon, non tlacamej opej tzajtzij: —¡Nin aquin nican tlajtohua xsan acaj tlacatl, yej nin se dios!
44012023	Herodes oquiselij inyectenehualis non tlacamej quej yehua Dios yasquiya. Jhuatlica huajtepitzin se ángel de toSeñor ocuajtitlan ihuan oquicastigaroj ca non ocuilmej ihuan opej quicuaj hasta ijqui omic, pampa yejhua xocueyilij Dios.
44012024	Pero non itlajtoltzin toTajtzin yaya mas huejca ihuan motemachtijtaya nohuiyan.
44012025	Cuac Bernabé ihuan Saulo otlanquej intequij ne Jerusalén, ohuajmocuepquej ihuan oyajquej Antioquía. Ihuan no ocuajhuicaquej Juan no itoca catca Marcos.
44013001	Catcaj intzalan non tlaneltocaj ne Antioquía sequin profetas ihuan sequin temachtijquej. Yejhuan catcaj Bernabé, Simón no itoca Niger, Lucio non hualehua Cirene, Manaén non ihuan omoscaltij Herodes non gobernador ne Galilea, ihuan Saulo.
44013002	Se tonal, cuac yejhuan momachtijticatcaj itech toSeñor ihuan mosahuaticatcaj, non Espíritu Santo oquijtoj: —Xquincalaquican Bernabé ihuan Saulo para non tequitl de nejhua yonictlapejpenij para quichihuasquej.
44013003	Ihuan cuac yoquichijquej oración ihuan yomosahuaquej, oquitlalijquej inmahuan impan yejhuan ihuan oquintitlanquej ipan inojhui.
44013004	Non Espíritu Santo oquintitlan Bernabé ihuan Saulo. Ihuan yejhuan otemoquej ne Seleucia, ihuan ompa otlejcoquej se barcoj ihuan oapanoquej, para oyajquej ne ipan non tlalhuatzaltipan itoca Chipre oncaj inepantlaj non mar.
44013005	Cuac oajsiquej ne Chipre, ocalacquej ipan se ciudad itoca Salamina. Ompa opejquej tetlanojnotzaj de non itlajtoltzin Dios ne intech non sinagogas de non hebreos, ihuan Juan, no itoca Marcos, quimpalehuiyaya.
44013006	Yejhuan oquistinenquej nohuiyan ipan non tlalhuatzaltipan hasta oajsiquej ipan non puebloj itoca Pafos. Ompa oquinamicquej se tlacatl hebreoj itoca Barjesús. Yejhua nahual catca. Yejhua se tlacajcayajqui catca pampa quiteijliyaya yejhua tenojnotza de Dios.
44013007	Yejhua mohuicaya ihuan non gobernador Sergio Paulo. Nin gobernador se tlacatl quipiyaya cajsicamatilistli. Non gobernador otlanahuatij ma quinotzatij Bernabé ihuan Saulo pampa quinequiya quicaquis non itlajtoltzin Dios.
44013008	Pero non nahual Barjesús, no itoca catca Elimas, omoponeroj ca yejhuan Bernabé ihuan Saulo. Xquicahuiliyaya non gobernador para tlaneltocas.
44013009	Cuacon Saulo, no itoca Pablo, tenticatca de non Espíritu Santo oquixquechij Elimas,
44013010	ihuan oquilij: —¡Hueyi tlacajcayajqui ihuan moxicohuani, diablo iconej ihuan timoponerojtinemi de mochi tlen cuali! ¿Tlequene xticajcahua ca titepojpolojtinemi ipan non melajcaojtli de toSeñor?
44013011	Aman toSeñor temojtij mitzcastigaros. Tixmajmayatis ihuan ipan se tiempoj xtihuelis tiquitas non tonal. Ihuan niman ohualixmajmayatic ihuan omocaj tlayohual. Opej mopapalacachohua ihuan quitejtemohuaya aquinion quimatilanas, pampa xoc tlachiyaya.
44013012	Cuac non gobernador oquitac non tlen omochij, otlaneltocac pampa cuelitaya non inemachtil toSeñor.
44013013	Pablo ihuan itehuicalhuan ocalacquej ipan barcoj ne Pafos ihuan oyajquej ipan non puebloj Perge ipan iregión Panfilia. Pero Juan oquincaj ihuan omocuep para Jerusalén.
44013014	Después oquisquej Perge ihuan oyajquej ipan non ciudad itoca Antioquía ipan iregión Pisidia. Ihuan ipan non tonal cuac mosehuiyaj, ocalacquej ipan sinagogaj de non hebreos ihuan omotlalijquej.
44013015	Ihuan cuac yomomachtijquej non iley Moisés ihuan non intlajcuilolamahuan non profetas, non hueyixtoquej tlayecanquej itech non sinagoga otlatitlanquej ma quimilitij Pablo ihuan itehuicalhuan: —Nocnihuan, tla anquipiyaj tlen anquintlanojnotzasquej nin tlacamej, huelis anquijtosquej aman.
44013016	Cuacon, Pablo ohuajmoquetz, ihuan oquintlajtlanilij ca ima para amo ma nahuatican. Idiai oquijtoj: —Tlacamej hebreos, ihuan anmejhuan xhebreos aquin anquitlacaitaj Dios, xcaquican.
44013017	Non inDios non hebreos oquintlapejpenij tohuejcapalejhuan, ihuan oquinmiyequilij non hebreos cuac chantiyaj quej de huejhuejcamej ne Egipto. Ihuan ca ipoder oquinquixtij de ompa ne tetlalpan.
44013018	Ihuan ipan canaj cuarentaj años Dios oquinxicohuilij non quej yejhuan mohuicayaj cuac yejhuan nejnemiyaj ipan xalpatlajcan.
44013019	Ihuan non chicome países ocatcaj ne ipan non tlali itoca Canaán, Dios oquinxixitinij, para non intlalhuan oquintlayocolij non tohuejcapalejhuan.
44013020	Más después canaj ipan nahui cientoj huan tlajco años, oquinmandaroj non hebreos ca non jueces, hasta ipan non tiempoj cuac onemico profetaj Samuel.
44013021	Idiai non tlacamej oquitlajtlanquej se rey para yejhua quinmandaros, ihuan Dios oquinmacac Saúl para yejhua rey yas inca yejhuan por cuarentaj años. Saúl iconej catca Cis ihuan huejca teixhuij catca itech ihuejcatlacanelhuayo Benjamín.
44013022	Más después Dios oquijcuanij Saúl, ihuan oquicalaquij David para rey. Ihuan de yejhua oquijtoj: “Nejhua onicnextij David, iconej Isaí. Yejhua se tlacatl nechpactiya ihuan quichihuas mochi tlen nicnequis.”
44013023	Jesús yejhua se de non ihuejcaixhuij David, ihuan yejhua ocuajtitlan Dios para quinmaquixtis non hebreos, quion quej yejhua yoquiprometerojca.
44013024	Cuac xe hualaya Jesús, Juan oquimilij mochtin non chanejquej de Israel deque monequi moyolcuepasquej itechica Dios ihuan mocuatequisquej.
44013025	Ihuan cuac Juan yi tlanticatca non itequij, oquijtoj: “¿Tlen anquinemiliyaj aquin nejhua? Xnejhua non aquin anmejhuan anquinemiliyaj. Pero después de nejhua hualas ocse de non aquin nejhua xnechmelahua para nictomilis ihuerachis ipan icxihuan.”
44013026	’Nocnihuan, huejca teixhuihuan de itech Abraham, ihuan anmochtin xhebreos de non anquitlacaitaj Dios, nin nemachtili quitemaca maquixtilistli nin para anmejhuan.
44013027	Non chantij Jerusalén ihuan intlayecancahuan xquimatiyaj aquinion catca Jesús, nion xcajsicamatiyaj non tlen quimomachtijtayaj ipan inamatlajcuilol non profetas ipan non sinagogas de cada sábado. Pero sa no yejhuan oquicomplirojquej intlajtol non profetas cuac oquitlajtlacolmacaquej Jesús.
44013028	Ihuan masqui xoquinextilijquej itlaj tlen xcuali oquichij para quimictisquej, yejhuan oquitlajtlanilijquej Pilato para ma tlanahuati ma quimictican.
44013029	Ihuan cuac yoquichihuilijquej mochi non tlemach tlen non Yectlajcuiloli quijtohua de quej mochihuas itech, oquitemoltijquej ipan non cruz ihuan oquitlaltocaquej.
44013030	Pero Dios oquiyolitij.
44013031	Ihuan miyec tonal oquinmotitijtinen non ihuan oyajcaj de Galilea para Jerusalén. Ihuan aman, yejhuan quimpaninextiliyaj non tlacamej acerca de Jesús.
44013032	’Ihuan aman tejhuan temechmachiltiyaj non cuali tlajtoli de non tlen Dios oquimprometerohuilij non tohuejcapalejhuan.
44013033	Quion aman tejhuan, tide huejcaipilhuan. Dios otechcomplirohuilij cuac oquiyolitij ihuan oquixtij Jesús ijtic itlaltecoch. Quion omochij quej tlajcuilolnesticaj ipan non salmo ica ome: “Tejhua tinoconej. Nejhua yonimitztlacatili aman.”
44013034	Ihuan deque oquiquetztej intech non micquej non para xqueman ijtlacahuis icuerpoj, huelis anquitasquej ipan nin Yectlajcuiloli quion quijtohua: “Nicompliros non yectli ihuan non huel melahuac promesaj onicprometerohuilij David.”
44013035	Ihuan no quijtohua ipan ocse salmo: “Xticahuilis para ma ijtlacahui icuerpoj moyecTequipanojqui.”
44013036	Huel ca tlen melahuac, David ipan itiempoj oquintequipanoj non tlacamej san quej Dios oquinahuatij, ihuan después cuac yejhua omic, inhuan omonechicoto non ihuejcapalejhuan campa tlaltoctoquej ihuan icuerpoj otlalpalan.
44013037	Pero icuerpoj Jesús non Dios oquiyolitij ihuan oquixtij ipan itlaltecoch, xotlalpalan.
44013038	Nocnihuan, anquipiyaj tlenca anquimatisquej de non anmotlajtlacol Dios quitlapojpolhuis san itechica Jesús.
44013039	Ihuan de mochi non tlemach tlen iley Moisés xohuel quitlapojpolhuiya, itechcopa Jesús mochi quitlapojpolhuiya para mochtin non quineltocaj.
44013040	Xmotacan sa no anmejhuan, amo anmopan mochihuas non tlen oquijcuilojquej non profetas cuac oquijtojquej:
44013041	Xquitacan, tepijpinahuijquej, xmojcatlachacan ihuan xpojpolihuican, pampa nejhua, aquin niDios, nicchihuas ipan nin tiempoj mientras annemij se tequitl chicahuac quej hasta xanquineltocasquej masqui acaj mechtlanojnotzas.
44013042	Cuac Pablo ihuan itehuicalhuan oquisquej ne ipan insinagogaj non hebreos, non xhebreos chicahuac oquintlajtlanilijquej ocsepa ma quintlanojnotzacan de juatlon tlajtoli ipan ocse sábado.
44013043	Ihuan cuac yotlanquej momachtiyaj ne ipan non sinagogaj, miyequej de non hebreos ihuan de non san omochijquej hebreos pampa oquiselijquej intlaneltoc non hebreos ihuan no cuali quitlacaitayaj Dios, oquintocaquej Pablo ihuan Bernabé. Ihuan yejhuan quintlanojnotzayaj non tlacamej para ma nemican melajqui ipan itetlajsojtlalis Dios.
44013044	Ihuan ipan non ocse sábado omosentlalijquej casi mochtin non chanejquej para quicaquisquej non itlajtoltzin Dios.
44013045	Pero cuac non hebreos oquitaquej non miyequej tlacamej, yejhuan chicahuac oquenvidiarojquej ihuan ocualanquej, ihuan niman opejquej quitentocaj Pablo ihuan cuijhuicaltijtayaj.
44013046	Cuacon Pablo ihuan Bernabé chicahuac oquinnanquilijquej, ihuan oquimilijquej: —Quion monequiya para primero anmejhuan hebreos timechmacasquej itlajtoltzin Dios. Pero aman pampa xanquinequij anquiselisquej, ihuan pampa anquipensarohuaj xmechtocarohua non hueyi nemilistli para mochipa, timotlajcoxelosquej ihuan yej tiyasquej intech non xhebreos.
44013047	Quion ticchihuasquej pampa quion otechnahuatij toSeñor. Quion quijtohua: Onimitztlalij para tlanextli intech non xhebreos, ihuan para tejhua ticuicas non temaquixtilistli nojnohuiyan de nin tlalticpactli.
44013048	Ihuan cuac yejhuan non xhebreos oquicacquej non tlajtoli, paquiyaj ihuan opejquej quijtohuaj deque non itlajtoltzin toSeñor melahuac cuali. Ihuan otlaneltocaquej mochtin non Dios oquintlapejpenij para quipiyasquej nemilistli para mochipa.
44013049	Ihuan itlajtoltzin toSeñor momoyahuaya nohuiyan mochi non región.
44013050	Pero non hebreos oquinyolchicajquej non sihuamej cuajcualtin ihuan quitlacaitayaj Dios ihuan no oquinnotzquej non tlacamej mas hueyixtoquej ipan non ciudad. Cuacon opej quintlahuelitaj ihuan quintlayohuiltiyaj Pablo ihuan Bernabé hasta ohuelquej oquinquixtijquej ipan non región.
44013051	Cuacon non apóstoles oquitzetzelojquej imicxihuan para oquitepejquej non tlaltejtli. Quion oquichijquej para oquimititijquej deque Dios xquinselis, yej quintlajtlacolmacas. Cuacon oyajquej ipan non ciudad itoca Iconio.
44013052	Ihuan non tlaneltocaj chicahuac paquiyaj ihuan non Espíritu Santo quintemitiaya ipan inyolo.
44014001	Ne Iconio Pablo ihuan Bernabé san secne ocalacquej ipan sinagogaj de non hebreos. Ihuan cualtzin oquintlanojnotzquej ihuan quion miyequej otlaneltocacquej non hebreos ihuan non xhebreos.
44014002	Pero non hebreos xtlaneltocayaj oquimajcomanquej non xhebreos para oquimilijquej ma cualanican intechcopa non tocnihuan.
44014003	Ihuan masqui quion, Pablo ihuan Bernabé omocajquej hueyi tiempoj ihuan otlajtojquej ca yolchicahualistli. Quitlaliyayaj inyolo itech toSeñor. Ihuan toSeñor quinmacaya non apóstoles ipoder para ma quichihuacan milagros. Quion, quiteititijtiaya ihueyi tetlajsojtlalis ihuan deque melahuac non tlen non apóstoles quijtohuayaj.
44014004	Pero non tlacamej de non ciudad omotlajcoxelojquej. Sequin mopohuayaj inhuan non hebreos ihuan ocsequin inhuan non apóstoles.
44014005	Cuacon san secne non xhebreos ihuan non hebreos omotlajtolmacaquej inhuan de non quipiyaj tequiyotl para quintlajyohuiltisquej ihuan quintemojmotlasquej non apóstoles.
44014006	Cuac Pablo ihuan Bernabé oquimatquej tlenion quinchihuilisnequij, ocholojtejquej ihuan oyajquej ne ipan non pueblos intoca Listra ihuan Derbe oncaj ipan iregión Licaonia. Ihuan ompaca quistinemiyaj.
44014007	Ihuan ompa quitelhuiyayaj non yancuic tlajtoli de Jesucristo.
44014008	Ne Listra yehuaticatca se tlacatl xhueliya nejnemiya pampa icxihuan xcojtiquej catcaj desde cuac otlacat. Yejhua xqueman ohuel nejnemi.
44014009	Non tehuelatzin quicacticatca tlenion Pablo quijtohuaya. Cuacon Pablo oquixquechij ihuan oquitac deque non tehuelatzin quineltocaya deque Dios huelis quipajtis.
44014010	Cuacon Pablo oquichicajcailij: —¡Xmoquetza ihuan xquinmelajcaquetza mocxihuan! Idiai non tehuelatzin otzicuin ihuan opej nejnemi.
44014011	Non tlacamej cuac oquitaquej non tlen Pablo oquichij, opej tzajtzij ca non tlajtoli Licaonia, ihuan quijtohuayaj: —¡Non dioses yomopaninextijquej quej tlacamej ihuan yotemoquej totzalan!
44014012	Quijtohuayaj deque Bernabé yejhua dios Júpiter, ihuan Pablo yejhua dios Mercurio, pampa yejhua más tlajtohuaya.
44014013	Itiopan Júpiter ocatca ne icalaquiyan non ciudad. Ihuan non tiopantlacatl de non Júpiter oquinhuajhuicac huacaxmej ihuan xochicoscamej ne ipan non caltenmitl de non ciudad, pampa yejhua ihuan non tlacamej quinequiyaj quinmanasquiyaj non huacaxmej para quion quinmadorarosquiyaj Pablo ihuan Bernabé.
44014014	Pero cuac Bernabé ihuan Pablo oquimatquej, omotlatzajtzayanilijquej para oquiteititijquej deque non tlacamej quichihuayaj non tlen xcuali. Cuacon huilihui ocalacquej ne intzalan non tlacamej tzajtzitayaj,
44014015	ihuan quijtohuayaj: —Tlacamej, ¿tlequene anquichihuaj jhuatlin? Tejhuan san titlacamej no quej anmejhuan. Tejhuan otihualajquej para timechilisquej se cuali tlajtoli para amo xchihuacan jhuatlin tlen melahuac xcuali. Yej anmejhuan xmoyolcuepacan itech Dios non melahuac yolticaj, non aquin oquichijchij nin cieloj, ihuan nin tlali, ihuan non mar ihuan mochi tlen impan oncaj.
44014016	Masqui ipan non tiempoj yopanoc, Dios oquincahuilijca mochtin tlacamej ma quichihuacan tlen yejhuan oquinecquej.
44014017	Pero yejhua mochipa quinmotitijtaya aquin yejhua ca non tlen cuali quinchihuiliyaya. Yejhua quichihua para quiehui ihuan para cuali tlamochihua. Yejhua, mechmaca para amo anquitlamisquej non tlen anquicuaj ihuan non tlen ca ampactasquej.
44014018	Pero masqui quion oquimilijquej, oquinohuejtilij para oquincahualtijquej non tlacamej para amo quinhuentlajcalisquej non huacaxmej ihuan quinmadorarosquej.
44014019	Cuacon oyejcoquej sequin hebreos de non hualehuaj ne Antioquía ihuan ne Iconio. Ihuan yejhuan oquintlahuelcuiticoj non tlacamej de Listra para oquitemojmotlaquej Pablo. Ihuan quemaj cuac quitayaj deque yejhua yomic, oquitehuilanquej ca ne pueblojtenco.
44014020	Pero cuac non tlaneltocaj oquiteyehualotoj, yejhua Pablo omoquetz ihuan ocsepa ocalac ipan non puebloj. Ihuan huajmostla oquis ihuan Bernabé ihuan oyajquej ipan non puebloj itoca Derbe.
44014021	Yejhuan otetlanojnotzquej ca non yancuic tlajtoli de Jesucristo ne ipan non puebloj ihuan miyequej otlaneltocacquej. Idiai yejhuan omocuepquej para Listra, ihuan Iconio, ihuan Antioquía.
44014022	Ipan non pueblos oquinyolejtajquej non tlaneltocaj ihuan quinconsejomacatayaj para amo quitlalcahuisquej intlaneltoc. No quimiliayaj deque para se calaquis ne campa Dios tlamandarohua monequi tlejtlemach quijyohuisquej.
44014023	Ihuan nohuiyan ipan non campa tlaneltocaj oquintlalijquej non huehuejtlacamej tlayecanquej itech tocnihuan. Ihuan cuac yoquichijquej oración ihuan yomosahuaquej, oquintlatlajtijquej itech toSeñor de non itech yotlaneltocaquej.
44014024	Más tocquine opanoquej ipan iregión Pisidia, ihuan oajsiquej ipan non iregión Panfilia.
44014025	Ihuan cuac oquiteilijquej non yancuic tlajtoli de Jesucristo ne ipan non puebloj Perge, otemoquej ne ipan non puebloj Atalia.
44014026	Ihuan ompa otlejcoquej ipan barcoj para oyajquej ne Antioquía campa non tlaneltocaj oquintlajtlajticaj itech itetlajsojtlalis Dios para ma quintiochihua ipan non tequitl aman cuali yotlanquej.
44014027	Cuac oajsiquej ne Antioquía, oquinnechicojquej non tlaneltocaj ihuan oquintlanojnotzquej mochi non tlemach tlen Dios oquichij intechcopa, ihuan quej toSeñor oquintlapohuilij non caltenmitl de non xhebreos para no yejhuan huelisquej tlaneltocasquej.
44014028	Pablo ihuan Bernabé hueyi tiempoj omocajquej ompa inhuan non tlaneltocaj.
44015001	Ipan non tiempoj sequin tlacamej ohualejquej ne Judea para oyajquej ne Antioquía. Ihuan yejhuan quinmachtijtayaj non tocnihuan deque tla xquiselisquej non marcajyotl ipan innacayo itoca circuncisión quion quej Moisés oquinnahuatij non hebreos, xhuelisquej maquisasquej.
44015002	Pablo ihuan Bernabé chicahuac omotentocaquej inhuan non tlacamej ipampa non circuncisión. Ihuan después oquipensarojquej quintitlanisquej Pablo ihuan Bernabé inhuan ocsequin non ompa catquej para oyajquej ne Jerusalén. Ihuan oquinnotzatoj non apóstoles ihuan non huehuejtlacamej tlayecanquej itech tocnihuan de ipan non ciudad, para quion, motlanojnotzasquej de nin nemachtili.
44015003	Quion non tlaneltocaj oquintitlanquej non apóstoles, ihuan mientras panotayaj ipan iregión Fenicia ihuan Samaria, tetlanojnotzayaj de quenion xhebreos oquicajquej non primero quineltocayaj ihuan aman quitlacamatij Dios. Ihuan mochtin non tocnihuan opacquej por non tlen quimiliayaj.
44015004	Cuac Pablo ihuan Bernabé oajsiquej Jerusalén, cuali oquinselijquej non tlaneltocaj, non apóstoles ihuan non huehuejtlacamej tlayecanquej itech tocnihuan. Cuacon yejhuan otetlanojnotzquej mochi non tlemach tlen Dios oquichij intechcopa yejhuan.
44015005	Pero sequin non fariseos de non otlaneltocacaj, ohuajmoquetzquej ihuan oquijtojquej: —De non xhebreos tlaneltocaj no quion monequi quiselisquej non marcajyotl de non circuncisión ipan innacayo, ihuan monahuatisquej ma quitlacamatican ileyhuan Moisés.
44015006	Cuacon omosentlalijquej non apóstoles ihuan non huehuejtlacamej tlayecanquej intech tocnihuan para quimatisquej tlenion quichihuasquej de jhuatlon tlen omijtoj.
44015007	Ihuan cuac chicahuac yomotentocaquej, ohuajmoquetz Pedro ihuan oquijtoj: —Nocnihuan, anmejhuan anquimatztoquej deque yi huejcaj Dios onechtlapejpenij anmotzalan para non xhebreos niconmonilis non yancuic tlajtoli de Jesucristo para yejhuan no ma tlaneltocacan.
44015008	Ihuan Dios, aquin mochi tlacatl quixmati ipan iyolo, otechpaninextilij deque no quinseliya non xhebreos cuac oquinmacac non Espíritu Santo quion quej tejhuan otechajtitlanilij.
44015009	Ihuan Dios xacaj quichicoita entre tejhuan aquin tihebreos inhuan non xhebreos, yej oquinyolchipaj pampa otlaneltocaquej.
44015010	Ihuan aman, ¿tlequene anquitentarohuaj Dios ca juatlon tlen anquintlaliliyaj non tlaneltocaj tlen xhuelisquej quicomplirosquej de non tejhuan nion non tohuejcapalejhuan xohuelquej quicomplirohuaj?
44015011	Yej tejhuan ticneltocaj deque yotimaquisquej ca itetlajsojtlalis toSeñor Jesús no quion quej yejhuan.
44015012	Cuacon mochtin xoc onahuatquej, ihuan san cuali quicacticatcaj mientras Bernabé ihuan Pablo quitemachiltayaj de non tlamahuisoli ihuan milagros Dios oquichij intechcopa yejhuan intzalan non xhebreos.
44015013	Cuac otlanquej tlajtohuaj, Jacobo oquijtoj: —Nocnihuan, xnechcaquican:
44015014	Simón Pedro yotechtlanojnotz quej ijqui Dios primero oquipaninextij itetlajsojtlalis para non xhebreos cuac oquintlapejpenij para yejhua ipuebloj.
44015015	Nin cuali nesi deque quion omocompliroj non tlen oquijcuilojcaj non profetas. Yejhuan quion oquijcuilojcaj ipan nin Yectlajcuiloli:
44015016	Cuac yopanoc nin tlemach, ocsepa nihualas ihuan nicalactis se rey de se tlacatl non tlacatis intech ihuejcaconehuan David. Ihuejcaconehuan quej non cali xixitinticaj. No quion quej se tlacatl ocsepa quichijchihua ical tla xixitini, nejhua no nicchihuas para non hebreos ma quipiyacan se rey.
44015017	Quion nicchihuas para mochtin non ocsequin tlalticpactlacamej ma quitejtemocan toSeñor hasta non xhebreos de non yoquintlapejpenijca notocatzin.
44015018	Non toSeñor, aquin oquitemachiltij nin tlemach desde ne yihuejcaj, quion oquijtoj.
44015019	’Jhuatlica niquijtohua deque xcuali para tiquintlalilisquej se cargaj mas de non xmonequi de non xhebreos quicajcahuaj non inhuejcajtlaneltoquilis para quitlacamatij Dios.
44015020	Yej san ma tiquintlajcuiloltican para amo quicuasquej non nacatl yoquihuentlajcalcaj intech non santojtzitzimej, ihuan amo acaj ahuilcanemis, ihuan amo quicuasquej innacayo non animalmej san quinquechmictiyaj, ihuan no amo quicuasquej yestli.
44015021	Quion, ma tiquinmilican, pampa desde ihuejcaj hasta aman quion quitemachtiyaj ipan cada puebloj non leyes de Moisés, ihuan quitecaquistiliyaj cada sábado ipan non sinagogas de intlatqui non hebreos.
44015022	Cuacon non apóstoles ihuan non huehuejtlacamej tlayecanquej intech tocnihuan, ihuan mochtin non tlaneltocaj ne ipan non tiopan, oquipensarojquej deque cuali yas para quintlapejpenisquej sequin tlacamej intech ihuan quintitlanisquej ne Antioquía ihuan Pablo ihuan Bernabé. Yejhuatlin oquintlapejpenijquej, Judas, no itoca catca Barsabás, ihuan Silas. Nin omen tlacamej hueyixticatcaj intzalan non tocnihuan.
44015023	Inhuan oquititlanquej nin tlajcuilolamatl: “Tejhuan tiapóstoles, ihuan tihuehuejtlacamej tlayecanquej itech tocnihuan, ihuan anmocnihuan, timechontlajpalohuaj anmochtin anmejhuan tocnihuan xhebreos de non anchantij ne Antioquía ihuan de non chantij ipan non región de Siria ihuan Cilicia.
44015024	Oticmatquej deque totzalan oquisquej sequin tlacamej xica permisoj de tejhuan ihuan oyajquej omechtlanojnotzatoj. Yejhuan omechpajsolotoj ca intlajtol ihuan omechtlalnamicpolojquej.
44015025	Jhuatlica san secne tejhuan oticpensarojquej deque cuali para tiquintlapejpenisquej sequin tlacamej totzalan quisaj para mechonitasquej. Yejhuan yohuej san secne inhuan nin totlajsojcaicnihuan Bernabé ihuan Pablo.
44015026	Yejhuan yoquitlalijquej innemilis ipan peligroj san ipampa toSeñor Jesucristo.
44015027	Cuacon quion, tiquintitlanij Judas ihuan Silas. Yehuan mechmachiltisquej de non tlen timechtlajcuilhuiliyaj.
44015028	Non Espíritu Santo oquitac deque cuali ihuan tejhuan no oticpensarojquej deque cuali yas para xitlaj ocse más cargaj timechmacasquej, yej san yejhua nin tlemach tlen más polijticaj:
44015029	amo xcuacan innacayo non animalmej yoquinhuentlajcalquej intech non santojtzitzimej, no quion amo xcuacan yestli nion innacayo non animalmej san quinquechmictiyaj, ihuan amo acaj ahuilcanemis. Tla xoc anquichihuasquej quion, retecuali yas. San ca cuali xnemican.”
44015030	Quion ihuan yejhuan omodespedirojquej yejhuan oquisquej para Antioquía. Cuac oajsiquej ne Antioquía, ihuan cuac yoquinsentlalijquej non tlaneltocaj, oquinmacaquej non tlajcuilolamatl.
44015031	Ihuan cuac non tocnihuan oquimomachtijquej non tlajcuilolamatl, chicahuac opacquej ipampa non cuali tlajtoli oquinmacaquej.
44015032	Ihuan como Judas ihuan Silas no profetas catcaj, chicahuac oquinyoltlalijquej ihuan oquinyolchicajquej non tocnihuan ca miyec tlajtoli.
44015033	Ihuan cuac ompa yonencaj canaj quexquich tonal, non tocnihuan de Antioquía oquindespedirojquej ca cualyotica para ma mocuepacan intech non oquintitlancaj.
44015034	Pero Silas oquitlalij iyolo para mocahuas ne Antioquía.
44015035	Pablo ihuan Bernabé no omocajquej ne Antioquía campa inhuan miyequej ocsequin quitemachtiayaj ihuan quiteiliyayaj itlajtol toSeñor.
44015036	Ipan quexquich tonal Pablo oquilij Bernabé: —Ocsepa chohuej ticomonitaj non tocnihuan chantij ipan mochi non ciudades campa oticteilijtajquej non itlajtol toSeñor, para tiquimitasquej quenion nemij.
44015037	Bernabé quinequiya ma cuicacan Juan, no itoca Marcos.
44015038	Pero Pablo quipensarohuaya xcuali para cuicasquej pampa ne Panfilia omoxelojca intech ihuan xoyaj inhuan ne ipan non tequitl.
44015039	San ipampa Marcos chicahuac omotentocaquej ihuan ca jhuatlon omoxelojquej. Bernabé ocuicac Marcos ihuan ocajsiquej inojhui ipan barcoj para Chipre.
44015040	Ihuan Pablo oquitlapejpenij Silas. Cuacon non tocnihuan oquinmactijquej itech itetlajsojtlalis toSeñor. Idiai Pablo ihuan Silas oyajquej.
44015041	Yejhuan opanoquej ne Siria ihuan Cilicia, ihuan de non tlaneltocaquej ipan non tiopanmej quinyolchicajtayaj.
44016001	Pablo ihuan Silas oajsiquej ipan non puebloj itoca Derbe ihuan idiai ipan ocse puebloj itoca Listra campa oquinextij se tlaneltoca itoca Timoteo. Yejhua teconej catca itech se sihuatl hebreaj tlaneltoca, pero itaj griegoj catca.
44016002	Non tocnihuan chantiyaj impan non pueblos intoca Listra ihuan Iconio cuali quitlacaitayaj Timoteo.
44016003	Pablo oquinec para Timoteo ihuan ma yoj, ihuan yejhua oquitlalilij non marcajyotl itoca circuncisión. Quion oquichij para amo cualanisquej non hebreos, pampa non hebreos ompa chantij quimatzticatcaj de que yejhua itaj griegoj.
44016004	Ihuan ipan non pueblos campa panotayaj, quinmachiltijtayaj non órdenes de non oquimonojnotzcaj non apóstoles ihuan non huehuejtlacamej tlayecanquej itech tocnihuan de ne Jerusalén.
44016005	Jhuatlica, non tlaneltocaj ipan non tiopamej mas moyolchicahuayaj ipan intlaneltoc, ihuan non tlaneltocaj momostlaj más miyequixtaya.
44016006	Yejhuan oquipanohuijquej non iregión Frigia ihuan Galacia, pampa non Espíritu Santo xoquincahuilij para quiteilisquej non itlajtoltzin Dios ne Asia.
44016007	Ihuan cuac oajsiquej ne campa omotlalnamiqui Asia ihuan Bitinia, quinequiyaj para panosquej ipan non iregión Bitinia, pero non Espíritu Santo xoquincahuilij.
44016008	Jhuatlica san opanoquej itechica Misia ihuan otemotoj ne ipan non puebloj itoca Troas.
44016009	Ompa cuac tlayohua, Pablo oquitac se tlajtlachiyalistli quej oquitemic. Ipan non tlajtlachiyalistli oquitac se tlacatl chanej Macedonia. Ihuan yejhua moquetzticatca ixpan ihuan quiin chicahuac quitlajtlaniliyaya: “Xhualoj nican Macedonia ihuan xtechpalehui.”
44016010	Ihuan Pablo, san quej oquitac non tlajtlachiyalistli, otimoprepararojquej para otiyajquej ne Macedonia. Yi cuali ticyolmatzticatcaj deque Dios technotzticatca para tiquimilisquej non yancuic tlajtoli de Jesucristo.
44016011	Cuac otiquisquej ne Troas, oticajsiquej toojhui ipan barcoj melajqui hasta otajsiquej ipan non tlalhuactli oncaj anepantlaj itoca Samotracia. Ihuan huajmostla otajsiquej hasta non puebloj itoca Neápolis.
44016012	Cuacon otiyajquej ipan non ciudad itoca Filipos. Nin yejhua ciudad más hueyixticaj ne Macedonia ihuan non romanos yejhuan intlatqui. Ompa otinenquej quech tonal.
44016013	Se tonal ipan sábado otiquisquej ipan non ciudad ihuan otiyajquej atlatenco campa non hebreos quichihuaj oración. Ompa otihuajmotlalijquej ihuan otiquinnotzquej non sihuamej yomosentlalijcaj.
44016014	Se de non sihuamej de non otechcacquej itoca Lidia. Yejhua hualehuaya ipan non ciudad itoca Tiatira, ihuan tlanamacaya ca non tatapajtli moradoj de non patiyoj. Nin sihuatl quimahuistiliaya Dios. Yejhua tlacacticatca ihuan non toSeñor oquitlapohuilij iyolo ihuan oquiselij non tlen Pablo quitemachtiyaya.
44016015	Yejhua omocuatequij ca mochi ifamiliaj. Cuacon quion otechtlajtlanilij: —Tla anmejhuan anquitaj deque melahuac yonicneltocac toSeñor, chohuej nochan anmosehuisquej ompa. Ihuan otechchihualtij ma timocahuacan ompa ichan.
44016016	Idiai ipan se tonal cuac tejhuan tiayaj campa quichihuaj oración, oticnamiquej se chpocatl quipiyaya se xcuali espíritu ihuan quichihualtijtaya para quimatiya tlenion mochihuas. Yejhua tlanamactli catca itech se familia ihuan quitlaniya hueyi tomin para yejhuan.
44016017	Yejhua non chpocatl opej techtoca tejhuan ihuan Pablo. Ihuan tzajtziya chicahuac quiin: —Nin tlacamej quitequipanohuaj non más hueyixticaj Dios, ihuan mechpaninextiliyaj non quej hueli Dios temaquixtiya.
44016018	Miyec tonal quion oquichij hasta cuac Pablo oquiyolpajsoloj, ohuajmocuep ihuan oquilij non xcuali espíritu quipiyaya: —Ca ipoder Jesucristo nimitznahuatiya xquisa itech non chpocatl. Ihuan niman non espíritu oquitlalcahuij.
44016019	Ihuan cuac ilamos non sihuatlanamactli oquitaquej deque xoc huelisquej quitlanisquej tomin itechcopa, ocajsiquej Pablo ihuan Silas ihuan oquinhuicaquej ne ipan non plazaj hueyi campa catquej non tequiyojquej.
44016020	Ihuan cuac oquinpresentarojquej intech non huejhueyixtoquej tequiyojquej, oquijtojquej: —Nin tlacamej hebreos, cajcomantinemij nin tociudad.
44016021	Yejhuan quitemachtiyaj costumbres de non tejhuan xtihuelisquej ticselisquej, nion ticchihuasquej, pampa tiromanos.
44016022	Cuacon non miyequej ohuajmoquetzquej para impan coyajquej Pablo ihuan Silas. Ihuan non hueyi tequiyojquej oquinmandarojquej sequin tlacamej ma quintatapajquixtican ihuan ma quinhuitequican.
44016023	Ihuan cuac chicahuac oquintlacomahuijquej, oquintzacuatoj. Ihuan oquinahuatijquej non carcejtlajpixqui cuali ma quincuidaro.
44016024	Cuac non carcejtlajpixqui oquiselij non orden, oquintzac Pablo ihuan Silas hasta mas tlaijtic campa mas seguro. Ihuan ompa ocatca se cohuitl cojcoyonqui catca itoca cepoj. Ihuan ompa oquincalaquilij imicxihuan ihuan cuali oquintepitzcualtij.
44016025	Ihuan cuac canaj tlajcoyohual catca, Pablo ihuan Silas quichihuayaj oración ihuan quicantarohuiliyayaj Dios. Non ocsequin presos comoncacticatcaj.
44016026	Ihuan cuacon huilihui chicahuac ohuajtlalolin hasta ohuihuixcac icimientoj non carcejcali. Idiai mochi non caltenmej otlapojquej ihuan ocotonquej non teposcadenas ca ilpiticatcaj non presos.
44016027	Cuacon non carcejtlajpixqui otlachix, ihuan deque oquitac non caltenmej de non carcej tlapojtoquej, ocuajxicopin iespadaj para momictisquiya, pampa quipensarohuaya non presos yochojcholojquej.
44016028	Pero Pablo oquitzajtzilij chicahuac, ihuan oquilij: —Amo itlaj ticmaitis. Timochtin nican ticatquej.
44016029	Cuacon non carcejtlajpixqui oquitetlajtlanilij tlahuil, ihuan ocalactiquis ipan non carcejcali. Ihuan mojcacuecuetlacataya omotlancuaquetztajsic icxitlan Pablo ihuan Silas.
44016030	Cuacon oquinhuajquixtij, ihuan oquintlajtoltij: —Tlacamej, ¿tlenion monequi nicchihuas para nimaquisas?
44016031	Ihuan yejhuan oquinanquilijquej: —Xneltoca toSeñor Jesucristo ihuan timaquisas, tejhua ihuan mochi mochanejcahuan.
44016032	Cuacon oquitlanojnotzquej de non yancuic tlajtoli de Jesucristo ihuan mochtin non ocsequin ihuan chantiyaj.
44016033	Ihuan sa no ipan non horaj de non tlayohua, non carcejtlajpixqui oquinhuajquixtij ihuan oquimpaquilij non campa oquinhuijhuitecquej. Ihuan niman yejhua ihuan mochi ichanejcahuan omocuatequijquej.
44016034	Ihuan cuac oquinhuicac ichan, ompa oquintlamacac. Ihuan chicahuac opac inhuan mochtin ifamiliaj pampa oquineltocaquej Dios.
44016035	Ihuan cuac yotlanes, non hueyi tequiyojquej oquintitlanquej non policías ca se orden para ma quinmacahuacan.
44016036	Non carcejtlajpixqui oquimachiltij Pablo. Oquilij: —Non hueyi tequiyojquej nechordenarohuaj para ma nimechmacahua. Cuacon, ihuan niman anhuelisquej anyasquej. Xyacan ca cuali.
44016037	Pero Pablo oquimilij non policías: —Tejhuan, aquin no tiromanos, otechhuijhuitequej teixpan ihuan xprimero otechixtlalojquej, yej otechtzacquej. ¿Ihuan aman quinequij san ichtaca techmacahuasquej? ¡Amo, quion amo! Ma hualacan yejhuan. Ma techquixtiquij.
44016038	Cuacon non policías oquinmachiltijquej non hueyi tequiyojquej de non tlajtoli. Ihuan yejhuan omomojtijquej cuac ocacquej deque Pablo ihuan Silas yejhuan romanos.
44016039	Non hueyi tequiyojquej cuacon oyajquej ihuan omodisculparotoj ixpan Pablo ihuan Silas. Ihuan cuacon oquinquixtijquej ihuan oquintlajtlanilijquej ma quisacan de ipan non ciudad.
44016040	Cuac Pablo ihuan Silas oquisquej de ipan carcej, yejhuan oyajquej ichan Lidia. Ompa oquimitaquej non tocnihuan. Ihuan cuac yoquinyolsehuijquej, yejhuan oyajquej.
44017001	Ipan inmojhui, Pablo ihuan Silas opanoquej non pueblos intoca Anfípolis ihuan Apolonia ihuan niman oajsiquej ne ipan non ciudad itoca Tesalónica campa non hebreos quipiayaj non insinagogaj.
44017002	Pablo cuelitaya yas ipan non sinagogaj. Ihuan ipan yeyi semanaj yaya cada sábado, ihuan yejhua inhuan motentocaya non tlacamej, de non tlen tlajcuilolnesticaj ipan non yectlajcuiloli.
44017003	Quion, quitepaninextiliyaya ihuan quiteititiaya deque iyectlajcuilol Dios acerca de Cristo yi ocatca para tlajyohuis ihuan ocsepa moyolitis masqui tla yomicca. Ihuan quimiliyaya: —Sa no jhuatlin Jesús, de non nejhua nimechtlanojnotza, yejhua Cristo non Dios oquitlalij para techmaquixtis.
44017004	Cuacon sequin hebreos otlaneltocacquej, ihuan omosentlalijquej ihuan Pablo ihuan Silas. No otlaneltocacquej miyequej griegos de non quitlacaitayaj Dios, ihuan miyequej sihuamej de non huejhueyixticatcaj.
44017005	Pero de non hebreos xtlaneltocayaj oquinexicolitaquej Pablo. Oquinsentlalijquej sequin xcuajcualtin tlacamej de non tlatzijquej quistinemij ipan ojtli. Yejhuan oquimajcomanquej non chanejquej ipan non ciudad. Ihuan yejhuan ipan coyajquej ical Jasón ihuan quitejtemojtayaj Pablo ihuan Silas para quinquixtisquej ihuan quintemactisquiyaj intech non tlacamej.
44017006	Pero pampa ompa xoquinnextijquej, ocuajtehuilanquej Jasón inhuan ocsequin tocnihuan ne imixpan non tequiyojquej ipan non ciudad, ihuan otzajtzitajquej: —Jhuatlin tlacamej yocajcomanquej mochi tlalticpactlacatl. Aman no yohualajquej nican
44017007	ihuan Jasón oquinselij ichan. Ihuan mochtin xitlaj ipan quitaj non iley César tohueyi tlayecancaj de Roma, pampa yejhuan quijtohuaj deque nemi ocse rey itoca Jesús.
44017008	Cuac non tlacamej ihuan non tequiyojquej de non ciudad tlemach oquicacquej, yejhuan omajcomanquej.
44017009	Pero Jasón ihuan non ocsequin oquitemacaquej tomin, para quion oquinmacajquej.
44017010	Ihuan, cuac otlayoj, non tocnihuan oquintitlanquej Pablo ihuan Silas ne ipan non ciudad itoca Berea. Ihuan cuac oajsiquej ompa ipan non puebloj, ocalacquej ipan sinagogaj de non hebreos.
44017011	Non tlacamej de Berea más cuali tlapensarohuayaj xquej non chantij ne Tesalónica. Ca cuali inyolo oquicacquej non temachtilistli, ihuan momostlaj quitemohuayaj ipan non Yectlajcuiloli para quitasquej tla melahuac non tlen quimiliyayaj.
44017012	Quion, miyequej hebreos otlaneltocacquej ihuan intzalan non griegos no miyequej otlaneltocacquej, de non sihuamej huejhueyixtoquej ihuan non tlacamej.
44017013	Pero cuac non hebreos de Tesalónica oquimatquej deque Pablo quitetlanojnotzticatca itlajtoltzin Dios ne Berea, ompa oyajquej ihuan oquimajcomanquej non tlacamej.
44017014	Pero non tocnihuan huilihui oquititlanquej Pablo para ne iatlatenco non mar. Pero Silas ihuan Timoteo omocajquej Berea.
44017015	De non oyajquej ihuan Pablo ocuicaquej hasta ne ipan non ciudad itoca Atenas. Ihuan cuacon omocuepquej ihuan ocuajquiquej se orden de Pablo para Silas ihuan Timoteo ma yacan itech Pablo más saniman quej huelisquej.
44017016	Mientras Pablo quinchiaya Silas ihuan Timoteo ne Atenas, yejhua moyolcocohuaya pampa oquitac deque non ciudad tenticaj ca non tlamachijchijhual santojtzitzimej.
44017017	Jhuatlica, montentocaya ipan non sinagogaj inhuan non hebreos ihuan no inhuan non griegos quitlacaitayaj Dios. Ihuan momostlaj motentocaya ne ipan plazaj inhuan non ompa mosentlaliyayaj.
44017018	Ihuan no sequin de non tlajtolixmatquej, motocayotiyaj epicúreos ihuan non estoicos, opejquej ihuan motentocaj Pablo. Ihuan sequin quijtohuayaj: —¿Tlenion techijlisnequi non tlajtlajtojqui? Ihuan ocsequin quijtohuayaj: —Nesi quej non temachtijtinemi de ocsequin dioses de huejcamej. Quion quijtohuayaj pampa Pablo quimiliyaya non yancuic tlajtoli de Jesucristo ihuan deque Jesús omoyolitij ihuan omej ijtic itlaltecoch.
44017019	Cuacon ocanatoj Pablo ihuan ocuicaquej ne campa motlanojnotzaloyan itoca Areópago. Ompa oquilijquej: —Xtechili tlenion quijtosnequi non yancuic nemachtili ticuajcui.
44017020	Tejhua titechmachtiya tlemach de non xqueman ticaquiyaj ihuan ticnequij ticmatisquej tlenion quijtosnequi.
44017021	Ihuan es que non chantij Atenas ihuan de non huejhuejca hualehuaj ompa ochanticoj san quinequij motlanojnotzasquej noso quicaquisquej itlaj yancuic.
44017022	Cuacon, Pablo ohuajmoquetz innepantlaj ne ipan non Areópago, ihuan oquijtoj: —Tlacamej anchantij nican Atenas, por non tlen niquita deque anmejhuan chicahuac antlaneltocaj intech anmosantojtzitzihuan.
44017023	Quion niquijtohua pampa campa onihuajpanotaj oniquitac mochi non anmotajtzitzihuan de non anquimalabarohuaj. Ihuan no oniquitac se tlaixpan campa tlajcuilolnesticaj jhuatlin tlajtoli: “Nin jhuatlin para non Dios xacaj quixmati.” Jhuatlin, anmejhuan ancalabarohuaj masqui xanquixmatij, yejhua Dios de non nejhua nimechmachiltiya.
44017024	’Dios oquichijchij nin tlalticpactli ihuan mochi tlejtlemach ipan oncaj. Non cieloj ihuan nin tlalticpactli yejhua itlatqui ihuan quimandarohua. Yejhua xchanti ipan non tiopanmej de non tlacamej quichijchihuaj.
44017025	Nion xhuelis itlaj ca quitequipanosquej non tlacamej, pampa yejhua xitlaj quipolohua, yej sa no yejhua otechmacac timochtin toijyo ihuan tonemilis, no quion mochi tlejtlemach.
44017026	’Itech san se tlacatl itoca Adán yejhua oquinquixtij mochi quech tlacamej nemij ipan nin tlalticpactli. Ihuan no oquitlalij quemanion ihuan canion chantisquej.
44017027	Quion oquichij Dios para non tlacamej ma quimatemocan Dios a ver tla quion quinextisquej, masqui melahuac yejhua xhuejca nemi itech cada se de tejhuan.
44017028	Ihuan san ipampa yejhua tiyoltoquej, ihuan timoliniyaj ihuan tinemij. Nin mochihua quion quej oquijtojquej sequin de non tlajcuilojquej anmotzalan nemij, yejhuan oquijtojquej: “Tejhuan titeconehuan itech Dios.”
44017029	Ihuan cuacon tla tejhuan titeconehuan ihuan tihualejtoquej itech Dios, xquitocarohua ticnemilisquej deque Dios no quenion oquinmachijchijquej anmosantojtzitzihuan de oroj, noso de plataj, noso de tetl, quej non tlacamej cualtzin oquichijchijquej quej yejhuan oquinemilijquej.
44017030	Dios oquimijyohuilij non tlacamej ipan non tiempoj yopanoc de non tlen xcuali quichihuayaj, pampa xquimatiyaj tlenion cuali para quichihuasquej. Pero aman mochi tlacatl quiordenarohua de nohuiyan para ma moyolcuepacan itechica Dios.
44017031	Quion Dios tlaordenarohua, pampa yejhua yoquitlalij non tonal cuac mochi tlacatl quiyolcuitis quej quitocarohua ihuan yoquitlapejpenij Cristo para itechcopa teyolcuitis. Dios mochi tlacatl oquititij deque melahuac quichihuas non tlen quijtohua, cuac oquiyolitij Jesús ihuan oquixtij de ijtic itlaltecoch.
44017032	Cuac non tlacamej oquicacquej deque non micquej yolihuisquej ihuan mehuasquej de intlaltecoch, sequin san omoburlarojquej de yejhua, pero ocsequin quijtohuayaj: —Ticnequij timitzcaquisquej ocsepa de jhuatlon.
44017033	Ihuan cuacon Pablo oquintlalcahuij.
44017034	Pero sequin ihuan omosentlalijquej ihuan otlaneltocaquej. Se de yejhuan non otlaneltocac itoca Dionisio tehuan mopohuaya de non Areópago. Ihuan se sihuatl itoca Dámaris inhuan ocsequin mas no otlaneltocacquej.
44018001	Cuac yopanoc non tlemach, Pablo oquis ne Atenas, ihuan oyaj ne ipan non ciudad itoca Corinto.
44018002	Ihuan ompa oquinamic se hebreoj itoca catca Aquila. Yehua hualehuaya ne Ponto. Xhuejcajtica catca oyejcoc de Italia ihuan Priscila isihuaj, pampa non mas hueyi tequiyoj ne Roma itoca Claudio, otlamandaroj ma quisacan de Roma mochtin non hebreos. Pablo oyaj, oquinnotzato,
44018003	ihuan deque sa no yejhua itequij quipiyaya quej yejhuan de non quichijchihuayaj tatapajcalmej, yejhua ompa inhuan omocaj para san secen tequipanohuayaj.
44018004	Ihuan cada sábado Pablo yaya ipan insinagogaj non hebreos campa inhuan motentocaya hasta queman quintlaneltoquitijtaya non hebreos ihuan non griegos.
44018005	Ihuan cuac Silas ihuan Timoteo oyejcoquej de ne Macedonia, Pablo xoc oquinchijchij non tatapajcalmej, yej sa se cosaj ipan omojhuiquetz de non temachtijtiaya ihuan quimixpantiaya non hebreos deque Jesús yejhua Cristo non Dios oquitlalij para ma tlamandaro.
44018006	Pero non hebreos opej quitlajtolixnamiquij ihuan opej cuijhuicaltiyaj Pablo. Cuacon yejhua ocuajtzetzeloj itatapaj para oquimititij deque quincajtehua, ihuan oquimilij: —Anmejhuan anquipiyasquej tlajtlacoli tla anmixpolihuisquej. Nejhua xoc nimotequimacas por anmejhuan. Aman nejhua yi niyoj intech non xhebreos.
44018007	Cuacon Pablo oquis ipan non sinagogaj, ihuan oyaj ichan se tlacatl chantiya ocse ladoj de non sinagogaj itoca Justo. Yejhua cadorarohuaya Dios.
44018008	Ihuan Crispo, non tlayecanqui ipan non sinagogaj, oquineltocac toSeñor ihuan mochi ifamiliaj. Ihuan no miyequej non chantij ne Corinto, cuac oquicacquej non nemachtili, otlaneltocacquej I huan omocuatequijquej.
44018009	Ipan se tlayohua, toSeñor ipan se tlajtlachiyalistli quej itemicpan oquilij Pablo: —Amo xmomojti. Xtemaca non temachtili ihuan amo xmocamatzacua
44018010	pampa nejhua nicaj mohuan. Xacaj huelis itlaj mitzaitis, pampa miyec tlacatl notlatquihuan ipan nin ciudad.
44018011	Quion, Pablo omocaj se xihuitl huan tlajco ne Corinto, ihuan oquinmachtij non itlajtoltzin Dios.
44018012	Pero cuac Galión gobernador catca ne Acaya, non hebreos san secne oquixnamicquej Pablo, ihuan ocajsiquej ihuan ocuicaquej ne campa justiciajcali.
44018013	Ihuan oquilijquej non gobernador: —Jhuatlin tlacatl quitlaneltoctijtinemi mochi tlacatl para ma cadorarocan Dios ocsetlamantic xijqui quej tlamandarohua non ley.
44018014	Ihuan cuac Pablo yi tlajtosquiya, Galión oquimilij non hebreos: —Tla annechilisquiyaj itlaj tlen hueyi itlajtlacol noso tlen hueyi xcuali oquichij, cuacon nejhua nimechtencaquisquiya anmejhuan hebreos.
44018015	Pero pampa annechhuajnotztiohuej de non tlajtoli, de non tlacamej ihuan de non anmoleyes anmejhuan ompa xquitacan. Nejhua xnicnequi nimochihuas tlamandarojqui de jhuatlon quenion tlemach.
44018016	Ihuan oquinhuajtojtocac ne ipan non justiciajcali.
44018017	Ihuan cuacon, mochtin non griegos ocajsiquej Sóstenes, non tlayecanqui ipan sinagogaj de non hebreos, ihuan ocuijhuitecquej. Masqui quion oquichihuilijquej sa no ompa ixpan non gobernador, yejhua xoquinchihuilij cuentaj.
44018018	Pablo miyec tonal ompa omocaj ihuan on tocnihuan ne Corinto. Idiai omonahuatij inhuan non tocnihuan ihuan otlejcoc ipan barcoj para oyaj ne Siria. Ihuan no oyaj Priscila ihuan Aquila. Pero ne Cencrea, cuac xe tlejcohuaj ipan barcoj, Pablo primero omotzontetec pampa quipiyaya se hueyi promesaj itech Dios ihuan quion oquicompliroj.
44018019	Cuac oajsiquej ne ipan non ciudad itoca Éfeso, Pablo omoxeloj de itech Priscila ihuan Aquila. Ihuan yejhua oyaj ipan non sinagogaj ihuan motentocaya inhuan non ompa mosentlaliayaj.
44018020	Yejhuan chicahuac oquitlajtlanilijquej para ompa ma mocahua inhuan mas tiempoj, pero yejhua xoquinec.
44018021	Pero cuac omonahuatij inhuan, oquimilij: —Monequi para nias ne Jerusalén para ompa nicpanos non fiestaj pa hualas. Pero ocsepa anmechalitas tla Dios quinequi. Cuacon ocsepa otlejcoc ipan barcoj ihuan oquis ne Éfeso.
44018022	Cuac oajsic ne Cesarea, oyaj para Jerusalén. Ihuan cuac yompa yoquintlajpaloj non tlaneltocaj, otemoc para Antioquía.
44018023	Ihuan cuac yohuejcajca ompa catca ne Antioquía, ocsepa oquis ihuan oquistinen nohuiyan ipan non regiones de Galacia ihuan Frigia. Ompaca quinyolchicajtaya mochtin non tlaneltocaj.
44018024	Ipan non tiempoj oajsic ne Éfeso se hebreoj itoca catca Apolos. Yejhua otlacat ne Alejandría. Yejhua chicahuac cuali temachtiyaya non nemachtili ihuan cuali quixmatiya non Yectlajcuiloli.
44018025	Yejhua cuali oquimachtijquej de non iojhui toSeñor, ihuan tlajtohuaya ca miyec yolchicahualistli. Yejhua tlamachtiaya melajqui de itech Jesús, masqui yejhua san quixmatiya itlacuatequil Juan.
44018026	Apolos opej tenojnotza ipan intiopan non hebreos ca yolchicahualistli. Pero cuac Priscila ihuan Aquila oquicacquej, oquinotzquej san iseltzin ihuan mas cuali oquitlanojnotzquej de non iojhui Dios.
44018027	Cuac Apolos oquinec panos ne Acaya, non tocnihuan de Éfeso oquiyolejquej. Ihuan yejhuan oquijcuilojquej se tlajcuilolamatl para non tlaneltocaj chantij ne Acaya para ma cuali ma quiselican. Cuac yejhua oajsic ne Acaya, chicahuac oquimpalehuij de non tlaneltocaj itech itetlajsojtlalis Dios.
44018028	Ihuan ca mochi poder ihuan non melajcatlajtoli, teixpan oquincamatlan non hebreos. Yejhua cuali quiteititijtaya non Yectlajcuiloli deque Jesús yejhua Cristo non Dios oquitlalij para tlamandaros.
44019001	Idiai mientras Apolos catca ne Corinto, Pablo oquistinen ne ipan non tepeyoj ihuan oajsic ne Éfeso. Ihuan ompa oquinnextij sequin tlaneltocaj.
44019002	Ihuan oquintlajtoltij: —¿Onquiselijquej non Espíritu Santo cuac ontlaneltocaquej? Yejhuan oquinanquilijquej: —Amo, tejhuan xqueman oticacquej tla nemi non Espíritu Santo.
44019003	Cuacon Pablo oquintlajtoltij: —¿Tlenion ca onmocuatequijquej? Ihuan yejhuan oquilijquej: —Ca itlacuatequilis Juan.
44019004	Cuacon Pablo oquimilij: —Non huel melahuac, Juan quincuatequiyaya non tlacamej para quiteititijtayaj deque yejhuan yomocuepquej ca Dios. Ihuan cuacon quimiliyaya non hebreos deque monequi quineltocasquej non aquin huajlas después. Non aquin huajlas después quijtosnequi Jesús non Cristo Dios oquitlalij para tlamandaros.
44019005	Ihuan cuac oquicacquej jhuatlin, omocuatequijquej ca itocatzin toSeñor Jesús.
44019006	Ihuan cuac Pablo impan oquitlalij imahuan, non Espíritu Santo impan ohualaj, ihuan opejquej tlajtohuaj de ocse sentlamantic yancuic tlajtoli ihuan oquijtojquej non tiotlajtoli oquiselijquej itech Dios.
44019007	Mochtin non tlacamej canaj docejmej catcaj.
44019008	Yeyi mes Pablo mochipa yaya ipan intiopan non hebreos campa quitemachtiyaya non yancuic tlajtoli de Jesucristo ca yolchicahualistli. Yejhua motentocaya ihuan quintlaneltoquiltijtaya non tlacamej itechica non quej Dios tlamandarohua.
44019009	Pero sequin omoyolchicajquej ihuan xoquinecquej tlaneltocasquej, yej ixpan non tlacamej opej cuijhuicaltiyaj iojhui Cristo. Cuacon, Pablo omoxeloj intech ihuan oquinhuicac non tlaneltocaj ipan iescuelaj se tlacatl itoca Tirano. Ihuan momostlaj ompa quintlanojnotzaya.
44019010	Quion oquinmachtij ipan ome xipan. Jhuatlica de mochtin non chantiyaj ipan non región de Asia oquicacquej non itlajtoltzin toSeñor Jesús de non hebreos ihuan non xhebreos.
44019011	Ihuan Dios quichihuaya huejhueyi milagros itechcopa Pablo.
44019012	Hasta opajtiquej de non mococohuayaj cuac quinmatocayaj ca non pañitos ihuan non tatapajmej cuac Pablo quintelohuaya ca icuerpoj. Ihuan non xcualtin espíritus no quisayaj intech.
44019013	-
44019014	Pero sequin hebreos de non quistinemiyaj ipan callej ihuan quintequixtilijtinemiyaj non xcualtin espíritus oquinecquej quitequitiltisquej ipoder Señor Jesús para quitequixtilisquiyaj non xcualtin espíritus. Quion quichihuayaj non chicomemej iconehuan non hebreoj itoca Esceva yejhua tlayecanqui catca intech non tiopantlacamej. Quimiliyayaj non xcualtin espíritus: —Timechordenarohuaj xquisacan ca itocatzin Jesús non Pablo quiteiliyaj.
44019015	Pero se tonal non xcuali espíritu oquinnanquilij, ihuan oquijtoj: —Niquixmati Jesús, ihuan nicmati aquinion non Pablo, pero anmejhuan, ¿anquiniomej?
44019016	Cuac quion oquimilij, non tlacatl quipiyaya non xcuali espíritu impan omotlajcal ca mochi ifuerzaj ihuan oquintlan. Quion, non tlacamej omotlatlalojquej para ipan callej tetzotzolmej ihuan cocoxmej.
44019017	Cuac mochtin non hebreos ihuan non xhebreos chantiyaj ne Éfeso oquimatquej jhuatlon, omomojtijquej. Ihuan quion mas oquitlacaitaquej ipoder toSeñor Jesús.
44019018	Ihuan miyequej non otlaneltocaquej hualayaj ihuan moyolcuitijtiayaj de non tlen xcuali tlejtlemach oquichijquej.
44019019	Quion miyequej de non quichihuayaj tlajchihuilyotl ocuajcuiquej inlibros ihuan oquintlatijquej teixpan. Cuac oquipojquej quech valerohuayaj mochi non quech libros, oquisato, canaj cincuenta mil tomin de plataj.
44019020	Ihuan quion itlajtoltzin toSeñor momoyajtaya ihuan mopaninextjtaya ipoder.
44019021	Cuac yopanoc nin tlemach, Pablo oquitlalij iyolo ontetlajpalos ne Macedonia ihuan Acaya, ihuan cuacon yas ne Jerusalén. Ihuan quijtohuaya deque después cuac yotenotzato ne Jerusalén, monequi no ijqui para no ajsis hasta Roma.
44019022	Cuacon oquintitlan ne Macedonia omemej itehuicalhuan Timoteo ihuan Erasto, ihuan yejhua omocaj mas tiempoj ne Asia.
44019023	Ipan non tiempoj omajcomanquej por non iOjhui Cristo.
44019024	Se tlacatl itoca Demetrio plateroj catca. Quinchijchihuaya tiopantzitzimej de plataj san no quion quej itiopan non tonantzin Diana. Sa no yejhua nin tequitl ca quitlaniyaj hueyi tomin para quintlaxtlahuiyaya non tequipanohuayaj ihuan.
44019025	Demetrio oquinsentlalij nin tlacamej ihuan ocsequin mas de non quipiyayaj sa no yejhua nin tequitl, ihuan oquimilij: —Tlacamej, anmejhuan anquimatztoquej deque ca nin tequitl ticpanohuaj mas cuali.
44019026	Pero anmejhuan anquitaj ihuan anquicaquij tlenion quichihua nin tlacatl itoca Pablo. Yejhua tetlanojnotztinemi de que nin dioses tlamachijchihualmej xmelahuac dioses. Quion, yoquintlaneltoquiltij miyequej non tlacamej, ihuan xsan nican Éfeso, yej casi mochi ipan non Asia.
44019027	Jhuatlin melahuac xcuali pampa totequiyo huelis tlamis, ihuan no non tiopan de non hueyixticaj tonantzin Diana xoc acaj quitlacaitas ihuan quipolos non famaj aman quipiya. Ihuan no quion xoc quitlacaitasquej ihueyilis nin tonantzin quion quej aman quiadorarohuaj de mochtin quech chantij ipan mochi Asia ihuan nohuiyan de nin tlalticpactli.
44019028	Cuac non tlacamej oquicacquej quion, chicahuac ocualanquej ihuan otzajtziquej: —¡Hueyi tonantzin Diana para tejhuan tiefesios!
44019029	Quion omochij ipan non ciudad mochimej omajcomanquej ihuan hasta xquimatiyaj tlenion quichihuasquej. Ihuan cuacon impan coyajquej ihuan oquinmajsiquej tocnihuan Gayo ihuan Aristarco, omemej tlacamej hualehuayaj ne Macedonia ihuan no yejhuan quistinemiyaj ihuan Pablo. Cuac oquinmajsiquej, oquintehuilanquej hasta ipan non plazaj campa mosentlaliyaj non mandatarios.
44019030	Pablo quinequiya calaquis ompa para quinnotzas non tlacamej, pero non tlaneltocaj xoquicahuilijquej.
44019031	No ompa catquej sequin tequiyojquej de Asia de non ihuan mohuicayaj Pablo, ihuan no ijqui oquilijquej para amo ma calaqui ipan non plazaj.
44019032	Ne ipan non plazaj non omosentlalijquej sa tzajtziyaj ocse sensetlamantic. Sequin tzajtziyaj de ocse cosaj ihuan sequin no de ocse cosaj, pampa miyequej yomajcomancaj. Pero non ocsequin mas miyequej xquimatiyaj tlequene omosentlalijquej.
44019033	Ocontopejquej Alejandro ne teixpan, ihuan semej tlacamej de non catcaj ompa miyequej oquitlanojnotz Alejandro non tlen mochihuaya. Cuacon Alejandro oquintlajtlanilij ca ima non tlacamej para amo ma nahuatican, pampa quinequiya tlajtos ne teixpan para quinmanohuis non hebreos quintlahuelitaj.
44019034	Pero cuac oquimatquej deque yejhua hebreoj, san secne mochtin otzajtziquej hasta canaj ome horaj: —¡Hueyi tonantzin Diana para tejhuan tiefesios!
44019035	Ihuan cuac non tlacatl tlajcuilojqui de non ciudad ohuel oquintlacahualtij non tlacamej, oquimilij: —Tlacamej chanejquej nican Éfeso, mochi tlacatl quimatzticaj deque nin ciudad de Éfeso yejhua oquimactilijquej para quicuidaros itiopan non tohueyi nantzin Diana, ihuan deque non tonantzin yejhua ohualej cieloj.
44019036	Ihuan pampa nin xacaj huelis quiyanas, monequi amo xnahuatican ihuan amo itlaj xchihuacan tla xprimero cuali anquipensarohuaj tlenion anquichihuasquej.
44019037	Nin tlacamej anmejhuan onquinhuajhuicaquej nion tlachtecquej ipan tiopanmej nion cuijhuicaltiyaj tonantzin.
44019038	Tla Demetrio ihuan non tequipanohuaj ihuan quipiyaj itlaj para quintlatelhuilisquej nin omemej tlacamej, non jusgadoj tlapojticaj ihuan non huejhueyin mandatarios pa nemij. Cuali huelis quimixcomacasquej ixpan non tequiyojquej ihuan nin omemej tlacamej no huelis momanohuisquej quej quitocarohua.
44019039	Tla antlajtlanij itlaj ocse más hueyi quijtosnequi, monequi anyasquej cuac mosentlalisquej non huejhueyi tequiyojquej.
44019040	Cas huelis techajhuasquej por jhuatlin tlen aman omochij ihuan huelis techtlatelhuilisquej deque tejhuan ticajcomanaj nin tlacamej. Ihuan no xticpiyaj tlenion ca titenanquilisquej tla techtlajtoltisquej tlequene omajcomanquej nin tlacamej.
44019041	Cuac otlan tlajtohua, oquinnahuatij non tlacamej ma huijhuiyan.
44020001	Ihuan cuac yopanoc non deque omajcomanquej, Pablo oquinnotz mochtin non tlaneltocaj. Ihuan quemaj cuac yoquinconsejaroj, ihuan yotlajtlanahuatij, oyaj ne Macedonia.
44020002	Mientras panohuaya nohuiyan, oquinyolchicajtaj non tocnihuan ca yejhua itlajtol. Idiai oajsic ne Grecia.
44020003	Ompa omocaj yeyi mes. Ihuan cuac yi tlejcosquiya ipan barcoj para yasquiya Siria, oquimat deque non hebreos oquipijpiyatoj para quimictisquej. Jhuatlica oquipensaroj para mocuepas ihuan ocsepa panos para Macedonia.
44020004	Oyajquej ihuan ipan iojhui Sópater, non hualehua Berea iconej Pirro, ihuan Aristarco ihuan Segundo yejhuan chanejquej ne Tesalónica, Gayo non hualehua Derbe, ihuan Tíquico ihuan Trófimo non hualehuaj ne ca iregión Asia. Timoteo no oyaj inhuan.
44020005	Nin tocnihuan otlayecanquej ihuan otechchiyatoj ne ipan non ciudad itoca Troas.
44020006	Ihuan cuac yopanoc non fiestaj cuac mocua non pan xquipiya levadoraj, tejhuan otiquisquej ne Filipos ipan barcoj. Ihuan ipan macuili tonal otiquimajsitoj ne Troas campa otimocajquej sietej días.
44020007	Ihuan icalaquiyan non semanaj, timochtin otimosentlalijquej para san secne otitlacuajquej ihuan no otictlapanquej non pan. Ihuan Pablo otechmachtij hasta tlajcoyohual, pampa oquinec quisas cuac huajmostla.
44020008	Ihuan ocatca miyec tlahuiltin ne ipan non ca yeyi pisoj campa ticatquej san secne.
44020009	Ihuan se telpochtli itoca catca Eutico yehuaticatca ipan non ventanaj. Ihuan deque Pablo omohuejcaj ca temachtiya, non telpochtli opej cochisnequi. Ihuan cuac cochticatca chicahuac, ohuetzico de ipan non yeyi pisoj cali hasta ipan tlali. Ihuan oquehuatoj yomic.
44020010	Cuacon Pablo otemoc ihuan ipan omixcatecac non telpochtli ihuan oquinapaloj. Ihuan oquimilij non tocnihuan: —Amo xmomojtican, yejhua yolticaj.
44020011	Cuacon Pablo otlejcoc, ihuan cuac yoquitlapan non pan ihuan yotlacuaj tohuan, ocsejpa otechtlanojnotz hasta quion otlanes. Idiai oquis ompa.
44020012	Cuacon ocuicaquej non telpochtli yolticaj, ihuan chicahuac omoyoltlalijquej.
44020013	Tejhuan otitlayecanquej ihuan otitlejcoquej ipan barcoj hasta ne Asón. Ompa oticantiquisquej Pablo quion quej yejhua oquijtoj, pampa yejhua san onejnentaj.
44020014	Ihuan cuac otimonamicquej ne Asón, tohuan ocalac ipan barcoj, ihuan otiyajquej ne Mitilene.
44020015	Ompa otiquisquej, ihuan huajmostla otajsiquej ne ixpan Quío. Ihuan ipan ocse tonal más, otajsiquej ne iatlatenco non puertoj itoca Samos, ihuan otimosehuijquej ne Trogilio. Ihuan huajmostla otajsiquej ne Mileto.
44020016	Ipan iojhui, Pablo xoyaj ne Éfeso para xmás hueyi tiempoj nemis ne Asia. Quion oquichij pampa quinequiya huilihui ajsis ne Jerusalén para ompa quipanos non fiestaj itoca Pentecostés tla yejhua huelisquiya.
44020017	Mientras Pablo catca ne Mileto, oquintlatitlanilij non huehuejtlacamej tlayecanquej intech non tlaneltocaj ne Éfeso.
44020018	Ihuan cuac ohualajquej itech oquimilij: —Anmejhuan anquimatij quej onimohuicac anmotech desde ipan non primer tonal cuac onihualaj nican Asia.
44020019	Mochipa onictequipanoj toSeñor ca mochi yolyemanilistli, ihuan ca miyec choquistli ihuan itzalan miyec tlajyohuilistli de non quinequiyaj nechchihuilisquej non hebreos.
44020020	Pero xqueman onicmocahualtij ca onimechtlanojnotz ihuan onimechmachtij mochi non tlen mechpalehuis. Quion onicchij campa teixpan ihuan ipan techajchan.
44020021	Mochtin oniquintlanojnotz de non hebreos ihuan non xhebreos deque no ijqui monequi moyolcuepasquej itech Dios ihuan para ma quineltocacan toSeñor Jesucristo.
44020022	’Ihuan aman yi niyoj ne Jerusalén. Ihuan non Espíritu Santo nechchihualtiya nias, ihuan nion nicmati tlenion ompa nopan mochihuas.
44020023	Nejhua san nicmati deque ipan mochi ciudades campa niyoj, non Espíritu Santo nechmachiltiya deque nechtzacuasquej ihuan non tlajyohuilistli nechchiya.
44020024	Pero nejhua xitlaj nicchihuiliya cuentaj, nion nonemilis xitlaj quijtosnequi para nejhua. Yej san nicnequi nicnejnemis nin ojtli ca pactli hasta campa tlamis nonemilis. Ihuan nicnequi cuali nitlamis non tequitl onechmacac noSeñor Jesús para nictemachiltis non yancuic tlajtoli de itetlajsojtlalis toDios.
44020025	’Xcaquican cuali. Nejhua nicmati cuali deque aquin de anmejhuan onimechtlanojnotz quej ijqui Dios tlamandarohua, xoc ocsepa annechitasquej.
44020026	Jhuatlica, aman nicnequi nimechilis deque nejhua xoc nicpiyas tlajtlacoli tla acaj ixpolihuis,
44020027	pampa yonimechpaninextilij mochi non tlen quinequi Dios ihuan xitlaj onimechtlatilij.
44020028	Aman sa no anmejhuan xmotacan ihuan no xquimitacan mochtin non tlaneltocaj de non Espíritu Santo intech omechtlalij quej pastores para anquincuidarosquej. Xquinmacacan non tlajtoli de non tlaneltocaj non itlatquihuan Dios toSeñor, yejhua oquincoj ca iyeso.
44020029	Nicmatzticaj, deque cuac nejhua yoniyaj, hualasquej xcualtin tlacamej de non quinequisquej quinmojmoyahuasquej non tlaneltocaj itlatquihuan Dios quion quej non yolquej lobos quinmojmoyahuaj non borreguitos.
44020030	Ihuan sa no anmotzalan quisasquej non quitemachtisquej non tlen xmelahuac, para non tlaneltocaj quinhuicasquej.
44020031	Xmotacan sa no anmejhuan. Xquilnamiquican deque yeyi año de día ihuan tlayohua xonisiej onimechconsejaroj cada se de anmejhuan ca nochoquis.
44020032	’Aman nocnihuan, nimechtlatlajtiya itech Dios ihuan itech itlajtoltzin. Yejhua quipiya poder ihuan itetlajsotlalis para mechyolchicahuas ipan anmotlaneltoc, ihuan mechmacas se herenciaj ne intech non yolchipajquej.
44020033	Xacaj oniquilehuilij itomin nion icoton para nejhua.
44020034	Yej anmejhuan cuali anquimatztoquej deque onitequipanoj ca nomahuan para onictlan non tlen nechpolohuaya ihuan no niquimpalehuiyaya non nohuan catcaj.
44020035	Quion mochi nin tlemach onimechititij deque quion monequi antequitisquej ihuan anquimpalehuisquej non itlaj quimpolohua. Ihuan xquilnamiquican non itlajtoltzin toSeñor Jesús quej yejhua oquijtoj: “Más paqui non quitemaca xquej non quiseliya.”
44020036	Cuac otlan quijtohua nin tlemach, Pablo omotlancuaquetz ihuan oquichij oración inhuan mochtin yejhuan.
44020037	Mochtin ochocaquej, ihuan oquinajnapalojquej ihuan oquitejtencuajquej Pablo.
44020038	Ihuan más motequipachtlaliyayaj pampa oquimilij deque xoc queman quitasquej. Cuacon mochtin ihuan oyajquej hasta ne itech non barcoj.
44021001	Cuac otiquincajtejquej non tocnihuan, otitlejcoquej ipan barcoj ihuan otiajquej para amelactli hasta non tlalhuactli oncaj anepantlaj itoca Cos. Ihuan huajmostla otajsiquej ipan non ocse tlalhuactli, itoca Rodas, oncaj anepantlaj. Ihuan ompa otiquisquej otiajquej para non ciudad ne itenco mar itoca Pátara.
44021002	Ne Pátara oticnextijquej se barcoj yaya para Fenicia. Oticalacquej ihuan otiajquej.
44021003	Mientras ompa tipanohuayaj, otiquitaquej non tlalhuactli, itoca, Chipre oncaj anepantlaj. Ihuan omocaj toopochmacopa ihuan oticomelajquej hasta ne Siria. Idiai otajsiquej hasta non ciudad, itoca Tiro, campa non barcoj oquicajtiquis sequin non tlen quitquiya.
44021004	Ihuan otiquinnextijquej non tlaneltocaj chantij ompa. Inhuan otimocajquej sietej tonalmej. Non tlaneltocaj oquiliquej Pablo para amo ma huiya ne Jerusalén, pampa yejhuan oquiselijquej non tlajtoli de itech non Espíritu Santo ihuan quion oquimachiltijquej Pablo.
44021005	Pero cuac oajsic non sietej tonalmej, otiquisquej. Mochtin non tlaneltocaj inhuan insihuahuan ihuan inconehuan otechcahuatoj hasta ne atlatenco. Ihuan ne itenco non mar otimotlancuaquetzquej ihuan oticchijquej oración.
44021006	Ihuan cuac yotimonajnapalojquej, otitlejcoquej ipan barcoj ihuan yejhuan omocuepquej para inchan.
44021007	Cuac otiquisquej ne Tiro ipan barcoj, otajsiquej ne ipan non ciudad itoca Tolemaida. Payon otlan ca tinejnemij ipan mar. Ompa otiquintlajpalojquej non tocnihuan ihuan se tonal inhuan otimocajquej.
44021008	Ihuan huajmostla otiquisquej ihuan otajsiquej ne Cesarea. Ompa otimocajquej ichan Felipe non tenojnotzqui evangelista. Yejhua tehuan tequiyoj catca de non tetlamajmacayaj inhuan non oc chicuasenmej diáconos.
44021009	Yejhua quimpiaya nahui ichpocahuan xe monamictiayaj. Ihuan yejhuan quitelhuiyayaj tlen Dios quimiliyaya.
44021010	Cuac yi ompa ticatcaj quech tonal, se profetaj itoca Agabo, ohualej Judea.
44021011	Yejhua ohualaj totech ihuan ocontilan itlajcoilpica Pablo. Idiai ca omocxiilpij ihuan imahuan no oquinmilpij, ihuan oquijtoj: —Non Espíritu Santo quijtohua deque ne Jerusalén non hebreos quion quilpisquej non itlatqui nin ilpicatl, ihuan quitemactisquej intech non xhebreos.
44021012	Cuac quion oticacquej, tejhuan ihuan non tocnihuan chantij ipan non ciudad de Cesarea, chicahuac otictequipachtlajtlanilijquej Pablo para amo ma huiya ne Jerusalén.
44021013	Pero yejhua oquijtoj: —¿Tlequene anchocaj ihuan annechyoltequipachtlalisnequij? Nejhua, nicpiya noyolo xsan para nechilpisquej, yej no para nimiquis ipampa Señor Jesús ne Jerusalén.
44021014	Ihuan deque xotihuelquej oticchijquej ma techtencaqui, quion oticajquej, yej otiquijtojquej: —Ma mochihua tlen toSeñor quinequis.
44021015	Más después otimoprepararojquej ihuan otiajquej ne Jerusalén.
44021016	Ihuan tohuan oyajquej sequin non tlaneltocaj de non hualehuaj ne Cesarea para otechhuicaquej ne ichan se tlacatl, itoca Mnasón, non hualehua ne Chipre. Ihuan yejhua icsan tlaneltocaqui catca. Ompa ihuan otimosehuijquej.
44021017	Cuac otajsiquej ne Jerusalén, non tocnihuan otechselijquej ca pactli.
44021018	Ihuan huajmostla Pablo ihuan tejhuan otiajquej para oticnotzatoj Jacobo, ihuan no ompa catquej mochtin non huehuejtlacamej tlayecanquej itech tocnihuan.
44021019	Cuacon Pablo oquintlajpaloj ihuan oquintlanojnotz de mochi non tlemach Dios oquichij ne intzalan non xhebreos itechcopa yejhua.
44021020	Cuac yoquicacquej nin tlemach, ocueyilijquej Dios. Cuacon oquiliquej Pablo: —Cuali, tocnin, pero yi tiquita deque intzalan non hebreos miyec miles catquej non yotlaneltocaquej, ihuan mochtin yejhuan chicahuac quinequij, para ma motlacamati iley Moisés.
44021021	Ihuan mochtin quimiliayaj deque tejhua tiquinmachtiya non quech hebreos quistinemij nojnohuiyan, ma quicahuacan non tlen tla ordenarohua iley Moisés. Yejhuan quimiliyaj deque tiquinmachtiya amo ma quitlalican non marcajyotl itoca circuncisión ipan inconehuan, nion amo ma mohuicacan quej non hebreos.
44021022	¿Tlenion oncaj de jhuatlin? Deporsin nin tlacamej caquisquej deque yotihualaj.
44021023	Más cuali para ticchihuas nin tlen timitzilisquej. Nican totzalan catquej nahuimej tlacamej oquitlalijquej se promesaj itech Dios, ihuan aman yi quinequij quichihuasquej non tlen oquiprometerojquej.
44021024	Xquinhuica ihuan xmochipahua san secne inhuan. Cuacon xtlaxtlahua para motzotetequisquej. Quion mochtin quitasquej deque xmelahuac non tlen moca oquimilijquej, yej quitasquej de que tejhua no cuali tictlacamati non ley.
44021025	Aman, non xhebreos otlaneltocacquej, yotiquintlajcuilhuilijquej deque xmonequi quichihuasquej non ocsequi tlejtlemach órdenes, yej san amo ma quicuacan non nacatl de non oquihuentlajcalquej ne ixpan non santojtzitzimej, nion yestli, nion non animalmej san quinquechmictiyaj. Ihuan no amo acaj ahuilcanemis.
44021026	Cuacon, Pablo oquinhuicac non tlacamej, ihuan huajmostla omochipahuato inhuan. Quion ocalac ne hueyi tiopan para quinmachiltis non tiopantlacamej quemanion tlamis non tonal de chipahualistli, ihuan quemanion quintlaxtlahuilis inofrendaj non nahuimej tlacamej.
44021027	Pero cuac yi ajsiticatca non sietej días de chipahualistli, sequin non hebreos hualehuaj Asia, oquitaquej Pablo ipan non hueyi tiopan. Ihuan yejhuan oquimajcomanquej non tlacamej ihuan ocajsiquej.
44021028	Ihuan quion otzajtziquej: —¡Tlacamej hebreos, xtechpalehuican! Nin tlacatl yejhua nohuiyan quimachtiya mochi tlacatl de non tlen xcuali para topuebloj, ihuan para amo ma quitlacamatican non iley Moisés ihuan para amo ma quitlacaitacan nin hueyi tiopan. Ihuan aman oquincalaquij sequin griegos nican ipan nin tiopan ihuan otlaijtlacojquej nican campa tlayeccan.
44021029	Quion quijtohuayaj pampa antes oquitacaj Pablo ihuan Trófimo non hualehua Efeso ipan non ciudad, ihuan quinemiliyayaj deque Pablo yejhua ocuicac ne ipan non hueyi tiopan.
44021030	Mochi quech chantij ipan non ciudad omajcomanquej ihuan mochtin ohuajmotlalojquej. Yejhuan ocajsiquej Pablo ihuan ocuajtehuilanquej ne tiopanquiyahuac, ihuan niman oquitzacquej non caltenmitl de non tiopan.
44021031	Ihuan mientras quinequiyaj quimictisquej, acaj oquimachiltito non hueyi comandantej ihuan deque mochi non ciudad de Jerusalén yomajcomanquej.
44021032	Cuacon non comandantej huilihui oquinsentlalij isoldados inhuan non tlayecanquej de yejhuan, ihuan omotlalojquej ne campa catcaj non tlacamej. Cuac non tlacamej oquitaquej non comandantej ihuan isoldados, xoc ocuitecquej Pablo.
44021033	Cuacon non comandantej omacercaroj ihuan niman ocajsic Pablo. Cuacon otlanahuatij ma quilpican ca ome teposcadenas. Idiai oquintlajtoltij non tlacamej aquinion non yejhua ihuan tlenion oquichij.
44021034	Ihuan ompa intzalan non miyequej sequin tzajtziyaj de se cosaj ihuan ocsequin no quitzajtziyaj de ocse cosaj. Ihuan cuac non comandantej xhueliya caclararohuaya itlaj pampa sa tzajtziyaj, yejhua tlen oquichij, otlanahuatij ma cuicacan Pablo ne ijtic non hueyi tepancali, itoca cuartel, campa chantij non soldados.
44021035	Ihuan cuac oajsiquej para tlejcosquiyaj ipan non temamatlatl de non tepancali, non soldados oquimomamaltijquej Pablo pampa non tlacamej chicahuac cualaniyaj.
44021036	Ihuan mochtin hualayaj incuitlapan, huajtzajtzitayaj ihuan quijtohuayaj: —¡Ma miqui! ¡Ma miqui!
44021037	Ihuan cuac yi concalaquisquiyaj ijtic non cuartel, Pablo oquilij non comandantej: —¿Tinechcahuilis ma nitlajto san tepitzin? Ihuan yejhua oquilij: —¿Hueli titlajtohua griegoj?
44021038	¿Tlen xtejhua non egipcio aquin oquipehualtij se ajcomanilistli yi quipiya ometzin tiempoj, ihuan oquinhuicac canaj nahui mil tlacamej de non temictiyanimej neca campa tlaxalpatlajcan?
44021039	Cuacon Pablo oquilij: —Nejhua nihebreoj. Onitlacat ipan non región itoca Cilicia ipan non hueyixticaj ciudad itoca Tarso. Nimitztlatlajtiya, xnechcahuili para ma niquinnotza nin tlacamej.
44021040	Non comandantej oquicahuilij ma tlajto. Cuacon Pablo ompa ohuajmoquetz ne ipan itemamatlaj non tepancali ihuan oquintlajtlanilij ca ima non tlacamej para amo ma nahuatican. Cuac xoc acaj onahuat, oquinnotz Pablo ca tlajtoli hebreoj, ihuan oquimilij:
44022001	—Nocnihuan ihuan tepalejhuan, xcaquican tlenion nicnequi nimechilis para nimomanohuis anmixpan.
44022002	Cuac non tlacamej oquicacquej deque quinnotza ca non tlajtoli hebreoj, yejhuan mas xoc onahuatquej, ihuan Pablo oquimilij:
44022003	—Nejhua nihebreoj. Onitlacat ne Tarso de Cilicia, pero onimoscaltij nican Jerusalén. Ihuan onimomachtij itech Gamaliel. Yejhua melahuac cuali onechmachtij quion quej quimarcarohua non ley de non tohuejcapalejhuan. Nejhua mochipa onicchij para nictlacamati Dios ca mochi noyolo, quion quej anmejhuan anquichihuaj aman.
44022004	Nejhua niquintlahueltocatinemiya de non quitocaj nin iOjhui Cristo ihuan hasta nicnequiya niquinmictis. Ihuan niquinhuicaya para niquintzacuaya pan carcej non tlacamej ihuan no ijqui non sihuamej.
44022005	Non más huejhueyin tlayecanquej tiopantlacamej ihuan non huehuejtlacamej huelis quijtosquej deque melahuac quion onicchij. Yejhuan onechmacaquej órdenes de amatlajcuiloli para non tlayecanquej hebreos de ne Damasco. Ihuan ompa niaya para nicomintejtemosquiya non tlaneltocaj ihuan niquinhuajhuicasquiya presos nican Jerusalén para quintlajyohuiltisquiyaj.
44022006	’Pero canaj ipan tlajco tonal cuac niaya ipan nojhui, ihuan sa cercaj catca para najsisquiya Damasco, se chicahuac tlanextli ohualej ipan cieloj, opetlantiquis san se carreraj noyehualijcan.
44022007	Cuacon onihuetz ipan tlali. Idiai onicac se tlajtoli nechiliyaya: “Saulo, Saulo, ¿tlequene tinechtlahueltocatinemi?”
44022008	Nejhua onictlajtoltij: “¿Aquin tejhua Señor?” Ihuan non tlajtoli onechnanquilij: “Nejhua niJesús de Nazaret. Nejhua mismoj aquin tejhua tictlahueltocatinemi.”
44022009	Non nohuan yayaj oquitaquej non tlanextli ihuan omomojtijquej, pero xoquicacquej itlajtol de non nechnotzticatca.
44022010	Cuacon onictlajtoltij: “¿Tlenion monequi nicchihuas Señor?” Ihuan non toSeñor onechilij: “Xmoquetza ihuan xiyoj ne Damasco. Ompa mitzilisquej mochi tlenion Dios oquitlalij para ticchihuas.”
44022011	Ihuan deque non itlapetlanalis non tlanextli onechixmajmayatilij, non nohuan catcaj onechmatilantajquej hasta ne Damasco.
44022012	’Ompa catca se tlacatl itoca Ananías. Yejhua cuali quitlacamatiya iley Moisés ihuan mochtin non hebreos chantij ne Damasco cuali quitlacaitayaj yejhua.
44022013	Yejhua ohualaj onechitaco, ihuan cuac oyejcoc onechilij: “Nocnin Saulo, ocsepa xseli motlachiyalis.” Ihuan niman onitlachix ihuan oniquitac yejhua.
44022014	Cuacon onechilij: “Non inDios tohuejcapalejhuan omitztlapejpenij para tiquixmatis non tlen yejhua quinequi, ihuan para tiquitas non yolmelajqui ihuan para ticaquis itlajtol de non quisa yejhua icamac.
44022015	Tejhua tictepaninextilis itech mochi tlacatl non tlen otiquitac ihuan oticac.
44022016	Aman, ¿tlenion ticchiya? Xmoquetza ihuan xmocuatequi, ihuan xtlajtlanili toSeñor para ma mitzchipahua de non motlajtlacolhuan.”
44022017	’Cuac onihualaj nican Jerusalén ihuan onicchihuato oración ipan non hueyi tiopan, oniquitac se tlajtlachiyalistli quej onictemic.
44022018	Oniquitac non toSeñor, ihuan onechilij: “Huilihui xquisa nican Jerusalén pampa xquiselisquej non tlen noca tiquijtos.”
44022019	Cuacon nejhua oniquilij: “Señor, yejhuan quimatztoquej deque nohuiyan ipan non sinagogas de non hebreos niquintzajtzactinemiya ipan carcej, ihuan niquinhuitequiya non mitzneltocaj.
44022020	Ihuan cuac oquimictijquej Esteban motenojnotzcaj, nejhua no tehuan ompa nicatca. Nejhua no onictemacac notlajtol para oquimictijquej. Ihuan no oniquimpiyalij incotonhuan non oquimictijquej Esteban.”
44022021	Pero toSeñor onechilij: “Xiyoj, pampa nejhua nimitztitlanis huejca intech non xhebreos.”
44022022	Hasta jhuatlin tlajtoli non tlacamej cuali oquicacquej, pero cuacon opequej tzajtzij chicahuac, ihuan quijtohuayaj: —¡Ma miqui nin tlacatl! ¡Xoc quimelahua nemis!
44022023	Ihuan pampa tzajtziyaj ihuan tlacpac quintepehuayaj intatapaj ihuan no quitepehuayaj ca tlacpac tlali,
44022024	non comandantej otlanahuatij para ma cuicacan ne ijtic non hueyi tepancali. Cuacon otlanahuatij ma cuijhuitequican para ma quijto tlequene non tlacamej itechcopa tzajtziyaj ca tlahueli.
44022025	Pero cuac yoquilpijcaj para cuitequisquiyaj, Pablo oquilij non capitán ompa catca: —¿Anquipiyaj permisoj para ancuitequisquej se tlacatl romanoj, ihuan xe quera quiyolcuitiyaj, ihuan xe quitaj tla quipiya tlajtlacoli?
44022026	Cuac non capitán quion oquicac, oyaj oquimachiltito non comandantej. Oquilij: —Xmota sa no tejhua tlenion ticchihuas pampa lacaj nin tlacatl romanoj.
44022027	Cuacon non comandantej omacercaroj ca Pablo, ihuan oquilij: —¿Tlen melahuac tiromanoj? Ihuan yejhua oquilij: —Quemaj, melahuac.
44022028	Cuacon non comandantej oquilij: —Nejhua ca miyec tomin onictlaxtlaj para onimochij romanoj. Ihuan Pablo oquilij: —Pero nejhua niromanoj pampa quion onitlacat.
44022029	Ca jhuatlin, non cuitequisquiyaj Pablo, omijcuanijquej. Ihuan non comandantej, cuac ocajsicamat deque Pablo no yejhua romanoj, omomojtij de que oquilpijcaj.
44022030	Non comandantej quinequiya cajsicamatis tlequene non hebreos quitelhuiyaj Pablo. Juatlica huajmostla yejhua oquitojton Pablo de non teposcadenaj ihuan otlanahuatij ma huajlacan ihuan ma mosentlalican non tiopantlacamej tlayecanquej ihuan mochtin non tetlacanojnotzquej. Ihuan cuacon oquixtij Pablo ihuan oquipresentaroj imixpan.
44023001	Cuacon Pablo oquimixquechij non tetlacanojnotzquej ihuan oquimilij: —Nocnihuan, hasta ipan nin tonal nejhua nicaj ixpan Dios ica notlamachilis chipahuac.
44023002	Cuacon, Ananías, non más hueyi tiopantlacatl tlayecanqui, oquinnahuatij non cercaj catquej de Pablo ma quicamahuitectacan.
44023003	Pero Pablo oquinanquilij: —¡Dios yejhua mitzhuitequis tejhua tejxaxajyac! Tla tejhua ompa ticaj para tinechyolcuitis quej non ley tlamandarohua, ¿jhuatlica xtictlacaita sano no yejhua non ley ihuan titlamandarohua ma nechhuitequican?
44023004	Ihuan non pa catcaj itech Pablo oquilijquej: —¿Quion ticuijhuicaltiya non más hueyi tiopantlacatl itech Dios?
44023005	Pablo oquijtoj: —Xnechtlapojpolhuican nocnihuan. Xquion niquijtosquiya tla nicmatisquiya deque non yejhua más hueyi tiopantlacatl tlayecanqui, pampa quion quijtohua non Yectlajcuiloli: “Amo xcuijhuicalti non tlamandarojqui de mopuebloj.”
44023006	Pablo oquimat deque ne ipan non tetlacanojnotzaloyan catquej sequin saduceos ihuan sequin fariseos. Jhuatlica ca chicahuac tlajtoli oquijtoj: —Nocnihuan, nejhua nifariseoj ihuan niteconej itech se fariseo. Ihuan anmejhuan annechtlajtlacolmacatoquej pampa nicneltoca deque yolihuisquej ihuan mehuasquej non micquej.
44023007	Cuac quion oquijtoj, non fariseos ihuan non saduceos opej motentocaj ihuan omotlajcoxelojquej.
44023008	Quion omochij pampa non saduceos quijtohuaj deque non micquej xyolihuisquej ocsepa ihuan deque xnemij non ángeles nion espíritus, pero non fariseos quineltocaj mochi nin tlejtlemach.
44023009	Ihuan mochtin chicahuac otzajtziquej. Idiai ohuajmoquetztejquej sequin non temachtijquej de non leyes de Dios non mopohuaj intech non fariseos, ihuan chicahuac omotentocaquej. Quion quijtohuayaj: —Xitlaj ticnextiliyaj nin tlacatl tlen xcuali. Cas se espíritu noso se ángel melahuac ihuan otlajtoj. Amo ma timoquiquixtijtacan ihuan Dios.
44023010	Ihuan deque más chicahuac motentocayaj, non comandantej omomojtij ihuan quipensarohuaya quicocosquej Pablo. Jhuatlica non comandantej oquintlatitlanilij non soldados para conquixtisquej Pablo ne intzalan non tlacamej ihuan ma cuicacan ne ipan non hueyi tepancali.
44023011	Ihuan huajmostla tlayohua, non toSeñor oquimotitij Pablo, ihuan oquilij: —Xmoyolchicahua Pablo. Quion quej otinechtepaninextilij nican Jerusalén, no quion monequi tinechtepaninextilis ne ipan non ciudad de Roma.
44023012	Ihuan huajmostla cuac yotlanes, sequin non hebreos omosentlalijquej ihuan omocalaquijquej ca intlajtol para quimictisquej Pablo. Yejhuan omocalaquijquej ca intlajtol para xtlacuasquej nion itlaj conisquej hasta queman quimictiyaj Pablo.
44023013	Ihuan non tlacamej quion oquitlalijquej non promesaj más de cuarentaj tlacamej catca.
44023014	Yejhuan oyajquej intech non tiopantlacamej tlayecanquej ihuan non huehuejtlacamej tlayecanquej de non hebreos ihuan oquimilijquej: —Tejhuan yotictlalijquej se promesaj para xitlaj ticuasquej hasta queman ticmictiyaj Pablo.
44023015	Cuacon aman anmejhuan inhuan non huehuejtlacamej xquilican non comandantej mostla ma mechajhuiquili Pablo. Xquilican deque anmejhuan anquinequij anquimatisquej más de aquin yejhua para anquimatisquej tla melahuac cuali tlacatl. Ihuan tejhuan tinemisquej listos para ticmictisquej antes deque yejcos.
44023016	Pero iconej non sihuatl, yejhua Pablo, icnin, oquimat de jhuatlin tlen non tlacamej quijtohuayaj. Jhuatlica oyaj ne ipan non cuartel ihuan oquimachiltij Pablo.
44023017	Cuacon Pablo oquinotz se de non capitán ihuan oquilij: —Xcuica nin telpocatl ne itech non comandantej, pampa quipiya tlenion quimachiltis.
44023018	Non capitán ocuicac non telpocatl ne itech non comandantej ihuan oquilij: —Pablo non tzacticaj, onechnotz ihuan onechtlajtlanilij para ma nicuajhuica motech nin telpocatl pampa quipiya tlenion mitzilis.
44023019	Cuacon non comandantej ocontilan non telpocatl ipan ima, ihuan ocuicac neca ocse ladoj, ihuan oquitlajtoltij: —¿Tlenion ticnequi tinechilis?
44023020	Cuacon yejhua oquilij: —Non hebreos omocalaquijquej ca intlajtol, mitztlajtlanilisquej para mostla xcuica Pablo ne imixpan non huehuejtlacamej hebreos, pampa quinequij caquisquej más de aquin yejhua para quimatisquej tla melahuac tlenion quijtohuaj de yejhua.
44023021	Pero tejhua amo xquinneltoca, pampa más de cuarentaj tlacamej quipijpiyasquej, ihuan omocalaquijquej ca intlajtol para xtlacuasquej nion xitlaj conisquej hasta queman quimictiyaj Pablo. Quion aman, yi nemij listos ihuan sa quichiyaj para tiquinnanquilis ca non tlen quitlajtlanij.
44023022	Cuacon non comandantej oquilij ma yoj non telpocatl, ihuan oquinahuatij amo acaj quilis tla yoquitemachiltij jhuatlon.
44023023	Cuacon non comandantej oquinnotz omen icapitanes, ihuan oquinmandaroj para ma quisentlalican ome cientoj soldados de non nejnentasquej, ihuan setenta de non yatasquej ipan caballos, ihuan ome cientoj más de non quitquisquej lanzas para yasquej ne Cesarea ipan chicnahui horaj ca tlayohua.
44023024	Ihuan no otlamandaroj ma quintlalican listos caballos para yetas Pablo, ihuan no otlamandaroj para amo itlaj quipasaros, pampa yejhua monequi cuicasquej cuali hasta itech non Félix gobernador.
44023025	Non comandantej no oquititlan se tlajcuilolamatl inhuan quion quitohua:
44023026	“Nejhua niClaudio Lisias. Nimitzontlajpalohua tejhua hueyixticaj gobernador Félix.
44023027	Non hebreos ocajsiquej nin tlacatl ihuan yi quimictisquiyaj, pero cuac nejhua onicmat deque yejhua se tlacatl romanoj, oniaj para onicmanohuij ca nosoldados.
44023028	Nejhua nicnequiya nicmatis tlequene quitelhuiyaj. Jhuatlica onicuicac imixpan non huehuejtlacamej hebreos.
44023029	Ihuan onicmomacac cuentaj deque san quitelhuilyayaj de non leyes de yejhuan, ihuan xocatca tlenion para quimictisquej nion quiera para calaquisquej ipan carcej.
44023030	Ihuan pampa onechmachiltijquej deque yoquitlajtohuilijcaj para quimictisquiyaj, jhuatlica onimitztitlanilij. Ihuan no oniquimilij non aquin quitelhuiyaj ma yacan motech ihuan ma mitzmachiltican de non tlenion ca quitlahuetaj. Cuali xnemi.”
44023031	Non soldados quion quej oquinmandarojquej ocuicaquej Pablo ipan tlayohua hasta ne ipan non ciudad itoca Antípatris.
44023032	Huajmostla non soldados de non nejnentayaj omocuepquej para oyajquej ipan non cuartel, ihuan de non yayaj ipan caballos todavía ocuicaquej Pablo.
44023033	Cuac oajsiquej ne Cesarea, non gobernador oquimacaquej non tlajcuilolamatl ihuan no oquimactilijquej Pablo.
44023034	Non gobernador oquimomachtij non tlajcuilolamatl, ihuan cuacon otetlajtoltij canion otlacat Pablo. Ihuan cuac oquimat deque yejhua otlacat ne Cilicia,
44023035	oquilij: —Nimitzcaquis cuac yejcosquej non aquin mitztelhuiyaj. Idiai otlamandaroj ma cuicacan ihuan ma cuidarocan ne ipan ipalacioj Herodes.
44024001	Ipan macuili tonal Ananías, non más hueyi tlayecanqui de non tiopantlacamej, ohualaj ne Cesarea inhuan sequin non huehuejtlacamej, ihuan no se tepantlajtojqui itoca Tértulo. Yejhuan oyajquej itech non gobernador ihuan oquitelhuilijquej Pablo.
44024002	Cuac ocuajhuicaquej Pablo, Tértulo opej quitelhuiya, ihuan quion oquilij non Félix: —Timitztlajsojcamachiliyaj tejhua hueyixticaj señor gobernador pampa san por tejhua tla tipactoquej ihuan ticpiyaj paz. Ihuan no por non miyec motlamachilis miyec mochijticaj tlen quicualnextijticaj mochi nin nación de Israel.
44024003	Mochi jhuatlin ticseliyaj mochipa ihuan de nojnohuiyan ca hueyi tlaxtlahuili de tejhua hueyixticaj gobernador Félix.
44024004	Ihuan, para amo nimitzquixtilis hueyi tiempoj, chicahuac nimitztlatlajtiya ca motetlajsojtlalis xtechcaqui tepitzin.
44024005	Cuali, yoticpaninextijquej de que nin tlacatl quej se cocolistli ihuan chicahuac tepajsoloj. Yejhua quichijtinemi para ma majcomanacan non hebreos nojnohuiyan nin tlalticpactli. Ihuan yejhua tlayecanqui intech non moxelojtinemij quintenehuaj nazarenos.
44024006	Ihuan no quinequiya para tlaijtlacos ipan non hueyi tiopan. Pero oticajsiquej ihuan oticnequej ticyolcuitisquej ihuan tictlajtlacolmacasquej quion quej tlamandarohua non toleyeshuan.
44024007	Pero non comandantej Lisias ohualaj ihuan xsan cuali otechcuilij.
44024008	Ihuan oquijtoj deque non quitelhuiyaj no ijqui monequi hualasquej motech. Aman sa no tejhua tihuelis ticyolcuitis, ihuan quion ticmatis deque mochi nin tlejtlemach tlen tejhuan ca tictelhuiyaj mochi melahuac.
44024009	Non hebreos ompa catcaj mochtin no quijtohuayaj deque mochi nin tlejtlemach ca quitelhuiayaj melahuac.
44024010	Cuacon non gobernador oquixnotz Pablo para ma tlajto, ihuan Pablo oquijtoj: —Ca pactli nicchihuas para nimomanohuis mixpan, pampa nicmatzticaj ica tejhua yi quipiya miyec xihuitl titequihuaj ipan nin país.
44024011	Tejhua, huelis cuali tictetlajtoltis deque quipiya quemach docej tonal cuac oniaj ne Jerusalén para onicmahuistilito Dios.
44024012	Non hebreos xonechnextijquej tehuan nimotentoca, nion niquinmajcomanticatca non tlacamej ne ipan non hueyi tiopan, noso ne ipan sinagogas de non hebreos, ihuan xcanaj ocsecan ipan non ciudad.
44024013	Jhuatlinmej nion xquipiyaj tlenion ca quiteititisquej tla melahuac onicchij non tlemach ca nechtelhuiyaj.
44024014	Pero tlenion nejhua nicmocuitiya ihuan xnictlatiya, non deque nejhua nictequipanohua inDios nopalejhuan quion quej quimarcarohua non aman quicuitiyaj iOjhui Cristo de non hebreos quijtohuaj deque xcuali ojtli. Ihuan nicneltoca mochi tlen tlajcuilolnesticaj ipan ileyes Moisés ihuan impan intlajcuilolamahuan non profetas.
44024015	Ihuan nicpiya tlamachiyalistli itech Dios no quion quej yejhuan quipiyaj nin tlacamej, deque non micquej yolisquej mochtin de non yolmelajquej ihuan non xyolmelajquej.
44024016	Jhuatlica mochipa nicnequi para notlamachilis xnechtlajtlacolmacas ixpan Dios ihuan ixpan mochi tlacatl.
44024017	’Después deque quipiya hueyi tiempoj ca niquistinemi ocse ladoj, aman oniaj Jerusalén para onictecahuilito non tomin onicnechicoj para non nochantlacahuan ihuan para nitlamanas ca no ofrendas.
44024018	Ihuan mientras nimochipahuaya, sequin non hebreos hualehuaj ne Asia onechnextitoj ne ipan non hueyi tiopan. Nichipahuac catca quion quej tlamandarohuaj non leyes. Xmiyec tlacatl catca ompa, nion xacaj niquinmajcomanaya.
44024019	De non hebreos onechitaquej ompa ne, monequi yejhuan hualasquiyaj nican mixpan para nechtelhuisquiyaj de non tlen ca nechtlahuetaj.
44024020	Noso non nican catquej ma quijtocan tla tlenion xcuali oquinextijquej noca nejhua cuac nicatca imixpan non huehuejtlacamej tlayecanquej,
44024021	noso cas yejhuan ocualanquej de non oniquijtoj ca chicahuac tlajtoli cuac ompa nicatca ne innepantlaj. Cuacon, quion oniquijtoj: “Anmejhuan annechtlajtlacolmacatoquej pampa nicneltoca deque non micquej yolihuisquej ihuan mehuasquej ijtic intlaltecoch.”
44024022	Cuac Félix, non cuali quimatzticatca quej non cristianos mohuicaj ipan iohui Cristo, oquicac, oquicaj nin para ocse tonal. Ihuan quiin oquimilij: —Cuac hualas Lisias non comandantej, tlamis nicmatis tlenion nicchihuas.
44024023	Cuacon Félix oquimandaroj non capitán ma quicuidaro Pablo, pero no ma cahuili quistinemis. Ihuan no ma quincahuili iamigos ma quitaquij ihuan ma quitlamajmacacan.
44024024	Ihuan ipan quech tonalmej después, ocsepa ohualaj Félix ihuan Drusila isihuaj, yejhua hebreaj catca. Cuacon oquitlatitlanilij Pablo para ma hualoj ihuan yejhua oquicaquitij de non tlaneltoctli itech Jesucristo.
44024025	Pero cuac Pablo oquitenej non yolmelajcalistli ihuan no oquijtoj quej cuali timoyecanasquej, ihuan deque Dios teyolcuitis ihuan tetlajtlacolmacas, Félix omomojtij ihuan oquilij: —Aman yi cuali. Xiyoj. Cuac nihuelis ocsepa nimitztlatitlanilis.
44024026	Pero Félix no quipensarohuaya deque Pablo quimactisquiya tomin para yejhua quimacahuasquiya. Jhuatlica miyecpa quitlatitlaniliyaya para ihuan tlajtohuaya.
44024027	Cuac opanoc canaj ome año, Félix omopatlac de gobernador. Cuacon ocalac de gobernador nonej Porcio Festo. Ihuan como Félix quinequiya cuali inhuan mocahuas non hebreos, xoquimacaj Pablo yej oquicaj ipan carcej.
44025001	Festo ohualaj para calaquis de gobernador ne Judea. Ihuan cuac yi quipiyaya yeyi tonal, oquis ne Cesarea ihuan ojtlejcoc para Jerusalén.
44025002	Ompa non intlayecancahuan non tiopantlacamej ihuan non hebreos de non más huejhueyixtoquej oyajquej itech, ihuan opej quitelhuiliyaj Pablo.
44025003	Chicahuac oquitlatlajtijquej para ma quinhuajtitlanili Pablo ne Jerusalén. Quiin oquilijquej pampa quipensarohuayaj compijpiyasquej ipan ojtli para quimictisquej.
44025004	Pero Festo oquinnanquilij deque Pablo tzacticaj ne Cesarea, ihuan deque yejhua yas ompa huilihui.
44025005	Cuacon quiin oquimilij: —Jhuatlica monequi nohuan yasquej ne Cesarea non anmotlayecancahuan, ihuan tla oncaj tlenion xcuali oquichij non tlacatl, huelis ompa quitelhuilisquej.
44025006	Festo todavía ompa omocaj Jerusalén canaj chicueyi tonal noso majtlactli. Idiai oyaj Cesarea. Ihuan huajmostla omotlalij ne ipan itronoj. Cuacon otlanahuatij ma cuajhuiquilican Pablo.
44025007	Cuac ocalaquito Pablo, non hebreos ohualejquej Jerusalén omacercarojquej. Ihuan oquitelhuijquej de miyec tlemach de non chicahuac xcuali. Ihuan masqui quion, yejhuan xohuelquej quicomprobarhuiliyaj tla melahuac.
44025008	Cuacon Pablo opej tlajtohua para momanohuis, ihuan oquijtoj: —Xitlaj tlenion ca nitlajtlacohua ipan inleyes non hebreos, nion itech non hueyi tiopan, ihuan nion itech César non mas hueyi tequiyoj de Roma.
44025009	Pero pampa Festo quinequiya inhuan cuali mocahuas non hebreos, oquitlajtoltij Pablo: —¿Ticnequi tiyas Jerusalén ihuan ompa niquixtlalos jhuatlin moca tejhua?
44025010	Cuacon Pablo oquinanquilij: —Nejhua ninemi ixpan itronoj non mas hueyi tequiyoj de Roma, la verdan non ompa quitocarohua nechyolcuitis. Nejhua xitlaj niquinchihuiliya non hebreos, quion quej tejhua cuali ticmatzticaj.
44025011	Tla ca melahuac oncaj tlen xcuali onicchij, ihuan nechmelahua para nimiquis, xnimonejnequi nimiquis. Pero tla ipan mochi non tlemach ca nechtelhuiyaj xitlaj oncaj de non melahuac onicchij, cuacon xacaj quimelahua nechtemacas intech nin hebreos. Nejhua nictlajtlani para ma nipano itech César para yejhua nechyolcuitis.
44025012	Cuac Festo yoquintlatoltij de non quiconsejojmacaj, oquinanquilij Pablo: —Otictlajtlan para tipanos itech César juatlica cuacon aman, itech César tias.
44025013	Ipan quech tonal después non rey Agripa ihuan Berenice oyajquej ne Cesarea para oquitlajpalotoj Festo.
44025014	Ihuan ca omocajquej miyec tonal ompa, Festo oquitlanojnotz de non tlenion ca quitelhuiyaj Pablo. Ihuan oquilij: —Nican caj se tlacatl de non Félix oquicajtej tzacticaj.
44025015	Ihuan cuac oniaj ne Jerusalén, non tiopantlacamej tlayecanquej inhuan non huehuejtlacamej tlayecanquej de non hebreos ohualajquej notech ipampa non tlacatl. Yejhuan quitelhuiayaj ihuan nechtlajtlaniliyayaj ma nictlajtlacolmaca.
44025016	Nejhua oniquinnanquilij deque xijqui mohuicaj non tequiyojquej romanos para acaj quitemactilisquej ma quimictican intech non aquin quitelhuiayaj, tla xprimero hualasquej non tetelhuiyaj ihuan non aquin quitelhuiyaj para quimixcomacaj mochi. Ihuan quion nesi tla se huelis momanohuis.
44025017	Jhuatlica, cuac yejhuan ohualajquej nican san secne, xonihuejcaj, yej huajmostla niman onimotlalij ipan notronoj, ihuan onitlanahuatij ma cuajhuicacan non tlacatl.
44025018	Pero non omopresentarojquej para quitelhuisquej, xitlaj delitoj ocuajcuiquej de non nejhua nicpensarohuaya.
44025019	Yejhuan yej san quitelhuiayaj de non inreligión ihuan de non sen tlacatl itoca Jesús aquin yomic, pero Pablo quijtohua deque nemi.
44025020	Como nejhua xnicmatiya tlenion nicchihuas para nicyolcuitis de jhuatlin nin, nejhua onictlajtoltij tla quinequi yas Jerusalén ihuan ompa quiyolcuitisquej de nin tlemach.
44025021	Pero Pablo oquitlajtlan ajsis hasta itech non mas hueyi tequiyoj romanoj para ompa quiyolcuitis. Cuacon nejhua onitlanahuatij para ma quitzacuacan hasta cuac nihuelis nictitlanis ne itech César.
44025022	Cuacon Agripa oquilij Festo: —Nejhua no nicnequisquiya nicaquis non tlacatl. Ihuan Festo oquilij: —Mostla niman ticaquis.
44025023	Ihuan huajmostla Agripa ihuan Berenice oajsiquej ipan non hueyi cali campa teyolcuitiyaj. Ihuan yejhuan ocalacquej ca hueyi tetlacaitalistli ihuan ompa inhuan yayaj non capitánes non soldados ihuan non tlacamej más huejhueyixtoquej ipan non ciudad. Idiai Festo otlamandaroj para ocanatoj Pablo.
44025024	Cuacon Festo oquijtoj: —Rey Agripa ihuan anmejhuan antlacamej nican tohuan anmosentlalijtoquej, nican anquipiyaj nin tlacatl. Xquitacan. De nin tlacatl mochtin non hebreos quitelhuiyaj de non chantij Jerusalén ihuan non chantij nican Cesarea. Yejhuan chicahuac nechtlajtlanilijtoquej ihuan xquicahuaj ca tzajtzij para nin tlacatl ma miqui.
44025025	Pero nejhua niquita deque xitlaj oquichij de non para yejhua quitocaros miquis. Ihuan como yejhua oquitlajtlan para panos itech César Augusto, non mas hueyi tequiyoj de Roma, nejhua yoniquijtoj de que nictitlanis itech.
44025026	Ihuan xnicpiya tlenion niquijcuilohuilis non tohueyi tlayecancaj César de nin tlacatl. Jhuatlica onicuajhuicac anmixpan, ihuan más por tejhua, rey Agripa, para no ijqui tejhua xyolcuiti ihuan quion nejhua nicpiyas tlenion niquijcuilos.
44025027	Quion nejhua nicuitiya deque xcuali motitlanis itech César se presoj ihuan xmoteilis ca tlenion quitelhuiyaj.
44026001	Cuacon Agripa oquilij Pablo: —Huelis titlajtos para timomanohuis. Pablo cuacon oquiquetz ima ihuan opej tlajtohua quiin para momanohuis:
44026002	—Oh, rey Agripa, chicahuac nipaqui pampa nihueli nitlajtohua mixpan, ihuan no para nihuelis nimomanohuis de mochi non quech tlemach ca nechtelhuiyaj non hebreos.
44026003	Ihuan más nipaqui pampa tejhua tiquixmati mochi non quej mohuicaj non hebreos ihuan mochi non tlemach tejhuan ca timotentocaj. Jhuatlica nimitztlajtlaniliya xnechoncaqui ca yolic.
44026004	’Mochtin non hebreos quimatztoquej quej ijqui nimohuicaya intzalan cuac ninemiya campa onitlacat, niman ne Jerusalén desde cuac nitelpocatl nicatca.
44026005	Yejhuan no quimatztoquej, ihuan huelis quitepaninextilisquej deque nejhua oniaj nifariseoj desde yi huejcaj. Ihuan deque tejhuan de non tifariseos totlaneltoc más chicahuac ipan timohuicaj xquej non ocsequin hebreos.
44026006	Ihuan aman san por jhuatlon nechtelhuiyaj ihuan nechyolcuitiayaj ipampa non notlamachiyalis nicpiya deque Dios quinyolitis non micquej quion quej oquimilijcaj non tohuejcapalejhuan.
44026007	Non docej familias hualehuaj intech non tohuejcapalejhuan Israel, no quion quichixtoquej para mocompliros ipromesaj Dios. Jhuatlica yejhuan quitequipanohuaj de día ihuan tlayohua. Ihuan tejhua rey Agripa, por jhuatlin notlamachyalis nejhua nicpiya, aman nechtelhuiyaj non hebreos.
44026008	¿Ihuan tlequene anmejhuan xanquineltocaj deque Dios huelis quichihuas para quinyolitis non micquej?
44026009	’Nejhua mismoj primero nicpensarohuaya deque niquinchihuilis miyec tlen xcuali non quineltocaj Jesús de Nazaret.
44026010	Ihuan quion onicchij ne Jerusalén. Ca inórdenes non tlayecanquej intech non tiopantlacamej, miyequej de non tlaneltocaj itech Dios oniquintzajtzac. Ihuan tehuan nimocalaquiyaya para ma quinmictican.
44026011	Miyecpa nejhua niquintlahueltotocatinemiya ihuan niquintlajyohuiltiyaya ne ipan non sinagogas pampa nicnequiya ma quinegarocan intlaneltoc. Ihuan pampa chicahuac niquintlahuetaya, nejhua niaya niquintejtemohuaya hasta de ocsequin ciudades de huejca.
44026012	’Ihuan ca jhuatlon se tonal niaya ipan non ciudad itoca Damasco para niconminanasquiya non quineltocaj Jesús. Nejhua niaya ca non órdenes de non tlayecanquej tiopantlacamej.
44026013	Idiai canaj ipan tlajcotonal, oh rey, mientras niaya ipan ojtli, oniquitac se tlanextli ohualej ne cieloj. Non tlanextli más chicahuac petlaniya xde non itlahuil tonali. Ihuan nixpan opetlan ihuan no quion inmixpan non nohuan yayaj.
44026014	Cuacon timochtin otihuetzquej ipan tlali. Ihuan nejhua onicac se tlajtoli nechiliyaya ca hebreoj tlajtoli: “Saulo, Saulo, ¿tlequene tinechtlahueltocatinemi ihuan tinechtlajyohuiltiya? Xmati yej, sa no tejhua timolastimarohua quion quej non huacax quichihua cuac quitilicsa icuatipan non ca quitzopiniyaj.”
44026015	Cuacon oniquijtoj: “¿Aquin tejhua Señor?” Ihuan non toSeñor onechilij: “Nejhua niJesús non aquin tejhua tinechtlahueltocatinemi ihuan tinechtlajyohuiltiya.
44026016	Pero aman xmoquetza, pampa nejhua onimitzmotitij para tejhua tinechtequipanos ihuan para tejhua tictepaninextilis non tlejtlemach de non tlen aman noca yotiquitac ihuan de non tlen todavía noca tiquitas.
44026017	Nejhua nimitzmanohuis intech non hebreos ihuan intech non xyejhuan hebreos, de non intech aman nimitztitlani.
44026018	Nejhua intech nimitztitlani para tiquimititis non tlen melahuac. Nimitztitlani para xoc yasquej ipan non tlayohuali ihuan yej quitocasquej non tlanextli. Ihuan nimitztitlani para amo mas ma nemican inahuac Satanás, yej ma quitocacan Dios. Ihuan nimitztitlani para nejhua ma nechneltocacan ihuan quion quiselisquej tetlapojpolhuilistli de non intlajtlacol, ihuan no quiselisquej se chanyotl innahuac non puebloj yolchipahuac itech Dios.”
44026019	’Jhuatlica, tejhua rey Agripa, onictlacamat itlajtol Jesús de non cieloj ohualej.
44026020	Primero oniaj non catquej intech ne Damasco, idiai intech non catquej Jerusalén ihuan después oniaj ipan mochi iregión Judea ihuan no intech non xhebreos. Nejhua oniquinnotz para ma molyolpatlacan ihuan ma hualacan itech Dios, ihuan para ma quichihuacan non tlen cuali de non quiteititis deque yomoyolpatlaquej.
44026021	San ca jhuatlin onechajsiquej non hebreos ne ipan non hueyi tiopan ihuan quinequiyaj nechmictisquej.
44026022	Pero, pampa Dios nechpalehuiya hasta nin tonali, nejhua nicaj firmej hasta aman. Mochtin niquimpaninextilijtij de Dios, de non xhueyixtoquej ihuan no ijqui non hueyixtoquej. Ihuan xqueman de ocse más niquimiliya, yej san non tlen non profetas ihuan Moisés oquijtojquej deque mochihuas itech Cristo.
44026023	Yejhuan oquijtojquej deque Cristo non Dios oquitlalij para tlamandaros, yi ocatca para miquis ihuan después yejhua yolihuis primero de intech non micquej, ihuan deque yejhua quintlanojnotzas de non tlanextli de temaquixtilistli para non hebreos ihuan para mochi de non ocsequin naciones.
44026024	Cuac Pablo oquijtoj nin tlemach para momanohuis, Festo otzajtzic: —¡Tejhua tilocoj, Pablo! Pampa chicahuac yotimomachtij, yotilojlocojtic.
44026025	Pero Pablo oquinanquilij: —Nejhua xnilocoj hueyixticaj Festo, yej nin tlen niquijtohua huel melahuac ihuan huelis cajsicamatisquej.
44026026	Nicancaj nin rey Agripa yejhua cuali quixmati nin tlemach. Jhuatlica xnimomojtiya para nitlajtohua nican ixpan pampa cuali nicyolmatzticaj deque yejhua no quimati mochi de jhuatlin, pampa xitlaj motlatijticaj ipan canaj tlacaltech.
44026027	Tejhua rey Agripa, ¿ticneltoca non tlen oquijtojquej non profetas? Nejhua nicmatzticaj deque ticneltoca.
44026028	Ihuan Agripa oquinanquilij: —¿Ticnemiliya deque san ca ometzin tlajtoli tinechyolehuas para nimocuepas cristianoj?
44026029	Cuacon Pablo oquijtoj: —Ca ometzin tlajtoli noso ca miyec tlajtoli, nejhua nictlajtlaniliya Dios para xsan tejhua moseltzin timocuepasquiya cristianoj, yej mochtin non nechcaquij aman mocuepasquiyaj que nejhua. Pero xnicnequisquiya ilpitasquej ca nin teposcadenas quej nejhua ca nilpiticaj.
44026030	Ihuan cuac otlan quijtohua nin tlemach, ohuajmoquetz non rey, ihuan non gobernador, ihuan Berenice, ihuan non tehuan omotlalijcaj ompa.
44026031	Ihuan oyajquej san noncuaj, omotlanojnotzatoj de jhuatlin, ihuan quijtohuayaj: —Jhuatlin tlacatl xitlaj oquichij para ca miquis, nion para quitzacuasquej.
44026032	Ihuan Agripa oquilij Festo: —Jhuatlin tlacatl huelisquiya ticmacahuasquiyaj tla xquitlajtlanisquiya para ajsis itech César.
44027001	Cuac oquijtojquej quemanion techtitlanisquej ne Italia, Pablo ihuan ocsequin de non presos oquintemactilijquej itech se capitán itoca Julio. Yejhua ihuan isoldados quicuidarohuayaj non mas hueyi tequiyoj ne Roma.
44027002	Otitlejcoquej ipan se barcoj de Adramitio, non ciudad oncaj atlatenco. Non barcoj yicatca para quisas ihuan yasquiya ne ipan non ciudades catquej atlatenco de Asia. Ompa tohuan catca Aristarco, non hualehua Tesalónica de non iciudad Macedonia.
44027003	Ihuan huajmostla otajsiquej ipan non ciudad itoca Sidón oncaj ne atlatenco. Ihuan Julio opej cuali quinotza Pablo. Jhuatlica quitaya quej non xpresoj yasquiya. Quion, oquicahuilij para ma quinotzatij iamigos para yejhuan huelisquej quitlamajmacasquej.
44027004	Cuacon otiquisquej ne Sidón ipan barcoj. Ihuan pampa non yejyecatl techixnamiquiya, otiajquej ipan toopochma inacastlan non tlalhuatzaltipan, itoca Chipre. Yejhua oncaj atlajcotiyan campa xmas mojhuitiya non yejyecatl.
44027005	Otlamelajquej ipan non mar ixpan non atempan ne Cilicia ihuan Panfilia, ihuan otajsiquej ne Mira, se ciudad oncaj ne Licia.
44027006	Cuacon non capitán Julio oquinextij se barcoj ohualej Alejandría ihuan yaya para Italia. Ihuan ipan non barcoj otechcalaquij para otiajquej.
44027007	Ipan miyec tonal yaya yolic non barcoj ca ohuej otajsiquej ixpan non ciudad itoca Gnido. Ihuan como todavía techixnamiquiya non yejyecatl, xoc tihueliyaj tinejnemiyaj. Jhuatlica otiajquej ocseladoj inacastlan non tlalhuactli itoca Creta, non oncaj anepantlaj campa xmas panohuaya non yejyecatl ihuan otipanoquej imelajcan Salmón.
44027008	Ihuan masqui ca yolic, otipanoquej mochi non atlatenco de non mar, otajsiquej ne campa itoca Buenos Puertos, cercaj de non puebloj itoca Lasea.
44027009	Yoticpolojcaj hueyi tiempoj ipan toojhui, ihuan yi temojtij catca para tiasquiyaj ipan mar, pampa yi cercaj catca non tiempoj de inviernoj, cuac chicahuac sehua ihuan yejyeca. Jhuatlica Pablo quiin oquinconsejaroj, ihuan oquimilij:
44027010	—Tlacamej, niquita deque nin toviaje ohuejticaj para tiasquej. Ihuan huelis ticpolosquej nin barcoj ihuan mochi non tlen quitqui ihuan hasta no huelis timiquisquej tejhuan.
44027011	Pero incapitán non soldados más oquitencac ilamoj non barcoj, ihuan non incapitán non tlacamej de non barcoj xquej Pablo.
44027012	Ipan non puertoj xcuali ticpanosquiyaj non tiempoj de inviernoj. Juatlica casi mochtin oquipensarojquej deque más cuali tiquisasquej de ompa, para tiquitasquej tla huelis tajsiquej non ciudad de Fenice. Yejhua se puertoj de non tlalhuactipan oncaj atlajcotiyan itoca Creta. Nin ciudad de Fenice quipiya campa timocahuasquej non inviernoj pampa ontlachixticaj neca iquisayan tonal.
44027013	Ihuan cuac opej yejyeca tepitzin non tonalyejyecatl hualehuaya ne ica sur, yejhuan quipensarohuayaj yi cuali para ocsepa yasquej. Jhuatlica oquintlejcoltijquej non huejhueyin teposmej non ca quiquetza non barcoj intoca anclas. Ihuan oyajquej san atlatenco imelajcan Creta.
44027014	Pero san xhuejcajtica itech non barcoj oyejcoc se chicahuac yejyecatl itoca Nordeste.
44027015	Opej techmapehua, ihuan pampa xotihuelquej otiajquej ixpan pampa non yejyecatl chicahuac cojtic catca, oticmocahuilijquej ma techhuica san canica.
44027016	Quion otiajquej otipanoquej itzintlan se tlalhuatzintli itoca Clauda, oncaj anepantlaj. Otipanoquej icuitlapan non tlalhuatzintli campa xmojhuitiya chicahuac non yejyecatl. Ihuan sa con trabajo otictilanquej non barquitoj ompa salijticatca itech non hueyi barcoj.
44027017	Ihuan cuac yoquitlejcoltijquej non barquitoj ipan non hueyi barcoj, cuacon oquinecquej quitlajcoilpisquej non hueyi barcoj. Idiai, pampa momojtiyayaj, calaquisquej ipan non xali itoca Sirte, oquintemoltijquej non tatapajmej intoca velas ihuan quion oquinhuicac non yejyecatl sa campa oquinec.
44027018	Huajmostla, todavía chicahuac yejyecaticatca, ihuan opej comontlajcali ipan mar sequi non cargaj de non barcoj.
44027019	Ihuan ipan ca yeyi tonal, tejhuan ca tomahuan oticomontlajcalquej ipan mar ocsequi tlejtlemach non tlen tequiti de ne ipan non barcoj.
44027020	Miyec tonalmej xotiquitaquej non tonal nion non sitlalmej, ihuan ica chicahuac temojtij techhuitequiya non yejyecatl. Yoticpolojca mochi non tlamachiyalistli tla huelisquiya timomaquixtisquiyaj.
44027021	Pampa yi ticpiyayaj miyec tonal ca xtitlacuayaj, Pablo ohuajmoquetz ne tonepantlaj ihuan oquijtoj: —Tlacamej, más cuali annechtencaquisquiyaj ihuan xtiquisasquiyaj ne Creta para xtitlajyohuisquiyaj nion xitlaj ticpolosquiya.
44027022	Pero aman xmoyolchicahuacan pampa xacaj quipolos inemilis de anmejhuan. San nin barcoj polihuis.
44027023	Aman, nin tlayohua onechmotitij se ángel ocuajtitlan Dios, non itech nitetlatqui ihuan yejhua nictequipanohua.
44027024	Ihuan non ángel onechilij: “Amo xmomojti, Pablo, pampa ijqui monequi timoteititis ne itech César, non más hueyi tequiyoj romanoj, ihuan san por tejhua, Dios quimpalehuis para amo acaj miquis de non mohuan catquej ipan nin barcoj.”
44027025	Jhuatlica xmoyolchicahuacan tlacamej pampa nicmati pan noyolo deque mochi mochihuas quion quej onechilij non iángel Dios.
44027026	Pero yi oncaj deque tonhuetzisquej ipan se tlalhuacqui caj anepantlaj.
44027027	Ipan ome semanaj non yejyecatl todavía techhuihuicataya san nohuiyan ne ipan non atl itoca mar Adria. Ihuan non sa ca mochi tlayohua canaj tlajcoyohual non tlacamej cuicaj non barcoj oquimatquej deque non barcoj yi ajsiticatca itech tlali.
44027028	Cuacon, oquitemachijquej non atl para quimatisquej quech ca huejcatlan, ihuan oquipojquej quipiya treintaj y seis metros, ihuan cuac otinejnenquej tepitzin, ocsepa oquitemachijquej non atl, ihuan oquipojquej quipiya sa veintisietej metros.
44027029	Yejhuan quimajcasiyaj. Cuitiayaj tla omotechacuanitoj ca non temej ijtic atl. Jhuatlica ne icuitlapan non barcoj oquimpilhuilijquej non nahui huejhueyi teposmej, intoca anclas, ne ijtic atl. Ihuan chicahuac mohueyitzajtziliayaj ma tlanesi.
44027030	Pero non tlacamej quinejnemitijtayaj non barcoj quipensarohuayaj cholosquej de non barcoj. Jhuatlica opejquej quitemoltiyaj non barquitoj, san ca mochihuayaj deque quimpilhuilisquej anclas ne iyecapan non barcoj masqui tla xmelac.
44027031	Pero Pablo oquimachiltij non capitán ihuan isoldados: —Tla nin tlacamej xmocahuasquej nican ipan nin barcoj, anmejhuan xanhuelisquej anmomanohuisquej.
44027032	Cuacon non soldados oquintecquej imecayohuan non barquitoj, ihuan ocahuilijquej ma huetziti ijtic mar.
44027033	Cuac yi huajtlanestij, Pablo oquinmilij mochtin para ma tlacuacan, ihuan oquimilij: —Aman yi quipiya catorce tonalmej deque anquichixtoquej a ver tlenion mochihuas, ihuan anmejhuan xantlajtlacuaj.
44027034	Nejhua chicahuac nimechtlatlajtiya itlaj tlen xcuacan. Jhuatlin quion monequi mochihuas tla anmejhuan anquinequij xanmiquisquej, pampa xacaj quipolos nion se itzon.
44027035	Cuac quion oquijtoj, Pablo oconcuic pan ihuan imixpan mochtin oquimacac tlaxtlahuili Dios. Cuacon ocuajtlapan ihuan opej tlacua.
44027036	Cuacon mochtin omoyolchicajquej ihuan no otlacuajquej.
44027037	Ihuan mochi quech ticatquej ipan non barcoj titlapohualti catcaj doscientos setenta y seis tlacamej.
44027038	Ihuan cuac cuali yotlacuajquej hasta quech oyixhuiquej, opej quitepehuaj non trigoj ijtic non mar para ocacasolij non barcoj.
44027039	Ihuan cuac yotlanes, non tlacamej tlanejnemiltiyaj ca non barcoj xtlaixmatiyaj ipan non tlalhuactli, pero cotayaj campa calactoc non mar campa quipiaya tlaxaltenco itoca bahía. Ompa, quinequiyaj concalaquisquiyaj non barcoj tla huelisquiyaj.
44027040	Jhuatlica oquintecquej imecayohuan non anclas ihuan oquintlajcalquej ipan mar. Idiai huilihui oquincaxanijquej non remos de non ca tlanelohuaj para quiyecanaj non barcoj. Ihuan niman oquitlejcoltijquej ipan yejyecatl non tatapajtli, itoca velaj de non iyecapan. Ihuan cuacon non barcoj opej macercarojtij para atlatenco.
44027041	Pero non barcoj ocalaquito ne campa momalinticaj non mar, ihuan ompa otlalac non barcoj ipan non xali. Non iyecapan ompa otilinito ijtic non xali ihuan xoc ohuel moliniya. Ihuan non ladoj de icuitlapan otlapoj ihuan oxixitin ca non mar pampa non mar chicahuac coxoniya.
44027042	Ihuan cuacon, non soldados oquipensarojquej para mochtin non presos quinmictisquej para amo tlanelosquej ihuan chojcholosquej.
44027043	Pero, pampa incapitán non soldados quinequiya quimanohuis Pablo, xoquincahuilij para quion quichihuasquej. Yej otlamandaroj para non huelij tlanelohuaj ma matlajcalican primero ihuan ma quisatij ne ipan tlali.
44027044	Ihuan cuacon otlamandaroj para non ocsequin ma huiyan ipan tablas noso ipan ipedazos de non barcoj. Ihuan quion timochtin otajsiquej ne ipan non tlali ihuan otimaquisquej.
44028001	Cuac mochtin yotimaquisquej, oticmatquej deque non tlalhuacqui campa ticatcaj itoca Malta.
44028002	Non ompa chantij cuali otechselijquej. Ihuan pampa quiehuiya ihuan deque chicahuac sehua catca, yejhuan oquitlalijquej se hueyi tlexochtli para ompa ma timototonican.
44028003	Pablo oquisentlalij ometzin tlacotl huacqui ihuan cuac contlalijtaya ne tleco, se cohuatl ompa ohuajquis cuac oquimat non tlatotonalistli, ihuan niman itech ima Pablo otzicuin ipan omotejcuix.
44028004	Cuac non ompa chantij oquitaquej non cohuatl omopiloj itech ima Pablo ihuan oquicuaj, opejquej monojnotzaj: —Nin tlacatl cas melac temictijqui. Masqui tla omaquis ipan mar, icastigoj Dios xquicahua chantis.
44028005	Pero Pablo omomatzejtzeloj ne ipan tlexochtli, ihuan non cohuatl ompa ohuetzito. Ihuan quion Pablo xitlaj omochij.
44028006	Mochtin non chanejquej quichixticatcaj tla posahuis ima noso tla huilihui huetzis ihuan miquis. Pero cuac yihuejcajtica quichixticatcaj ihuan oquitaquej xitlaj ipan mochihuaya, oquipatlaquej intlamachilis ihuan opejquej quijtohuaj deque Pablo no ijqui se dios.
44028007	San de parompa cercaj catcaj sequi itlalhuan non tlacatl mas hueyixticaj de non tlalhuactli itoca Publio. Yejhua cuali otechselij, ihuan ompa otinenquej yeyi tonal.
44028008	Ihuan non ipalej Publio huetztoya tlapechco, mococohuaya ca totonalistli ihuan senterialistli. Pablo oyaj, oquinotzato, ihuan cuac yoquichij oración, ipan oquintlalij imahuan, ihuan oquipajtij.
44028009	Ihuan cuac yomochij non, mochtin ocsequin de non mococohuayaj de non tlalhuactli no oyajquej itech Pablo, ihuan no oquimpajtij.
44028010	Ihuan yejhuan otechtlajsojcaitaquej chicahuac. Ihuan cuac otiquisquej ocsepa, otechtlayocolijquej mochi tlejtlemach tlen ca titlacuasquej ipan toojhui.
44028011	Ihuan cuac yotinenquej yeyi metztli ipan non tlalhuactli, otitlejcoquej ipan se barcoj non ompa omocajca cuac sehua. Non barcoj tetlatqui catca de Alejandría, ihuan ipan ixnestaya para iixmachyo non dioses Cástor ihuan Pólux.
44028012	Ihuan cuac otajsiquej ipan non ciudad itoca Siracusa non oncaj ipan itenco non mar ompa otinenquej yeyi tonal.
44028013	Cuacon ompa otiquisquej, otiajquej san atlatenco hasta otajsiquej ipan se ciudad itoca Regio. Huajmostla opej yejyeca tepitzin ca non tonalyejyecatl de non quisa ne ica sur. Ihuan ocse tonal mas, otajsiquej ne ipan non puebloj itoca Puteoli.
44028014	Ompa otiquinnextijquej sequin tocnihuan, ihuan otechtlatlajtijquej para se semanaj ompa inhuan ma timocahuacan. Ihuan después ompa otiquisquej ihuan otajsiquej para non ciudad de Roma.
44028015	Non tocnihuan ne Roma yoquicaccaj deque sa cercaj ticatquej. Juatlica oquisquej para otechnamiquitoj hasta ne ipan non pueblitoj itoca Tres Tabernas. Ihuan ocsequin oyajquej hasta non plazaj itoca Apio. Ihuan cuac Pablo oquimitac, oquimacac tlaxtlahuili Dios, ihuan más omoyolchicaj.
44028016	Cuac otajsiquej Roma, non capitán oquintemactij non presos. Pero Pablo ocahuilijquej nemis isel ocse ladoj ihuan san se soldadoj de non quicuidaros.
44028017	Cuac quipiyaya yeyi tonal ca otajsiquej ne Roma, Pablo oquintlatitlanilij non hebreos de non tlayecanaj. Ihuan cuac yomosentlalijquej, oquimilij: —Nocnihuan, masqui nejhua xonicchij non tlen xcuali intech non hebreos nion itech non incostumbres non tohuejcapalejhuan, onechtemacaquej presoj ne Jerusalén intech non tequiyojquej romanos.
44028018	Non aquin onechyolcuitijquej, después quinequiyaj nechmacahuasquej, pampa oquitaquej deque xitlaj onicchij tlen quimelahua ca nimiquis.
44028019	Pero pampa chicahuac ocualanquej non hebreos noca nejhua, jhuatlica oniquitac mas cuali nipanos ixpan non César para yejhua nechyolcuitis, masqui xnicpiya tlenion ca niquintlatelhuilis non nochantlacahuan.
44028020	Jhuatlica onemechtlatitlanilij para nimechitas ihuan para annimechtlanojnotzas pampa por jhuatlon non esperanzaj ticpiyaj itech Cristo non Mesías tejhuan tihebreos, aman nican nilpiticaj ca nin teposcadenaj.
44028021	Cuacon yejhuan oquilijquej: —Tejhuan xitlaj amatlajcuiloli ticseliyaj de ne Judea moca tejhua. Nion acaj tocnin hebreoj de ne hualehua itlaj yotechtlanojnotzaco tlen xcuali moca tejhua.
44028022	Pero ticnequisquiyaj ticaquisquiyaj tlenion tejhua ticpensarohua, pampa ticmatztoquej deque nohuiyan xcuali quintlajtohuiliyaj non quineltocaj de non yancuic temachtili.
44028023	Quion oquitlalijquej se tonal para tlajtosquej. Ihuan cuac oajsic non tonal, oyajquej miyequej tlacamej ne campa Pablo chantiya. Ihuan desde cualcan hasta tiotlac quinmelajcatlanojnotzaya, ihuan quimpaninextiliyaya quej Dios tlamandarohua. Ihuan no quimititiyaya de non yancuic tlajtoli de Jesucristo desde non ileyes Moisés hasta non yectlajcuiloli de non profetas campa tlajtohuayaj acerca de Jesús.
44028024	Sequin oquineltocaquej non tlen Pablo quijtohuaya, pero ocsequin xoquiselijquej.
44028025	Ihuan deque xsan se tlajtoli oquipixquej, opej mosesemoyahuaj. Pero cuac xe mosesemoyahuayaj, Pablo oquimilij nin tlajtoli: —Cuali tlen oquijtoj non Espíritu Santo itechcopa non profetaj Isaías cuac oquimilij non tohuejcapalejhuan:
44028026	Xiyoj ihuan quiin xquimilij non tlacamej: Ca anmonacashuan antlacaquisquej, pero xitlaj ancajsicamatisquej. Ihuan ca anmixtelolojhuan antlachiyasquej, pero xitlaj anquitasquej.
44028027	Quiin mochihuas, pampa inyolo nin tlacamej yotechicajquej para amo cajsicamatisquej ca inyolo non tlen melahuac. Innacashuan tzajtzactoquej para amo cuelcaquisquej ca innacashuan non tlen melahuac. Ihuan imixtelolojhuan tzajtzactoquej para amo quitasquej non tlen melahuac. Quiin mochihua para amo mocuepasquej noca, ihuan nejhua niquinmaquixtis inalmaj.
44028028	Cuacon Pablo oquimilij: —Anmejhuan xmatican deque aman en adelantej nin itemaquixtil Dios quinmacasquej non xhebreos, ihuan yejhuan quemaj quicaquisquej.
44028029	Cuac Pablo quion oquijtoj, non hebreos oquisquej, ihuan sa no yejhuan omotentocatajquej.
44028030	Pablo cuali ocajxilij ome xihuitl ompa omocaj ipan non cali oquitlanejtijquej. Ihuan yejhua no cuali quinseliaya mochtin non conitayaj.
44028031	Ihuan Pablo tetlanojnotzaya de quej ijqui Dios tlamandarohua, ihuan temachtijtaya de toSeñor Jesucristo, ihuan xacaj quitzijtzicohuaya cuac temachtijtaya.
